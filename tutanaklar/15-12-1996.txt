


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM: 20     YASAMA YILI : 2 

T.B.M.M.

TUTANAK DERGİSİ

CİLT : 17

34 üncü Birleşim

15 . 12 . 1996  Pazar



İÇİNDEKİLER

 I. - GEÇEN TUTANAK ÖZETİ

 II. - GELEN KÂĞITLAR

III. - YOKLAMA 

IV. - BAŞKANLIĞIN GENEL KURULA SUNUŞLARI

A)  GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Kütahya Milletvekili Emin Karaa ve 24 arkadaşının,
bazı termik santrallerin işletme hakkının
devredilmesinin millî çıkarlara ters düştüğü
iddiasını araştırmak amacıyla
Meclis araştırması açılmasına
ilişkin önergesi (10/137)

V.-KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1.-1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414; 1/283,
3/415; 1/492, 3/516; 1/493, 3/517) (S. Sayıları
:134, 135, 103, 102, 151, 150)

A) ULAŞTIRMA BAKANLIĞI

1. -Ulaştırma Bakanlığı
1997 Malî Yılı Bütçesi

2. -Ulaştırma Bakanlığı
1994 Malî Yılı Kesinhesabı

3.-Ulaştırma Bakanlığı
1995 Malî Yılı Kesinhesabı

a) Telsiz Genel Müdürlüğü

1. -Telsiz Genel Müdürlüğü
1997 Malî Yılı Bütçesi

2. -Telsiz Genel Müdürlüğü
1994 Malî Yılı Kesinhesabı

3. -Telsiz Genel Müdürlüğü
1995 Malî Yılı Kesinhesabı

B) SANAYİ VE TİCARET BAKANLIĞI

1. -Sanayi ve Ticaret Bakanlığı
1997 Malî Yılı Bütçesi

2. -Sanayi ve Ticaret Bakanlığı
1994 Malî Yılı Kesinhesabı

3. -Sanayi ve Ticaret Bakanlığı
1995 Malî Yılı Kesinhesabı

C) ORMAN BAKANLIĞI

1.-Orman Bakanlığı 1997 Malî
Yılı Bütçesi

2.-Orman Bakanlığı 1994 Malî
Yılı Kesinhesabı

3.-Orman Bakanlığı 1995 Malî
Yılı Kesinhesabı

a) Orman Genel Müdürlüğü

1.-Orman Genel Müdürlüğü
1997 Malî Yılı Bütçesi

2.-Orman Genel Müdürlüğü
1994 Malî Yılı Kesinhesabı

3.-Orman Genel Müdürlüğü
1995 Malî Yılı Kesinhesabı

D)  SAĞLIK BAKANLIĞI

1.-Sağlık Bakanlığı
1997  Malî Yılı Bütçesi

2.-Sağlık Bakanlığı
1994  Malî Yılı Kesinhesabı

3.-Sağlık Bakanlığı
1995  Malî Yılı Kesinhesabı

a) Hudut ve Sahiller Sağlık Genel Müdürlüğü

1.-Hudut ve Sahiller Sağlık Genel Müdürlüğü
1997 Malî Yılı Bütçesi

2.-Hudut ve Sahiller Sağlık Genel Müdürlüğü
1994 Malî Yılı Kesinhesabı

3.-Hudut ve Sahiller Sağlık Genel Müdürlüğü
1995 Malî Yılı Kesinhesabı

VI. -SORULAR VE CEVAPLAR

A) YAZILI SORULAR VE CEVAPLARI

1.-İzmir Milletvekili Hakan Tartan'ın,
eski Başbakanların korumalarına ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1315)

2. -Aydın Milletvekili İsmet Sezgin'in,
Kuşadasında meydana gelen sel felaketinden zarar
görenlere yapılacak yardımlara ve hasara uğrayan
altyapı yatırımlarına ilişkin
Başbakandan sorusu ve Devlet Bakanı Lütfü
Esengün'ün yazılı cevabı (7/1346)

3. -Muğla Milletvekili Lale Aytaman'ın,
Muğla'da Kültür ve Tabiat Varlıkları
Koruma Kurulunun ihdasına ilişkin sorusu ve Kültür
Bakanı İsmail Kahraman'ın yazılı
cevabı (7/1568)

4. -Bartın Milletvekili Cafer Tufan Yazıcıoğlu'nun,
Almanca ve Fransızca öğretmenlerinin Türkçe
dersi vermelerinin mümkün olup olmadığına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1615)

5.-Çanakkale Milletvekili Ahmet Küçük'ün,
ayçiçeği üreticilerinin ürün
bedeli alacaklarına ilişkin sorusu ve Sanayi ve Ticaret
Bakanı Yalım Erez'in yazılı cevabı
(7/1639)

6.-Hatay Milletvekili Atila Sav'ın, bir tiyatro
oyunu hakkında Kahramanmaraş Valiliğince verilen
yasaklama kararına ilişkin sorusu ve İçişleri
Bakanı Meral Akşener'in yazılı cevabı
(7/1641)

7.-Rize Milletvekili Ahmet Kabil'in, Kültür
Bakanlığı Güzel SanatlarGenel Müdürlüğü
demirbaşına kayıtlı tabloların
bir kısmının çalındığı
iddiasına ilişkin sorusu ve Kültür Bakanı
İsmail Kahraman'ın yazılı cevabı
(7/1650)

8.-Afyon Milletvekili H. İbrahim Özsoy'un,
şeker fabrikalarında özel koruma ve güvenlik
görevlerinde çalıştırılan
personele ilişkin sorusu ve Sanayi ve Ticaret Bakanı
Yalım Erez'in yazılı cevabı (7/1658)

9.-Yozgat Milletvekili İsmail Durak Ünlü'nün,

-Bir Devlet Bakanının dövizli
askerlikten yararlanmak için bakanlığı
yanılttığı iddialarına,

- Bir Devlet Bakanının askerliğiyle
ilgili olarak basında yer alan iddialara dair açıklama
yapmayı düşünüp düşünmediğine,

İlişkin soruları ve Millî
Savunma Bakanı Turhan Tayan'ın yazılı
cevabı (7/1671, 1672)

10. -Erzincan Milletvekili Mustafa Kul'un, İstanbul
ve Ankara Büyükşehir Belediyelerinin faaliyetlerine
ilişkin sorusu ve İçişleri Bakanı
Meral Akşener'in yazılı cevabı (7/1688)




I. -GEÇEN TUTANAK ÖZETİ

TBMM Genel Kurulu saat 10.05'te açılarak
dört oturum yaptı.

Birinci, İkinci ve Üçüncü
Oturumlar

Kazakistan Cumhurbaşkanı Nursultan Nazarbayev'in
davetlisi olarak Kazakistan'a gidecek olan Cumhurbaşkanı
Süleyman Demirel'e, dönüşüne kadar,
TBMM Başkanı Mustafa Kalemli'nin vekâlet edeceğine
ilişkin Cumhurbaşkanlığı tezkeresi;

Bartın Milletvekili Cafer Tufan Yazıcıoğlu'nun
(6/358),

Yozgat Milletvekili Kâzım Arslan'ın
(6/366),

Esas nuramalı sözlü sorularını
geri aldıklarına ilişkin önergeleri;

Bitlis Milletvekili Kâmran İnan ve 21
arkadaşının, yasama dokunulmazlığı
konusunda Anayasanın 98 inci, İçtüzüğün
102 ve 103 üncü maddeleri uyarınca bir genel
görüşme açılmasına ilişkin
önergesi (8/9);

Genel Kurulun bilgisine sunuldu; genel görüşme
önergesinin gündemde yerini alacağı ve öngörüşmelerinin,
sırasında yapılacağı açıklandı.

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu tasarılarının (1/518; 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
:134, 135, 103, 102, 151, 150) görüşmelerine devam
olunarak;

İçişleri Bakanlığı,

Emniyet Genel Müdürlüğü,

Jandarma Genel Komutanlığı,

Sahil Güvenlik Komutanlığı,

Enerji ve Tabiî Kaynaklar Bakanlığı,

Petrol İşleri Genel Müdürlüğü,

Devlet Su İşleri Genel Müdürlüğü,

1997 Malî Yılı Bütçeleri
ile 1994 ve 1995 Malî yılları kesinhesapları
kabul edildi.

Tarım ve Köyişleri Bakanlığı,

Tarım Reformu Genel Müdürlüğü,

Çalışma ve Sosyal Güvenlik
Bakanlığı,

1997 Malî Yılı bütçeleri
ile 1994 ve 1995 Malî yılları kesinhesapları
bir süre görüşüldü.

Saat 19.20'de toplanmak üzere, birleşime
19.11'de ara verildi.

Yasin Hatiboğlu

Başkanvekili

 Kâzım Üstüner Ünal
Yaşar

 Burdur Gaziantep

 Kâtip Üye Kâtip Üye

Dördüncü Oturum

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu tasarılarının (1/518; 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
:134, 135, 103, 102, 151, 150) görüşmelerine devam
olunarak;

Tarım ve Köyişleri Bakanlığı,

Tarım Reformu Genel Müdürlüğü,

Çalışma ve Sosyal Güvenlik
Bakanlığı,

1997 Malî Yılı bütçeleri
ile 1994 ve 1995 Malî yılları kesinhesapları
kabul edildi.

Cenevre'de yapılan 83 üncü Uluslararası
Çalışma Konferansında kabul edilen
Evde Çalışmaya İlişkin 177 sayılı
Sözleşme ve 184 sayılı Tavsiye Kararıyla
ilgili olarak, Çalışma ve Sosyal  Güvenlik
Bakanı tarafından, bütçe müzakereleri
sırasında, TBMM'ye bilgi sunulacağına
ilişkin Başbakanlık tezkeresi okundu; Uluslararası
Çalışma Teşkilatı Anayasası
gereğince, Çalışma ve Sosyal Güvenlik
Bakanı Necati Çelik, tezkere eki üzerinde,
Genel Kurula bilgi verdi.

Aydın Milletvekili Ali Rıza Gönül,
Manisa Milletvekili Abdullah Akarsu'nun konuşması
sırasında partisine sataştığı
iddiasıyla bir konuşma yaptı.

Programda yer alan kuruluşların bütçe
ve kesinhesaplarını görüşmek için,
15 Aralık 1996 Pazartesi günü saat 10.00'da toplanmak
üzere, birleşime 00.16'da son verildi.

Uluç Gürkan

Başkanvekili

 Mustafa Baş Ali Günaydın

 İstanbul Konya

 Kâtip Üye Kâtip Üye



II. -GELEN KÂĞITLAR

15.12.1996 PAZAR

Sözlü Soru Önergeleri

1.-Bursa Milletvekili Ali Rahmi Beyreli'nin, SSK
sınavının yapıldığı
okula ilişkin Çalışma ve Sosyal Güvenlik
Bakanından sözlü soru önergesi (6/390) (Başkanlığı
geliş tarihi :12.12.1996)

2.-Bursa Milletvekili Ali Rahmi Beyreli'nin, İstanbul
Üniversitesinde meydana gelen olaylara ilişkin İçişleri
Bakanından sözlü soru önergesi (6/391) (Başkanlığı
geliş tarihi :12.12.1996)

3.-Yalova Milletvekili Yaşar Okuyan'ın,
Zonguldak İl Sağlık Müdürlüğünün
açtığı sınavda usulsüzlük
yapıldığı iddialarına ilişkin
Sağlık Bakanından sözlü soru önergesi
(6/392) (Başkanlığı geliş tarihi
:12.12.1996)

Yazılı Soru Önergeleri

1. -Bursa Milletvekili Ali Rahmi Beyreli'nin, Gümrük
Birliği kurallarını ihlal eden bazı uygulamalara
ilişkin Başbakandan yazılı soru önergesi
(7/1763) (Başkanlığı geliş tarihi
:12.12.1996)

2. -Karaman Milletvekili Fikret Ünlü'nün,
Ankara Büyükşehir Belediyespor -Karamanspor karşılaşmasında
meydana gelen olaylara ilişkin İçişleri
Bakanından yazılı soru önergesi (7/1764)
(Başkanlığı geliş tarihi :12.12.1996)

Meclis Araştırma Önergesi

1. - Kütahya Milletvekili  Emin Karaa ve 24
arkadaşının, bazı termik santrallerin
işletme hakkının devredilmesinin millî
çıkarlara ters düştüğü
iddiasını araştırmak amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis Araştırması
açılmasına ilişkin önergesi (10/137)
(Başkanlığı geliş tarihi :13.12.1996)



BİRİNCİ OTURUM

Açılma Saati : 10.00

15 Aralık 1996 Pazar

BAŞKAN : Başkanvekili Kamer
GENÇ

KÂTİP ÜYELER : Ahmet
DÖKÜLMEZ (Kahramanmaraş), Kadir BOZKURT (Sinop)




 

BAŞKAN - Türkiye Büyük Millet
Meclisinin 34 üncü Birleşimini açıyorum.

Sayın milletvekilleri, 1997 Malî Yılı
Genel ve Katma Bütçeli İdareler Bütçe
Kanunu Tasarıları ile 1994 ve 1995 Malî Yılları
Genel ve Katma Bütçeli İdareler ve Kuruluşlar
Kesinhesap Kanunu Tasarıları üzerindeki görüşmelere
başlayacağız; ancak, bütçe görüşmelerine
geçmeden önce “sunuşlar” bölümünde
bir Meclis araştırması önergesi vardır;
okutuyorum:

IV. - BAŞKANLIĞIN GENEL KURULA
SUNUŞLARI

A)  GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Kütahya Milletvekili Emin Karaa ve 24
arkadaşının, bazı termik santrallerin
işletme hakkının devredilmesinin millî
çıkarlara ters düştüğü
iddiasını araştırmak amacıyla
Meclis araştırması açılmasına
ilişkin önergesi (10/137) 

Türkiye Büyük Millet Meclisi
Başkanlığına

16 Kasım 1996 tarihli Resmî Gazetede
yayımlanan 12 termik santralın maden sahalarıyla
birlikte, kömürle çalışanlar için,
20 yıllığına işletme haklarının
devredilmesi hakkında, Enerji Bakanlığınca
ihale açılacağı ilan edilmiştir.

Millî çıkarlarımıza
ters düşen bu uygulamaları gerçekleştirmek
isteyenler hakkında, Anayasanın 98 inci maddesi,
Türkiye Büyük Millet Meclisi İçtüzüğünün
104 üncü maddesi gereğince Meclis araştırması
açılmasını saygılarımızla
arz ederiz.

Emin Karaa (Kütahya)

Cihan Yazar (Manisa)

Şerif Çim (Bilecik)

Hakan Tartan (İzmir)

Hikmet Aydın  (Çanakkale)

Ali Günay (Hatay)

Hasan Gülay (Manisa)

Mehmet Yaşar Ünal (Uşak)

Hadi Dilekçi  (Kastamonu)

Hilmi Develi (Denizli)

Fikret Ünlü (Karaman)

Mustafa Güven Karahan (Balıkesir)

Abdulbaki Gökçel  (İçel)

Metin Şahin (Antalya)

Bayram Fırat Danayıklı (Tekirdağ)

Mehmet Büyükyılmaz (Adana)

Mustafa İlimen  (Edirne)

Mahmut Erdir  (Eskişehir)

Ziya Aktaş (İstanbul)

Hikmet Sami Türk (Trabzon)

Metin Bostancıoğlu (Sinop)

Fikret Uzunhasan  (Muğla)

Yalçın Gürtan (Samsun)

Cafer Tufan Yazıcıoğlu (Bartın)

Halil Çalık (Kocaeli)

Gerekçe: 

Hükümetin açıkladığı
kaynak paketinde yer alan ve 6,8 milyar dolar beklenen, 12 termik
santralın maden sahalarıyla birlikte, (kömürle
çalışanlar için) işletme hakkının
20 yıllık bir dönem için devredileceği
16 Kasım 1996 tarihli Resmî Gazete yayımlanmıştır.


Hükümet tarafından termik santralları
ve bunları besleyen linyit işletmelerinin “işletme
hakkının devri” yöntemiyle, mevcut yasal
mevzuata aykırı bir biçimde ve değerinin
çok altında satışa çıkarılması
sonucu, ülke menfaatlarımız ihlal edilmektedir.


Devredilmek istenen 12 termik santralın zarar
eden kuruluşlar olarak gösterilmek istendiği, esasında,
bu kuruluşların kâr ettiği gerçeğinin
saklandığı görülmektedir; çünkü,
işletme hakkının devri için konan bedeller,
bu santralların bir ya da iki yıllık kârlarına
denk düşmektedir. Devletin tüm bu santralların
devrinden elde edeceği miktar, bu işletmelerin birkaç
yıllık kârının karşılığı
bile değildir. 

Hükümetin, termik santralları ve
bunları besleyen linyit işletmelerinin hakkını
devretmek için temel aldığı 3096 sayılı
Kanun gereğince, işletme hakkının devri
için, Bakanlar Kurulu kararı alınmış
olmalıdır. Halbuki, Enerji Bakanlığı,
Bakanlar Kurulu kararı olmadan ihale açmıştır.
Bu durumda, açılacak olan ihale hukukî olarak
geçerli değildir. 

Aynı şekilde, 3096 sayılı
Yasa, işletme hakkının devri için tesis
yapımını şart koşmuştur.
Halbuki, Enerji Bakanlığının konuyla
ilgili Resmî Gazete yayımlanan ilanında, yeni
tesis yapımı da öngörülmemiştir.


Söz konusu 3096 sayılı Yasa gereğince;
bir görev bölgesinde işletme hakkının
verilmesi öngörülmüştür. Açılan
ihale ise, bir tesisin işletme hakkını devretmektedir.
Burada da yasaya aykırılık vardır.

Enerji Bakanlığının konuyla
ilgili tebliğinde, termik santralların maden sahalarıyla
birlikte (Kömürle çalışanlar için)
devredileceği belirtilmiştir. 3096 sayılı
Yasayla, linyit işletmelerinin devri mümkün olmadığı
gibi, devredilmek istenen linyit işletmelerinin hemen hepsi
piyasaya kömür satmaktadır (Soma, Tunçbilek,
Yatağan vesaire) ve esas kârlarını bu
satışlar oluşturmaktadır. 

Bu santralların, baştan savarcasına
üçüncü şahıslara, değerinin
çok altında devredilmesi, millî çıkarlarımıza
ters düşmektedir.

Termik santrallarımızın ve maden
sahalarının, sadece kâr mantığıyla
çalışan özel sektöre devredilmesi,
ülkenin enerji sektörüne yapılacak en büyük
kötülük olacaktır ve ülkenin enerji
üretiminin geleceğini şimdiden tüketmektir.

20 yılın sonunda işletilebilir
termik santrallar ve işletilebilir bir maden sahası
kalacağı hayalden öte değildir.

Termik santrallarıyla birlikte, linyit sahalarının
da devri halinde, işletmeyi devralan özel sektör,
taşeron uygulamasına gidecektir. Bu da, işçi
haklarını ve sendikal hakları yok edecektir.
Büyük ölçüde işçi kıyımı
yaşanacağı, işçilerimizin emeklerinin
ellerinden alınacağı hususunda da ciddî
kaygılarımız vardır.

Bu konunun, Yüce Meclisimizce kapsamlı
bir araştırmaya tabi tutulmasında millî
menfaatlar açısından büyük faydalar
görmekteyiz. 

BAŞKAN - Önerge, gündemde yerini
alacak ve Meclis araştırması açılıp
açılmaması konusundaki öngörüşmeler,
sırasında yapılacaktır. 

Sayın Milletvekilleri, şimdi, bütçe
görüşmelerine başlıyoruz. 

V.-KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1.-1997 Malî Yılı Genel ve
Katma Bütçeli İdareler Bütçe Kanunu
Tasarıları ile 1994 ve 1995 Malî Yılları
Genel ve Katma Bütçeli İdareler ve Kuruluşlar
Kesinhesap Kanunu Tasarıları (1/518; 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
:134, 135, 103, 102, 151, 150) (1)

A) ULAŞTIRMA BAKANLIĞI

1. -Ulaştırma Bakanlığı
1997 Malî Yılı Bütçesi

2. -Ulaştırma Bakanlığı
1994 Malî Yılı Kesinhesabı

3.-Ulaştırma Bakanlığı
1995 Malî Yılı Kesinhesabı

a) Telsiz Genel Müdürlüğü

1. -Telsiz Genel Müdürlüğü
1997 Malî Yılı Bütçesi

2. -Telsiz Genel Müdürlüğü
1994 Malî Yılı Kesinhesabı

3. -Telsiz Genel Müdürlüğü
1995 Malî Yılı Kesinhesabı

B) SANAYİ VE TİCARET BAKANLIĞI

1. -Sanayi ve Ticaret Bakanlığı
1997 Malî Yılı Bütçesi

2. -Sanayi ve Ticaret Bakanlığı
1994 Malî Yılı Kesinhesabı

3. -Sanayi ve Ticaret Bakanlığı
1995 Malî Yılı Kesinhesabı 


BAŞKAN - Program uyarınca, bugün
iki tur görüşme yapacağız. 

Onbirinci tur görüşmelerine başlıyoruz.


Komisyon?.. Burada.

Hükümet?.. Burada. 

Onbirinci turda, Ulaştırma Bakanlığı
ve Ticaret ve Sanayi Bakanlığı bütçeleri
görüşülecektir. 

Sayın milletvekilleri, bugün, onbirinci
turda 17 arkadaşımız konuşacaktır.
Ondan sonraki turda da aşağı yukarı 17
arkadaşımız konuşacak. Böylece,
toplam olarak 34 arkadaşımız konuşmuş
olacak. Her konuşan arkadaşa 1 dakika eksüre
verirsem 34 dakika, 2 dakika eksüre verirsem 68 dakika eder.


Ben, değerli arkadaşlarımdan şunu
rica ediyorum: Bugün, eğer uygun görürseniz,
hiç eksüre vermeyeyim ve herkes, anafikirlerini, konuşmalarının
başında; ayrıntılarını,
sonra söylesin. Ayrıntının tamamının
söylenmesine gerek yoktur. Onun için, bu hususu kesin
olarak uygulayacağım. Arkadaşlarımın,
bu davranışlara kızmamalarını
ve beni bağışlamalarını rica ediyorum.


Şimdi, onbirinci turda söz alan sayın
milletvekili arkadaşlarımın isimlerini okuyorum:

ANAP Grubu adına; Kocaeli Milletvekili Sayın
Hayrettin Uzun, Çankırı Milletvekili Sayın
Mete Bülgün.

DYP Grubu adına; Iğdır Milletvekili
Sayın Şamil Ayrım, Uşak Milletvekili
Sayın Hasan Karayaka.

DSP Grubu adına; İzmir Milletvekili
Sayın Ahmet Piriştina, Denizli Milletvekili Sayın
Hilmi Develi, Edirne Milletvekili Sayın Mustafa İlimen.

Refah Partisi Grubu adına; Trabzon Milletvekili
Sayın İlhan Sungur, Gaziantep Milletvekili Sayın
Kahraman Emmioğlu, Afyon Milletvekili Sayın Osman Hazer,
Kırıkkale Milletvekili Sayın Mikail Korkmaz.


CHP Grubu adına; Malatya Milletvekili Sayın
Ayhan Fırat, Erzincan Milletvekili Sayın Mustafa
Kul.

Şahıslar adına; lehinde, Kırşehir
Milletvekili Sayın Cafer Güneş; aleyhinde, İstanbul
Milletvekili Sayın Refik Aras ve Ordu Milletvekili Sayın
Nabi Poyraz.

ZEKİ ÇAKAN (Bartın) - Sayın
Başkan, bir hususu arz edebilir miyim...

BAŞKAN - Bir dakika efendim. 

Sayın milletvekilleri, biliyorsunuz, daha
önce aldığımız karar uyarınca,
bu turda soru soracak sayın milletvekili arkadaşlarımız,
gruplar adına yapılan konuşmalar bitinceye
kadar, sorularını yazılı olarak Divana
gönderebilirler. Arkadaşlarımızın
soruları, kısa, öz, gerekçe ve mütalaa
ihtiva etmeyecek şekilde olursa, daha fazla arkadaşımızın
sorusunu cevaplandırma imkânımız olur.

Buyurun Sayın Çakan.

ZEKİ ÇAKAN (Bartın) - Sayın
Başkan, özellikle Danışma Kurulunun almış
olduğu karar gereğince -biraz önce ifade ettiğiniz
gibi- gruplar konuşmalarını bitirinceye kadar,
soru soracak arkadaşlar Divana müracaatta bulunuyorlar;
ancak, oturum açılır açılmaz,
burada bekleyen arkadaşlarımız öncelikle
sorularını sizlere sundukları halde, sıralamada
maalesef, onlara zaman zaman söz verilmediği gerçeği
ortaya çıkıyor. Bu konuda hassas davranılmasını
istirham ediyoruz.

BAŞKAN - Ben, zaten, uygulamamda her gruba,
aşağı yukarı, eşit soru sordurmaya
çalışacağım.

ZEKİ ÇAKAN (Bartın) - Sayın
Başkan, ama...

BAŞKAN - Efendim, ne yapalım, biliyorsunuz
zaten sorulara ayrılan zaman 20 dakika.

Müsaade ederseniz, bu konuyu tartışmaya
açmayalım. Soruları geliş sırasına
göre kaydediyoruz ama, yine de eğer bir gruptan hiç
soru sormayan milletvekili varsa, onlara da hak tanıyoruz.

ASLAN ALİ HATİPOĞLU (Amasya) -Sayın
Başkan...

BAŞKAN-Buyurun Sayın Hatipoğlu.

ASLAN ALİ HATİPOĞLU (Amasya) -
Sayın Başkan,  ben buraya saat 10.00'da gelip sorumu
veriyorum; ama, diğer arkadaşlarımız saat
12.00'de gelir de benden önce soru sırası alırsa,
bu adaletli olur mu?

BAŞKAN - Efendim, Sayın Divan üyesi
arkadaşlarımızın ve ilgili bürokrat
arkadaşımızın, adalet duygularıyla
hareket edeceklerine inanıyorum.

ASLAN ALİ HATİPOĞLU (Amasya) -
Onların adalet duygusundan şüphemiz yok.

ALİ ILIKSOY (Gaziantep) - Sayın Başkan,
ben  her gün saat 10.00'da geliyorum soru sormak için.

BAŞKAN - Efendim, zaten çalışmalarımız
da her gün saat 10.00'da başlıyor. 

ANAP Grubu adına Sayın Hayrettin Uzun;
buyurun efendim. (ANAP sıralarından alkışlar)

Sayın Uzun, biraz önce arzımı
duydunuz; buna uymanızı rica ediyorum.

Konuşma süreniz 20 dakikadır.

ANAP GRUBU ADINA HAYRETTİN UZUN (Kocaeli)
-Sayın Başkan, Yüce Meclisimizin saygıdeğer
üyeleri; konuşmama başlamadan önce, Partim
ve şahsım adına saygılarımı
sunuyorum. Bu vesileyle, Türk vatandaşlarından,
bu güzel pazar sabahı uyumak veya başka güzel
bir şey yapmak yerine, ısrarla Meclis çalışmalarını
izlemek lütfunda bulunanlar varsa, bu görüşmeleri
takip ediyorlarsa, onlara da saygı ve sevgilerimi sunuyorum.


Ulaştırma dediğimiz zaman, Anayasanın
22 ve 23 üncü maddelerinde belirtilen haberleşme
hürriyeti ve seyahat hürriyetini görüyoruz.
Ulaştırma Bakanlığının önemini
vurgulamak açısından diyorum ki, Anayasada
bu kadar kesin bir hükme bağlanmış hizmetin
gereği oluyor Ulaştırma Bakanlığı.

Anayasamız “herkes, haberleşme
özgürlüğüne sahiptir” diyor. Onun
yanında da “herkes, yerleşme ve seyahat özgürlüğüne
sahiptir” diyor. 20 ve 21 inci maddeleri de buna katarsak;
özel hayatın gizliliğini ve konut dokunulmazlığını
da bu çerçevede düşündüğümüz
zaman, Ulaştırma Bakanlığının
önemi buradan ortaya çıkıyor. 

Anayasada, açıkça, zorunlu hale
getirilmiş iki önemli hizmeti yürütmekte
olan Ulaştırma Bakanlığına baktığımız
zaman, geçmişteki şaşaalı durumunu
kaybettiğini; ulaştırma kısmının
büyük oranda başka bakanlıklara kaydığını,
haberleşme kısmının özelleşmeye
gitmiş olduğunu, inşaatla uğraşıyor
gibi olduğunu görüyoruz. Ayrıca, Bayındırlık
ve İskân Bakanlığının uğraşması
gereken sahalarla da uğraşan bir bakanlık haline
gelmiş. 

Ulaştırma Bakanlığının,
bana göre, en önemli görevi, hizmet sektörü
olmasıdır, hizmetin yapılmasıdır
ve bu hizmet, karşılığında, bu
hizmetten yararlananların, parasını ödemesi
şeklinde olur. 

Ben, şimdi, Ulaştırma Bakanlığı
bütçesinin üzerinde araştırmalar
yaparken, en önemli belge olarak, Sayın Bakanımızın
Plan ve Bütçe Komisyonundaki konuşmasını
aldım. Aslında, kendisi, yapılabilecek en
önemli tenkitleri yapmış. Bir bakan olmasaydı,
muhalefet milletvekili olsaydı kim bilir neler söylerdi?!
Bakan olarak söylediği sözleri tekrarlamak istiyorum.
Şöyle diyor Sayın Bakanımız: “Bilindiği
gibi, yakın mesafelerde karayolu, orta mesafelerde demiryolu
ve uzun mesafelerde ise denizyolu en ekonomik taşıma
şeklidir. Burada, taşımanın en ucuz
ve güvenilir olması yanında, ulaşım
sistemleri arasındaki entegrasyonun da dikkate alınması
önem arz etmektedir. Ülkemizin coğrafî özellikleri
dikkate alındığında, kara, demiryolu,
deniz ve hava taşımacılığının
etkin şekilde uyumlaştırılmasına
ve kombine taşımacılığa uygun hale
getirilmesine ihtiyaç duyulmaktadır.” 

Aslında, bu tespiti son derece doğrudur;
bu çerçevede bakıldığı
zaman, Türkiye'nin durumu ortaya çıkmaktadır.
Türkiye, coğrafî alan ve bulunduğu bölge
olarak, her türlü ulaşıma ve haberleşmeye
en müsait ülkelerden biridir. Üç tarafı
denizlerle çevrilmiş bir ülkede ve Avrupa'yı
Asya'ya bağlayan bir bölgede ulaşımın
ve haberleşmenin en üst seviyede olması gerekmektedir.
Türkiye, bu köprü konumundan, her bakımdan
köprü konumundan ve ulaşımın en
uygun konumundan, maalesef, yararlanamamaktadır; çevre
ülkeler bu imkânlardan her yönüyle daha fazla
yararlanmaktadır.

Sayın Bakanım yine devam ediyor ve
diyor ki: “Özellikle, süratli, konforlu ve güvenli
yolculuk yapılmasına imkân vermesi nedeniyle,
havayolu ulaşımı, son yıllarda, dünyada
ve ülkemizde ayrı bir önem kazanmıştır.
Bakanlığımızda, standartlara ve uluslararası
kurallara uygun olarak faaliyet göstermek amacıyla,
bir yandan Sivil Havacılık Kanununun tadiline, bir
yandan da Sivil Havacılık Genel Müdürlüğünün
yeniden yapılandırılmasına ve mevzuat
sisteminin geliştirilmesine çalışılmaktadır.”
Hâlâ çalışılmaktadır!..
Aslında, gelinen bu noktada, bu kabil mevzuat çalışmalarının,
bu tür yapılandırma işlemlerinin bütünüyle
tamamlanmış olması gerekiyordu.

Konuşmasının diğer bir bölümünde
“diğer taraftan, İstanbul, hemen yanımızdaki
Yunanistan kadar aşağı yukarı nüfusu
olan bir yerdir. Atatürk Havalimanının İstanbul'a
yeterince hizmet verdiğini düşünmek mümkün
değildir” diyor. Maalesef, İstanbul Havalimanının
genişletilmesiyle ilgili çalışmalar
on yıldır devam ediyor ve bu konuda yapılan
ihaleler dört kere iptal edilmiştir. Aslında,
Yüce Meclisin, bu konuyu başlı başına
bir araştırma konusu yapıp sonuçlandırması
ve niçin ihalenin yapılmadığını
iyice araştırması gerekir. Çünkü,
bu ülkede bir şey yaptığınız
zaman, bunun müeyyidesi var da, bir şey yapmadığınız
zaman hiçbir müeyyidesi, yapmamanın, hiçbir
sorumluluğu yok. Oysa, Yüce Meclisin bence en önemli
görevlerinden biri, kural koymak; ama, ikinci en önemli
görevi, bu kurallar uygulanıyor mu, bu kurallar, bütünüyle
yerine getiriliyor mu, bunu takip etmektir; denetim görevidir.
Maalesef, Meclisin denetim görevini yaptığını
söylemek, asla mümkün değildir. 

Yüce mahkemeler, yasalara aykırı
hareketleri takiple yükümlüdürler; ama, yasalara
uygun hareketleri kim takip edecek, yasaların zorunlu kıldığı
işleri kim yapacak? Yapılmamışsa -önemli
olan nokta o- maalesef, Yüce Meclis denetim görevini
yerine getiremiyor, getirmesi de mümkün gözükmüyor.

Benim, bu Yüce Mecliste kısa sürede
öğrendiğim en önemli şey, burada, bir
müspet ilmin; ekonomi ilminin, siyaset ilminin, diğer
ilimlerin değil, Matematik ilminin hâkim olduğunu
gördüm. Matematik, her şeye hâkim gözüküyor
ve matematik kurallara göre çalışıyor;
yani, güç esası var; güçlü
olan haklı oluyor, haklı olan netice alıyor.
O çerçevede, bence, haklı olanın netice
alması lazım, sorumlu olanın netice alması
lazım. Bu Meclisi bu şekle getirmemiz lazım.


Diğer önemli noktalardan biri de, dediğimiz
gibi, Ulaştırma Bakanlığının,
kara taşımacılığı üzerinde
etkinliği yok, Karayolları bu işi üstlenmiş
durumda. 

Diğer yandan, haberleşme konusu... Özelleştirme...
O ayrı bir araştırma konusu, ayrı bir
soruşturma konusu. Özelleştireceğiz dedik;
ama, özelleştirme!.. Biz, bazı kelimeleri, mesela,
“ulaştırma” kelimesini , “ulaştırmama”
anlamına alıyoruz, “özelleştirme”
kelimesini, “özelleştirmeme” anlamında
alıyoruz; “haberleşme” yine aynı
şekilde... Bunlara bir çözüm bulmamızda
büyük fayda var. Bir şeye karar verilmişse,
mutlaka yapılmalıdır. 

Şimdi, ben kendime vatandaş olarak bakıyorum.
Ne istiyorum ben; 21 inci Yüzyıla girerken şartlar
değişti. Artık, kamu hizmeti, diğer şeyler
değildir; hizmette, insan öne çıkmış
durumdadır. İnsan ne istiyor; ben cep telefonumu
almışsam, parasını vermişsem,
istediğim yerden, istediğim yere ulaşmalıyım.
Ulaşamadığım zaman mutsuz oluyorum. Hiç
kimsenin beni mutsuz etmeye hakkı yok; parasını
verdiğim şey karşılığı
mutsuz etmeye hakkı yok. Bir yerden bir yere seyahat etmek
istiyorsam, bunu, en iyi şekilde yapmak durumundayım
ve bunun karşılığını, bir
vatandaş olarak ödüyorum; ödüyorsam,
bunun karşılığını almak
zorundayım. 

Ulaştırma Bakanlığı
bütçesinin miktarına baktığınız
zaman, toplam bütçesi 26 trilyon civarındadır.
Bundan yatırıma ayrılan miktar ise, 16-17
trilyon civarındadır. Toplayıp dolara vurduğunuz
zaman 160 milyon dolar eder. 160 milyon dolar, artık, küçük
bir projenin karşılığıdır.
Yani, ulaştırma ve haberleşme hizmetlerinin
bu bütçeyle yapılması mümkün
değil; ama, bütçeyle de yapılmasına
gerek yok. Artık, globalleşen dünyada, müthiş
bir finans artığı var. Bu finans artığını
getirip koyacaksınız, bırakacaksınız.
Yani “devletin bütçe imkânları budur”
diyemezsiniz. 

O bakımdan, devletin görevi sadeleşmelidir.
Devlet, belli konulardan çıkmalıdır.
Kutsal devlet anlayışından, kutsal insan anlayışına
hızla yönelmeliyiz. Bu çerçevede, insan
neyi istiyorsa, onun doğrusunu yapmak gerekir. 

Diğer önemli noktalardan biri, entegrasyon
sağlanmış mı? Limanların, karayollarıyla
ve demiryollarıyla bağlantısı sağlanmış
mı? Bunun yanında, randıman ciddiye alınmış
mı ve burada, istenen verimlilik sağlanmış
mı? Bütün bunlara iyi bakmak lazım. 

Diğer önemli noktalardan biri, Türkiye'de
ulaşım, taşıma... Bence, ekonominin
hemen hemen üçtü birini ulaştırma
sektörü teşkil ediyor. Yani, ekonomiyi en çok
etkileyen noktalardan biri, ulaştırmadır.
Bu, insanların buluşmasını, malların
bir yerden bir yere taşınmasını, nakledilmesini
ve malların bir yerde buluşmasını sağlayan
bir sistemdir. Bunun en verimli şekilde yapılması
zorunluluğu vardır. Maalesef, bu zorunluluk yerine
getirilebilmiş değil. 

Türkiye'de, taşımacılık,
büyük oranda, karayollarından ve kamyonlarla
yapılıyor. Son zamanlarda, bir olaydan dolayı,
kamyonları sevimli göstermeye başladılar;
ama, bana, hiç kimse, kamyonları sevdiremez; çünkü,
otobanda, yolumun üzerinde ilerleyen -son bir ay içinde
iki defa oldu- bir kamyondan taşlar düşmüş,
üstüne çıktım; neyse ki, arabada
kimse yoktu, yalnızdım. Diğerinde,  önümde
giden kamyonun şaftı düşüyor, düşünebiliyor
musunuz!.. Şaftın üstüne çıkıyorum
ve yine, ucuz kurtarıyoruz... Bu çerçevede
düşünüldüğü zaman, kamyon meselesine,
 tanker meselesine dikkatle bakmak lazım. 

Ben, tabiî, eski BOTAŞ Genel Müdürü
olarak, boru hatları konusunda uzmanım. Dünyayı
dolaştım, baktım, ürün boru hatları
var. Türkiye'de hemen hemen hiç yok; sadece, askeriyede
var, askeriye kullanıyor, ürünlerini boru hatları
yoluyla taşıyor.  Avrupa'ya baktığınız
zaman, petrol taşımacılığı
yeraltından yapılıyor; sadece hampetrol değil,
petrol ürünleri de, tamamen yeraltından taşınıyor.
Bizim bunu sağlamamız mümkün değil. Bir
dönemde, bu işi yapmak üzere, İzmit'ten
İstanbul'a, bir boru hattı döşenmiş
ve bir tek Boğaz geçişi kalmış;
ama, onbeş yirmi yıldır, mevcut boru hattı
da çürümüş; İstanbul tarafında
ise, üzerinde gecekondular inşa edilmiş ve boru
hattı tamamen ölmüş. Buna, kimler müsaade
etmiyor; tankerciler, kamyoncular buna müsaade etmiyor. Bunu
da, önemle dikkate almak lazım; bu taşımacılığı,
Türkiye'de yaygınlaştırmak lazım.


Ben, bir dönemde, Kırıkkale'den
Ankara'ya bir ürün boru hattı yapmaya çalıştım;
fakat, muvaffak olamadım; çünkü, dediğim
gibi, çeşitli engellerle karşılaşılıyor.


Hizmetlerin en iyi şekilde yapılması
lazım. Geçen gün -ilginç bir şekilde-
bir televizyon konuşmasında, Sayın Reisicumhurumuzu
dinledim; diyor ki: “Sistem çalışıyor,
devlet çalışıyor; gidin, hastaneler
açıktır, karakollar açıktır,
okullar açıktır.” Sayın Reisicumhurum,
saat 03.00'te, bir acil servise gitsin, sistem nasıl çalışıyor,
bir baksın... Karakollar nasıl çalışıyor,
devletin aradığı insanlara ikametgâh senedi
veriyor veya başka bir şey veriyor; bütün
bunlara, nasıl çalıştığına
iyi bakmak lazım. Öğretmen, sabah saat 09.00'da
okula gidiyor; nasıl gidiyor, hangi imkânlarla gidiyor?..
30 yıldır devam eden enflasyonun içerisinde
nasıl ayakta kalabiliyor?!.. 

Bir diğer nokta: Telekom meselesinde büyük
gerileme olmuştur.  Özelleştirmeye devredildikten
sonra, hizmette gerileme olmuştur. 1983, 1984, 1985 yıllarında,
bence, haberleşme sektöründe, Partimiz Anavatan
tarafından getirilen yeniliklerle haberleşmede büyük
bir devrim yapılmıştır. Bu devrim,
uzun süre de devam etmiştir. Ancak, özelleştirmeye
devredildikten sonra, özelleştirme yapılamadığından
dolayı, gerekli yatırımlar yapılamıyor
Telekom kısmında. Yatırımlar yapılamadığı
gibi, hizmetler de yürümüyor. Bilhassa, Telsim
ve Türkcell'in, bu iki şirketin, faaliyetlerini bir
türlü bir çerçeveye oturtamadık.
Sayın Bakan, yine, burada “bu hizmeti düzgün
yürütemedik, geliştiremedik, şimdi, yeni
uluslararası ihale açacağız” diyor;
yani, burada, geçmişte yürütülen sistemi
uygun bulmadığını ve Türk insanının
layık olduğu haberleşme imkânına
kavuşması için, tekrar, yeniden ihale açacağını
söylüyor; ama, dediğimiz gibi, bu özelleştirme
işini ne yapacağız, ona karar vermemiz gerekir.


Bir diğer nokta, limanlar meselesidir. Gerçekten,
yine, Sayın Bakan konuşmasında “bugünkü
limanlar, tüm kapasitelerini doldurmuşlardır”
diyor. Demek ki, geçmişten beri yapılması
gereken yapılmamış; Türkiye'nin geleceğe
dönük ihtiyaçları dikkate alınarak,
bir yatırım programı uygulanamamıştır.

Bu çerçevede, şu anda, limanlarla
ilgili iki faaliyet var. Devlet, limanlarını genişletmeye
çalışıyor; ama, onun yanında
da, özel teşebbüsün, çok sayıda
liman, iskele müracaatı var. Bunların, bir
planlama içerisinde yürütülmesi gerekir.
Bugün, Marmara Denizi, yoğun miktarda kirlenmeye müsait,
kirlenen ve temizlenmesi için büyük yatırımların
yapıldığı bir bölge; ama, onun yanında,
çok sayıda da liman ve iskele için müracaatlar
yapılmış durumda, büyük şirketlerin
talepleri var. Oysa, Türkiye'nin diğer yerlerinde atıl
vaziyette bulunan, liman yapılmaya, iskele yapılmaya
son derece müsait yerler var. Yatırımın
bu yerlere kaydırılmasında, özel teşebbüsün
bu tarafa yönlendirilmesinde büyük ihtiyaç
var diye düşünüyorum.

Diğer yandan,  baktığınız
zaman, balıkçı barınaklarıyla,
yine Ulaştırma Bakanlığı ilgileniyor.
Niye ilgileniyor; onu da anlamıyorum. Tarım konusuyla
ilgili meselelerdir bunlar. Zaten, bir sürü yerde balıkçı
barınakları yapılmıştır,
daha doğrusu projeye alınmıştır;
fakat, para verilmediği için barınak mıdır,
yoksa barınak olmak için başka bir şey
midir; ben tam anlayamadım. Mesela, Kandıra Kasabasında
denizin bir kıyısına koca koca taşlar
atılmış; daha önce orada barınak
halindeyken, daha doğrusu doğal barınak halindeyken,
şimdi o taşlar nedeniyle, doğal barınak
vasfı da ortadan kaldırılmış
durumdadır. Buna da bir daha bakmak lazım.

Ulaştırma Bakanlığının,
hizmet sektörü olması nedeniyle, hizmeti, tamamen
özel sektöre, bu işi yapacak insanlara devretmesi;
Ulaştırma Bakanlığının,
masterplanları yaparak, geleceğe dönük kontrolörlük
ve hizmetin daha kaliteli yapılması şeklindeki,
hem ulusal hem de uluslararası standartları yakalamaya
yönelik çalışmalar içerisinde
olması gerekir. Bir anlamda, bir müşavirlik
hizmeti görmelidir, o şekilde örgütlenmelidir.
Yoksa, hizmetin, bu bütçe imkânlarıyla
yürütülmesi mümkün değildir. Sayın
Bakanıma çeşitli talepler geliyordur; herkesten,
bölgesiyle, Türkiye'nin belirli yerleriyle ilgili talepler
gelmektedir. O taleplere vereceği cevap “bütçe
imkânları içerisinde yapılacaktır”
şeklindedir. Hayır; bütçe imkânları
içerisinde yapılması mümkün değildir.
Artık, gelinen noktada, 21 inci Yüzyılda bu
meseleyi kavramak lazım. Devlet, öyle bir organizasyon
ki, artık, topladığı parayı kendi
masraflarına yetiremiyor, kendi gelirleriyle geçinemiyor.

BAŞKAN - Sayın Uzun, 2 dakikanız
var.

HAYRETTİN UZUN (Devamla) - Peki efendim.

Bu sistemi yeniden işletelim, yeniden çalıştıralım;
bu açıdan yürümüyor, yapılması
mümkün değil; sistemi bütünüyle çalıştıralım.

Bugün, vatandaşlar tarafından,
Parlamentoya müthiş bir tepki var. Anayasamıza
göre, Parlamentonun belirli yetkileri var; ama, Parlamentonun
bir yetkisi yok. Aslında, Anayasamız, Parlamentonun,
milletvekillerinin görev ve yetkileri bölümünü
düzenlememiş. Oysa, her kanunda usuldür “bakanın
yetki ve görevleri, genel müdürün yetki ve
görevleri” diye düzenlenir; ama, milletvekillerinin
yetki ve görevleri düzenlenmemiştir. Demek ki,
milletvekilinin hiçbir yetkisi yok, dolayısıyla,
sorumluluğu da yok. Yani, parlamenter, bir kamu hizmeti görevini
görmüyor -Türk Ceza Kanununda, suç işlendiğinde,
kamu hizmeti görenlerle ilgili ceza maddeleri var- parlamenterin,
kamu hizmeti görevi nedeniyle bir suç işlemesi
mümkün değil. 

Parlamenterin dokunulmazlığıyla
ilgili bir konuyu da söylemek istiyorum. Parlamenterlerin,
işlediği suçlar bakımından, zaten,
vatandaştan bir farkı yoktur. Takip bakımından,
sistem çalışmadığı için
belki bir farklılığa getirilmiş; aslında,
sistem çalışsa, parlamenterin, herhangi bir
şekilde bir ayrıcalığı gözükmüyor.
İşini yapmakla ilgili güvenceleri var; ama,
kamuoyunda öyle bir hava var ki; parlamenter, rüşvet
suçu işler; parlamenter, irtikap suçu işler...
Hayır; parlamenter, bu suçları işleyemez;
bu suçları, ancak, kamu hizmetinde olanlar; bakanlar,
memurlar, -odacılar dahi- işleyebilir; ama, parlamenter,
kamu hizmetiyle ilgili bu suçu işleyemez. Bu çerçevede,
kamuoyuna bunun duyurulup, anlatılması gerekir.

Ayrıca, benim kanaatim, parlamenterler, aslında,
Türkiye'yi yönetmiyor; biz kendimiz öyle zannediyoruz,
toplum da öyle zannediyor. Türkiye'yi birileri yönetiyor;
ama, Türkiye yönetiminde, parlamenterler,  en az paya
sahip olan kimselerdir; öyleyse, en az eleştiriye muhatap
olması gerekir.

(Mikrofon otomatik cihaz tarafından kapatıldı)ssss

BAŞKAN - Sayın Uzun, süreniz bitti
efendim.

Rica ediyorum... Son cümlenizi söyleyin.

HAYRETTİN UZUN (Devamla) - Son cümlemi
söylüyorum.

Bakanlık bütçelerinin görüşülmesinin
sonunda, âdet olduğu üzere, bütçenin
hayırlı uğurlu olması söyleniyor,
ben de onu söylüyorum; ama, dediğimiz gibi, bu sistem
içerisinde kaldığımız sürece,
bütçelerin, duayla bir yere varamayacağını
açıklıkla da ifade etmek istiyorum.

Teşekkür ediyor, saygılar sunuyorum.
(ANAP, DYP ve CHP sıralarından alkışlar)
 

BAŞKAN - Teşekkür ederim Sayın
Uzun.

Sayın Uzun son anda çok derin konulara
daldı; aslında, bazılarına   cevap
vermek gerekiyor; ama, ben vermek istemiyorum. 

ANAP Grubu adına, ikinci konuşmayı
yapmak üzere, Çankırı Milletvekili Sayın
Mete Bülgün;  buyurun. (ANAPsıralarından
alkışlar)

Sayın Bülgün, sizin de süreniz
20 dakikadır. 

ANAP GRUBU ADINA METE BÜLGÜN (Çankırı)
- Sayın Başkan, değerli milletvekilleri, televizyonları
başında bizleri seyreden değerli vatandaşlarım;
Anavatan Partisi Meclis Grubu adına Sanayi ve Ticaret Bakanlığı
bütçesi üzerinde söz almış
bulunuyorum. Sözlerime başlamadan hepinize saygılar
sunuyorum.

Değerli arkadaşlarım, Sanayi ve
Ticaret Bakanlığının kuruluş kanununun
bu bakanlığa verdiği onsekiz görev arasından
birinci ve ikinci görevi sizlere okumak istiyorum: 

Birinci görev; günün şartlarına
ve teknolojinin gereklerine göre ülkenin sanayi politikasının
belirlenmesine, sanayinin geliştirilmesine ve yönlendirilmesine
ait tedbirlerin hazırlanmasına yardımcı
olmak, kalkınma plan ve programlarında yer alan
ilke ve hedeflere uygun şekilde tespit, tanzim ve idare
etmek; bu konularda, ilgili kuruluşlar arasında gereken
işbirliğini sağlayıcı tedbirler almak.

İkinci görev; ülke şartlarına
uygun teknolojinin sağlanması, geliştirilmesi
ve dağılımı için yurtiçi
ve yurtdışı kurum ve kuruluşlarla temas
kurmak ve gereği halinde işbirliği yapmak; sanayi
işletmeleri arasında teknolojik entegrasyonu temin
etmek için gereken tedbirleri tespit etmek ve uygulanmasını
sağlamak.

Değerli arkadaşlarım, buradan çok
kolay anlaşıldığı gibi, ülkemizde,
Sanayi Bakanlığı, maalesef, görevini yapmamaktadır.
Bu bakanlığın varlığı ile
yokluğu arasında hiçbir fark yoktur. Son yıllarda,
fonksiyonunu ifa edemeyen, oldukça küçülmüş,
sanayie birçok kuruluştan daha uzak kalmış
bir bakanlık konumundadır. Gerek Maliye Bakanlığı
gerekse Hazine Müsteşarlığı ve Dış
Ticaret Müsteşarlığı, sanayi konusunda,
Sanayi Bakanlığından daha müessirdir.

Sanayi Bakanlığının, mutlaka
fonksiyonel bir hale getirilmesinde zaruret görüyoruz.
Sanayileşme, memleketimizin en mühim meselesidir. Kalkınmanın
temeli ve motoru sanayileşme olacaktır. Hem işsizliğin
önlenmesi ve hem de ülkenin dışa bağımlılıktan
kurtulmasının mihveri sanayileşmedir.

Son yıllarda, bu Bakanlık, görevlerini
unutmuş, ülke sanayiini geliştirmesi ve koruması
gerekirken, tam tersi bir tutumla, âdeta ülke sanayiini
batırmayı hedef almıştır.

Son günlerde, hayalî bütçeye
kaynak bulmak amacıyla ortaya atılan bedelsiz oto
ithalatı, tamamen, yerli otomotiv sanayiini hedef almış
çok hatalı bir uygulamadır. Bu uygulamayla,
bu sanayide çalışan yüzbinlerce işçi
ve yan sanayiinde çalışan onbinlerce işçi
işsiz kalacaktır. Dünyanın hiçbir
ülkesinde, kendi sanayiini korumayan hükümet yoktur;
ama, ülkemizde durum tersinedir. 1 Ocak 1996 tarihinde yürürlüğe
giren Gümrük Birliği Anlaşmasına uygun
altyapı çalışmaları yapılmadığından,
artan ithalat karşısında, zaten yerli sanayimiz
büyük ölçüde yara almaktadır.


Özel tüketim vergisi yasa tasarısının
da, halen komisyonlara dahi sevk edilmemiş olması,
Sanayi Bakanlığının görevini yapmadığının
açık bir delilidir. Burada, Sanayi Bakanlığımız,
hiçbir zaman “özel tüketim vergisi yasasını
çıkarmak, Maliye Bakanlığının
görevidir” diyemez; derse, daha büyük hata
yapmış olur. Maliye Bakanlığını
bu konuda yönlendirmek, Sanayi Bakanlığının
görevidir.

Araştırma ve geliştirme projeleri
için, Sanayi Bakanlığı bütçesinde
konulmuş olan rakam 188 milyar 909 milyon liradır.
Bu meblağ, ciddiyettten uzak bir rakamdır. Bu meblağ
ile Bakanlığın herhangi bir araştırma
projesini yürütmesi imkânsızdır;
çünkü, bu meblağın, 68 milyar 595
milyon lirası personel gideridir.

Son yıllarda, küçülerek,
âdeta aksesuar haline gelmiş bulunan Sanayi ve Ticaret
Bakanlığı, esnaf ve sanatkârı unutmuştur.
Oysa, esnaf ve sanatkârlar, toplam işletmelerin yüzde
98'ini, toplam istihdamın yüzde 45'ini, üretimin
yüzde 37'sini, yatırımın yüzde
26'sını, yaratılan katma değerin yüzde
30'unu sağlamaktadır.

Bu kesimin yüzlerce problemi varken, Sanayi
ve Ticaret Bakanlığı, bu kesime, âdeta
sırtını dönmüştür. Şu
anda, bu kesimle ilgili en büyük problem hayat standardı
uygulamasıdır. Çok cüzi imkânlarla
bir bakkal, bir eczane açılıyor, herhangi
bir işyeri açılıyor, vatandaş
çırpınıyor, devlete yük olmadan
geçimini sağlamak istiyor; ama, bir de bakıyorsunuz,
bir yıl sonra kapanıyor. 1999 yılında
2,5 milyarlık bir rakama ulaşacak olan hayat standardı
uygulaması, mutlaka, yeniden gözden geçirilmelidir.

Altyapı konusunda, organize sanayi bölgeleri
ödemeleri yetersizdir. Ülkemizin organize olarak sanayileşmesini
temin edecek organize sanayi bölgeleri ve küçük
sanayi siteleri, mutlaka teşvik edilmeli; organize sanayi
bölgeleri yapımına hız verilmeli ve
organize sanayi bölgeleri kanunu bir an evvel çıkarılmalıdır.
Bu kanunla, özel organize sanayi bölgeleri kurulmasına
imkân verilmelidir.

Gümrük Birliğine girmiş olmamızın
birtakım zorlukları, özellikle ülkemiz
küçük esnaf ve sanatkârına yüklenmiştir.
Bu konuda en büyük görev Sanayi Bakanlığına
düşmektedir. Küçük esnaf ve sanatkârımızın
desteklenmesi hangi istikamette olacaktır, hangi şartlarda
olacaktır?

1 Ocak 1996 tarihinde yürürlüğe
giren Gümrük Birliği Anlaşması nedeniyle
Türkiye'ye verilecek olan 307 milyon ECU hibe yardımdan,
bugüne kadar, maalesef, Hükümetin başarısızlığı
nedeniyle hiç para alınamamıştır.
Ayrıca, alınacak bu hibe yardımdan, ne kadarının
ve hangi esaslarda KOBİ'lere kullandırılacağı
tespit edilmemiştir.

54 üncü Hükümet “1996 yılı
KOBİ'lerin yılı olacaktır” diye
ortalığı ayağa kaldırdı. “KOBİ'lere
teşvik belgesine dayalı ucuz kredi vereceğiz”
diyerek, küçük işletmelere umut dağıttılar;
Halk Bankasının duvarlarına ışıklı
reklamlar astılar; TÜSİAD'ı “bu
memleketin kanını emiyor” diyerek düşman
ilan ettiler; ülkeye büyük ölçekli
yatırım yapmış insanları cezalandırmak
istediler; 1996 yılında, 5 trilyon, teşvik
belgeli KOBİ'lere kaynak ayırdıklarını
söyleyerek kendilerini küçük esnaf ve sanatkârın
koruyucusu ilan ettiler.

Değerli arkadaşlarım, şimdi,
buradan sizlere ve bütün vatandaşlarımıza
açıklıyorum: Bugüne kadar, Hükümet,
teşvik belgesi kapsamında, küçük
esnafa 5 kuruş kredi vermemiştir; 5 trilyon vereceğini
ilan eden Hükümet, 5 kuruş vermemiştir.
Daha dün, Hazine Müsteşarlığı
bütçesi görüşülürken, Hazineden
sorumlu Sayın Bakan Ufuk Söylemez, teşvikli
kredi olarak KOBİ'lere önümüzdeki hafta
ilk ödemeyi yapacaklarını huzurlarınızda
beyan etmiştir. Eğer ki, bu uygulamada, özde kalkınmayı
hedef alan ciddî bir icraat olsaydı, son derece klasik
bir siyasî entrika senaryosu gereği senenin son gününe
bırakılmış küçük bir
ödeme vaat edilmezdi. 

Anavatan Partisi zamanında kurulan KOSGEB'e
daha düne kadar yüzünü dönüp bakmamış
olan Hükümet, Hükümetin icraatını
eleştirdikleri için TÜSİAD'la arası
açılınca, bir anda KOSGEB'e sahip çıktı;
ama, KOSGEB'e sahip çıkmak için, bütçede,
KOSGEB'e yeterli ödeneği ayırmak zorundasınız.
Bütçede ayrılan kaynaklarla KOSGEB'in görevini
yerine getirmesi imkânsızdır arkadaşlarım.
Küçük sanayiciye bilgi, teknolojik gelişme
ve finans desteği sağlamak amacıyla kurulmuş
olan KOSGEB'e Anavatan Partisi döneminde çok sağlıklı
bir kaynak temin edilmişken, DYP-CHP Koalisyon İktidarında
fon gelirleri bütçeye aktarıldığından,
bu kuruluş, görev ve işlevlerini yerine getiremeyecek
duruma düşürülmüştür. Sınaî
kalkınma açısından son derece önemli
bir görev üstlenmiş olan bu kuruluşa imkân
verilmesi ve faaliyetlerinin desteklenmesi zarurîdir.

Küçük ve orta boy işletmelerin
desteklenmesi, yalnız, Türkiye'nin ekonomik potansiyelini
artırmakla kalmayıp, sermayenin tabana yayılmasını
sağlayacak ve Anadolu'da bölgelerarasındaki kalkınma
farklılığını azaltacaktır.


Organize sanayi bölgelerinin diğer önemli
bir problemi, yetkileri konusudur. Yetkilerin, merkezden taşraya
taşınması hedef alınmışken,
organize sanayi bölgelerinde bir işçi almak
için Bakanlıktan müsaade almak lazım;
yine, bir memuru Çankırı'dan Ankara'ya göndermek
için Bakanlıktan müsaade almak lazım.
Bu şekilde, organize sanayi bölgelerinin  yürümesi
mümkün değildir.

Bir hususu önemle belirtmek istiyorum: Yedinci
Beş Yıllık Kalkınma Planı, sanayide
yüzde 5-6, hatta yüzde 7 kalkınma hızı
öngörmüştür. Eğer, Türkiye'de
sanayi yüzde 5-6 kalkınırsa, bu, genel kalkınmamızın
yüzde 2-3 oranında gerçekleşeceği
demektir; çünkü, kalkınmada motor, sanayi
olacaktır. Sanayideki kalkınmanın yüzde
10-12'nin altına düşmemesi gerekir. Oysa, 1997
bütçesinde, sanayi sektöründe yüzde
4,5 oranında kalkınma öngörülmüştür.

Sayın milletvekilleri, Sanayi ve Ticaret Bakanlığının
çok önemli bir ihmalini huzurlarınızda
açıklamak istiyorum: Türkiye Cumhuriyeti Anayasasının
167 nci maddesinde, devlete, piyasaların sağlıklı
işleyişini gerçekleştirmek üzere
düzenlemeler yapmak ve piyasada fiilî veya anlaşma
sonucu tekelleşme ve kartelleşmeleri önlemek
görevini yüklemiştir. Bu görevin yerine getirilmesi
için Rekabetin Korunması Hakkında Kanun çıkarılmış
ve bu kanun 13 Aralık 1994 tarihli Resmî Gazetede
yayımlanarak yürürlüğe girmiştir.
Aynı zamanda, gümrük birliğine uyum çalışmalarının
da bir gereği olarak çıkarılan bu kanunun
başlıca organı olan Rekabet Kurulu, aradan
iki yıl geçmesine rağmen oluşturulmamıştır.


Bu durum, bizi, Türkiye-Avrupa Birliği Ortaklık
Konseyinin 6 Mart 1995 günü kabul ettiği 1/95 sayılı
Ortaklık Konseyi kararı karşısında
da güç durumda bırakacaktır; çünkü,
bu kararın 37 nci maddesine göre, Gümrük
Birliğinin yürürlüğe girmesinden önce;
yani, 31 Aralık 1995 tarihinden önce, bu yasanın
yürürlüğe girmiş ve Rekabet Kurulunun
oluşturulmuş olması gerekirdi. Rekabet Kurulunun
bir an önce oluşturulmasını ve kanunun
işlerliği için gerekli olan yönetmeliklerin
çıkarılmasının zorunluluğunu,
burada hatırlatmak istiyorum.

Değerli arkadaşlarım, maalesef,
birlik ve KİT'lere siyaset sokulmuş ve had safhada
partizanlık yapılmış; birlik ve KİT'ler
verimli çalıştırılmamıştır.
KİT'ler, kaynak yaratan, yarattığı kaynağı
yatırıma dönüştüren verimli
kuruluşlar olarak çalıştırılması
gerekirken, hurdalık haline dönüştürülmüştür.


Tarım ve satış kooperatifleri,
iktidara, istihdam ve ekonomik kaynak sağlayan kuruluşlar
olarak görülmüştür; Anavatan Partisi,
iktidarı devrederken, 23 bin olan personel sayısı
27 bine çıkarılmıştır.


Bakın, birliklerin müstahsile yaptıkları
ödemelerin durumunu burada sizlere açıklamak
istiyorum: Elimdeki belge 4 Aralık 1996 tarihini taşıyor
-ve Sanayi ve Ticaret Bakanlığının resmî
belgesidir; bakan beyin önüne her gün sunulan bir
belgedir- bu belgede, açıkça görülüyor
ki, pamuk müstahsiline 9 trilyon 628 milyar lira ödenmemiş
borç mevcuttur. Oysa, Sayın Başbakanımız,
bütçenin takdim konuşmasını yaparken,
pamuk müstahsiline Hükümetin borcu olmadığını
ifade etmişti. Pamuk müstahsiline bugüne kadar
ödenen para 2 trilyon 298 milyar lira olup, bu paranın
tamamı DFİF Fonundan (Destekleme Fiyat İstikrar
Fonu) karşılanmıştır; yani, birliklerin
kendi kaynağından sağlanmamıştır
bu para. Bugün itibariyle -bugün derken, 4 Aralık
tarihini kastediyorum- birliklerin müstahsillere olan toplam
borcu 32 trilyon 796 milyar 763 milyon 755 bin liradır.
Birlik müstahsillerine ödenmiş olan para ise 26,5
trilyon liradır. Bu 26,5 trilyon lira ödemenin 16,5
trilyonu DFİF ödemesidir; yani, fon kaynaklı
bir ödemedir, birliklerin kendi imkânlarından
yaptığı bir ödeme değildir. Bu da,
birliklerin şu anda hangi duruma getirildiğinin çok
açık bir delilidir. 

Tüketiciyi koruma konusunda yasal düzenlemeler
yapılmıştır; ama, bu konuda, Bakanlık,
uygulamada son derece başarısızdır.


Sanayi Bakanlığının şeker
sanayiiyle ilgisi âdeta kalmamıştır.
Ülkenin şeker ihtiyacını kendi pancar
üretimimizle karşılamamız gerekirken,
şeker açığı, en kolay yol olan
ithalatla karşılanmaktadır. Eğer, şeker
açığı varsa, şeker sanayiindeki
atıl kapasite, ham şeker ithaliyle kapatılarak
karşılanmalıdır. 

Değerli arkadaşlarım, Türkiye,
coğrafyası icabı, şeker ihtiyacını
şeker pancarından karşılamak zorundadır.
Şekerkamışı, Türkiye'de, sadece
32 nci enlemde yetişebilir. Bu da, Adana ve alt kısmındaki
dar bir şeridi kapsamaktadır. Burada da, şekerkamışı
üretimine arazi ayrılması mümkün
değildir. Fert başına şeker tüketimi
35 kilogram olup, bu rakamı nüfusumuzla çarptığımızda
2 milyon tonluk bir üretime ihtiyaç duyduğumuz
ortaya çıkmaktadır. Esasen, Şeker Kanununun
önünün açılarak, şeker inhisarının
kaldırılması ve şeker sanayiinin özelleştirilmesi,
şeker açığı için yegâne
çözümdür. 

Bu arada, yarım kalmış yatırımlar
kapsamında olan Yozgat, Kırşehir, Sıvas,
Aksaray şeker fabrikalarının bir an önce
tamamlanması zorunludur. Maalesef, bütçede,
bu fabrikaların tamamlanması için ayrılan
rakamlar ise çok komiktir. Aksaray Şeker Fabrikası
için 1 milyar, Sıvas Şeker Fabrikası
için 1 milyar, Kırşehir Şeker Fabrikası
için 5 milyar, Yozgat Şeker Fabrikası için
ise 100 milyar lira ödenek konulmuştur. Yatırımlara
kıymet verdiğini ifade eden Hükümetin bu
tutumu ciddiyetten uzak bir davranıştır. 

Bununla birlikte, pancar üreticisine alacaklarının
vaktinde ödenmemesi, pancar üreticilerini perişan
etmiştir. Pancar üreticisinden alınacak devlet
borçları faizleriyle tekâmül ederken,
üreticinin alacağı vaktinde ödenmeyerek,
enflasyonla yok edilme durumuna getirilmiştir.

MEHMET ALİ YAVUZ (Konya) - Daha vakti gelmedi...
Pancar parası ne zaman ödenir; onu öğren...

METE BÜLGÜN (Devamla) - Sayın milletvekilim,
henüz pancar avanslarını dahi ödemediniz.
Pancar borcunun ne zaman ödenmesi gerektiğini ben çok
iyi biliyorum. 

Anavatan Partisi zamanında, 18 ayda bir şeker
fabrikası yapıyorduk. İşte, Van-Erciş
ve Çorum şeker fabrikaları...Çankırı
Kızılırmak Havzasında planlanan şeker
fabrikasını neden durdurdunuz?..Kırşehir'deki
şeker fabrikasının temelini biz attık,
siz geldiniz, durdurdunuz...

CAFER GÜNEŞ (Kırşehir) -Şubatta
temelini attınız.

METE BÜLGÜN (Devamla)- Değerli arkadaşlarım,
Türk tarımına büyük hizmet veren,
eski Tarım Bakanı Bahri Dağdaş'tır.
Biz, Anavatan Partisi İktidarı olarak bir kadirşinaslık
örneği, Konya Ereğli Şeker Fabrikasına
Bahri Dağdaş'ın ismini verdik. Geçenlerde
fabrikanın önünden geçiyordum, tabelası
yerlerde sürünüyordu; bu, bir kadirşinaslık
örneği değildir. Sayın Bakanımın
bu konuda hassas davranmasını istirham ediyorum.

BAŞKAN - Sayın Bülgün, 2 dakikanız
var efendim.

METE BÜLGÜN (Devamla) - Değerli arkadaşlarım,
hepinizin bildiği gibi, birlikler kanunu henüz çıkarılmamıştır.
Bakanlık, bu konuda, maalesef büyük bir atalet
içerisindedir. Birlikler yasası bir an evvel çıkarılarak,
birlikler, kendi kendini yönetir hale gelmeli, ellerindeki
yüksek maliyetle çalışan sanayi tesislerini
satmalıdır. Bu sanayi tesisleri, birlikleri zarar
ettirmektedir.

Sözlerime, diğer önemli bir konuyu
dile getirerek son vermek istiyorum. Türkiye'de, future emtia
borsalarının kurulmasına mutlaka ihtiyaç
vardır. Bugünün değil, üç dört
ay sonrasının hatta altı ay sonrasının
fiyatlarını alabileceğimiz pamuk borsasının,
buğday borsasının, fındık borsasının
kurulması lazımdır. 

İkinci olarak, KOBİ'ler için
menkul kıymetler borsalarının mutlaka kurulması
gerektiğine işaret etmek istiyorum. 

Yüce Heyetinizi saygılarımla selamlıyorum.
(ANAP sıralarından alkışlar)

BAŞKAN - Çok teşekkür ederim
Sayın Bülgün.

Şimdi, DYP Grubu adına ilk konuşmacı,
Iğdır Milletvekili Sayın Şamil Ayrım;
buyurun efendim.(DYP sıralarından alkışlar)

Sayın Ayrım, süreniz 20 dakika;
süreyi herhalde eşit paylaştınız
değil mi?

ŞAMİL AYRIM (Iğdır) - Evet,
sayın Başkan.

BAŞKAN - Peki efendim, buyurun.  

DYP GRUBU ADINA ŞAMİL AYRIM (Iğdır)
- Sayın Başkan, sayın milletvekilleri, televizyonları
başında bizi izlemekte olan çok değerli
vatandaşlarım; Ulaştırma Bakanlığı
bütçesi üzerinde, Doğru Yol Partisi Grubu
adına söz almış bulunuyorum. Bu vesileyle,
sözlerime başlarken, Yüce Meclisi saygıyla
selamlıyorum.

Değerli milletvekilleri, malumlarınız
olduğu üzere, çağımızda, tüm
ekonomik, sosyal, kültürel ve turistik faaliyetler süratli,
güvenli ve yeterli ulaştırma ve haberleşme
sektörüyle mümkün olabilmektedir. Ulaştırma
sektörünü bir bütün olarak ele alan ve
diğer sektör yatırımlarıyla uyumlu,
dinamik bir ulaştırma ana planının
bulunmamasının ortaya çıkardığı
sorunlar, sektördeki gelişmeleri olumsuz yönde
etkilemeye devam etmektedir.

Sektörde hedef ve politikaların tek elden
tespiti mümkün olmamakta, ülkemizi uzun süre
etkileyecek kararlar, ilgili kuruluşlar arasında
gerekli koordinasyon sağlanmadan alınmaktadır.

Avrupa Birliği ile entegrasyon sürecinde,
ulaştırma politikalarında uyum sağlanması,
bağımsız Türk devletleriyle gelişen
ekonomik ve uluslararası ilişkilerin gerektirdiği
ulaştırma altyapısı, ülke yararları
doğrultusunda ve ülke olanakları ölçüsünde
vakit kaybettirilmeden gerçekleştirilmelidir. Bu
cümleden olarak, Yedinci Beş Yıllık Kalkınma
Planında öngörülen ulaştırma
master planının uygulamaya konulmasını
teminen, başarılı çalışmalarını
gözlemlediğimiz Sayın Bakanımız
tarafından talimatlandırılması, en
büyük arzumuzdur.

Günümüz dünyasında teknolojik
gelişmeler, çevreye duyarlı bilinçlenmeler,
ekonomik ve güvenlik ölçüleri, bu sektör
politikalarının tespitinde önemli bir rol oynamaktadır.

Ekonomik ve sosyal hayatı canlı ve
dinamik tutmak, yeterli ve çağdaş bir ulaştırma
ve haberleşme hizmetleriyle mümkün olabilmektedir.


Ulaştırma Bakanlığı,
çok geniş bir alana ve kitlelere hizmet veren, şu
anda 12 genel müdürlüğü ve 170 binden
fazla çalışanı bulunan çok büyük
bir teşkilatımızdır. 3348 sayılı
Kanunla kurulmuş bulunan Ulaştırma Bakanlığı,
ulaştırma ve haberleşme hizmetlerinin, teknik,
ekonomik, sosyal ihtiyaçlara ve kamu yararına ve
millî güvenlik amaçlarına uygun olarak
kurulması ve geliştirilmesi için görevlendirilmiştir.


Sayın Başkan, değerli milletvekilleri;
coğrafî konumu ve özelliği itibariyle Avrupa,
Asya, Ortadoğu, Uzakdoğu ulaşım yollarının
kesiştiği bir bölgede bulunan ülkemizde, taşıma
türlerinin hemen hemen hepsi önem arz etmektedir. Bu
nedenle, demiryollarımızın modernizasyonu
ve yeterli duruma getirilmesi başta olmak üzere, tüm
havayolu, karayolu, denizyolu ve boru hattı taşıma
sistemlerimizin geliştirilmesine ihtiyaç vardır.

Bakanlık, işletmecilik standartları
bakımından yeterli düzeyde olmayan demiryollarımızın
fizikî ve geometrik standartlarının yükseltilmesine,
mevcut hatlara yeni hatlar ilave edilmesine, elektrifikasyon ve
sinyalizasyonun yaygınlaştırılmasına
büyük önem vermektedir. Bu gayretlerinden dolayı,
Sayın Bakan ve değerli mesai arkadaşlarına
teşekkür ediyoruz. 

Türkiye'de demiryolunun ulaştırma
sektörü içindeki payı son yıllarda
giderek azalmaktadır. Yurtiçi yük taşımasındaki
payı yüzde 61'lerden yüzde 7'ye, yolcu taşımalarında
ise yüzde 23'ten yüzde 4'e düşmüştür.
Buna karşı, karayoluyla yük taşıma
payı yüzde 38'den yüzde 92'ye, yolcu taşıma
payı ise yüzde 71'den yüzde 95'e çıkmıştır.
Buna paralel olarak, demiryolunun, yatırımlar içindeki
payı da karayolu yatırımlarına göre
her zaman düşük olmuştur. Bu faktörlerin
etkisiyle, Devlet Demiryollarının 1994 yılı
zararı, toplam gelirlerinin 2 katından fazla olarak
gerçekleşmiş ve 1995 yılı zararı
ise 38 trilyon civarında olmuştur. Sürekli zarar
eden ve yükümlülüklerini karşılayamayan,
gelir yaratamayan, faiz ve kur farkları altında
ezilen, faaliyet dışı giderlerindeki artışı
önlenemeyen, özetle, büyük işletmecilik
sıkıntıları olan Devlet Demiryollarının
rehabilite edilmesi önem arz etmektedir. Bu çerçevede,
Hükümetin aldığı karar gereğince,
Devlet Demiryollarının malî yapısını
düzeltmek, etkin ve ticarî bir hizmet verilmesini sağlamak
amacıyla, Devlet Demiryollarının yeniden
yapılanması projesinin sonucunda, etüt çalışmalarının
tamamlandığını memnuniyetle öğrenmiş
bulunuyoruz. Bu etüt çalışmaları
ile ilk aşamada, Devlet Demiryolları topyekûn
incelenerek, hastalıkları teşhis edilmiş;
ikinci aşamada ise, hastalıkları iyileştirecek,
Devlet Demiryollarına uygun uzun ve kısa vadeli
tedavi yöntemlerini içeren yıllık programlar
yapılmıştır.

Özet olarak, yeniden yapılanma çalışmalarının
amacı; özerk bir yapı içinde hizmet
vererek, ülkemiz insanına layık olduğu
hizmeti sunabilme koşullarını hazırlamak
ve buna paralelel olarak Devlet Demiryollarının
malî durumunu düzeltmektir.

Diğer taraftan, mevcut demiryolu ağının
geliştirilmesi ve fizikî standartlarının
yükseltilmesi amacıyla 1997 yılında
300 kilometre yol bakımının, 31 kilometre
mevcut yolun takviyesinin, 20 bin adet ray kaynağının,
200 adet makas yenilenmesinin, 189 kilometrelik Çerkezköy
- Kapıkule elektrifikasyon projesinin tamamlanması
ve 33 kilometrelik Eskişehir - İnönü hattının
sinyalizasyonuna başlanması; Türkiye Cumhuriyeti
Devlet Demiryolları İşletmeleri Bağlı
Ortaklıklarında 8 adet manevra lokomotifinin, 150
adet yük vagonunun imal edilmesinin planlanmasını
da memnuniyetle karşılıyoruz.

Bu arada, Sayın Bakanımızdan
arzumuz, Aralık - Benliahmet demiryolu bağlantısının
önümüzdeki yıllarda gerçekleştirilmesi
için gerekli ilgiyi -her zaman olduğu gibi- göstermesini
rica ediyoruz.

Sayın Başkan, değerli milletvekilleri,
Yüce Atatürk'ün “istikbal göklerdedir”
veciz hedefine uygun olarak hava sektörü, ulaştırma
sektörü içerisinde ayrı bir önem
arz etmektedir. 

1996 yılında, alt ve üstyapı
çalışmaları devam eden projelerin,
1997 yılında tamamlanması en büyük
arzumuzdur. Bunların arasında Isparta Havaalanının
inşaatı, Sinop Havaalanı pist uzatımı,
Trabzon Havalimanı yeni terminal binası apron tevsii
ve otopark yapımı, Van Havaalanı yeni terminal
binası yapımı, Çorlu Havaalanı
gibi yatırımlar bulunmaktadır. 

5 milyon yolcuya hizmet verecek olan Antalya Havalimanı
yeni dış hatlar terminal binasının,
yap-işlet-devret modeliyle 1996 Ocak ayında temelinin
atılması ve ülkemizin en önemli kapısını
oluşturan Atatürk Havalimanı yeni dış
hatlar terminal binasının, önümüzdeki
günlerde, yap-işlet-devret modeliyle gerçekleştirileceğiyle
ilgili hazırlıklarının tamamlanmış
olduğunu öğrenmemiz de gerçekten son derece
önemli gelişmelerdir. 

Dalaman ve Adnan Menderes Havalimanlarının
yükünü azaltacak Bodrum-Milas Havaalanının
kısmen 1997 yılı turizm sezonunda faaliyete
geçecek olması, tüm bölgedeki turizm faaliyetlerinin
artırılmasına önemli bir katkıda
bulunacaktır. 

Ayrıca, Ulaştırma Bakanlığının
her  ilde, bir STOL havaalanı yapımıyla,
askerî havaalanlarının sivil havacılık
maksadıyla kullanılmasıyla ilgili çalışmalarını
da destekliyoruz. 

Bu arada, Sayın Bakanımdan, Iğdır
Havaalanının da bir an önce tamamlanması
için desteklerini önemle istirham ediyorum. 

Sayın Başkan, değerli milletvekilleri;
üç tarafı denizlerle çevrili ve 8 300
kilometre kıyı şeridine sahip bulunan ülkemizde
denizin sunduğu avantajlardan en iyi şekilde faydalanmamız
gerekmektedir. Bu amaçla, Ulaştırma Bakanlığı,
Karadeniz Bölgesinde Filyos Limanı, Marmara Bölgesinde
Tekirdağ Limanı, Ege Bölgesinde Kuzey Ege Limanı,
Akdeniz Bölgesinde Mersin Konteyner Limanı ile İskenderun
Limanı tevsi projelerini başlatmış bulunmaktadır.
Bu projelerin gerçekleşmesiyle, ülkemizin jeopolitik
konumu nedeniyle hizmet vermekte olduğu uluslararası
ticaret ve iç ticarette en ucuz taşımacılık
olan deniz ulaştırması sektörünün
gelişmesine imkân sağlanmış olacaktır.


Ayrıca, halen en önemli limanlarımızı
işletmekte olan ve Ulaştırma Bakanlığına
bağlı Devlet Demiryolları Genel Müdürlüğünce
Samsun, Haydarpaşa, Derince, İzmir, Mersin, İskenderun
Limanlarının mevcut kapasitesini artırıcı
ve iyileştirici yatırımlara devam edilmesi
gerekir. Bu limanlarımızın, özellikle,
İstanbul yöresinde hizmet veren Haydarpaşa ve
Derince Limanlarının her türlü ekipman
ve teçhizat yönünden takviye edilmesi gerekmektedir.


Denizciliğimizin gelişmesi ve uluslararası
alanda rekabet edebilir  bir düzeye gelebilmesi için,
Hükümetin her türlü tedbiri alması
ve gerekli desteği sağlaması gerekir. 

Diğer taraftan, turizm altyapısını
oluşturan yat limanlarının gelişimi
de ayrı bir önem arz etmektedir. Ulaştırma
Bakanlığınca başlatılan ve genel
bütçe imkânlarıyla gerçekleştirilmesi
uzun yıllar alacak olan yat limanlarının
bir an önce hizmete verilmesi amacıyla, yap-işlet-devret
modeli, bu sektörde hızla uygulamaya konulmalıdır.
Yat turizminin, ülkemizde, gerek istihdam gerek döviz
girdisi sağladığı göz önünde
bulundurularak, bu sektördeki projeler hızlandırılmalıdır.


Ayrıca, uygun durumda bulunan balıkçı
barınaklarının yat limanı ve yat yanaşma
yerlerine dönüştürülmesine yönelik
projeler tespit edilerek, bu yöndeki çalışmalar
hızlandırılmalıdır. 

Tarım sektöründe yer alan balıkçı
barınaklarıyla ilgili projelerin, ülkemiz balıkçılığı
açısından ve kıyı kesiminde
yaşayan halkımıza hizmet vermesi bakımından,
bir an önce tamamalanarak ekonomimize kazandırılması
önem arz etmektedir. 

Sayın Başkan, değerli milletvekilleri;
gelişmiş toplumun kullandığı haberleşme
araçları teknolojideki gelişmelere paralel
olarak hızla mükemmelleşmekte ve yaygınlaşmaktadır.

Ayrıca, telekomünikasyon hizmetlerinin
karmaşıklığı ve yüksek teknoloji
gerektirmesi, bu sistemlerin verimli planlamasını
da zorunlu kılmaktadır. 

Bu nedenle, Bakanlığın, mevcut
telekomünikasyon şebekelerindeki gelişmelere
uygun olarak, teknolojik yapı ve sistem değişikliklerinin
tamamlanmasına ve özel telekomünikasyon hizmetlerinin
de yaygınlaştırılmasına yönelik
planlamalara önem vermesi gerekir. 

Telekomünikasyon hizmetlerinde, haberleşme
teknolojisinin hızla değişim gösterdiği
dünyamızda, gerek sayısal gerekse hizmet itibariyle
ileri ülkeler arasında yer almamızın
bilinci içerisinde, Ulaştırma Bakanlığının
çalışmalarını memnuniyetle müşahede
ediyoruz. 

Telekomünikasyon sektöründe tekelci
yapının kaldırılıp serbestleştirme
ve özelleştirmenin gerçekleştirilmesi,
gerçek rekabet ortamının sağlanması
ve tüketici haklarının korunması için,
bağımsız bir düzenleyici kurum oluşturulmalıdır.


Ülkemizde otomatik telefon hizmeti 1926 yılında
başlamış olup, 1996 yılı sonu
itibariyle, yüzde 78'i dijital olmak üzere, santrallarımızın
ülke genelindeki kapasitesi 16 milyon hatta ulaşmıştır.


10 Ekim 1994 tarihinde teslim alınarak servise
sunulan TÜRKSAT-1B ve 9 Temmuz 1996 tarihinde fırlatılan
TÜRKSAT-1C uydularımız, ülkemizi, dünyada
uydusu olan ülkeler arasına sokmuştur. 

Elektronik medya konusunda devlet tekeli kaldırılmış
olup, özel kanalların serbest rekabet ortamında
gelişimini sürdürmesi sevindiricidir; ancak, bu
konuda, devlet kanallarının yanında, özel
kanalların da bir frekans karmaşası yaratmaksızın
yaşamını sağlamak, ana ilke olmalıdır.


Çağımızın en önemli
ve en etkin iletişim aracı olan uydu projelerinin
aksatılmadan sürdürülmesi, bu sektörümüzün
geleceği açısından önem arz etmektedir.


Bugün için, ülkemizin, milletlerarası
telekomünikasyon irtibatlarında ve teknolojik uygulamalarda
herhangi bir sorunu kalmamıştır. 

Bilgi toplumunu yetiştirmek amacıyla,
haberleşmede yurtiçi ve yurtdışı
imkânlarımızı geliştirecek olan
paket anahtarlamalı data (turpak) sisteminin ülke
sathında yaygınlaştırılması
ve ülkemizin uluslararası bilgi yollarına bağlantısı
sağlanmıştır. Her alanda yaşamı
olumlu etkileyecek olan internet servisi, Türk Telekom'un
turnet şebekesiyle, abonelere daha ekonomik ve daha hızlı
olarak ulaşmak üzere kurulmuştur. 

Haberleşme imkânlarımızın
geliştirilmesi ve ülkemizin coğrafî konumundan
gelen avantajlarını en iyi şekilde kullanarak
üçüncü ülkelere transitlik imkânı
sağlanması amacıyla, İtalya - Türkiye
- Ukrayna ve Rusya Federasyonu arasında, mevcut ve gelecekteki
telekomünikasyon ihtiyacı dikkate alınarak,
fiber optik kablo sisteminin kurulmasını da olumlu
bir gelişme olarak görüyoruz. 

Türk Telekom'un, Orta Asya Türk cumhuriyetlerindeki
çalışmalarını başarıyla
izliyoruz. Ayrıca, yine çağımızın
en etkili kitle iletişim aracı olan radyo ve televizyonun,
çok kanallı olarak ve yurdumuzun her yerinden net
ve kaliteli bir şekilde izlenmesiyle ilgili çalışmaları
da takdirle karşılıyoruz. Bunun yanında,
turistik tesislerimizde FM yayınlarının genişletilmesi
çalışmaları da olumlu gelişmelerdendir.


Teknolojisindeki gelişmelere paralel olarak,
serbest rekabet ortamında, ucuz, verimli, süratli,
kaliteli ve güvenli hizmetler sunan bir haberleşme
ortamını ülkemize yerleştirme kararlılığında
olan Ulaştırma Bakanlığından, telekomünikasyon
alanındaki katma değerli hizmetlere lisans verilmesini,
Türk Telekom Anonim Şirketinin özelleştirilmesinin
bir an önce gerçekleştirilmesini, posta hizmetlerinin,
halkımızın ihtiyaçlarına cevap
verecek şekilde, ileri ülkelerde olduğu gibi, otomasyon
teknolojisinin bir an önce ülkemize getirilmesini istemekteyiz.

BAŞKAN - Sayın Ayrım, 2 dakikanız
var efendim.

ŞAMİL AYRIM (Devamla) - Sayın
Başkan, değerli milletvekilleri; diğer taraftan,
enformasyon teknolojilerinin geliştirilmesi ve bilgi toplumuna
geçişin sağlanması amacıyla, enformasyon
alanında, kamu güvenliği ve menfaatları,
sosyoekonomik, yasal, kurumsal ve diğer hususları da
kapsayan bir politikanın geliştirilmesine ihtiyaç
vardır.

Bilgi toplumunu oluşturabilmek amacıyla,
üretilen bilginin yaygın kullanımına
olanak veren bir enformasyon altyapısının
kurulabilmesi için, bilgi ağının planlanmasına
bir an önce başlanılmalıdır. Bu
ağın küresel bilgi ağlarıyla bütünleşmesi
için, gerekli kriterlere uyum sağlanmalı ve
yasal altyapı ivedilikle hazırlanmalıdır.

Globalleşen dünyamızda yeni teknolojiler
hızla yayılmakta ve ülkemiz insanına
da bu hizmetler gecikmeden sunulmaktadır. Bu amaçla,
Ulaştırma Bakanlığımızın
bünyesinde hizmet veren Haberleşme Genel Müdürlüğünün
yatırım programında bulunan ulusal enformasyon
altyapısı ana planı ayrı bir önem
arz etmektedir. Bu planın kısa sürede gerçekleştirilmesi,
ülkemizde enformasyon hizmetlerinin gelişmesine ve
bilgi toplumuna geçilmesine katkıda bulunacaktır.

(Mikrofon otomatik cihaz tarafından kapatıldı)

BAŞKAN - Sayın Ayrım, süreniz
bitti; son cümlenizi söyleyin. Bakın, hiç
uzatmayacağım. Son cümlenizi söyleyin, rica
ediyorum.

HASAN KARAKAYA (Uşak) - Sayın Başkan,
benim süremden 1-2 dakika kullanabilir.

BAŞKAN - Öyle mi efendim... O zaman, sizin
hakkınızdan 2 dakikayı Sayın Ayrım'a
veriyorum.

Buyurun Sayın Ayrım.

ŞAMİL AYRIM (Devamla) - Teşekkür
ederim Sayın Başkan. 

Sayın Başkan, değerli milletvekilleri;
demokratikleşme, hukukun üstünlüğü,
insan hakları, liberalizm gibi kavramların ortak
değer olarak önem kazandığı, bilgi
ve teknolojinin ülke sınırlarını
aştığı bu kültürel ve siyasal
küreselleşme döneminde, yeni teknolojiler, özellikle
enformasyon ve haberleşme teknolojisindeki hızlı
gelişmeler, ekonomik ve sosyal hayattaki gelişmelerin
nesnel tabanını oluşturmaktadır. 

Yeni dönemin belirleyicisi olan bilim ve teknolojiden
tam olarak yararlanabilmek ümit ve temennisiyle, birinci
derecede öncelikli olan, gerçekten kalkınmaya
ihtiyacı olan yeni ilimiz yeşil Iğdırımıza,
Ulaştırma Bakanlığı yatırımlarında
özel önem verilmesini Sayın Bakanımdan
ve değerli mesai arkadaşlarımdan istirham ediyor,
uzun yıllar deniz sektöründe hizmet verdiğim
Ulaştırma camiasının, başta Sayın
Bakanı olmak üzere, değerli çalışanlarına
başarılar diliyorum. 

Sözlerime son verirken, Ulaştırma
Bakanlığının 1997 bütçesinin
başta Bakanlığa ve ülkemize hayırlar
getirmesini diliyor, Yüce Meclise saygılarımı
sunuyorum. (Alkışlar)

BAŞKAN - Teşekkür ederim Sayın
Ayrım.

Doğru Yol Partisi adına ikinci konuşmayı
yapmak üzere, Uşak Milletvekili Sayın Hasan
Karakaya; buyurun. (DYP sıralarından alkışlar)

Sayın Karakaya, 2 dakikanızı
arkadaşınıza verdiğiniz için size
18 dakika veriyorum. Aslında, İktidar Grubunun daha
kısa konuşması lazım; ama, neyse...

DYP GRUBU ADINA HASAN KARAKAYA (Uşak) - Sayın
Başkan, değerli milletvekilleri; 1997 yılı
Sanayi ve Ticaret Bakanlığı bütçesi
üzerinde, Doğru Yol Partisi Grubunun görüşlerini
arz etmeden önce, bizleri televizyonları başında
izleyen Türk Halkına ve Yüce Heyetinize sevgi
ve saygılarımı sunuyorum. 

Avrupa Birliğine hazırlandığımız
şu günlerde, Türkiye Odalar ve Borsalar Birliği
tarafından Brüksel'de satın alınan hizmet
binasının 12 Aralık 1996 tarihinde açılışı
için oraya teşrif eden parlamenterlerimize ve bu
hizmet binasını Türk iş alemine ve Türk
toplumuna kazandıran Odalar ve Borsalar Birliği yöneticilerine
şükranlarımı sunuyorum. 

Sayın milletvekilleri; bilindiği gibi,
toplumun ve fertlerin gelirlerinin artması, refah seviyelerinin
yükselmesi, toplumun eğitim, sağlık ve kültür
seviyelerinin yükselmesi, devletin ekonomik yönden güçlenmesi
ve bunların tabiî sonucu olarak da askerî ve
siyasî platformlarda güçlü olunması,
“kalkınma” kelimesiyle ifade edilmektedir. Bütün
plan ve programlarımızla, hedef olarak seçtiğimiz
“kalkınma” kelimesi “sanayileşme”
kelimesiyle eşanlamlı olarak kullanılmaktadır.


Sanayileşme, hiç kuşku yok ki,
bir ülkenin kalkınmışlığının
en önemli göstergesidir. Ülkemizin sanayileşmesi
ve sanayileşme faaliyetini ticarî faaliyetlerle tamamlaması
ve bunun sonucu itibarlı, istikrarlı ve kalkınmış
bir ülke olması, hepimizin ortak hedefidir. Bunu sağlayacak
bakanlığımız, Sanayi ve Ticaret Bakanlığıdır.


Yukarıda arz ettiğim hedef olarak seçilen
değerler dikkate alındığında, Sanayi
ve Ticaret Bakanlığının temel iki fonksiyonunun
varlığı görülmektedir. İlgili
genel müdürlükleri vasıtasıyla gerçekleştirilmeye
çalışılan bu işlevler düzenleyici
ve yönlendirici fonksiyonlarıdır. 

Dünyada, sanayi olmadan, sanayie dayanmadan
kalkınmış hiçbir ülke gösterilemez.
Örnek olarak gösterilebilecek birkaç ülke
ise, bana göre kalkınmış ülke değil,
zengin ülkedir. Zengin ülkeler, belki köyleriyle,
kasabalarıyla, şehirleriyle belirli bir süre
üst düzeyde yaşam şartlarını
haiz olabilirler; ama, sanayie adım atmadıkları
sürece, bu kaynakları ellerinden gittiği zaman,
bu ülkeler, yokluk ülkesi anlamına gelen, açlık
ve sefilliğin en güzel örneğini teşkil
ederler. 

Sayın milletvekilleri, gün geçtikçe
hızlanan teknolojik ilerlemeler nedeniyle, hızla
değişen bir dünyada yaşamaktayız.
Bu gelişmeleri yeterince takip edememek, Türk Milleti
için sayısız mahzurlar yaratır. Bu
mahzurları ortadan kaldırmak için, ülkemiz,
dünyadaki gelişmeleri yakından takip etmeli,
sanayileşmesini hızlı değişimlere
ayak uyuduracak şekilde düzenlemelidir. 

Diğer yandan, Avrupa Topluluğuyla yaptığımız
Gümrük Birliği Anlaşması çerçevesinde,
ticarete konu olan mallarımızın, fizikî
ve teknik engellerle karşılaşmadan Topluluk
pazarında pazarlanabilmesi ve dünyada ve Avrupa'da
serbest pazar kuralları çerçevesinde, sanayicimizin
rekabet ortamının sağlanabilmesi için,
Sanayi Bakanlığı olarak gerekli teknik düzenlemelerin
bir an önce bitirilmesinde, tamamlanmasında yarar
görmekteyim. 

Sayın milletvekilleri, bugün, ülkemizin
temel sorunu üretimin azlığıdır.
Bunun da başlıca nedenleri; üretime yeterli
kaynağın ayrılmaması, ayrılan
kaynakların bir kısmının verimli kullanılmaması,
emek ve sermayenin faize mahkûm edilmesidir. Türkiye,
bir an önce bu çemberi kırmak zorundadır.
Bunun çözüm yolu da önümüzde durmaktadır.
Anadolu'yu gezen herkes görüyor, Anadolu yeni bir sanayi
devrimi yaşamaktadır. Buradaki sanayicilere, küçük
ve orta boy işletmelere verilecek destekler ve önlerindeki
bürokratik engelleri azaltmak bile bu sanayi hamlesini hızlandırmaya
yetecektir.

Bugün, Japonya, Kore ve hatta İtalya
gibi ülkelere baktığımızda, bunların,
küçük ve orta boy işletmelere verdikleri
destekle şimdiki gelişmişlik seviyelerine gelmiş
olduklarını görüyoruz. Aynı politikaları
uygulamak ve bunlara gerekli desteği vermek zorundayız.

Bugüne kadar yapılan yasal düzenlemelerin
yanı sıra, KOBİ'lere tahsisi öngörülen
kaynaklarla ve oluşturulacak risk sermaye şirketleri
kanalıyla, yatırıma dönük, kârlı
ve verimli projeleri hayata geçirecek, kolay kredi teminine
imkân veren kredi garanti fonu uygulamasıyla ve bu
işletmelerin çok ortaklı şirketler halinde
örgütlenmesi gerektiğine inanmaktayım. Bu
konuya ilişkin yasal düzenlemelerin bir an önce
çıkarılacağına inanmaktayım.


Sayın Başkan, sayın milletvekilleri;
inanıyorum ki, küçük ve orta boy işletmeler
konusunda başlatılan destek ve teşviklerin
zaman içinde artırılmasıyla, başta
“Anadolu Aslanları” dediğimiz, Denizli, Çorum,
Uşak, Kahramanmaraş gibi illerde olmak üzere,
ülkemizin her tarafında esnaf, küçük
sanatkâr ve sanayiciler çok daha başarılı
olacak ve ülkemiz çekirdekten yetişme çok
Vehbi Koç'lar, çok Sabancı'lar yetiştirecektir.


Sayın milletvekilleri, bilindiği gibi,
ticareti kendilerine meslek edinenler, ülkemizde iki temel
yasa çerçevesinde teşkilatlanmışlardır.
Bu çerçeve içerisinde yer alanlar, esnaf
ve tacirlerimizdir. Esnaflarımız, 507 sayılı
Esnaf ve Sanatkârlar Kanunu; tacirlerimiz de, 5590 sayılı
Ticaret ve Sanayi Odaları, Ticaret Odaları, Sanayi
Odaları, Deniz Ticaret Odaları, Ticaret Borsaları
ve Türkiye Odalar ve Borsalar Birliği Kanununa göre
teşkilatlanmışlardır. 

Tacir ve sanayicilerimiz, toplumun girişimci
ve dinamik gücünü oluşturmaktadır.
Bu kesimin sivil mesleki toplum kuruluşları olan
odalar, demokrasinin yerleşmesinde, serbest pazarın
oluşmasında, mülkiyetin tabana yayılmasında,
istihdam yaratılmasında, ülkemize katmadeğer
sağlayarak gayri safî millî hâsılanın
yükseltilmesinde, demokratik yapılarıyla önemli
işlevler yüklenmişlerdir. Bugün 700 bini
aşan üye sayılarıyla toplam 167 ticaret
ve sanayi odası, 64 ticaret odası, 11 sanayi odası,
94 ticaret borsası, 2 deniz ticaret odası ve bir
üst kuruluş olan Türkiye Odalar ve Borsalar Birliğinden
oluşan bu kuruluşlar, aynı zamanda, ticaret,
sanayi ve hizmetler kesiminde, ülkemiz açısından
önemli ve büyük bir misyonu temsil etmektedirler.
Bölgesel entegrasyonların kurulduğu, korumacı
önlemlerin giderek kaldırıldığı,
kalite ve verimlilik kavramlarının önplana
çıktığı, nihaî mal ve hizmetlerin
dünya ölçeğinde kabul edilen norm ve standartlara
göre üretildiği ve satışa sunulduğu,
küreselleşmenin ülke sınırlarını
kaldırdığı bir dönemde, bu kuruluşların
da, kendilerini, yeni gelişme ve değişmelere uydurmaları
ve mevzuatlarını bu ilkeler çerçevesinde
yeniden belirlemeleri zorunlu bulunmaktadır.

Bu amaçlarla yeniden hazırlanan 5590
sayılı Kanunla ilgili değişiklik tasarısı,
Sanayi ve Ticaret Bakanlığınca Başbakanlığa
sunulmuştur. Tasarı, bir yandan, mevcut kanunun yetersiz
kaldığı konularda çözümler
getirirken, bu kuruluşların oda olarak da büyüyebilmeleri,
gelişebilmeleri ve kalkınmada rol üstlenmeleri
için işlem ehliyetlerini genişletmekte; diğer
yandan, bu görevleri başarabilmeleri bakımından
parasal olanaklarını artırmaktadır.
Ayrıca, tarım ürünleri sözleşmelerinin
vadeli işlemlere konu edilebilmesi, kamunun borçlanma
gereğinin azaltılabilmesi, ürün borsalarının
kurularak, devletin piyasalara ve fiyatlara müdahalesinin
en aza indirilmesi için de, 5590 sayılı Kanunla
ilgili değişiklik tasarısının süratle
kanunlaştırılmasında büyük
yarar bulunmaktadır.

Sayın milletvekilleri, organize sanayi bölgelerinin
ülkemiz kalkınmasındaki önemi ve işlevi,
bugün, herkes tarafından kabul edilen bir olgudur.
Sanayileşmenin altyapısının oluşturulmasında,
organize sanayi bölgelerinin en ivedi ve vazgeçilmez
bir aşama olduğu konusunda, toplumun bütün
kesimleri, fikir ve görüş birliği içerisindedir.
Ülkemiz sanayiinin gelişmesine ve güçlenmesine
etkinlik kazandıran ve katkı sağlayan organize
sanayi bölgeleri uygulamalarına, planlı kalkınma
dönemine girildikten hemen sonra, 1962 yılında
başlanmıştır.

Bu bölgelerin kuruluş amacı; ekonomik
açıdan geri kalmış yöre ve bölgelerin
kalkınma ve gelişmelerini teşvik ederek, grişimcileri
ve onların sanayi yatırımlarını
bu bölgelere yönlendirmek ve çekmektir. 

Organize sanayi bölgelerinin ilk başladığı
1962 yılından bu yana, 1995 yılı sonuna
kadar, otuzüç yıllık süre içerisinde,
8 582 hektar büyüklüğünde 36 organize
sanayi bölgesi tümüyle bitirilerek hizmete alınmıştır.
Bu projenin 6'sı, 1962-1985 döneminde, yani  yirmidört
yılda, kalan 30'u da son on yılda tamamlanmıştır.


1996 yılı programında; devam
eden 55, kamulaştırma aşamasında 30,
etüt-proje aşamasında 33 olmak üzere, toplam
118 organize sanayi bölgesi projesi bulunmaktadır.

Bütçe ödeneklerinin ve nakit imkânlarının
yetersiz olması yüzünden, 1996 yılında
tamamlanabilen organize sanayi bölgesi bulunmamakla birlikte,
1997 yılında, 10 organize sanayi bölgesi altyapısının
bitirilmesi planlanmıştır. 

Söz konusu projelerin, belirlenen hedefler doğrultusunda
hizmete sunulabilmesi için, eldeki kısıtlı
kaynaklar, öncelikle bitecek  durumda olan projelere kanalize
edilecektir. 

Ödenek ve nakit ihtiyaçlarının
karşılanmasında bir gecikme ve aksaklık
olmadığı takdirde, 1997 yılı sonunda
biten organize sanayi bölgesi sayısı 46'ya
çıkacak, alan büyüklüğü
ise 11 197 hektara ulaşacaktır.

Biten ve devam eden organize sanayi bölgelerinde,
2 552 fabrika faaliyete geçmiş bulunmaktadır.
Bu bölgelerde, 1 348 fabrikanın da inşaatı
sürmektedir.

Faaliyete geçirilmiş bulunan  fabrika
ve işletmelerde sağlanan istihdam da önemli rakamlara
ulaşmaktadır. Bu işyerlerinde çalışanların
sayısı 255 bin kişi civarındadır.
Devam eden 55 organize sanayi bölgesi tamamlandığında,
buralarda açılan işyerleri ve fabrikalardaki
toplam istihdamın 1 milyon kişiye ulaşacağı
tahmin edilmektedir. 

Ülkemizin çok önemli bir ihtiyacı
da, üretimin ve istihdamın artırılmasıdır.
Organize sanayi bölgelerine daha fazla kaynak ayrılması
halinde, bu bölgelerde daha çok üretim yapılabileceği
ve istihdam yaratılacağı; sonuç olarak
da, refahın yükseleceği şüphesizdir.

Günümüzde “Anadolu Aslanları”
olarak isimlendirilen illerimizde elde edilen sanayileşme
başarısının altında, organize
sanayi bölgelerinin katkısı çok fazladır.
Kabuğunu kırmış ve hızlı
adımlarla ilerliyen, Uşak, Gaziantep, Eskişehir,
Denizli, Kayseri, Manisa, İzmir, Konya, Kocaeli, Çorum
gibi illerimizde, kendi imkânlarıyla ikinci, üçüncü,
hatta dördüncü organize sanayi bölgelerinin
kurulması çalışmaları devam
etmektedir.

Ancak, kalkınma ve gelişme süreci
içinde bulunan pek çok yöremizde, özellikle
geri kalmış bölgelerimizde, devlet desteğine
büyük ihtiyaç bulunmaktadır. Bu yörelerde
yapılmak üzere programa alınan projelerin bir
an önce hizmete alınabilmesi durumunda, hem bu yörenin
ekonomik kalkınması hareket kazanacak hem de ülkemiz
için önemli bir sorun olarak mevcudiyetini sürdüren
işsizliğe bir ölçüde çözüm
getirilebilecektir.

Sayın milletvekilleri; bilindiği gibi,
ülkemizde, uzun yıllardır tüketicinin
korunmasına yönelik yeterli bir düzenlemenin
olmayışından kaynaklanan boşluk, 4077
sayılı Tüketicinin Korunması Hakkında
Kanunun 8 Eylül 1995 tarihinde yürürlüğe
girmesiyle giderilmiş ve bu kanuna bağlı olarak
Sanayi ve Ticaret Bakanlığınca hazırlanan
5 yönetmelik ve 14 tebliğ, geçtiğimiz bir
yıl içinde yürürlüğe konularak,
ülkemiz tüketicilerine sağlanan haklar genişletilmiştir.
Bütün bunlar, memnuniyet verici gelişmelerdir.

Sayın milletvekilleri, Bakanlığımız
Teşkilatlanma Genel Müdürlüğüne
bağlı,Türkiye çapında 4 milyonun
üzerinde ortağı olan 61 kooperatif vardır.
Bu kooperatiflerden 13'ü genel müdürlük konumundaki
birliktir; 3'ü de tarım satış kooperatifleri
genel müdürlüklerine bağlıdır.Bunların
bir kısmı bizzat üretim yapmakta, bir kısmı
da düzenleyici ve yönlendirici görev yapmaktadır.

Bu birliklerimizin çatısı altında
yürütülen faaliyetlere paralel olarak, üreticimizin
alınterinin karşılığı olan
taban fiyatlarının, bütçe imkânları
çerçevesinde en iyi şekilde verilmiş
olması, memnuniyet vericidir. 

BAŞKAN - Sayın Karakaya, 2 dakikanız
var...

HASAN KARAKAYA (Devamla) - Sayın milletvekilleri,
Sanayi ve Ticaret Bakanlığıyla ilgili konularda,
21 inci Yüzyıla girerken, ülkemizin sanayileşmesini
tamamlamasında ve bilgi toplumlarıyla arasındaki
farkın kapatılmasında, Sayın Bakanımızın
bugüne kadarki tecrübe ve birikimini tarihî bir
şans olarak görüyoruz.

Önümüzdeki dönemde, Bakanlığımızdan
istediğimiz sanayiyle ilgili temel stratejilerin belirlenmesiyle,
bu kesime sürekli temel stratejik hammadde sağlayacak
uzun süreli anlaşmaların yapılması;
özelleştirme çalışmalarında
gereken önem ve dikkatin gösterilmesi, özellikle
millî savunmamızı ilgilendiren kritik madde
üretimi yapan kuruluşlarımızın
özelleştirilmesinde ülke menfaatının
mutlaka gözetilmesi gerekmektedir.

Sayın milletvekilleri, bu duygu ve düşüncelerle,
Yüce Heyetinizi bir kez daha selamlıyor; saygılarımı
sunuyorum. (DYP ve RP sıralarından alkışlar)

BAŞKAN - Çok teşekkür ederim
Sayın Karakaya.

Şimdi, söz sırası, DSP Grubu
adına, İzmir Milletvekili Sayın Ahmet Piriştina'da.

Buyurun. (DSP sıralarından alkışlar)

BAŞKAN - Sayın Piriştina, süreyi
eşit mi taksim ettiniz efendim?

AHMET PİRİŞTİNA (İzmir)
- Benim sürem 20 dakika Sayın Başkan.

BAŞKAN - Peki.

Biliyorsunuz, hiç süre uzatmıyorum;
süreye dikkat etmenizi rica ediyorum.

Süreniz 20 dakika.

Buyurun. 

DSP GRUBU ADINA AHMET PİRİŞTİNA
(İzmir) - Sayın Başkan, değerli milletvekilleri;
1997 yılı Ulaştırma Bakanlığı
bütçesine ilişkin, Demokratik Sol Partinin görüşlerini
aktarmak üzere söz almış bulunuyorum; hepinizi
saygıyla selamlıyorum.

Öncelikle, Türkiye'nin ulaşım
politikası üzerine genel bir değerlendirme yaparak,
sektörde planlamanın önemini vurgulamak istiyorum.

1997 yılı programında “yeni
bir yaklaşımla, ulaştırma ana planının
hazırlanması, alt sektörler arası gerekli
koordinasyonun sağlanması ve yapısal düzenlemelerin
gerçekleşmesi konularındaki gereksinimler,
1996 yılında da önemini korumuştur”
denilmektedir. Doğrudur; yıllardır söylenmektedir,
yıllardır da önemini korumaktadır.

1983-1993 ulaştırma ana planında,
on yıllık dönemde, toplam yatırımlardan,
karayolu taşımacılığının
yüzde 46, denizyolu taşımacılığının
yüzde 15, demiryolu taşımacılığının
yüzde 28,3, havayolu taşımacılığının
da yüzde 9,2 pay alması öngörülmüştür;
ancak, uygulama sonuçları hiç de planlandığı
gibi olmamış; bu dönemde yapılan harcamaların
yüzde 65'i karayollarında kullanılırken,
demiryollarında yüzde 12 dolayında harcama
yapılmıştır. 

Bir ülkenin ulaştırma politikasının
bir bütünlüğe sahip olması gerekir;
bunu, bütünleştirilmiş ulaşım
politikalarının oluşturulmasıyla sağlayabiliriz.
Karayolları demiryollarına, demiryolları
limanlara bağlanmalıdır. Bugün, denizyolu
ve demiryoluyla konteyner taşımacılığı,
çağdaş dünyanın benimsediği ve
bütünleştirilmiş olarak gerçekleştirdiği
bir ulaşım politikasıdır. Bu ülkelerde
demiryolları, üretim bölgelerine, hatta, fabrikaların
içlerine kadar uzanmaktadır. Özellikle yük
taşımacılığında böyle
bir ulaşım politikasının, maliyet enflasyonu
üzerinde de olumlu etkileri olacaktır. Ayrıca,
Türkiye, bütünleştirilmiş ulaşım
politikasını gerçekleştirmemekle, üreticisinin
ürününün değerini bulmasını
sağlayacak önemli bir araçtan yoksun kalmaktadır.


Demokratik Sol Partinin 1995 seçim bildirgesinde
belirtildiği gibi, Türkiye, GAP Projesiyle dünyanın
en büyük açık hava serasına kavuşmak
üzeredir. Bu sera sayesinde, Türkiye tarımsal
üretimine bir Türkiye daha eklenecektir; ancak, bu ürünün
taşınmasıyla ilgili altyapı yatırımları
yapılmamaktadır. Eğer, GAP ürünü,
5-10 tonluk kamyonlarla binlerce kilometre taşınırsa,
taşıma maliyeti, çiftçinin cebine girenden
kat kat fazla olacaktır.

Türkiye, coğrafî yapısıyla,
bütünleştirilmiş ulaşım politikalarının
uygulanması için en uygun ülkedir. 

Sayın Başkan, değerli milletvekilleri;
devlet ekonomik ve sosyal gerekçelerle katlanılabilir
bir maliyetle ve en uygun sürede ülkeyi ulaşılabilir
kılmalıdır. Acaba, ulusal gelirin yaklaşık
yüzde 12'sini oluşturan ulaştırma sektörüne
ilişkin devlet politikasının bütününü,
Ulaştırma Bakanlığı örgütlenmesinde
görmemiz mümkün mü? Ulaştırma
Bakanlığının, ulaştırma
politikasının tamamını belirleme olanağı
yoktur. Alt sektörler, başka bakanlıklara ya
da Özelleştirme İdaresine bağlanmıştır.
Karayolları, Bayındırlık; denizyolları
ve limanlar, Başbakanlık; boru hatları Enerji
Bakanlığına bağlanmış. Bu da
yetmiyormuş gibi, köy yolları Köyişleri;
orman yolları Orman Bakanlığında. Bu
kadar dağınık birimler doğru bir ulaşım
politikası ortaya koyabilir mi? Eğer, bu konuda, doğru
kararlar istiyorsanız, önce doğru örgütlenme
yapmak gerekir. Aksi halde ne olur; demiryollarına da gereken
önemin verilmemesiyle, Devlet Demiryolları dışında,
diğer ulaşım sektörlerinin de Özelleştirme
İdaresine devredilmesi durumunda, ilgili Bakanlık,
işlevleri itibariyle, haberleşme bakanlığına
dönüşür. Bu çelişkili yapının
çarpıklığı, özellikle de
bu sektörde planlamanın önemini açıkça
göstermektedir; ancak, Bakanlığın haberleşme
işlevine geçmeden, elindeki son işlev olan
demiryolu taşımacılığıyla,
henüz özelleşmeyen diğer ulaşım
alt sektörlerine de kısaca değinmek istiyorum.

Gerçekte, geçmiş hükümetler,
yapım maliyeti otoyoldan pahalı olmayan demiryollarını,
çağdaş bir yapıya kavuşturmak konusunda
gerekli gayret göstermeyerek, kendi kaderine terk edip, yok
olmasına zemin hazırladılar. Ülke genelinde
özendirici bir örnek olabilecek İstanbul-Ankara
çift hatlı hızlı treni 1980'lerden
beri engellenmeseydi, Türkiye'nin ulaşım politikasında
köklü değişiklikler olurdu. Asıl engellenmek
istenen, bu köklü değişikliklerdir; çağdaş,
ülke çıkarları doğrultusundaki ulaşım
politikalarıdır. Büyük yatırım
isteyen, kısa vadede kârlı görünmeyen;
ama, ülkenin kaderini değiştirebilecek güçteki
böyle önemli projenin hayata geçmesini önlemenin
bir yolu da, bunları yap-işlet-devret modeli kapsamına
alma anlayışıdır. Böylece “bakın,
kârlı olsa, özel sektör talip olurdu; demek
ki kârlı değil” savının arkasına
saklanılacaktır. İstanbul-Ankara çift
hatlı hızlı tren projesine bu anlayışla
yaklaşılmamasını, devlette düşünsel
değişim yaratabilecek güçteki bu projenin
hayata geçirilebilmesini diliyoruz. 

Demiryollarının özelleştirilmeyeceği
konusunda hepimiz uzlaştığımıza
ve demiryollarını yok edemeyeceğimize göre,
verimli hale getirmekten başka şansımız
yoktur. Türkiye Cumhuriyeti Devlet Demiryolları İşletmeleri
Genel Müdürlüğünün yeniden yapılanması
etüdünün tamamlanmış olmasını
sevinçle karşılıyor, başarılı
olmasını diliyoruz. 

Sayın Başkan, değerli milletvekilleri;
Türk Hava Yollarının blok satış
yoluyla özelleştirilmesine gerek yoktur. Özel
sektör ve yabancı havayolları, Türk Hava
Yollarının hizmet kalitesini yükseltebileceği
rekabet ortamını yeterli derecede oluşturmaktadır.
Eğer kuruluşun gelişmek için yeni kaynaklara
gereksinimi olursa, kâr eden şirketimiz, bunu, küçük
tasarrufları özendirerek halka açılma
biçiminde sağlayabilir. 

Türk Hava Yolları, yolcu taşımacılığında
bizleri sevindiren gelişmeler göstermektedir; ama,
bunun yanında, yaş meyve-sebze, sera ürünleri
gibi zamanla yarışan ürünlerimiz için
kargo taşımacılığı da çok
önemlidir. Türk Hava Yollarının, kargo
taşımacılığını geliştirme
yönünde gayret sarf etmesini bekliyoruz. 

İstanbulAtatürk Havalimanındaki
yoğun trafiğe geçici çözüm olarak,
Çorlu Askerî Havalimanının gelecek
turizm sezonunda sivil uçuş trafiğine açılmasının
sağlandığı belirtilmektedir. Aynı
geçici çözüm İzmir için
de geçerlidir. Çiğli Askerî Havalimanı,
en az, yılın altı ayı sivil uçuşlara
açılmalıdır; Charter seferleri bu
Havalimanımızdan yapılmalıdır.
Geçmişte de Çiğli'de sivil ve askerî
alanlar yan yana faaliyet göstermiştir. 

Sivil havacılık hizmetlerinin geliştirilmesi
konusunda çok önemli bir işlev gören Türk
Hava Kurumu, 1997 yılı Dünya Hava Oyunları,
yani hava olimpiyatlarının Türkiye'de yapılmasını
sağlamış ve bu konuyla ilgili tüm kesimlerde
sevinç yaratmıştır; ancak, böyle
bir organizasyonun, Hükümet tarafından, hem maddî
olarak hem de organizasyon olarak desteklenme zorunluğu vardır;
bu, ülkemizin tanıtımı açısından
bulunmaz bir fırsattır. Bize ulaşan bilgiler,
yurdumuzun sekiz ayrı yerinde onbinlerce yabancı
yarışmacının katılımıyla,
onyedi dalda yapılacak bu yarışmaların
tüm yükünün, Türk Hava Kurumuna bırakıldığını
göstermektedir. Dönemin Başbakanı Sayın
Çiller tarafından verilen sözler tutulmamıştır.
Ulaştırma Bakanlığı, Başbakanlık
bütçe olanaklarından ve tanıtma fonu
olanaklarından, gereken malî desteği vakit geçirmeden
sağlamalıdır.

Değerli milletvekilleri, üç tarafı
denizlerle çevrili ülkemizde, denizyolları
ihmal ettiğimiz bir başka alt sektörümüzdür;
Denizcilik İşletmelerinin özelleştirme
kapsamında olması, Kurumun gelişmesinin önünde
engel oluşturmaktadır. Özelleştirme İdaresinin
müdahalesiyle, Kurum, gelişmesi yönünde sağladığı
cazip finans tekliflerinden dahi yararlanamamaktadır. Gemi
satarak özelleştirme yapma anlayışıyla
düzenleme yapılacağını düşünmek,
verimliliğin sağlanacağına inanmak, hayalciliktir.
Derin limanlar, büyük limanlar oluşturup, Denizcilik
İşletmelerinin ve özel sektörün düzenli
sefer yapması sağlanmalıdır. Devletin
ilkelerini belirlediği, denetimini yaptığı,
ilgili tarafların temsil edildiği otonom liman idareleri
kurulmalıdır.

Bu arada devlet limanlarının  sıkıştığı
dönemlerde, keyfî uygulamalarla özel iskelelere
gönderilen yükler, bazı şaibeli durumları
çağrıştırmaktadır; bu konuda
gerekli hassasiyet gösterilmelidir.

Ege Bölgesinin açık deniz limanına
ihtiyacı vardır; şimdiki uygulamalarda Mısır,
Güney Kıbrıs, Girit limanları bu işlevi
görmekte ve ülkemiz açısından döviz
kaybına neden olmaktadır. Ege'nin yeni liman yeri
olarak yapılan seçim yanlıştır.
İzmir'in yeni liman yeri, otoyol bağlantılarının
İzmir aksı şimdiden gerçekleşmiş
Seferihisar olmalıdır. Seferihisar, ayrıca
bölge illerinin ulaşımı açısından
da doğru bir seçimdir. Mevcut İzmir Limanı,
yükünün kaldırılmasıyla alışveriş,
eğlence ve kültür merkezleri ile turizm limanına
dönüştürülmelidir. 

Sayın Demirel, 1987 yılında
yeniden milletvekili seçilince, ilk konuşmalarında
İzmir Limanının önemini vurgulamıştı;
daha sonra Başbakanlığı döneminde
de konunun önemini hep dile getiren Sayın Cumhurbaşkanımızın
ilgisine rağmen, sorun on yıldır çözülememiştir.
Su yolu derinleştirme projesi ikibuçuk yıldır
ihale edilemiyor. Son genel seçimlerden önce de, Sayın
Çiller bu ihale konusunda söz vermiş; ancak,
proje bugüne kadar gerçekleşmemiştir.


Türkiye'nin turizm potansiyeli açısından
karayolları, demiryolları, havayolları ve
denizyolları giriş limanları, gümrük
kapıları bıraktıkları ilk izlenim
nedeniyle çok önemlidir. 

İstanbul Atatürk Havalimanı, yap-işlet-devret
modeliyle gerçekleştirilecektir. Elimizde kabul görmüş
bir projenin olacağı anlaşılmaktadır.
Umuyoruz ki, böylesine büyük bir projenin ihalesinde
gerekli rekabet ortamı sağlanacaktır. Aksi takdirde,
yap-işlet-devret sisteminde, işletme için işleticiye
devretmeyi öngördüğümüz gelirler
ile maliyet bedelinin çok üstünde bir bedel ödeme
durumunda kalabilir ve ülkemizin aleyhine yıllarca
sürebilecek gelir kaybına yol açan bir sonuçla
karşılaşabiliriz. Özet olarak, amaç,
ihaleyi kazanacak firmanın kabul edilebilir bir gelir düzeyi
ile bunu yapmasını sağlamaktır. 

Eldeki verilere göre, Akdeniz'de 800 bin yatın
dolaştığını; fakat, ülkemizin
bu yatların yanaşacağı yat limanı
kapasitesinin 7 bin olduğunu biliyoruz. Bunun yanı
sıra, yat limanı olmaya müsait koylarımızda,
hiçbir düzenlemeye bağlı kalmaksızın
balık üretim çiftlikleri kurulmaktadır.
Oysa, gerek çevre gerekse yörenin menfaatları
açısından, Ulaştırma ve Turizm
Bakanlıkları eşgüdüm içinde
yer seçimi ve diğer konularda yol gösterici olmalıdır.


Değerli milletvekilleri, Kerkük-Yumurtalık
petrol boru hattının, sonunda yeniden açılması,
Türkiye-Irak ve bölge ilişkileri açısından
olumlu bir gelişmedir; ancak, Türkiye, bir başka
önemli petrol ulaştırma yolunda, Hazar Havzası
petrollerinin ülkemiz üzerinden batıya ulaştırılması
işinde, henüz bir başarı kazanamamıştır.
Daha önceki hükümetlerin yanlış tutumunun,
Bakü-Ceyhan boru hattı projesinin ikinci plana itilmesine
yol açtığı bilinmektedir. Şimdiki
Hükümet döneminde de, artık, Bakü-Ceyhan
boru hattı tam bir hayale dönüşmüştür.
Geçici bir süre için, erken üretim petrolünün
Bakü-Supsa hattından taşınmasına
âdeta önayak olunmuştur; ancak, şimdi,
bu sözde geçici hattan ve Bakü-Novorossisk hattından,
Hazar Havzası petrol üretiminin neredeyse tümünün
taşınması için yararlanılmaya
başlanıyor. Bunun bir sakıncası da,
öteden beri çevreye ilişkin endişelerle
engellemeye çalıştığımız
bir olumsuzluğun ortaya çıkması ve bütün
Hazar Havzası petrolünün Karadeniz ve boğazlardan
geçirilerek, taşınmaya başlanmasıdır.
Türkiye, bir yandan, Bakü-Ceyhan boru hattının
yeniden canlı bir proje haline gelmesini sağlarken,
öte yandan da, Karadeniz ve boğazlardan petrol taşınmasını
caydıracak önlemleri almalıdır; Boğazlar
Tüzüğü tam anlamıyla uygulanmalıdır.

Ekonomik nedenlerle ve çevreye duyarlılığımızın
gereği, doğalgaz kullanımının ülkemizde
yaygınlaştırılmasını
istiyoruz. Bursa'ya ve Çanakkale'ye kadar gelen doğalgaz
boru hattının en kısa zamanda İzmir'e
ulaştırılması, hemşerilerimizin
çok haklı bir beklentisidir.

Sayın Başkan, değerli milletvekilleri;
daha önce, işleri itibariyle haberleşme bakanlığına
dönüştürüldüğünü
söylediğimiz Bakanlığımızın,
Telekom'un özelleştirilmesi de gerçekleştirilirse,
elinde sadece Posta İdaresi kalacaktır. Bu idare
şu anda yok olmak üzeredir. Kaynak yokluğu gerekçesiyle
Posta İdaresi bu kadar ihmal edilemez. 

Haberleşmeyi sağlama, devletin aslî
görevidir, vatandaşın bundan yararlanması
da Anayasal hakkıdır. Posta İdaresi, mevcut
posta çeki uygulamaları ile havale hizmeti görmektedir.
Bu yapının geliştirilmesi ve çağdaşlaştırılmasıyla,
hizmet kapsamının ve  kalitesinin artırılacağı,
sınırlı bir bankacılık hizmetinin
sunulacağı inancındayız. Postacıların
tüm özverili çalışmalarına
karşın, mektup zamanında ulaştırılamıyor.
Posta İdaresi, çağın tüm araç
gereçlerine ve bütün olumsuzluklara rağmen,
halen görev yapmakta olan postacılarımız
da, uygun bir ücret rejimine kavuşturulmalıdır.

Sayın Başkan, değerli milletvekilleri;
Demokratik Sol Parti, bugüne kadar, bütün ülke
sorunlarında, sadece, eleştirmekle yetinmemiş,
aynı zamanda, somut sorunlara, somut çözüm
önerileri üretmiştir. Demokratik Sol Partinin
bu temel anlayışı doğrultusunda, şimdi
de, Hükümetimize, ekonomik ve sosyal yaşamımızın
vazgeçilmez unsurlarından Telekom AŞ'ye ilişkin
tespit ve çözüm önerilerimizi aktarmak istiyorum.


Bilindiği gibi, 1982 yılında 1,7
milyon olan telefon abonesi, bugün, 16 milyona ulaştı;
servis kalitesi arttı, hizmet türü çoğaldı,
haberleşme olanağı en uzak köşelere
bile ulaştı. Ülkemizin kaynaklarının
bu yönde seferber edilmesi, teknolojinin doğru anda yakalanması
ve yeterli yatırımın zamanında yapılmasıyla
gerçekleşti. Eğer, Türkiye, telekomünikasyondaki
atılımını 1980'lerde değil de,
daha önce yapmış olsaydı, o yıllarda
kullanılmakta olan hantal teknolojiyi daha ileri yıllarda
değiştirmek zorunda kalacaktı. 

Telekom AŞ'nin özelleştirilmesinin
bütçe açıklarını kapamanın
kaynağı olarak görüldüğü bu
bütçe döneminde, dünya örneklerini
kısaca irdelemenin bizlere yol gösterici olacağı
inancındayız. 

Almanya ve Fransa'nın telekomünikasyon
şirketlerini satma telaşı hiçbir zaman
olmamıştır. Diğer ileri ülkelerde,
herhangi bir bütçe açığı,
yatırım darboğazını aşabilme
endişesi ve kötü şebeke altyapısı
gibi sorunlar olmadığından, özelleştirme,
genellikle, telekom idarelerinin önünü açmak
için gündeme gelmiştir. Bu ülkelerde, özelleştirme,
blok satışı yerine, hisselerin borsada küçük
paylara bölünmesi biçiminde gerçekleşti
ve genelde halka açılma biçiminde gerçekleşti.
Hiçbir zaman, hisselerin, yönetimi zorlayacak şekilde
tek elde birikmesine izin verilmedi. 

Oysa, Güney Amerika ve Doğu Avrupa ülkelerinde,
asıl sorun finanstır. Şebeke gelişmemiş,
yoğunluk az ve en önemlisi, darboğazı aşabilmek
için eldeki gelirler yeterli değildir. Bu gibi ülkelerde
klasik olarak izlenen yöntem, gelişmiş ülkeler
işletmecileriyle ortaklık kurulmasıdır.

BAŞKAN - Sayın Piriştina, 2 dakikanız
var efendim.

AHMET PİRİŞTİNA (Devamla)
- Burada amaç, bu işleticilerin yatırım
gücü ve deneyiminden yararlanmaktır.

Bizim durumumuz, ekonomimizin karamsar tablosundan
esinlenmekten olsa gerek, Güney Amerika ve Doğu Avrupa
ülkelerine benzetilmektedir. Ülkemiz, yatırım
darboğazını atlatmış, teknolojisi
yeni olan bir şebekeye sahiptir. Şebeke gelirleri,
bundan sonraki tüm yatırımları finanse
edecek güçtedir. Türk Telekom AŞ, Avrupa'da
kendi uydusuna sahip 5 ülkeden birisidir. 

Yapılan yapıcı eleştirilere
gerekli özen gösterilmediği için, 406 sayılı
Kanun yerine çıkarılan ve Anayasa Mahkemesince
iptal edilen kanunlarda, Türk Telekomun blok satışında
ve lisans satışında ısrar edileceği
anlaşılmaktadır. Geçmişte Telekom
AŞ'nin, belirli hisselerinin satılamamış
olmasından, Türkiye'nin kayba uğradığını
ileri sürmek doğru değildir. Tam tersine, yabancı
şirketlerin başka ülkelerin hisselerini satın
almış olması, bundan sonra alacağı
hisseler açısından özendirici bir unsurdur.


Satışa ait değer tespitinin yabancılara
bırakılması bir yana, eğer blok satış
yöntemi benimsenirse, bu satış sonundaki en
önemli sakınca, artık Türk Telekomun yönetiminde
yabancıların söz sahibi olmasıdır.
Türk Telekomu satın almaya talip bütün işleticilerin
kendi ulusal üreticileriyle dolaylı ilişkileri
vardır. Yönetimde söz sahibi olduklarında,
gelecek yatırımlarda sistemlerin ve cihazların
bu üreticilerden sağlanmasını isteyeceklerdir.
Dolayısıyla, Telekom satışı,
sadece mevcut bir kurumun satışı değil,
onun tüm teknolojik geleceğinin ve pazar denetim olanağının
satılması anlamına gelecektir.

Anlaşıldığı kadarıyla,
blok satıştaki amaç, bütçe açıklarını
kapatmaktır. Üzerinde ısrarla durulan iki temel
unsur vardır: Birincisi, blok satış olması;
ikincisi ise, yurtdışı şirketlere satılması.
Oysa, bu yöntemlere hiç gerek yoktur; çünkü,
şebekenin modernliği ve işletmenin kârlılığı
nedeniyle Türk Telekomun belirli bir oranı yerli ve
yabancı borsalarda küçük hisseler halinde
çok kolaylıkla satılabilir...

(Mikrofon otomatik cihaz tarafından kapatıldı)

BAŞKAN - Sayın Piriştina, süreniz
bitti, lütfen son cümlenizi söyler misiniz efendim.

AHMET PİRİŞTİNA (Devamla)
- Bu satışın yanı sıra, tüm
hizmet alanlarında lisans satış yoluyla yeni
gelir kaynaklarına kavuşulacağı gibi,
Türk Telekomun rekabet yoluyla hizmet kalitesinin yükselmesine
katkı sağlanmış olacağını
da vurgulayarak, Yüce Meclisi saygıyla selamlıyor,
beni sabırla dinlediğiniz için teşekkür
ediyorum. (DSP ve ANAP sıralarından alkışlar)

BAŞKAN - Teşekkür ederim Sayın
Piriştina. 

DSP Grubu adına, ikinci konuşmayı
yapmak üzere, Denizli Milletvekili Sayın Hilmi Develi;
buyurun efendim. (DSP sıralarından alkışlar)

Sayın Develi, sizin de süreniz 10 dakika;
lüften, süreye riayet edin efendim.

DSP GRUBU ADINA HİLMİ DEVELİ
(Denizli) - Teşekkür ederim.

Sayın Başkan, sayın milletvekilleri;
Sanayi ve Ticaret Bakanlığı bütçesi
üzerinde, Demokratik Sol Parti adına söz almış
bulunuyorum; Yüce Meclisi ve bizleri izleyen yurttaşlarımızı
saygıyla selamlıyorum. 

Bilindiği gibi, Türkiye'nin Avrupa Birliği
ile yaptığı Gümrük Birliği Sözleşmesi,
1 Ocak 1996 tarihinde yürürlüğe girdi. Artık,
ülkemizdeki esnaflar, KOBİ'ler ve sanayi kuruluşları,
Avrupa Birliği ülkelerinin esnaf ve KOBİ'leriyle
rekabet etmek zorunda. Gümrük Birliği öncesi
yeterli hazırlık yapmayan Hükümet, bir
çırpıda, siyasî yönü ağır
basan kararla Gümrük Birliği Sözleşmesini
imzalayıverdi. Oysa, özellikle, gümrük birliğinden
olumsuz olarak en çok etkilenecek esnaflarımıza,
küçük ve orta ölçekli işletmelere,
makine, techizat, yenileme, bilgi, yeni teknoloji, nitelikli eleman
yetiştirilmesi, standart üretim, finansman ve pazarlama,
Avrupa Birliği Mevzuatı gibi konularda olması
gereken desteği verememiştir. 

Avrupa Birliği malî yardımı
olarak öngörülen beş yıl için
3,5 milyar dolar KOBİ'ler için çok yetersizdir.
Bilindiği gibi, bunun sadece 450 milyon doları hibe
olup geri kalan proje karşılığıdır;
bugüne kadar da tek kuruş dahi alınamamıştır.


KOBİ'lerle, esnaf ve sanatkârlarla ilgili,
sadece söylemde kalan parlak sözleri Dışişleri
Bakanı Sayın Çiller söylüyor, Devlet
Bakanları Sayın Ufuk Söylemez ile Sayın
Ayfer Yılmaz konuşuyor. KOBİ'ler “yedi
kocalı Hürmüz” durumunda. Sayın Erez,
bu konuda sessiz kalıyor. Sayın Bakan, daha çok
siyasî içerikli konularda konuşuyor; bir de
promosyon konusunda. 

Sayın Başkan, sayın milletvekilleri;
Sanayi ve Ticaret Bakanlığı öyle işlevsiz
hale getirildi ki, âdeta su kabağı gibi içi
oyuldu. Bünyesindeki birimler Hazine Müsteşarlığına,
Dış Ticaret Müsteşarlığına,
Devlet Planlama Teşkilatına ve TSE'ye aktarıldı.
Bakanlıkta, birkaç KİT genel müdürlüğü,
merkez birimleri ve birlikler kaldı. Böylesine işlevsiz
hale gelen Bakanlığa Sanayi Bakanlığı
demenin bir anlamı var mı?!

Bakınız, Bakanlık, gümrük
birliği konusunda, ülkemizdeki esnafı, sanatkârları,
KOBİ'leri, sanayi kuruluşlarını her
anlamda destekleyecek, bunları gümrük birliğine
hazırlayacak. Ayrıca, organize sanayi bölgelerinin
kamulaştırma ve altyapı hizmetlerine, küçük
sanayi sitelerinin yüzde 70'e ulaşan yapılarına
kredi verecek, destekleyecek. Bütün bu hizmetler için
Bakanlığın bütçesi 9 trilyon 598
milyar liradır. Bakanlığın toplam bütçesi
ise 14 trilyon 387 milyar liradır; yani, bütçeden
koruculara ayrılan parayla aynı. Böyle bir
Sanayi Bakanlığı düşünebilir
misiniz?!

Sayın milletvekilleri, bu Hükümetin
ciddî sayılabilecek bir sanayi politikası
yoktur. Türkiye için, özellikle gümrük
birliği ve Dünya Ticaret Örgütü bağlamında,
artık, ciddî bir sanayi politikasının
gündeme gelmesi zorunluluktur. 

Bütün olumsuzluklara karşın,
ülkemizde mucize yaratan ve yaratmaya devam eden girişimcilerimiz
bulunmaktadır. Örneğin, Denizli, karayollarının
yetersizliği, uluslararası nitelikte havaalanının
olmayışı gibi devletin zorunlu olarak yapması
gereken altyapı eksikliklerine rağmen, girişimcilerin
fidanlığı olan noktaya erişebilmiştir;
elde ettiği ürünleri dünyanın pek çok
ülkesine ihraç edebilir noktadadır. Herald
Tribune'in bu konudaki tespiti ilginçtir: “Denizli,
sanayi başkentidir”

Sayın Çiller, 1996 yılını
KOBİ yılı ilan etti. Gazetelere, bilbordlara,
medya kuruluşlarına milyarlarca liralık ilan
verildi. Son günlerde, KOBİ teşvik tebliği
hariç, hiçbir şey yapılmadı;
yazık değil mi?!. 

KOBİ'ler yıllarca bu söylemlerle
avutuldu. İşte, örnekleri: 1996 yılında
KOBİ'ler için ayrılan teşvik miktarı
5 trilyon liradır; Türkiye'de 250 bine yakın
KOBİ var. Bu para neye yetecek?! Deniliyor ki, bu bir başlangıç.
Oysa, bunlar, bir yıl önce olması gereken konular.
Bugüne kadar 6 bin başvuruda bulunulmuş; bir
tek kişiye dahi KOBİ teşvik kredisi verilemedi.
Demokratik Sol Parti milletvekillerinin KOBİ kredilerinin
100 trilyon lira daha artırılması konusundaki
bütçe önerisine, İktidar, maalesef olumsuz
cevap verdi. 

Sayın Söylemez'in Halk Bankası
yönetimine yeni temsilcileri getirme çabasını
kutluyorum; ancak, neden Halk Bankası Türkiye Odalar
ve Borsalar Birliğine ve esnaflara devredilmiyor; çünkü,
eğer, bu bankayı gerçek sahiplerine verirlerse,
iktidar milletvekillerine, iktidara yakın bazı holdinglere
Halk Bankasının kredi vermesi kesinlikle söz
konusu olamayacak.

Bütün bu şovlara rağmen bugün
KOBİ'lere verilen kredi, hâlâ yüzde 4.
Oysa, Türkiye'deki enflasyonu düşünün;
dolar, bugün 105 bin liraya erişmiş. Yeniden
değerlendirme oranı 72,8. Yani, verilen krediler, gerçekten,
giderek erimekte. 

Hükümet, kaynak yaratma uğruna, bedelsiz
ithalat uygulamasıyla, otomotiv sanayiine, özellikle,
yan sanayiine, KOBİ'lere büyük ölçekte
zarar vermiştir. Hükümetin her iki kanadı
bugün sanayiciyle kavgalıdır. Ne yerli sermaye
ne de yabancı sermaye, Türkiye'de yeni yatırımlar
yapmak istemiyor; çünkü, bu Hükümete
güvenemiyorlar. 

Bakınız, bugün esnaf perişan
halde. Kazanamadığı kazancın vergisini
ödüyor; yani, peşin vergi. Hayat standardı
uygulaması da halen devam ediyor. 

Esnaf ile Bağ-Kur ilişkileri bir rezalet.
Esnaf, prim borcunu, kazancı olmadığı
için ödeyemiyor. Binlerce esnaf mahkemelik. Neden
hâlâ esnaf genel müdürlüğünün
yasası gerçekleşmedi. Tüketiciyi Koruma
Kanunu yürürlüğe gireli onbeş ay oldu;
tüketici mahkemeleri ise henüz kurulamadı. 

Sayın Başkan, sayın milletvekilleri;
Demokratik Sol Parti olarak, biz, ülkemizin sanayisinin,
KOBİ'lerin, Avrupa Birliğiyle gerçek anlamda
rekabet edebilmesi için önerilerimizi sunuyoruz: 

Sanayi Bakanlığı yeniden yapılanmalıdır.
Rekabet Kurulu, bir an önce atanmalıdır. Bugüne
kadar kurulamadığı için, Sayın
Bakanın, Sayın Başbakan Yardımcısının,
Sayın Başbakanın bu konudaki tutumlarını
yanlış buluyorum. Keza, damping konusundaki en büyük
haksızlık, Rekabet Kurulunun bir an önce hayata
girememesidir. 

Gümrük birliği uyum yasaları
bir an önce çıkarılmalıdır.
Demokratik Sol Partili milletvekillerimiz tarafından verilen
akreditasyon yasası mutlaka çıkarılmalıdır.


Teknoloji bölgeleri yasası, organize
sanayi bölgeleri yasası mutlaka çıkarılmalıdır.


5590 sayılı Odalar ve Borsalar Birliği
Yasası güncelleştirilmelidir. 

KOSGEB'i, gerçekten, KİT olmaktan çıkaracak,
KOBİ'lerin kuruluşu yapacak 3624 sayılı
Yasa mutlaka güncelleştirilmelidir. Bir yıl
oldu, KOSGEB'e hâlâ başkan atanamadı.
Sayın Bakan, galiba, atamakta da zorlanıyor.

507 sayılı Esnaf ve Sanatkârlar
Yasası bir an önce güncelleştirilmeli ve
yeni düzenlemelere gidilmelidir.

Bağ-Kur Yasası güncelleştirilerek,
esnaflarımıza daha çağdaş hizmet
yapacak bir yapıya kavuşturulmalıdır.


Peşin vergi ve hayat standardı kaldırılarak,
üniter vergi sistemine geçilmelidir.

Hayal ve umut tacirliği yapmayan ve bütçede
karşılığı olan KOBİ teşvik
kredileri, bürokrasi işlemleri en aza indirilmiş
gerçekçi ölçütler saptanarak verilmeli,
siyasî iktidarın, KOBİ dağıtımında
müdahalesi olmamalıdır. KOBİ dağıtımında,
KOSGEB ile Sanayi ve Ticaret Odalarına, kredi onay aşamasında
da görev verilmelidir.

Üniversite-sanayi işbirliği mutlaka
geliştirilmelidir. 

Ar-Ge çalışmalarına önem
verilmeli, bu konuda TÜBİTAK'la işbirliği
yapılmalıdır. 

Avrupa Birliğinden alınması gereken
bütün malî yardımlar için, KOBİ'lere
yönelik ciddî projeler izlenmeli, bunlar sonuçlandırılmalıdır.

BAŞKAN - Sayın Develi, 2 dakikanız
var efendim.

HİLMİ DEVELİ (Devamla) - Teşekkür
ederim efendim.

Patent yasası, sınaî mülkiyetin
korunması gibi yasalar, ülkemiz lehine güncelleştirilmelidir.

Sayın Bakan, Danıştay ve idare
mahkemeleri kararlarını uygulamalıdır;
çünkü, Sayın Bakanın partizanlık
yapmayacağına inanıyoruz. 

Sayın Başkan, sayın milletvekilleri;
biz Demokratik Sol Parti olarak, ülkemiz esnaf ve sanatkârlarının,
KOBİ'lerin, sanayi kuruluşlarının lehine
olan her doğru kararı destekleyeceğimizi bildirirken,
doğu ve güneydoğuda, doğurgan ve öncül
yatırımlara, yöre kalkınmasına
çözümler getirileceğine inanıyoruz.

Bütçenin, Bakanlığa ve ülkemize
yararlı olmasını diliyor, Yüce Meclise
saygılar sunuyorum. (DSP, CHP ve ANAP sıralarından
alkışlar)

BAŞKAN - Teşekkür ederim Sayın
Develi.

1 dakika 15 saniye erken bitirdiniz. Bu süreyi
arkadaşınıza vereceğim.

Demokratik Sol Parti Grubu adına, son konuşmayı
yapmak üzere, Edirne Milletvekili Sayın Mustafa İlimen.
(DSP sıralarından alkışlar)

Süreniz, arkadaşınızdan
artan 1 dakikayla beraber 11 dakika. Süreye riayet etmenizi
rica ediyorum.

Buyurun.

DSP GRUBU ADINA MUSTAFA İLİMEN (Edirne)
- Sayın Başkan, sayın milletvekilleri; Sanayi
ve Ticaret Bakanlığı bütçesi üzerinde,
Demokratik Sol Parti adına söz almış
bulunuyorum. Yüce Meclisi ve bizleri izleyen değerli
yurttaşlarımızı, Grubum ve şahsım
adına saygıyla selamlarım.

Ben, daha çok, Bakanlığımızın
üreticiyi ilgilendiren birim ve uygulamaları üzerinde
durmak istiyorum.

Konuyu, önce, genel boyutuyla ele almakta fayda
var. Ülkemiz tarımı üzerinde, o kadar
çok konuşan, sorunları dile getiren ve çözümler
üreten olmasına rağmen, en sorunlu sektörün
tarım sektörü ve tarımla uğraşan
insanlar olduğunu kimse yadsıyamaz; ekiminden bakımına,
üretiminden mamul hale getirilmesine kadar tüm sorunlar
sahipsizdir. Örneğin, ayçiçeği, pancar,
pamuk, üzüm, incir, zeytin, fındık gibi
sanayi ürünü olarak adlandırılabilecek
ürünlerin değerlendirilmesi, büyük ölçüde,
Sanayi Bakanlığının iştigal konusudur.
Bakanlığın ilkeli bir politikası ve uygulaması,
maalesef, yoktur. Örneğin, fiyatların açıklanmasında,
bu çelişkili durumu rahatlıkla görmekteyiz.
İşlerine geldiğinde, ürün fiyatlarını,
Sayın Başbakan, Başbakan Yardımcısı,
sayın bakanlar açıklamakta, işlerine
gelmediğinde ise, fiyatları, birlik yönetim kurullarına
açıklattırmaktadırlar. Bazılarına
yeterli kredi açılır, bazılarına
da kendi başlarının çaresine bakmaları
söylenir. Hükümetler ve Sanayi Bakanlığı,
tarım satış kooperatiflerinin, personel, ürün
alım satımı, fiyat belirleme gibi her türlü
icraatlarına karışırlar; ama, kredi
ve destekleme istenildiği zaman, üretici temsilcilerinin,
Bakanlık koridorlarında göbeği çatlar.


Birlikler, 1994 yılına kadar, uzun
bir süre, destekleme kapsamında faaliyet gösterdi.
Bu zaman zarfında, hükümetlerin birlikler üzerinde
büyük bir etkinliği söz konusuydu. Bu, her
ne kadar, kooperatifçiliğin özüne aykırı
da olsa, maddî imkân sağlandığı
için, bu müdahaleler, bazı çevrelerce
hoş karşılandı. Böyle olunca da,
hükümetler, birlikleri, çiftlik gibi kullandılar.
Bakanlık, teamüllere aykırı olarak,
bu dönemde, seçilmiş yönetim kurullarının
inisiyatifini ikinci plana itmiştir. Birlikler, sanki, Bakanlığın
ilgili kuruluşu olarak görülmüş, kurulların
görevi birliği yönetmek değilmiş gibi,
bu kurullar, üreticinin tepkisini kırmak, onları
yatıştırmak için kullanılmak
istenilmiştir. 

Hükümet temsilcileri, kampanya öncesi,
gelip, fiyat açıklıyorlar, “ürün
bedellerini peşin ödeyeceğiz” diyerek, çekip
gidiyorlar. Sonra ne oluyor? Geçen yıl olduğu
gibi, bu yıl olduğu gibi, ürün bedelleri,
aylar geçmesine rağmen ödenemiyor. Üretici
isyan noktasında. Bu aşamada, seçilmiş
yönetim kurulları, üreticiyle karşı
karşıya bırakılıyorlar ve sanki
üreticilerin haklı serzenişlerini kırmakla
görevli oluyorlar. Birlikler, son yıllarda, ortağına,
gübre, tohum, ilaç, nakit kredi gibi imkânları
sağlamaktan çok uzak kalmıştır.


Bu yıl, ayçiçeğinde, taban
fiyat açıklanmadan önce veya açıklanırken,
Sayın Bakan “ayçiçeğine ve ham yağa
fon koyacağız; ayçiçeğine konan fonu,
ocak ayında kaldıracağız” demiştir.
Bu söz en yetkili ağızdan çıkarsa,
bunun anlamı nedir? Ben söyleyeyim. Bunun anlamı:
Ey üretici! Ben, senin ürününün, gerçek
değerini vermeyeceğim. Açıkladığım
taban fiyattan tüccar ve sanayici de mal almayacak; çünkü,
benim alacağım tedbirler geçicidir. Ben, seni,
tüccar ve sanayicinin kucağına iteceğim...
Gerçi, daha sonra, Sayın Bakan, fon konulamayacağını
anlamış ki, Gümrük Vergisi artırıldı;
ama, bunun kısa dönem olduğunu bilen sanayici
ve tüccar, maalesef, piyasaya nazlı girdi. Sonuç:
Geliri düşen ayçiçeği çiftçisinin
ekimden vazgeçmesi ve tabiî ki, bitkisel yağ
açığı... Bunun anlamı nedir; Türk
çiftçisinden esirgenen paranın, Ukrayna ve
Arjantin çiftçisine verilmesidir. (DSP sıralarından
“Bravo” sesleri, alkışlar)

Ayçiçeğindeki durum, diğer
ürünlerde de farklı değildir. Başta
pamuk olmak üzere, fındık, üzüm,
zeytin ve zeytinyağı ve diğer ürünlerde
üreticiyi desteklemek için birliklere açılan
krediler, hem yetersiz hem de geç kalmıştır.
Borç içerisinde kıvranan ve icra kapılarında
sürünen üreticiler, pamuğu, eylül ve ekim
aylarında, ilan edilen fiyattan 20-25 bin lira aşağı
satmıştır. 

Sayın Başbakanımız, açıkladığı
kaynak paketiyle, pek çok kaynak yarattığını,
parayı koyacak yer bulamadığını
söylemiştir. Susurluk olayıyla çok ilgilendiğinden
olacak, Türkiye gerçeklerini unutmuşlardır.
(DSP sıralarından alkışlar) Bugün,
pamuk üreticisinin 10 trilyon, fındık üreticisinin
8,5 trilyon, zeytin üreticisinin  4 trilyon, ayçiçeği
üreticisinin 1 trilyon, üzüm üreticisinin
1,5 trilyon olmak üzere, toplam 29 trilyon üretici alacağı
vardır. İşte, size, fazla paranızı
koyacağınız yer. 

Çok övündüğümüz
fındık ihracaatı, 1995 yılına
göre geriledi; Ocak-Kasım 1995 döneminde 701
milyon dolar iken, 1996 yılının aynı
döneminde 541,5 milyon dolar olarak gerçekleşti.
Gerileme yüzde 26'dır. 

Şimdi, Sayın Bakan diyebilir: “Geçen
yıl ürün ödemeleri 6 ay sürdü,
bu yılki kadar da kredi açılmadı.”
Çünkü, geçen yıl başka partideydi
bakanlık, onun için böyle diyebilir. Peki,
ben sorarım:Siz, seçim meydanlarında, geçen
yılki bu durumu düzelteceğinizi söyleyerek
üreticiden oy istemediniz mi? (DSP sıralarından
alkışlar) O zaman, siz, üreticiye yalan söylediniz,
samimi değildiniz.

HASAN GÜLAY (Manisa) - Doğru.

MUSTAFA İLİMEN (Devamla) - Sayın
Bakan, 1996 yılı bütçe görüşmelerinde
ve Sayın Başbakan, 54 üncü Hükümet
Programının 29 uncu sayfasında, birliklerin
demokratikleşmesiyle ilgili yasayı bu yıl
içerisinde çıkaracaklarını,
birliklerde siyasî atama yapılmayacağını
bu kürsüden söylediler. Uygulama ne oldu; bırakın
Bakanlıkça atanan genel müdürlerle ilgili
yapılan uygulamayı, Trakyabirlik ve Fiskobirlik'in
seçilmiş yönetim kurulu üyeleri sudan bahanelerle
görevden alındı. Sizin, demokratik kooperatifçilik
anlayışınız bu mudur? (DSP sıralarından
alkışlar) 

En büyük beş birliğin genel müdürlerini
geçiçi olarak Bakanlıkta görevlendirdiniz
ve yerlerine vekâleten görevlendirme yaptınız.
Bu işlemlerin üzerinden sekiz ay geçmesine rağmen,
yapılan işlem Danıştayca onaylanmadığı
halde neden bugüne kadar bir düzenleme yapmadınız?
Siyasî atama yapmayacağınızı söylemenize
rağmen, Güneydoğubirlik ve Tariş'e, neden Doğru
Yol Partisinden milletvekili adayı olan kişileri
genel müdür olarak atadınız? 

Birliklerde, Bakanlığınızın
da onayıyla, sizinle aynı görüşü
paylaşmayan personeli, gerek görev yerlerini değiştirerek
gerekse alt görevlere atayarak partizanlığı
hortlattınız, birliklerdeki çalışma
barışını bozdunuz. Kısacası,
birlikler düzeyinde, Bakanlığın icraatları
zayıf not almıştır; üretici mağdur
olmuş, personel perişan edilmiştir. (DSP sıralarından
alkışlar) 

Peki ne yapmalıdır; birliklerin demokratikleşmesiyle
ilgili yasa derhal çıkarılmalı ve
birlikler, gerçekten, demokratik kooperatifçilik
anlayışına göre özerk yönetimlerce
yönetilmelidir. Bu konuda, Demokratik Sol Partinin yasa teklifi
sekiz ay önce Meclis Başkanlığına
verilmiştir. Ortaklarına en iyi hizmeti verecek ucuz
kredi imkânı sağlanmalıdır. Ürün
fiyatlarında kayıtdışı işlemleri
önleyecek prim sistemi uygulamasına mutlaka geçilmelidir.


Ayrıca, 25 Ocak 1995 tarihinde Kuşadası'nda
yapılan Üretici Kurultayında, zamanın
Başbakanı, şimdiki Başbakan Yardımcısının
verdiği “tarihî, kültürel ve prestij
ürünü olan koza ve tiftik, her koşulda desteklenmelidir”
sözü her zaman tutulmalıdır. Kozabirlik'in
rahat bir nefes alması için, 1996 yılında
sağlanan 80 milyar liralık Destekleme Fiyat İstikrar
Fonu kredisinin yüzde 50'si Birliğe hibe edilmelidir.


Değerli milletvekilleri, pancar konusuna değinmeden
geçemeyeceğim. Trakya, Marmara ve Sakarya bölgelerinde
pancar üretimi düşük olduğu halde, Orta
ve Doğu Anadolu'da, rekolte, üreticiyi memnun etti. Pancar
üreticileri, son iki yılda çok zarar gördü
ve yoksullaştı; pancar ekiyor, kazanamıyor.

BAŞKAN - Sayın İlimen, 2 dakika
süreniz var efendim.

MUSTAFA İLİMEN (Devamla) - Önümüzdeki
yıl da kazanamazsa, üretici perişan olur. Açıklanan
4 400 lira fiyata ek olarak verileceği söylenen 600 lira
fark unutulmuştur. Yapılması gereken, 4 400
lira fiyat avans olarak kabul edilmeli ve kilo başına
3 bin lira fark verilmelidir. 

HASAN GÜLAY (Manisa) - Hep unutulur!..

MUSTAFA İLİMEN (Devamla) - Neden mi?..
Zira, 4 400 liralık fiyat açıklandığı
zaman 1 dolar 70 bin liraydı, şu anda 105 bin lira;
ödemenin yapılacağı açıklanan
mart ayına kadar, belki de 115 - 120 bin lira olacak. Eğer,
bunlar da yapılmazsa, üreticiye mutlaka faiz ödenmelidir;
aksi halde, üretici, yeni ürünü ekecek para
bulamaz. Mazot 30 bin liraydı 54 bin lira oldu. 

Çiftçi, şubat ve mart aylarında
ekim yapmasına rağmen, ürün parasını,
ekimden 12-13 ay sonra, pancar fabrikalarına teslimden
5-6 ay sonra alabilmektedir. Ülkenin içinde bulunduğu
yüksek enflasyon karşısında böyle
alışveriş olur mu?! Adil düzen bu mudur?!
(DSP sıralarından alkışlar)

Demokratik Sol Parti her zaman söylüyor;
kalkınma köylüden başlayacaktır.
Üreticiyi, Demokratik Sol Parti iktidarı düzlüğe
çıkaracaktır. Köylümüz, Genel
Başkanımız Sayın Bülent Ecevit'e
güvenmektedir. İktidar olduğumuzda da bu güveni
boşa çıkarmayacağız.

ABDULKADİR ÖNCEL (Şanlıurfa)
- Gördük.

MUSTAFA İLİMEN (Devamla) - Üretici
gördü. (DSP sıralarından “yine göreceğiz”sesleri)

Yine tekrarlıyorum; üreticinin sesine
kulak veriniz; eğer, sokağa dökülmüyorsa,
ülkesini düşündüğü içindir.

BAŞKAN - Sayın İlimen, lütfen
son cümlenizi söyler misiniz.

MUSTAFA İLİMEN (Devamla) - Ama, onlara
kulak vermezseniz, bedelini çok ağır ödersiniz.

Yüce Meclisi saygıyla selamlıyorum.
(DSP sıralarından alkışlar)

BAŞKAN - Çok teşekkür ederim
Sayın İlimen.

Söz sırası şimdi Refah Partisinde;
ilk söz, Trabzon Milletvekili Sayın İlhan Sungur'un.

Buyurun Sayın Sungur. (RP sıralarından
alkışlar)

Efendim süreleri eşit mi paylaştınız?


Şimdiye kadar bütün sözcüler
süreye riayet ettiler; size hiç süre uzatmayacağım.


Buyurun, süreniz 10 dakika. 

RP GRUBU ADINA İSMAİL İLHAN
SUNGUR (Trabzon) - Sayın Başkan, sayın milletvekilleri;
Ulaştırma Bakanlığının 1997
yılı bütçesi üzerinde konuşmak
üzere Refah Partisi Grubu adına söz almış
bulunuyorum. Sözlerime başlarken, Grubum ve şahsım
adına sizleri ve bu görüşmeleri televizyonları
başında izleyen bütün vatandaşlarımı
saygıyla selamlıyorum.

Hızla artmakta olan nüfusumuz, sosyal
ve ekonomik kalkınmamız, günden güne artmakta
olan iç ve dış turizm hareketleri, Türkiye'deki
ulaştırma sektörünü önemli ölçüde
etkilemiş bulunmaktadır. Ulaştırma sektörünün,
deniz, hava ve kara ulaştırması ile haberleşme
hizmetlerini kapsadığı bilinmektedir. Sanayileşmiş
ülkelerde yolcu ve yük taşımacılığı
büyük oranda deniz, hava ve demiryollarıyla yapılmaktadır.
Karayolu ağırlıklı taşımacılık
gelişmiş ülkelerde bulunmamasına rağmen,
ülkemizde karayoluyla yolcu ve yük taşımacılıkları,
sırasıyla, yüzde 95 ve yüzde 80 oranlarındadır.
Bilhassa  yük taşımacılığı
için fevkalade uygun ve ucuz olan denizyoluyla taşımanın,
üç yanı denizlerle çevrili olan ülkemizde
yeterli ölçüde gelişmemiş olması
üzücüdür.

Bilindiği gibi, denizyoluyla taşıma
maliyeti, yaklaşık olarak,  demiryoluyla taşımaya
oranla 4 kat, karayoluyla taşımaya oranla 8 kat daha
ucuzdur; ancak, karayolu yapımında ilk yatırımın,
denizyolu ve demiryoluna göre daha düşük
olması, ülkemizde yatırımların
büyük ölçüde karayollarına yönelmesine
yol açmıştır.

Ayrıca, millî potansiyelimiz olan hidroelektrik
enerji tüketimine bağlı demiryolu ulaştırması
geliştirildiğinde, petrol ithalatımızın
düşmesi sonucu, ülkemizin dışa bağımlılığı
da azalacaktır. 

Bütün bu nedenlerle, Refah Partisi Grubu
olarak, ulaşım sistemleri arasındaki entegrasyonun
da göz önüne alınması suretiyle,
denizyolu ve demiryoluyla taşımacılığa
daha çok ağırlık verilmesini talep ediyoruz.

Sayın Başkan, değerli milletvekilleri;
Ulaştırma Bakanlığımızın
1997 yılı bütçesinin yüzde 77'sinin
yatırım giderlerine ayrılmış
olduğu görülmektedir; ancak, 16 trilyon 355 milyar
300 milyon Türk Liralık yatırım ödeneğinden,
demiryolları ve liman altyapı yatırımlarına,
yaklaşık 3'er trilyonluk ödenek ayrılmasının
yeterli olmayacağı kanısındayım.

Son üç yılda, demiryoluyla iç
hatlardaki yolcu taşımalarının 119
binden 102 bine düşmesi düşündürücüdür.
Ayrıca, demiryollarının 1995 yılındaki
38 trilyonluk zararının 1996 yılında
60 trilyona çıkması, bir an önce gerekli
önlemlerin alınması gerektiğini göstermektedir.
Refah Partisi Grubu olarak, Hükümetimiz tarafından,
demiryollarında verimli ve yeterli yatırımların
yapılmasını ve en son teknolojik gelişmelerin
sağlanmasını, kısaca, demiryollarında,
en kısa zamanda yeniden yapılanmanın gerçekleştirilmesini
bekliyoruz. 

Bu çerçevede, etüt çalışmaları
güncelleştirilen 312 kilometrelik Trabzon-Erzincan
demiryolu hattının programa alınarak, ihalesinin
yapılmasını talep ediyoruz. Böylelikle,
Trabzon Limanının  GAP yöresine bağlanması
sağlanarak, hem Güneydoğu Anadolu'da üretilecek
ürünlerin yeni uluslararası piyasalara ulaşması
sağlanacak hem de Ortadoğu ile Bağımsız
Devletler Topluluğu arasında yeni bir geçiş
yolu oluşturulacaktır. 

Ayrıca, fizibilite etüdü olumlu
bir şekilde bu yıl biten Trabzon-Sarp demiryolu etüt
işlerinin 1997 yılında ihale edilmesi için
gerekli çalışmaları hızlandırmasını
Sayın Bakanımızdan bekliyoruz. Zira, Gürcistan,
Bağımsız Devletler Topluluğu ve Orta Asya
Türk cumhuriyetleriyle bağlantıyı sağlayacak
bu demiryolunun bitirilmesi fevkalade önemlidir. Bu demiryolu
tamamlandığında stratejik bir yol olacak ve
İpek Yolunun tarihsel işlevi yeniden canlanacaktır.

Sayın Başkan, sayın milletvekilleri;
hava ulaştırması konusunda ayrılan
ödeneklerin ve yapılan yatırımların,
mevcut bütçe imkânları çerçevesinde
yeterli olduğu kanısındayım. Mevcut havaalanlarının
iyileştirme ve modernizasyon çalışmalarının
1997 yılında da devam edeceğine  Bakanlığın
bütçede yer vermesi, memnuniyet vericidir. Bu çerçevede,
ülkemizin her yanındaki STOL havaalanı inşaatlarının
ve Trabzon Havaalanında eksik olan inşaatların
1997 yılında ihalelerinin yapılarak, bitirilmesini
talep ediyorum.

Ülkemizin birçok kentinde, artık,
en kısa zamanda, metro veya raylı taşımacılığa
geçmemiz gerekiyor. Bu çerçevede, 1993 yılında
yapılan kent içi ulaşım etüdü
sonucunda, Trabzon raylı sistemi fizibl bulunmuş;
ancak, bugüne kadar uygulama projeleri hazırlanmamıştır.
Trabzon raylı sisteminin etüt proje işleri ihalesinin
1997 yılı içinde yaptırılmasını
Ulaştırma Bakanlığımızdan
bekliyoruz.

Sayın Başkan, sayın milletvekilleri;
balıkçı barınaklarımızın
yer aldığı tarım sektöründe,
1997 yılında, 102 proje üzerinde çalışmalara
devam edilmesi ve bu barınaklardan 13 tanesinin de 1997
yılında bitirilmesinin planlanması, memnuniyet
vericidir. 

Yapımı devam etmekte olan balıkçı
barınakları ve Trabzon Yat Limanı ile Trabzon-Yomra
ve Of-Eskipazar sahil tahkimatlarına daha fazla ödenek
sağlanarak bu inşaatların bitirilmesini Sayın
Bakanımdan rica ediyorum.

Haberleşme sektöründe, cep telefonları
lisans konusunun 1997 yılı başında
çözüme kavuşturulmasını ve
böylelikle, daha geniş alanda cep telefonu kullanma
imkânı sağlanmasını bekliyoruz.

Ayrıca, ülkemizin birçok bölgesindeki
fiberoptik kablo ihtiyacının 1997 yılında
karşılanması için gerekli çalışmaların
yapılacağına da inanıyoruz.

Gerek yeni telefon santrallarının kurulması
ve gerekse mevcut santralların kapasitelerinin artırılması
çalışmaları memnuniyet vericidir. Bu
konularda, her zaman yakın ilgi ve desteklerini gördüğümüz
Sayın Ulaştırma Bakanına ve değerli
mesai arkadaşlarına teşekkür ediyorum.

Ulaştırma Bakanlığı
1997 malî yılı bütçesinin memleketimize,
milletimize ve Bakanlık çalışanlarına
hayırlı olmasını diliyor, saygılarımı
sunuyorum. (RP sıralarından alkışlar)

BAŞKAN - Teşekkür ediyorum Sayın
Sungur.

Refah Partisi Grubu adına ikinci konuşmayı
yapmak üzere, Gaziantep Milletvekili Sayın Kahraman
Emmioğlu. (RP sıralarından alkışlar)

Buyurun Sayın Emmioğlu.

Sizin de süreniz 10 dakika; süreye riayetinizi
diliyorum. 

REFAH PARTİSİ GRUBU ADINA KAHRAMAN
EMMİOĞLU (Gaziantep) - Sayın Başkan, sayın
milletvekilleri; 1997 malî yılı Ulaştırma
Bakanlığı bütçesi üzerinde
Refah Partisi Grubu adına görüşlerimi açıklamak
üzere söz almış bulunuyorum. Sözlerime
başlamadan önce, Yüce Meclisimizin siz değerli
üyelerini ve televizyonlarında bizi izleyen vatandaşlarımızı,
Refah Partisi ve şahsım adına, sevgi ve saygıyla
selamlıyorum.

Ulaştırma Bakanlığımız,
bünyesinde, taşıma ve muhaberat (iletişim)
gibi iki ana konunun genel düzenlemesini, yani, koordinatörlüğünü
ve bazı yatırımlarını yapmakta,
bu yolda hizmet vermekte; her iki hizmet grubu da sosyal ve özellikle
ekonomik gelişmenin esasını teşkil etmektedir.


Şunu belirtmek istiyorum ki, özelleştirmenin
yaygınlaştırılması sayesinde
bu Bakanlığın bir koordinatör bakanlık
haline dönüştürülmesi gerekmektedir
ve ümit ediyorum, yakın zamanda bu olacaktır.


Ulaştırmanın bu ana sektörlerine
geçmeden önce şu hususları belirtmek
istiyorum: Bugün, artık, Türkiyemiz, meselelerini
ve çözümlerinin ne olduğunu bilen çok
değerli kadrolara sahiptir; yeter ki, bu kadrolara baskı
yapmayı bırakıp rasyonel çalışmalarında
yüreklendirelim; her projenin fizibilitesini, yani, sosyal
ve ekonomik maliyet ve fayda analizlerini yaptıktan sonra
kararımızı verelim ve siyasî irademizi
gösterelim.

İkinci husus, yurtiçi ve yurtdışı
kara, deniz, hava ulaşımının artan
nüfus ve gelişen ekonomiye paralel olarak genel bir
ana planının hazırlanmasıdır.
Biliyorum, 1983 yılında, DPT tarafından,
10 yıllık perspektifle, her üç yılda
bir revize edilmek üzere bir ulaşım ana planı
hazırlanmıştı; ancak, bu plan artık
-hatta, ta 1985 senesinde revize edilmesine rağmen- ölmüştür.
Bu plan, bana göre, Ulaştırma Bakanlığı
tarafından hazırlanmalı, yeniden gündeme
getirilmeli, DPT'ye havale edilmemeli. 

Plan ve programlar dinamiktir. Bu dinamikliği
devamlı şekilde takip için, Bakanlık
bünyesinde bir takip grubunun oluşturulması
lazım geldiği inancındayım.

Bu plan, ciddî, samimî, rasyonel, uygulanabilir
bir plan olmalı.

Bu genel mülahazatımızı
arz ettikten sonra, Ulaştırma Bakanlığımıza
tevdi edilen vazifelerden her birine kısaca temas etmek
istiyorum.

Demiryolları. Hepimizin bildiği gibi,
 bu sektörde özellikle 1950'den sonra yanlış
bir politika takip edilerek, hep üvey evlat muamelesi görmüştür;
kemiyet ve keyfiyet olarak gelişmiş ülkelere
nazaran çok geri kalınmıştır,
zarar kronikleşmiştir. Bu sektörde yıllık
zarar, 1996'da 60 trilyon Türk Lirasını aşmış,
gelirin gideri karşılama oranı yüzde
38'e kadar gerilemiştir. Bu, bana, İstanbul'da idareye
geldiğimizde, İETT'nin aynı oranla gelirin gideri
karşımasını hatırlattı;
fakat, çok başarılı çalışmalar
neticesinde, şu anda, İETT'de gelirin gideri karşılama
oranı yüzde 90'ları bulmaktadır. İnşallah,
Demiryollarımız da aynı çalışmayı
gösterir ve bunu, yüzde 38'den yüzde 90'lara çıkarır.
Tabiî, bunun elbette çok çeşitli sebepleri
vardır. 

Sosyal yönden bazı kesimlerin sübvanse
edilmesi. Buna, biz, milletvekilleri de dahiliz; biz de sübvanse
ediliyor ve yarıya gidiyoruz. İrrasyonel bir işletmecilik
gerekir.

Çok eleman var; fakat, kaliteli eleman az.

Bazı hatlar cidden verimsiz; onarımın,
bakımın zamanında yapılamaması,
yedek parça ve eleman azlığı sebebiyle
kronik bir durum almış gözüküyor.
Bazı hatları ciddî şekilde süratlendirmek,müşterinin
celbini sağlamak gerekiyor.

Finansman sıkıntısı da
mevcuttur.

Bunlar üzerinde çok ciddî çalışmalar
yapıldığını biliyorum ve inşallah
muvaffak olunur ve bu kronik halden demiryollarımız
kurtulur diyorum ve şunu da ifade etmek istiyorum: Demiryolları,
inşa maliyeti yönünden, oto karayollarının
takriben 1 bölü 5'i mesabesindedir ve özellikle,
yük taşımada buraya ağırlık
verilmesi gerektiği inancındayım. Bunun için
de, kömür, maden cevheri, inşaat malzemesi ve
benzeri gibi kitle malzemenin demiryoluyla taşınmasını
sağlayacak mevzuat düzenlemesini de mutlaka yapmalıyız.

Bu konuda ahir kelam:Demiryolculuğumuzu tekrar
sağlığına kavuşturmamız ve
yeni çalışmalara hız vermemiz şart
gözüküyor. Bu arada, GAP'ı (Güneydoğu
Anadolu Projesi) İskenderun Limanına bağlayacak
Gaziantep'ten geçen demiryolunun istikbale cevap verecek
duruma getirilmesi çalışmalarına da
hız verilmesi gerekiyor.

Havalimanları konusunda da, ülkemizin
yapısına uygun fiderline hava taşımacılığının
geliştirilmesi; dolayısıyla STOL tipi, küçük
gövdeli uçakların inip kalkacağı
 kısa pistli ve basit terminale sahip havameydanları
yapılmalıdır. Her geçen gün,
yurdumuzda, bu sistemin daha rantabl olduğu müşahede
ediliyor. Bazı illerimize, müşterek alanlar
da, mutlaka yapılmalıdır. 

Askerî havalimanlarının sivil
hizmetlere açılması, gerçekten çok
yerinde bir karar olmuştur ve buna hız verilmelidir.


Hava ulaşımının yurdumuz
için candamarı olan İstanbul Yeşilköy
Havaalanının, bir an önce ihtiyaca cevap verecek
hale getirilmesi şart; çalışmalara hız
verilmeli. Anadolu yakasında, Kurtköy'de yapılması
planlanan havameydanına bir an önce başlanılması
gerektiği kanaatindeyim. Biliyorum ki, bunun için ödenek
hemen hemen yok gibi. Peki, niçin, Yeşilköy
Havalimanında yaptığımız yap-işlet-devret
veya yap- işlet ile bu havaalanını da yapmayalım?
Mutlaka,  sürat kazandırılması için,
yap-işlet veya yap-işlet-devret esası üzerine,
derhal bu alanın ihale edilmesi gerektiği inancındayım.
Bu, bir hesap meselesidir.

Mevcut ve yapılacak havaalanları, kullanım
oranlarını ve iniş emniyetini artırmak
için  gereken her türlü cihazlarla techiz edilmelidir.
Bu cümleden olarak, Anadolu arslanlarımızın
başını çeken Gaziantep Havaalanında,
bir an önce, özellikle kışın inişlerde
devamlılığın sağlanması için,
gerekli techizat ve donanımın ikmali şarttır.


Limanlarımızın yüzde 90'a
varan, yaklaşık 200 milyon ton/yıllık
kısmı halen kamunun elinde bulunmaktadır.
Bunların, eğer mümkünse hepsi, değilse
yapılabilenleri özelleştirilmeli; buradan elde
edilecek kaynaklar, 2000 yılına kadar gereken ek
100 milyon ton/yıl kapasitenin yapılmasında,
özel sektöre -icabı halinde- teşvik olarak
verilmelidir. Özellikle, büyük ticarî merkezlerimizde
ve yakınlarında, İstanbul'a yakın
Karasu'da Tekirdağ'da, GAP'a yakın İskenderun
gibi yerlerde, müstakbel ihtiyacı karşılayacak
yeni limanların -yine özel sektör eliyle- yaptırılmasına
çalışılmalıdır. 

BAŞKAN - Sayın Emmioğlu, 2 dakikanız
var efendim.

KAHRAMAN EMMİOĞLU (Devamla) - Tamam Sayın
Başkan.

Mevcut limanların tevsii çalışmalarını
da -mümkün olanları- hızlı bir
şekilde sürdürmeliyiz. 

Maalesef, denizlerimizde, kirlilik sebebiyle balık
azalmakta; ancak, balıkçı barınakları
inşaatında artış olmaktadır.
Bu, sevindiricidir; ancak, fizibiliteleri inşallah vardır.

Mevcut yat limanlarımıza süratle
yenilerinin eklenmesi için, özel sektörün
önündeki mevzuat engelleri de kaldırılmalıdır.


Yine, Bakanlığımızın
dolaylı olarak ilgi alanı içerisinde bulunan
bazı üretici kuruluşlar vardır; TÜLOMSAŞ
(Türkiye Lokomotif ve Motor Sanayii Anonim Şirketi)
Eskişehir'de, TUVASAŞ (Türkiye Vagon Sanayii
Anonim Şirketi) Adapazarı'nda, TÜDEMSAŞ
(Türkiye Demiryolu Makineleri Sanayii Anonim Şirketi)
Sıvas'ta faaliyet gösteren kıymetli imalatçı
kuruluşlardır ve Demiryollarının ihtiyacının
mühim bir kısmını karşılamaktadırlar.
Bu kuruluşlarımızın daha verimli çalışmasını
sağlamak ve dışa daha sağlıklı
açılımlarını temin için,
özel sektörün, tercihan da yabancı sermayenin,
büyük ortak olarak alınmasına çalışılmalıdır.


Burada, büyük şehirlerimizin, ulaşımda
raylı sisteme giderek ağırlık verdiklerini
zikretmek istiyorum. Ancak, ne yazık ki, birçok
alanlarda olduğu gibi bu sahada da, un var, şeker var,
yağ var; fakat, helva yok. Yani, gerekli imalatın büyük
bir kısmı var; fakat, bir onganizasyonla komple
demiryolu, metro ve hafif metro sistemlerinin  dizaynlarının
yurt içinde yapılması gerçekleştirilmiyor.
Bunun biran önce yapılması, bu kuruluşlarımızın
bir tanesinde sinyalizasyon -ki, bu konuda da hayli elemanlarımız
var- ve komple raylı sistem dizayn edilmesi gerekmektedir.

BAŞKAN - Sayın Emmioğlu, süreniz
bitti; Sayın Sungur'dan artan 2 dakikanın 1 dakikasını
size veriyorum. Konuşmanızı, bu 1 dakika içinde
bitirin.

Buyurun efendim.

KAHRAMAN EMMİOĞLU (Devamla) - Teşekkür
ederim.

Bir de, Türk Hava Kurumunun, son sırada,
bana gönderdiği bir not var; çok sevindim. 13-21
Eylül 1997 tarihinde yapılacak olan Birinci Dünya
Hava Oyunlarının Türkiye'de yapılması
çok sevindirici bir haberdir; bunu da duyurmak istiyorum.

Ulaştırma Bakanlığımızın
bütçesi, geçen yıla göre yüzde
97 artış gösteriyor. Bu, ortalamının
biraz üzerinde; ama, kâfi değil. Ancak, kaynakları
geliştirmedikçe, yeni kaynaklar meydana getirmedikçe,
bunun artırılması da mümkün değil.

Ulaştırma Bakanlığımızın
1997 yılı bütçesinin, Bakanlığımıza
ve milletimize hayırlı olmasını Cenabı
Hak'tan diliyor, sizleri saygıyla selamlıyorum.(RP
sıralarından alkışlar)

BAŞKAN - Teşekkür ederim Sayın
Emmioğlu.

Refah Partisi Grubu adına üçüncü
konuşmayı yapmak üzere, Afyon Milletvekili Sayın
Osman Hazer; buyurun efendim.

Sayın Hazer, sizin de süreniz 10 dakika;
süreye riayet edin efendim.

RP GRUBU ADINA OSMAN HAZER (Afyon) - Sayın
Başkan, değerli milletvekilleri; Sanayi ve Ticaret Bakanlığı
bütçesini görüşmek üzere, Grubum
adına, huzurlarınızdayım. Sanayi ve
Ticaret Bakanlığının görüşülmekte
olan 1997 malî yılı bütçesinin
hayırlı, güzel ve kalıcı hizmetlere
vesile olmasını Cenabı Hak'tan niyaz ediyorum.
Yüce Meclisimize, bizleri televizyonları başında
dinleyen vatandaşlarımıza saygılar
sunuyorum.

Sayın Başkan, değerli milletvekilleri;
öncelikle, Bakanlığın bütçesine
bir göz attığımız zaman, geçen
dönemlere göre, reel olarak, bir hayli artışını
görürüz. 1996 yılında, yaklaşık
6 trilyon olan bir bütçe, şu anda 14.4 trilyona
çıkmıştır. Enflasyonu hesaba
katsak bile, reel bir artışın olduğunu
görürüz. Bunu, son derece olumlu bir gelişme
olarak kaydetmek istiyorum. Hükümetimizin de, bu konuda
çok duyarlı olduğunun altını çizerek
belirtmek istiyorum. 

Bilindiği gibi, Bakanlığımız,
1957 yılında kurulmuştur ve bugüne gelinceye
kadar 12 kez ismi değiştirilmiştir. Tabiî,
birçok siyasal iktidarlar, kendilerine göre tanzim
etmişlerdir; ancak, daha evvel daha dinamik bir yapıya
sahip olan Bakanlığımızın, bünyesindeki
bazı önemli birimlerini, zamanla, başka kurumlara
-Devlet Planlama Teşkilatı olsun, Hazine olsun, Dış
Ticaret olsun- ihraç ettiğimizi görürüz.

Sanayi ve Ticaret Bakanlığımızın
ana görevi, elbette, ülkemizin sanayileşme politikalarını
belirlemek ve bunları, yapılmış olan
kalkınma planlarının hedefleri ve ilkeleri
doğrultusunda hayata geçirmektir. 1963 yılından
itibaren, 7 adet 5'er yıllık kalkınma planı
yapılmıştır ve bu planlı dönemlerde,
sanayileşme stratejileri üzerinde yer yer durulmuş
olmakla beraber, belki, istenilen netice de, maalesef, elde edilememiştir.
Şu anda, Yedinci Beş Yıllık Kalkınma
Planının birinci plan yılı olan 1996
yılında bulunuyoruz. 2000 yılında
bitecek olan Yedinci Beş Yıllık Kalkınma
Planı hedeflerinde, ülkemizin sanayileşmiş
ülkeler arasına gireceği şeklinde, tabiî
bir umudumuz vardır. 

Değerli arkadaşlar, Sanayi ve Ticaret Bakanlığı,
önemli bir bakanlıktır. 428 adet küçük
sanayi sitesi, 150 adet organize sanayi bölgesi, 60 bini
aşan kooperatifler, 48 bini aşan şirketler,
Sanayi Bakanlığının ne kadar etkin ve
büyük olduğunu göstermektedir. Bir kuruluş
büyüdükçe, o kuruluşta, denetim ve
hizmetlerin etkinlikle yürütülmesi gerekmektedir.
Sanayi ve Ticaret Bakanlığı bütçesinde,
organize sanayi bölgeleri ve küçük sanayi
sitelerine önemli miktarda krediler aktarılmaktadır.
Bunların denetimi, Sanayi ve Ticaret Bakanlığında
denetim hizmetlerinin önemini gözler önüne
sermektedir. 

Değerli milletvekilleri, İstanbul Ticaret
Odamız, 500 büyük sanayi kuruluşu üzerinde
bir araştırma yapıyor. Bu araştırmayı
incelediğimiz zaman, ülkemizde büyük kalkınma
hamlesine neden girilmediği açık bir şekilde
ortaya çıkar. 1982 yılında, faaliyet
dışı gelirlerin net bilanço kârı
içerisindeki payı yüzde 15 iken, bu rakam 1994
yılında yüzde 55'e çıkmıştır.
Dolayısıyla, sermaye sahipleri, paralarını,
tabiî riskli olan bir yatırıma yönelmekten
ziyade, repoya, faize yatırmak suretiyle değerlendiriyor
-bu şekilde para kazanmak belki daha rahat oluyor- işçiyle,
teşvik belgesini alacağı dairelerle uğraşmak
istemiyor. Bunların da çok çok ötesinde,
yüksek enflasyon içerisinde yatırım
yapmaktan kaçıyor. Böylece, sermayesini, kendine
göre kısa yoldan gelir getirecek bir yola sevk ediyor.

Sayın Başkan, değerli milletvekilleri;
üniversite ile sanayi işbirliği konusunda TÜBİTAK,
çok önemli çalışmalar yapıyor;
umarım, Sanayi Bakanlığı da üniversitelerle
benzer bir ilişki içerisine girer. Özellikle,
Türkiye'nin yüksek teknoloji alanlarına yönelmesi
ve Sanayi Bakanlığının da, bu konuda
öncü kuruluş haline gelmesi gerekiyor.

Diğer bir konu da Ar-Ge yasasıdır.
Ar-Ge yasasının, özellikle firmalara teşvik
verilmesi açısından, bir an önce çıkarılması
gerekiyor. Bu konu, Türkiye'nin çok ihmal ettiği
bir konudur. Firmalarımızda ciddî manada Ar-Ge
çalışmaları yapılmaktadır.
Firmalarımız bu Ar-Ge çalışmalarını,
bazen bilinçsizce, bir sınıflamaya tabi tutmadan
yapıyor. Bu konuda firmalarımıza teşvik
verilirse, zannediyorum ki, önemli bir atılım
yapmış olacağız; çünkü,
Türkiye'de yetişmiş işgücü, özellikle,
bizim değerlendiremediğimiz yetenekli işgücü
oldukça fazladır.

Değerli Başkan, değerli milletvekilleri;
Hükümet programımızda, KOBİ'lerin
destekleneceği belirtilmiş, bunlar için usul
ve esaslar da belli olmuştur. Bu uygulamanın özellikle
devam etmesini beklemekteyiz. “Anadolu Kaplanları”
olarak adlandırılan yeni girişimcilerin çoğalmasına
vesile olacak olan bu KOBİ'lerin desteklenmesiyle, bunların
iş istihdamları çoğalacak ve bununla da
işsizliğin azalmasında ülke ekonomisinin
düzlüğe çıkmasında büyük
katkılar sağlanacağı inancındayız.
Bu bütçe döneminde, sanayinin, özellikle
şu girişimcilerin korunması ve desteklenmesini
de memnuniyetle karşılamaktayız.

KOSGEB'in çalışmaları,
kâğıt üzerinde, düşünce
olarak hakikaten saygıdeğer çalışmalardır;
ama, yeterince etkili olduğu pek kabul edilemez. Benim şahsî
kanaatim, KOSGEB'in yapması gereken faaliyetler konusunda,
KOBİ'lerin talebi olması lazımdır.
Yine, KOBİ'lerin de, KOSGEB'le diyaloglarını
ve ilişkilerini sürekli canlı tutmaları
gerekmektedir. Gelin görün ki, nereden kaynaklandığını
bilmiyorum, KOSGEB'in pek çok yerde teşkilatı
bulunduğu halde, çevresiyle çok yakın
ve makul düzeyde ilişkilerinin olmadığını
hepimiz biliyoruz. 

Değerli Başkan, değerli milletvekilleri,
Avrupa Birliği ve gümrük birliği yıllardan
beri konuşuluyor. Şunu biliyoruz ki, tam üye
olmadan gümrük birliğine giren tek ülke Türkiye'dir.
Türkiye'de bunu herkes biliyor. Şu anda karar organlarında
söz sahibi olmadığımızdan dolayı
büyük bir sıkıntı içinde
olduğumuzu da kabul ediyorum. Tabiî, gümrük
birliğine büyük ümitlerle ve hayallerle girildi;
1 Ocak 1996 tarihinden itibaren bu uygulanmaya başlandı.
Ancak, gerekli tedbirler alınmadığından
ve tabiî ki, Türkiye'de, gerek kalite olarak gerek
teknoloji olarak gerekse finansman desteği itibariyle olsun
rekabet şartları ortamı olmadığından
dolayı, maalesef, bu geçen zaman hep Türkiye'nin
aleyhine işlemiştir. 

İzafî olarak gayri safî millî
hasılamız büyümüştür;
ancak, bu büyüme ithalattan ve talepten kaynaklanan
bir büyüme olduğundan, bu aldatıcı
olabilir. Bu rekabet ortamını mutlaka yakalamamız
ve bunu oluşturmamız lazım. Aksi halde, ithalat
patlaması olur, nitekim, geçen dönemle mukayese
ettiğimiz zaman, maalesef, ihracatımız yüzde
13 artarken, ithalatımız yüzde 26 artmıştır.


Avrupa Topluluğu, Türkiye'yi kendi bünyesine
kabul etmek istemiyor. Eğer kabul etselerdi, gerek 1994 yılında
yapılan Essen Zirvesine ve gerekse 1995 yılında
Torino'da yapılan zirveye Türkiye'yi çağırırlardı.
Bu zirvelerde Malta, Kıbrıs, Slovakya, Macaristan,
Bulgaristan ve Romanya gibi ülkeler bulunduğu halde,
Türkiye'nin esamesi bile okunmamıştır.

Dışticaret açığımız
da giderek büyümektedir. Hükümetimizin buna
mutlaka bir çare bulması lazımdır.
Kaldı ki, 6 Mart 1995 tarihinde yapılan anlaşmaya
göre, Avrupa Topluluğu, bize 3,2 milyar dolarlık
bir yardım yapmayı öngörmüştü;
maalesef, 1996 yılında bu yardım gelmemiştir.


BAŞKAN - Sayın Hazer, 2 dakikanız
var.

OSMAN HAZER (Devamla) - Halbuki Yunanistan'a bugüne
kadar 35 milyar dolar, İspanya'ya 51 milyar dolar, Portekiz'e
17 milyar dolar yardım yapılması çok
ilginçtir. 

Sayın Başkan, değerli milletvekilleri,
ülkemizin sulanabilir alanlarında pancar ekimi münavebeli
yapılmaktadır. Özellikle, Orta Anadolu ve İç
Anadoluda çiftçimizin en önemli gelir kaynağı
pancar üretimidir. Çiftçimiz pancara canı
gibi bakmakta, çoğu zaman sekiz on defa su vermektedir.
Meşakkatli ve emek isteyen bir iş olmasına
karşılık, çiftçimiz, bu işi
seve seve yapmaktadır. Haklı olarak ürününe
de iyi bir taban fiyatı biçmektedir. 

Bu yıl, artan akaryakıt ve diğer
girdi fiyatları nedeniyle, taban fiyatı düşük
kalmıştır. Bu nedenle, taban fiyatı
yeniden değerlendirilmeli veya üreticimize ilave prim
verilmelidir. Çiftçimiz, Sayın Bakanımızdan
bunu özellikle istemektedir. Sayın Bakanımızın
400 bin civarında pancar üreticimize sahip çıkacağına
da inancımız tamdır. 

Pancar rekoltesinin daha da artması için
tohum ekiminde hassas davranılmalıdır. Genel
olarak, çiftçimiz, tohumdan şikâyet
etmekte, pancar seyrek çıkmakta, bu da üretim
azlığına sebep olmaktadır. Çapa
ve söküm avanslarının verilmesine artarak
devam edilmektedir.

Değerli milletvekilleri, Devlet İstatik
Enstitüsünün verilerine göre, 1980-1993 yılları
arasında millî gelirden aldığı
payı gittikçe azalan ilk on il arasında Afyon
ili de vardır. 

Kalkınmada öncelikle yöreler, her
yıl, Bakanlar Kurulu kararıyla belirlenmekte, yıl
içerisindeki gelişmeler Yüksek Planlama Kurulu
Kararıyla mümkün olmaktadır. 7 Ekim 1996
tarih ve 22791 sayılı Resmî Gazetede yayımlanan
kalkınmada öncelikli yöreler listesinden birkaç
örnek vereceğim: Kalkınmada birinci derecede öncelikli
illerde fert başına düşen gayri safî
millî hâsıla bakımından, Çorum
İlinde fert başına düşen millî
gelir 2 201 dolar, Diyarbakır ilinde fert başına
düşen millî gelir 1 696 dolar, Elazığ
İlinde fert başına düşen millî
gelir 2 092 dolar, Malatya İlinde fert başına
düşen millî gelir 1 879 dolardır. Yukarıda
saydığım 4 il, kalkınmada birinci derecede
öncelikli iller arasındadır...

(Mikrofon otomatik cihaz tarafından kapatıldı)

BAŞKAN - Sayın Hazer, konuşma
süreniz bitti. 1 dakika daha veriyorum son cümlenizi
söyleyin.

OSMAN HAZER (Devamla) - Afyon'da fert başına
düşen millî gelir 1 453 dolar olmasına
karşılık kalkınmada öncelikli
iller arasında değildir. Bu sebeple, Afyon'un da ilk
fırsatta kalkınmada öncelikli iller arasına
girmesini  talep ediyorum; olayı takip edeceğim. 

Afyon İli ikinci küçük sanayi
sitesi kurma çalışmaları sekiz senedir
devam ediyor; altyapısı için 130 milyara
ihtiyaç olduğu Şuhut İlçesi küçük
sanayi sitesi yol kaplaması için 60 milyara ihtiyaç
olduğu Afyon İli ikinci organize sanayii ile Dinar
İlçesi ve Sandıklı İlçesi
organize sanayilerinin kurulmasının Sanayi Bakanı
tarafından teklif edilmiş olduğu İşçehisar
İlçemizde ise yer seçiminin 30 Ekimde kesinleştiği
bilinmektedir.

Bu tesislerin bir an önce bitirilip sanayicimize
hizmet etmesi dileğiyle, Sanayi ve Ticaret Bakanlığının
1997 bütçesinin memleketimize, milletimize hayırlara
vesile olmasını diliyorum. Yüce Meclise saygılar
sunuyorum. (Alkışlar)

BAŞKAN - Teşekkür ederim Sayın
Hazer; mesajınız Afyon İline de gitti!..


Şimdi, Refah Partisi Grubu adına son
konuşmayı yapmak üzere Sayın Mikail Korkmaz;
buyurun. (RP sıralarından alkışlar)


Sayın Korkmaz, sizin de süreniz 10 dakikadır;
rica ediyorum, süreye riayet edin. 

RP GRUBU ADINA MİKAİL KORKMAZ (Kırıkkale)
- Sayın Başkan, değerli milletvekilleri; hepinizi
hürmetle selamlıyorum.

Önce, DSP sözcüsü bir arkadaşımız
“Başbakan Türkiye gerçeklerini bilmiyor”
dedi. Başbakan Türkiye gerçeklerini biliyor,
başındaki her saç, Anadolu sevdasıyla
ağarmıştır; bu gerçeği teslim
edelim. (RP sıralarından alkışlar)


Sanayi ve Ticaret Bakanlığı bütçesinin
memleketimize hayırlı olmasını dileyerek,
konuşmama başlıyorum. 

Sanayi ve Ticaret Bakanlığı bütçesi,
1996 yılına oranla, bu yıl, atılımlar
yaparak 14 trilyonla gereken seviyeye ulaşmış,
milletimize hizmet verecek sektörlerin oluşmasında
gereken yerini almıştır. 

Sanayi ve Ticaret Bakanlığı bünyesi
içerisinde bulunan çeşitli kurumlar vardır,
Sanayi ve Ticaret Bakanlığına bağlı
çeşitli sektörler vardır. Bu sektörlerden
bir tanesi de KOSGEB'tir. KOSGEB, 1996 yılına oranla,
 büyük bir bütçeye sahiptir ve  980 milyardan
2,5 trilyonun üzerine çıkan bir kaynak aktarılarak,
küçük esnafımıza büyük
bir imkân verilmiştir. 

Sermayenin tabana yayılmasında büyük
bir etken olan KOBİ'ler hususunda da, Sayın Hükümetimiz
tarafından, Bakanlar Kurulundan bir kararın çıkarılması
da, yine, milletimiz adına sevindirici ve alkışlanması
gereken bir karardır. Bakanlar Kurulunu tebrik ediyorum.


Sayın Başkan, değerli milletvekilleri;
ben, top sesleriyle doğdum; doğduğum il, Kırıkkale'dir.
Kırıkkale, cumhuriyetle birlikte bugüne kadar
gelmiştir. Cumhuriyetimizin kuruluşuyla birlikte,
Sanayi Bakanlığına bağlı Makine Kimya
Endüstrisi Kurumu da kurulmuştur. 

YUSUF SELAHATTİN BEYRİBEY (Kars) -
Benim bildiğim top sesleri serhatta olur. 

MİKAİL KORKMAZ (Devamla) - Sayın
doktorum, siz de Delice'de doktorluk yaptınız, Kırıkkale'nin
ne olduğunu biliyorsunuz; Anavatan Partisi olarak, sizin de
Kırıkkale'yi desteklemeniz gerekir. 

Sayın Başkan, değerli milletvekilleri;
Türkiye Cumhuriyeti Devletinin bugünlere gelmesi için,
sanayi sektöründe büyük atılımlar
yapmış Makine Kimya Endüstrisi Kurumu, Kırıkkale
gibi nüfusu 300 bini aşan bir şehrin doğmasına
sebep olmuştur; fakat, bugün, bu kurum can çekişmektedir.
1980'li yıllardan sonra başlayan özelleştirme
çalışmalarından bu kurum da nasibini
almış, fiilen özelleştirme kapsamına
alınmamasına rağmen, yapılan uygulamalarla
atıl hale getirilmiştir. Savunma sanayiinin önemli
bir kuruluşu olan bu kurum, bu hale getirilmemeliydi. 

Sayın Başkan, değerli milletvekilleri;
bazı yerleşim merkezleri, cumhuriyetle birlikte,
devlete endeksli yatırımlar ve fabrikalarla bugünlere
gelmiştir. Bunlardan birisi de, Makine Kimya Endüstrisi
Kurumu İmparatorluğunun bulunduğu Kırıkkale
merkezidir. Zamanla, devletin büyük yatırımlar
yaptığı merkezlere, sanayi bölgelerine
özel sektörü sokmamışsanız,
devlet yatırımlarını da birdenbire
kesmişseniz; bu merkezler, halkça bir ifadeyle suyu
kesilmiş değirmene döner; orada panik başlar,
göç hareketi hızlanır. 

Peki, çare nedir? Devletin zamanında
büyük yatırımlar yaptığı;
dolayısıyla, her şeyi devlete göre endekslemiş
bu merkezlere ayrıcalık tanınarak, buralardaki
yatırımların cazip hale getirilmesi şarttır.
Teşvikler süratlendirilmeli, organize sanayi bölgesinin
daha çabuk faaliyete geçmesi için ayrıcalık
tanınmalıdır. 

Sayın Başkan, değerli milletvekilleri;
bu kurumu geniş bir incelemeye tabi tutacak olursak, Makine
Kimya Endüstrisi Kurumunun, geçmişi, 15 inci
Yüzyıla, Osmanlı İmparatorluğuna,
Fatih Sultan Mehmet'e kadar uzanır. Kurum, Türkiye
Cumhuriyetinin kuruluş yıllarında, askerî
imalathane ve fabrikaların kendi içinde entegre
bir sanayi kompleksine dönüşütürülmesiyle
Türkiye'nin en büyük sanayi kuruluşu haline
gelmiş ve 15 Mart 1950 tarihinde, 5591 sayılı
özel bir Kanunla, Makine Kimya Endüstrisi Kurumu adını
almıştır. 5591 sayılı Kanunla,
Makine Kimya Endüstrisi Kurumuna, Türk Silahlı
Kuvvetlerinin, silah, mühimmat, araç gereç
ihtiyaçlarını karşılamak ve
bu amaçla tesis, personel ve malzemeyi hazır bulundurmak
görevi verilmiştir. Kurum, halen 1984 yılında
çıkarılan 233 sayılı Kanun
Hükmünde Kararname esaslarına göre bir kamu
iktisadî teşekkülü görevini yapmaktadır.

Beşyüz yıldır, ülkemiz
savunma sanayii alanında, ordumuzun, silah, mühimmat,
araç ve gereçlerini karşılamış
bu kurumu yeniden canlandırmak gerekmektedir. Yıllardır,
merkezî sistemle yönetilen bu kuruma ait fabrika ve
tesisler, son yıllarda, dünyada ve ülkemizde
yaşanan değişiklikler paralelinde -kurumun, daha
esnek, verimli ve rekabet gücüne sahip bir yapıya
kavuşturulması amacıyla- çeşitli
şirketlere bölünmüştür. Bu bölünme,
elbette ki güzel olmuştur; ama, bu şirketlerin
yönetimi, son yıllarda, maalesef ehil ellere bırakılmamıştır.


Sayın Bakanım, özellikle sizlerden
bir istirhamım vardır: Kırıkkale,
Makine Kimya Endüstrisi Kurumuna endekslidir. Son beş
yılda, maalesef -halkça bir tabirle- okuma yazma
bilmeyen kadrolar, buralara getirilmiştir ve Makine Kimya
Endüstrisi Kurumu, bugün, bataklık haline çevrilmiştir.
O kadrolar, maalesef, Cumhuriyet Halk Partisine de fayda getirmemiştir;
Kırıkkale'de, yüzde 8'i aşamamışlardır.
Sayın Bakanım, aynı akıbete bizlerin
de uğramaması için, Kırıkkale'yi
yeniden harekete geçirecek bir devrimi -Makine Kimya Endüstrisi
Kurumuyla, organize sanayi bölgesiyle, KOBİ'leriyle-
yapmak ve cumhuriyete büyük emek vermiş, büyük
hizmetler vermiş bu kurumu ve bu kuruma bağlı
özel sektörü, bu şehrin bacalarına
paralel bacalarla yeniden canlandırmak durumundayız.

Makine Kimya Endüstrisi Kurumunun mevcut durumunu
izah etmek istiyorum:

Makina ve Kimya Endüstrisi Kurumu, eski teknolojiye
dayalı tezgâh ve tesislerle üretim yapan bir
kuruluştur. 1961 yılında yapılan tevsi
çalışmalarından sonra, değişen
ve gelişen teknolojiye ayak uyduracak ciddî manada
idame ve yenileme çalışmalarına kaynak
ayrılmadan, mevcut tesislerle üretime devam edilmiştir.
Bu nedenle, istenilen seviyede verim alınamamakta, kaliteli
mal üretilememektedir.

1985 yılından sonra işçi
alımı durdurulmuş, özellikle 1991 yılından
sonra, her yılbaşı, 25 yılını
dolduran işçi personel çıkarılmış,
nitelikli elemanlar, maalesef, zorla, Makine Kimya Endüstrisi
Kurumundan uzaklaştırılmıştır.

Bu politika, teknik eleman açısından
da aynı şekilde devam etmiş, mühendisler,
teknik elemanlar bu kurumdan uzaklaştırılarak
Makine Kimya Endüstrisi Kurumu atıl bir hale getirilmiştir.

BAŞKAN - Sayın Korkmaz, 2 dakikanız
var efendim.

MİKAİL KORKMAZ (Devamla) - Sayın
Başkan, değerli milletvekilleri; bu kurumun yeniden
ayağa kalkması için ne yapılması
lazım:

Millî Savunma Bakanlığı envanterindeki
üretim kalemlerimizle ilgili yeteneklerimiz korunmalıdır.
Gelişen teknolojiye ayak uydurabilmek için, derhal,
hat modernizasyon projeleri devreye alınmalı ve
gerekli kaynak, Millî Savunma Bakanlığı
ve Savunma Sanayii Müsteşarlığı tarafından
karşılanmalıdır. Yeni geliştirilecek
üretim yatırımlarının sipariş
garantisi sağlanmalıdır. Savunma sanayiine yönelik
projeler tamamem kurumun koordinatörlüğünde
yürütülmelidir.

Mevcut siparişlerin yürütülebilmesi
ve üretim kapasitelerinin artırılması
için, acilen teknik personel açığının
kapanması, işçi personel alımına
gidilmesi lazımdır. Halen, Makine Kimya Endüstrisi
Kurumu, Sanayi Bakanlığından, bu işçi
alımını istemektedir.

Millî Savunma Bakanlığına
bağlı siparişlerin asgarî beş yıllık
planlarının çıkarılarak protokole
bağlanması sağlanmalıdır.

Halen mevcut atıl kapasite, acilen üretim
yapar duruma getirilmelidir.

Sayın Başkan, değerli milletvekilleri,
Sayın Bakanım; son günlerde buralara atama
yapılacaktır. Sayın Bakanım, milletvekili
olarak size bir teklifimiz var, size şu teklifi veriyoruz:
Biz, size karışmıyoruz; siz, Makine Kimya
Endüstrisi Kurumunun başındaki müdürler,
oradaki elemanlar ne diyorsa, en iyi kim yapar diyorsa Kırıkkale'de
bu insanları işbaşına getiriniz; sizi
alnınızdan öpeceğiz, hürmetle selamlayacağız.


Hürmetlerimle efendim. (RP sıralarından
alkışlar)

BAŞKAN - Teşekkür ederim Sayın
Korkmaz.

Refah Partisi Grubu adına yapılan konuşmalar
bitti. 

Şimdi, söz sırası Cumhuriyet
Halk Partisinde. 

İlk konuşmayı yapmak üzere,
Cumhuriyet Halk Partisi Malatya Milletvekili Sayın Ayhan
Fırat, buyurun. (CHP sıralarından alkışlar)

Sayın Fırat, süreleri eşit
mi paylaştınız?

AYHAN FIRAT (Malatya) - Evet.

BAŞKAN - Süreniz 20 dakika.

Buyurun. 

CHP GRUBU ADINA AYHAN FIRAT (Malatya) - Sayın
Başkan, sayın milletvekilleri, Ulaştırma
Bakanlığı ve Bakanlığın bağlı
ve ilgili kuruluşları mensupları; hepinizi,
Cumhuriyet Halk Partisi ve şahsım adına saygıyla
selamlıyorum. 

Sözlerime başlamadan önce bir üzüntümü
belirtmek istiyorum. Evvelki gün, gece, CHP Malatya il binasına
giren bazı kişiler, duvarlarda asılı
Atatürk posterleri ile İnönü'nün büstünü
ve birçok evrakı tahrip etmişlerdir; bu tip
hareketler, Atatürkçüler'i, laik düzenin
savunucularını sindiremez. Ben, İçişleri
Bakanlığımızdan, hadiseyi en kısa
sürede aydınlatmasını bekliyor, bunu
yapanları Yüce Türk Milleti önünde
nefretle kınıyorum. (Alkışlar)

Sayın Başkan, biraz önce, Refah
Partili bir milletvekili arkadaşım, “Cumhuriyet
Halk Partisi tarafından Kırıkkale'deki kuruluşlara
atamaları yapılanların bazılarının
okuryazar olduğu dahi şüpheli” gibi bir laf
ettiler ve “oradan bekledikleri oyu alamadılar”
dediler. Şimdi, devlet adamlığı vasfı
budur. Bakın, kafayı değiştirmeniz lazım.
Bir kere, 657 sayılı Yasa vardır. Bunlar,
devletin KİT kuruluşlarıdır; buraya,
657 sayılı Yasanın amir hükümleri
dışında atama yapamazsınız,
bu bir; ikincisi, Cumhuriyet Halk Partililer buralara atama yaptıkları
zaman karşılığında oy veya menfaat
beklemezler, devlete yararlı olmasını düşünürler.
(CHP sıralarından alkışlar) Bunu burada
söylemek istiyorum. 

Şimdi, sayın arkadaşlarım,
ekonominin, toplumsal gelişmenin, sosyal bütünleşme
ve ülke kalkınmasının itici gücü
olan ulaştırma sektörü, deniz, hava ve
kara ulaştırmasıyla haberleşme sektörlerini
içine alır. Ulaştırmayı da kara
ulaştırması ve demiryolları ulaştırması
diye ikiye ayırabiliriz.

Ülkemizde, hepinizin de bildiği gibi, beş
yıllık planlar gereği yatırımlar
yapılır; ancak, bazen sektörlerde on yıllık
planlar da yapılır. İşte, bunun bir
tanesi ulaştırma sektöründe yapılmıştır.
1983, 1993 yılları için on yıllık
ulaştırma sektörü planı yapılmıştır.
Burada, bu planda, karayollarının yatırım
payı yüzde 46, demiryollarının yatırım
payı da yüzde 28 olarak belirtilmiştir; ancak,
ne hikmetse tatbikata gelindiğinde, zannediyorum otomotiv
sanayiinin de baskısıyla, karayollarının
payı yüzde 46'dan 65'lere, çıkarılmış,
demiryolunun payı da yüzde 28'lerden yüzde 12'lere
düşürülmüştür. Denizyolları
da bu dönem içinde ihmal edilmiştir.

Bugün, Türkiye'de, halen 1,5 milyar dolar
dış bayraklı gemilere navlun ücreti ödenmektedir.
Demiryollarında 1965'te yüzde 53'lere varan yük
taşımacılığı ve yüzde
25'lere varan yolcu taşımacılığı,
1994 yılında yolcu taşımacığında
yüzde 4'e, yük taşımacığında
da yüzde 7'ler nispetine inmiştir. Karayolunda yük
taşımacığı yüzde 85'e, yolcu
taşımacılığı da yüzde
95'lere ulaşmıştır. 

Yukarıda arz ettiğim gibi, son yıllarda
giderek artan karayollarına verilen önem veya bir
başka deyişle, demiryolları veya denizyollarının
ihmal edilmesi, yurdumuzda trafik kazalarını son
derece artırmıştır. Yılda 6-7
bin kişi ölmektedir; 100 binin üzerinde insanımız
yaralanmaktadır, trilyonları aşan maddî
zararlar meydana gelmektedir. Bu durumun önlenebilmesi için,
trafik canavarını yok etmek için, hepimizin
de bildiği gibi, bir müddet önce, burada Trafik
Yasasını yeni baştan ele aldık ve son
derece yüksek trafik cezaları getirdik. Arkadaşlar,
palyatif tedbirlerle trafik kazalarını önlemeniz
mümkün değildir. Türkiye'de 550 bin kamyon,
gece gündüz, şehirlerarası yollarda yük
taşıyor. Türkiye'de onbinlerce otobüs şehirlerarası
yollarda yolcu taşıyor. Onbinlerce insanımız,
Adana'dan, Muğla'dan, Kayseri'den, Van'dan, Kars'tan, Erzurum'dan
arabasına atlayıp İstanbul'a gidiyor veya
tersi oluyor. Halbuki, Avrupa'nın 12 ülkesinde toplam
180 bin civarında kamyon var. Siz, yolcu ve yük taşımasını
büyük oranda karayolunun üstüne çeviriyorsunuz;
ondan sonra palyatif tedbirlerle “kazaları önleyeceğim”
diyorsunuz; buna imkân yok. Bu, yıllardan beri -bunu
açıklıkla söylüyorum- sağ partilerin
demiryollarına, denizyollarına üvey evlat gözüyle
bakmasının neticesinde bugünkü duruma
gelinmiş bir vakıadır. Bunu nasıl çözeriz;
onu da şimdi arz edeceğim. 

Siz, karayolundan beş saatte, altı saatte
gidilen yere, trenle hâlâ -2000 bin yılına
geliyoruz- onbeş saatte, yirmi saatte giderseniz, kimse
treni tercih etmez; doğrudur. Ne yapmak lazım? Bakın,
Türkiye'deki trenin özelliği de şu: 1856'da
ilk tren hattı yapılmış; İzmir-Aydın
hattı; hâlâ çalışıyor.
Demek ki, 140 sene. İstanbul hattı 1890'da yapılmış,
Fransızlar yapmış. Nasıl yapmış;
dolaştırarak yapmış; çünkü,
kilometre üzerine para almışlar. Bütün
Anadolu'daki tren yolları, dikkat edin, hep dolaşarak
gider. Bunun karşılığında, bugün,
otoyollar yapılıyor, halen otoyolllarda kapasite
kullanımı yüzde 5'i geçmiyor ve otoyollarda
seyreden vasıtaların yüzde 60'ı, 65'i
kamyon ve otobüs. Şimdi, insanın aklına
geliyor, Ankara'dan İstanbul'a 7-8 milyon lira benzin parası
verip, gidip geleceksiniz. Bunu herkes verebilir mi;  zenginler
verir, fakir veremez. Fakir neyle gidecek; trenle. O halde, siz,
toplutaşımacılığa özen göstereceksiniz.
Bu kadar kamyonu... 20 milyon nüfuslu İstanbul ve
civarıyla Anadolu'yu bir karayoluyla bağlarsanız,
otoyol da olsa, trafik kazalarını önlemeniz
mümkün değil. 

İşte, bunun için, bakın,
dünyada 1933 yılı ile 1973 yılı
arası karayolu yılıdır; büyük
oranda karayoluna rağbet edilmiştir; fakat, 1973'te
ülkeler bunun yanlış olduğunu anlamıştır
ve demiryoluna doğru bir kayış başlamıştır.
Türkiye'de de aynı şey olmuştur. Türkiye'de
ilk olarak, herkesin gözü önünde, demin söylediğim
gibi, 20 milyonluk İstanbul ve etrafını -Marmara'yı-
Türkiye'nin göbeğine bağlayan bu hattı,
demiryolunu -ta 1890'larda yapılan demiryolunu- 2-2,5 saate
indirecek hızlı tren projesi yapılmış.
Ne zaman; 1973'te; proje halinde ve fizibl olduğu belli, Japonlar
da yapmış, Fransızlar da yapmış
-Devlet Demir Yollarının kayıtlarında
vardır- bu, fizibldir; 1976'da başlamış,
1978'de temeli atılmış, 1980'e kadar gidilmiş,
300-400 milyon dolar sarf edilmiş, 1980'den sonra, 1983'ten
sonra gelen hükümetler el frenini çekmişler
“buraya yatırım yok” demişler ve
ondan sonra yatırım yapılmamış.


Şimdi, bakın, bu, altı yedi kısım;
Sincan'a kadar olan kısmı bitmiş, 32 kilometrelik
ondan sonraki kısmı yok, Ayaş tüneli
yarım, 1 892 metrelik diğer bir tünel tamam; bu
şekilde devam ediyor; ondan sonra, Arifiye'ye kadar 175
kilometrelik kısım -Köroğlu tüneli
de- içerisinde yok. Nedir malî portesi? Hayret ettim,
bazı arkadaşlar Plan ve Bütçe Komisyonunda
“10 milyar dolar” dedi. Arkadaşlar, bilmeden bir
şeyi söylemeyin. Bunun malî portesi yapılmıştır
-projesi Ulaştırmada vardır, Devlet Demir
Yollarında vardır- 4 milyar dolardır; 500
milyon doları sarf etmişsiniz, geriye kalmış
3,5 milyar dolar.

BAŞKAN - Sayın Fırat, bir dakikanızı
rica edeceğim.

Sayın milletvekilleri, öğleden önceki
çalışma süremizin, Sayın Fırat'ın
konuşmasını tamamlayıncaya kadar, uzatılmasını
oylarınıza sunuyorum: Kabul edenler... Etmeyenler...
Kabul edilmiştir.

Buyurun efendim.

AYHAN FIRAT (Devamla) - Şimdi, bu proje yapılırsa
ne getirecek; 168 çift tren geçebilecek. Bırakın
168'i, 100 çift tren geçsin -yani, 100 tren bir
tarafa geçiyor, 100 tren öbür tarafa- 100 treni
10'ar vagondan kabul edin, 80 kişiden, 800 kişi eder;
demek ki, 80 bin kişiyi Ankara-İstanbul arasında
taşıyorsunuz. Bir de öbür taraftan gelen
var, eder 160 bin kişi... İşte ekonomi bu,
modern devlet bu, modern ülke bu... (CHP, RP ve DSP sıralarından
alkışlar) Toplutaşımacılığa
yürümedikçe bu işler olmaz. 

Mecliste, ben, bu konuda gündemdışı
bir konuşma yaptım ve bu konuşmanın
sonunda Gebze-Halkalı arasındaki boğaz tüp
geçidiyle, yeni bir demiryolu sistemiyle İstanbul'un
iki yakasının birleştirilmesini de birlikte
getirdim; çünkü, köprüyle halletmek
mümkün değil. Bu, bir müddet sonra, gazetelerde
yer aldı. Bunu, İstanbul Belediyesi uygun bulmuş
ve yapacağız diye gündeme almış;
memnun oldum. Bir müddet önce de Sayın Başbakan,
burada, “bunu yapacağız” dedi. Bunun malî
portesi -650 milyon dolar tüp geçittir, 700 milyon
dolar da yeni üç hatlı tren ve sinyalizasyondur-
1,4 milyar dolardır.

Bakın, arkadaşlar, Avrupa'ya hepiniz
gidiyorsunuz, görüyorsunuz. Avrupa'da insanlar 200,
300 kilometrelik mesafelere trenle kısa zamanda gidiyorlar.
Bugün Paris'ten Londra'ya tren üç saatte gidiyor,
 hem de Manş'ın altından... Bugün Avrupa'da
300 kilometrenin üzerinde hız yapan trenler servise
konuluyor. Japonya'da 400-500 kilometre sürat yapan trenler
mevzubahisken; Türkiye'de, 40 kilometre süratle, Fransızların
yaptığı ve kurvları dar, hızlı
trene müsaade etmeyen sistemlerle gitmek mümkün
değil. Sonra, mevcut tren hattı ne olacak? Devlet Demir
Yollarında, Bakanlıkta projesi vardır; İstanbul
hattını, 350 milyon dolarla 4,5 saate indirebilirsiniz.
Bunları yapmak lazım; ama, bakıyoruz, Türkiye'de
8 bin kilometre tren hattı varken; Türkiye'nin üçte
biri kadar -yarısından küçük- Almanya'da
40 bin kilometre tren hattı var. 

Arkadaşlar, bunları, ihmal edemezsiniz,
koordineli bir şekilde yürütmeye mecbursunuz.
Türkiye'de hâlâ karayollarında cevher
taşınıyor, böyle şey olur mu; kamyonla
cevher taşınır mı? Eskiden pancar trenle
taşınırdı; şimdi, o da kamyonla
taşınıyor. Böyle şey olmaz arkadaşlar;
bu yolları yıpratıyorsunuz. Bakın,
100 kilometrelik, üç hatlı bir karayolu yapımı
karşılığı verdiğiniz parayla,
250 kilometrelik modern hızlı tren yolu yapabilirsiniz.
Karayolunun ömrü otuz sene, tren yolunun ömrü
yüz senedir. Ekonomi budur, bunları dengeli götürmek
lazım. Ben karayolunun karşısında değilim;
ama, bu derece demiryolunu ihmal edemezsiniz.

Bir arkadaşım dedi ki “Ulaştırmanın
bütçesi arttı.” Nerede arttı; Ulaştırmanın
bütçesi 21 trilyon, eski bütçe 14 trilyon
lira. 14 trilyon lirayı yüzde 70 enflasyonla çarpın
24 trilyon eder. Demek ki, reel olarak siz, Ulaştırmanın
bütçesini yüzde 15 düşürmüşsünüz.


Sonra, Devlet Demir Yolları bütçesi
de öyle; ama, Devlet Demir Yolları bütçesinde
16 trilyonluk yatırım harcaması var. Ne eder
bu; 160 milyon dolar eder. 30 milyon dolar demiryoluna, 30 milyon
dolar limanlara, 40 milyon dolar hava meydanına, 30 milyon
dolar balıkçı barınaklarına.
Arkadaşlar, bu şekilde bir şeye varmanız
mümkün değil; yani, hadiseyi kökünden
tutup, meseleyi halletmiyorsunuz, palyatif tedbirlerle, sağa
sola kaynak dağıtıyorsunuz; bu yararlı
değildir. 

Yap-işlet-devretle bu iş olur mu; olmaz
arkadaş, olmaz. Büyük işler, devletin, elini
taşın altına sokmasıyla olur; bu, bütün
her tarafta böyledir. Bakın, yap-işlet-devret,
1985'te Özal Hükümeti zamanında çıktı;
siz, bana, yap-işlet-devretle yapılmış
bir tane büyük tesis gösterebilir misiniz; gösteremezsiniz.
Şimdi, 100 megavatlık santral yapacaklar diye seviniyoruz.
Seviniriz; ama, yap-işlet-devretle, ülkenin sorunlarını
halledemezsiniz. Ümit ederim ki, Konya, Ankara'ya hızlı
trenle bağlansın, Sıvas hızlı
trenle bağlansın, Samsun hızlı trenle
bağlansın; modern devletin görünüşü
böyle olmalı.

Ben, biraz da PTT'den bahsetmek istiyorum. PTT, demokrasinin
hızla yaygınlaşmasına ve bireylerin
özgürlüklerini kazanmasına büyük
oranda yardımcı olan; tüketiciyi, üreticiyi,
pazarlamacıyı yakından ilgilendiren; savunmasıyla,
sanayisiyle, tarımıyla tüm ülkenin hızla
çağı yakalamasına etken olan ve haklı
takdir kazanan, en başta gelen kuruluşlarımızdan
biridir.

Kısa bir süre önce bu kuruluşumuz
da ikiye ayrıldı ve bu kuruluşta da bir özelleştirme
furyası başlatıldı; tabiî, bu
bidayette düşünülmüştü. Şimdi,
bakın, bu özelleştirme kapsamına, kurulan
yeni genel müdürlük alındı. Nedir
bu: Türk Telefon Genel Müdürlüğü.
PTT'nin Teletaş diye bir fabrikası vardı;
bu fabrika, 1958'de -benim de emeğimi vererek- yaptığımız
bir nüvenin, bilahara, İstanbul'a gidip, oradaki,
PTT'li, hakikaten bilgisiyle, değeriyle takdir edilecek insanların
gayretiyle, Türkiye'ye kazandırıldı;
Teletaş diye bir elektronik fabrika_

Şimdi, ne yaptılar; bunu sattılar.
Dış memleketlerden birisi geldi, bunu aldı,
kapattı; bütün bilgiyi, know-how'ı, elemanları
aldı memleketine götürdü; yazık,
günah değil mi?! Biz de, bir Teletaş, bir Netaş,
Türkiye'nin gururuydu. Siz, bunun birini, yok pahasına
verdiniz gitti; işte, ülkenin kaybı bu.

Şimdi, ne yapıyorsunuz; PTT'yi özelleştireceksiniz.
Yalnız, bu özelleştirmeye gelmeden önce
bir şey söyleyeyim. Yine, bütçe konuşmalarında
görüyorum; arkadaşlar söz alıyorlar,
diyorlar ki “ANAP döneminde PTT çağı
yakaladı” Arkadaşlar, yanlış söylemeyin;
ANAP döneminde PTT çağı yakalamadı;
PTT, ta NATO'ya girdikten sonra, 1955'te, NATO katkısıyla...


YUSUF SELAHATTİN BEYRİBEY (Kars) -
Lütfen, yani...

AYHAN FIRAT (Devamla) - Dinleyin beyefendi; öğrenmenin
faydası vardır.

...Türkiye'de, havaî hatlara başladı,
kramportörleri yaptı, radyolinkleri yaptı,
grid sistemine  İstanbul'u, Edirne üzerinden Almanya'ya
1 800 kanalla bağladı; Ankara'yı, İzmir-Atina
üzerinden Roma'ya 1 800 kanalla bağladı; Karaçi'ye,
Tahran üzerinden bağladı ve Antalya-Katanya kablosunu
1973'te servise verdi; Antalya'yı, Katanya, İngiltere,
tüm dünyaya bağladı; yer istasyonlarını
yaptı. 1980'e gelindiği zaman, bütün altyapısını
bitirdi. Ondan sonra, ne kaldı; köylere telefon...
Şehre suyu getirirsiniz, evlere bağlarsınız,
her ev suyunu alır; ama, şehre su getirmezseniz,
evlerde su akar mı? Arkadaşlar, bakın, şimdi,
durum bu.

BAŞKAN - Sayın Fırat, 2 dakikanız
var efendim.

AYHAN FIRAT (Devamla) - Sayın arkadaşlarım,
şimdi, bakın, bir de bunu özelleştiriyorlar.
Ne yapacaklar; satacaklar. Şimdi, 16,5 milyon telefon var
Türkiye'de, 30 milyondan hesap edin, 480 trilyon geliri var;
bu, 5 milyar dolara yakın bir para eder; bunun 1,5 milyar
dolarını tekrar yatırıma harcamak
lazım; 1,5 milyar doları da cari masraflar deyin;
işte size 2 milyar dolar elinizde; daha niye satıyorsunuz;
yazık, günah değil mi? Bu milletin malı,
bu fakir milletin kuruş be kuruş vergileriyle ödenmiş
bir şey, altın yumurtlayan tavuk. Şimdi, bakın,
Sayın Cevat Ayhan o zaman diyor ki “Türkiye'nin
bir KİT'i ki, bu KİT... Bir aile düşünün
ki, sağılı ineğini satıyor kısır
ineği evde bırakıyor.”  Sayın Ali
Oğuz da diyor ki: “Ülkenin içerisinde bulunduğu
hal, PTT'yi satmak, hesabını bilmeyen tüccarın,
satacak bir şeyi kalmayınca, ecdat yadigârı
hatıralarını satması gibi abes bir
durumdur.” Şimdi, aradan iki sene geçti; niye
satıyorsunuz diye ben soruyorum. 

Bakın, bunun kıymeti, PTT'de bir posta
hat 2 bin dolara çıkar, tamamı 30 küsur
milyar dolar eder, 10 milyar da varlıklarını
koyun, 45... Kaça satacaksınız arkadaşım?
Merak ediyorum; bunu kaça satacaksınız, kime
peşkeş çekeceksiniz? Yazık, günahtır!..


Bu, bize, eski hükümetlerden kalma bir
şey değil...

 (Mikrofon otomatik cihaz tarafından kapatıldı)

BAŞKAN - Sayın Fırat, süreniz
bitti; son cümlenizi söyler misiniz efendim.

AYHAN FIRAT (Devamla) - Ama, arada kestiniz efendim...

BAŞKAN - Peki; durdurdum zamanınızı(!)

AYHAN FIRAT (Devamla) - Bunlar, bizim torunlarımızın,
torunlarımızın torununun, bugün, bizde
emaneten bulunan varlıkları, bunları satamazsınız;
satarsanız, bunun hesabını, ileride, torunlarınız,
torunlarınızın torunu sorar.

Şimdi, arkadaşlar, ben, birkaç
şey daha ilave etmek istiyorum.

Havayolları başarılıdır;
teşekkür ediyorum. 

PTT çok başarılıdır;
ondan sonra da devam etmiştir; ama, bakın, yatırımları
kısıldığı için, bugün,
1 milyon insan telefon beklemeye başlamıştır.
Niye; özelleştirdik yatırımlarını;
bu yanlıştır.

Şimdi, bir de, hava meydanlarımız
var. Türkiye'de 20'ye yakın NATO hava meydanı
vardır, bunları kullanmak lazım; bütün
NATO ülkeleri bunlardan istifade eder, biz de edeceğiz.

Bir de, Türkiye'de, boru hatları vardır,
tank çiftlikleri vardır; bunlar, tek taraflı,
hava meydanları için benzin basar, mazot basar;
bunları çift taraflı işletip, hiç
değilse, o tankerlerin bir kısmını şehirlerarası
yollardan kaldırmamız lazım; bunları,
millî ihtiyaç içerisinde kullanmamız
lazım diyorum ve...

 (Mikrofon otomatik cihaz tarafından kapatıldı)

BAŞKAN - Sayın Fırat, süreniz
bitti; yalnız, son cümlenizi söyleyin, rica ediyorum
efendim.

AYHAN FIRAT (Devamla) - Bu bütçeyle,
Ulaştırmanın hizmetlerini halletmek mümkün
değil; ama, ben diyorum ki, bu bütçe Ulaştırma
camiasına hayırlı olsun. Hepinizi, beni dinleyenleri,
saygıyla selamlıyorum.

Sayın Başkan, teşekkür ediyorum.
(CHP sıralarından alkışlar)

BAŞKAN - Çok teşekkür ederim.

Sayın milletvekilleri, öğleden evvelki
çalışmamız bitmiştir; saat 14.00'te
toplanmak üzere, birleşime ara veriyorum.

Kapanma Saati : 13.13

İKİNCİ OTURUM

Açılma Saati :14.00 

BAŞKAN :Başkanvekili Kamer GENÇ 

KÂTİP ÜYELER:Ahmet DÖKÜLMEZ (Kahramanmaraş),
Kadir BOZKURT (Sinop)


BAŞKAN - Sayın milletvekilleri, Türkiye Büyük
Millet Meclisinin 34 üncü Birleşiminin İkinci
Oturumunu açıyorum. 

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414, 1/283,
3/415; 1/492, 3/516; 1/493, 3/517) (S. Sayıları:
134, 135, 103, 102, 151, 150) (Devam)

A) ULAŞTIRMA BAKANLIĞI (Devam)

1. - Ulaştırma Bakanlığı 1997 Malî
Yılı Bütçesi

2. -Ulaştırma Bakanlığı 1994
Malî Yılı Kesinhesabı

3. -Ulaştırma Bakanlığı 1995
Malî Yılı Kesinhesabı

a) Telsiz Genel Müdürlüğü (Devam)

1. - Telsiz Genel Müdürlüğü 1997 Malî
Yılı Bütçesi

2. - Telsiz Genel Müdürlüğü 1994 Malî
Yılı Kesinhesabı

3. -Telsiz Genel Müdürlüğü 1995
Malî Yılı Kesinhesabı

B) SANAYİ VE TİCARET BAKANLIĞI (Devam)

1. - Sanayi ve Ticaret Bakanlığı 1997 Malî
Yılı Bütçesi

2. - Sanayi ve Ticaret Bakanlığı 1994 Malî
Yılı Kesinhesabı

3. -Sanayi ve Ticaret Bakanlığı 1995 Malî
Yılı Kesinhesabı

BAŞKAN - Sayın milletvekilleri, bütçe
üzerindeki 11 inci tur görüşmelerine devam
edeceğiz. 

Komisyon ve Hükümet yerindeler. 

Şimdi, söz sırası, Cumhuriyet Halk Partisi
Grubu adına, Erzincan Milletvekili Sayın Mustafa
Kul'da.

Buyurun efendim. (CHP sıralarından alkışlar)


Süreniz 20 dakikadır. 

Şimdiye kadar hiç süre uzatmadık; rica
ediyorum...

CHP GRUBU ADINA MUSTAFA KUL (Erzincan) - Teşekkür ederim
Sayın Başkan.

Sayın Başkan, değerli arkadaşlarım;
Sanayi ve Ticaret Bakanlığı bütçesi
üzerinde Cumhuriyet Halk Partisi Grubunun görüşlerini
arz etmek üzere huzurlarınızdayım; bu
vesileyle, hepinizi saygılarımla selamlıyorum.


Değerli arkadaşlar, Sanayi ve Ticaret Bakanlığı,
ülkemizde hemen hemen toplumun bütün kesimlerine
hizmet sunmakla görevli, köklü bir geçmişi
 ve bütün kurumlarıyla yerleşmiş
olan önemli bir bakanlığımızdır.
Esnaf, sanatkâr, tücccar sanayici, çiftçi
ve tüketicilerimizle doğrudan ilgili olan bir bakanlığımızdır.
Sanayi ve Ticaret Bakanlığı, bu toplumsal kesimlerin
yanında, aynı zamanda kooperatifler, şirketler,
esnaf dernekleri, odalar ve borsalar gibi birçok kurum
ve kuruluşlarla da çok yakından ilgili bulunmaktadır.


Sanayi ve Ticaret Bakanlığı, bütün
bu toplum kesimlerini ilgilendiren sorunların çözümünü
3143 sayılı Kuruluş Yasasıyla yerine
getirmeye çalışmaktadır. Aynı
zamanda, 4077 sayılı Yasayla tüketicinin korunması,
4054 sayılı Yasayla da rekabetin korunması
ve tekelleşmenin önlenmesi gibi görevler de yine
bu bakanlığımız tarafından yürütülmektedir.


Kalkınmışlığın ve gelişmişliğin
önemli bir göstergesi olan sanayiin gelişmesinden,
yatırımların artırılmasına
ve bu yatırımların dengeli bir şekilde
dağılımına, temel altyapı yatırımlarının
gerçekleştirilmesine kadar birçok önemli
görev ve sorumluluğu bulunmaktadır bu bakanlığımızın.


Türkiye'nin ekonomik potansiyelini artırmak, bölgelerarası
kalkınma farklılığını gidermek,
işsizlik sorununa çözüm bulmak, içgöçleri
durdurmak gibi doğrudan olmasa dahi, dolaylı olarak
da yapması gereken bir dizi işlevi vardır,
görevi vardır.

Değerli arkadaşlarım, Türkiye'yi Avrupa'nın
bir parçası olarak kabul etmekteyiz; Gümrük
Birliğinin arkasından Avrupa Birliğine girme hazırlığı
içersindeyiz. Gerçi bugünkü Hükümeti
oluşturan partiler arasında, Avrupa Birliği konusunda
çelişkili değerlendirmeler olmasına karşın,
bu konuda belli bir aşama kaydedilmiş durumdadır;
bu aşamadan sonra Hükümeti oluşturan partilerden
birisinin, Avrupa Birliği konusundaki niyetinin ne olması,
hiç de önemli değil, artık bu yola, bu
aşamaya girdikten sonra Türkiye'nin geriye dönüşünün
olmadığını zannediyoruz. Bu varsayımla
Türkiye'yi Avrupa Birliği ülkeleri arasında
bir kıyaslamaya tâbi tutacak olursak, Türkiye,
Avrupa'da, Avrupa Brliğine üye ülkeler arasında,
kişi başına düşen millî gelir
açısından en fakir, en geri kalmış
ülkedir. İşsizlik oranı açısından
Avrupa'nın en ileri ülkesiyiz; enflasyon bakımından
son 15 yıllık süreçte, yüzde 80'lerle
en yüksek düzeyde olan bir noktadayız; gelir
dağılımı açısından
en bozuk ve en dengesiz  ülkeyiz; kayıtdışı
ekonomisi en geniş olan ülkeyiz. Vergi yükü
en düşük olan, faiz yükü en yüksek
olan, teknolojik yapılanma düzeyi en geri olan, sanayi
payının genel katma değer içindeki payı
en düşük olan, sabit sermaye yatırımlarının
birikimi açısından en düşük
olan ve bütün bunlara bağlı olarak, emek
verimliliği, bu ülkeler arasında en düşük
olan ülke Türkiye'dir değerli arkadaşlarım...
Türkiye bu noktada olmamalıydı.

İkinci Dünya Savaşından sonra, bütün
bu göstergelerde bizimle aynı durumda olan, hatta,
bizden çok daha kötü durumda olan birçok
ülke, bizleri kat kat aşmışken, biz, Avrupa
Birliği ülkeleri arasında, Avrupa'nın en
geri kalmış ülkesi noktasındayız.
Son onbeş yılın ortalama büyüme
hızı 4,2'dir. Bu büyüme ise, dengesiz
ve istikrarsız, tüketimden kaynaklanan, bir inen bir
çıkan, tüketim payı yoğun olan ve
ağırlıkla ticaretten kaynaklanan bir büyümedir
ki, 4,2 olan bu büyümenin sağlıklı
olmadığı da, yine bütün partiler tarafından,
bütün siyasîler tarafından kabul edilen
bir gerçektir. 

1980'li yıllarda emeği, üretimi, sanayii ve reel
sektörleri dışlayan, rantiye kesimlerini yücelten
bu anlayış, Türkiye'yi bu noktaya getirmiştir;
bu anlayış sanayimizi çökertmiştir,
teknolojik gelişmelere ayak uyduramamışız,
hantal bir teknolojiyle bir şeyler üretmeye ve dünya
pazarlarında dünya devleriyle yarışmaya
kalkışmışız. Tabiî ki,
bu durumda, diğer ülkelerle rekabet edebilme şansına
sahip olamayacaktık.

Sayın milletvekilleri, rant ekonomisinden şikâyet
etmeyen hemen hemen yok gibi, hele ki, bugünkü Hükümetin
ortaklarından Refah Partisi, özellikle rant ekonomisini
ortadan kaldıracağım diye işbaşına
geldi; ama, işbaşına geldiğinden bu yana
yaklaşık altı ay geçmiş olmasına
rağmen, rant ekonomisini körükleyen, faizci bir
anlayıştan başka hiçbir çözümlerinin
olmadığı da, bu vesileyle ortaya çıkmıştır.
Yüksek faizin olduğu bir ortamda, kim, neden, niçin
yatırım yapsın, kim kendini riske atsın,
vergisiz, risksiz, zahmetsiz faiz geliri varken, devleti geriye
çekerek, hür müteşebbiscilik anlayışıyla
hangi müteşebbisi yatırıma yönlendirebiliriz.
Türkiye'nin durumu bu iken, yeni yatırım yapılamazken,
taş taş üzerine koyulamazken, Türkiye'de,
bu ekonomi politikalarıyla birlikte, bir de, özelleştirme
diye bir moda ortaya çıkarılıyor.
Bilen de bilmeyen de, aklı eren de ermeyen de, ilgili ilgisiz
herkes bu modanın peşine takılıyor.
Devlet öcü gibi gösterilerek, ne var ne yok her
şeyi satıp savalım, devleti KİT denilen
bu kamburlardan kurtaralım anlayışı,
vatanseverlik anlayışı olarak gösterilirken,
özelleştirmeye karşı çıkmak,
neredeyse, vatan hainliğiyle özdeş kabul edilmeye
ve böyle gösterilmeye çalışılmıştır.


Değerli arkadaşlarım, özelleştirmenin
esprisi şuydu: Devlet, bu KİT'leri verimli çalıştıramıyor,
KİT'ler her yıl zarar ediyor, devlet bu zararları
karşılamak zorunda kalıyor; o zaman, satalım
bu KİT'leri ve bu beladan kurtulalım anlayışıydı.
Ama, KİT'ler ne zaman zarar etmeye başlıyor;
ne zaman ki, Türkiye'de “özelleştirme”
kelimesi telaffuz edilmeye başlıyor, o tarihten itibaren,
kamu iktisadî teşebbüsleri zarar etmeye başlıyor.


Eğer, biz, şeker fabrikalarının şeker
torbası ihtiyacını yıllarca karşılayan
Sümerbank'ı dışlayıp, şeker
torbasını Pilsa'dan satın almamış
olsaydık, belki Sümerbank zarar etmeyecekti. Eğer,
tüm kamu kurum ve kuruluşlarına ait motorlu
taşıt araçlarının lastik ihtiyacını
yıllarca karşılayan Petlas'ı dışlayıp
da, kamunun ihtiyacı olan lastiği Lassa'dan satın
almamış olsaydık, belki Petlas iflas etmeyecekti,
batmayacaktı. 

Bu KİT'lere siyasî baskı sonucu, ihtiyaçtan
fazla onbinlerce siyasî kadroları yerleştirip,
çalışmayan insanlara para ödememiş
olsaydık, belki birçok KİT zarar etme noktasına
gelmeyecekti. 

Yine, bu KİT'lere ait yüzlerce otomobili bakanlıklarda
kullandırıp, yakıt masraflarını
dahi bağlı bulunduğu KİT'lerden karşılatmamış
olsaydık, tabiî ki, bu KİT'ler zarar etmeyecekti.


Özelleştirmenin moda olduğu dönemlerde -KİT'leri
özelleştirmek için bilinçli bir şekilde
KİT'lerin zarar ettirildiği dönemlerde- bile kamu
kesimi borçlanma gereği içindeki KİT'lerin
payı yüzde 54'tü. 1992 yılından
sonra, KİT'lerin rantabl bir şekilde çalıştırılmaya
başlanmasıyla birlikte, kâr edilebilir anlayışıyla
işletilmeye başlatılmasıyla birlikte,
1992 yılında bu oran yüzde 30,4'e, 1995 yılında
12,3'e ve 1996 yılında ise 3,1'e düşüyor.


Artık, KİT'lerin, devletin sırtında
kambur olmadığı açıkça
ortaya çıkmıştır. KİT'ler
zarar etmemekte, devlet, bu zararları karşılamak
durumunda kalmamaktadır. Buna rağmen, özelleştirme
konusu, yine, ısrarla gündemde tutulmaktadır;
ama, bizim asıl şaşırdığımız
konu, yıllarca özelleştirmeye karşı
olan Refah Partisinin, bugün, ortağından daha
fazla özelleştirmeci kesilmiş olmasıdır.


Sayın milletvekilleri, demek ki, KİT'lerin yönetimi
siyasî baskılardan arındırılırsa,
KİT'lerin başına, ciddî, dürüst,
tutarlı ve deneyimli bürokratlar getirilirse, KİT'ler
de kârlı bir şekilde çalıştırılabilir.
Demek ki, özelleştirme yöntemiyle yüzbinlerce
işçi işten çıkarılmadan,
milyonlarca insan işsizliğe, açlığa,
yoksulluğa mahkûm edilmeden, insanlarımıza
acı çektirmeden, bu KİT'leri yürütmek
mümkün olabiliyormuş. 

Değerli arkadaşlarım, ülkemizin sanayi ve
ticaretinin geliştirilmesi ve yapılanmasından
sorumlu, aynı zamanda, yatırımların
bölgelerarası dengeli dağılımından
sorumlu; yani, sanayi kuruluşlarının kurulmasına
öncülük edecek olan Sanayi ve Ticaret Bakanlığı,
yeni atılımlar, yeni yatırımlar yapamaz
ve yaptıramazken, kendisine bağlı KİT'leri
de özelleştirme çabası içerisindedir.
Bakanlığa bağlı Makine Kimya Endüstrisi
ve Makine Kimyaya bağlı, özellikle, harp sanayii
ağırlıklı 19 fabrika, yine, TÜGSAŞ,
SEKA, İGSAŞ gibi daha önceki yıllarda
zarar eden; ancak, dürüst ve becerikli yöneticilerin
işbaşına gelmesiyle birlikte kâr eder
duruma gelen bu işletmelerin büyük bir bölümünün
genel müdürleri, partizanca bir tutum sonucunda görevlerinden
alınmıştır. 

HACI FİLİZ (Kırıkkale) - Ziraat mühendisini
pirinç fabrikasına genel müdür yapıyorsunuz...

MUSTAFA KUL (Devamla) - Anlatacağız, anlatacağız...

BAŞKAN - Arkadaşlar, müdahele etmeyin, rica ediyorum...

MUSTAFA KUL (Devamla) - Sayın Bakandan soruyorum: Genel
müdürlerini görevden aldığınız
bu işletmelerin 1992 öncesindeki durumları neydi,
siz göreve geldikten sonra bu işletmelerin durumu hangi
noktadaydı?

Sayın Bakan, geçen yıl bütçe
konuşmasında şunları ifade etmiştiniz...


HACI FİLİZ (Kırıkkale) - Tarlada yetişen
pirinçle karıştırmışlar,
ziraat mühendisini pirinç fabrikasına genel
müdür yapmışlar.

MUSTAFA KUL (Devamla) - Sayın Bakan ifadesiyle “KİT'lere,
bana bağlı birliklere, siyasetin girmeyeceğinden
emin olmanızı istiyorum. Bunlar en verimli bir şekilde
çalıştırılacaktır”

Yine Sayın Bakan “biz, bütün bu kesimlerin
gerçek Bakanlığı olmak istiyoruz. Üretken,
yepyeni, geçmiş yıllardaki gibi güçlü
bir Sanayi ve Ticaret Bakanlığı olmayı
hedefliyoruz, partizanlığa son vermeyi istiyoruz. Verimlilik,
dengeli kalkınma, dürüstlük ana hedefimiz
olacaktır. 

Bakanlığım ve bağlı kuruluşlarımızda
çalışanların siyasî görüşleri
değil, bilgi, deneyim ve başarıları esas
alınacaktır. Bunlar, sadece benim kişisel
düşüncelerim değil, çağdaş
uygarlığın da ilkeleridir” diyor... 

HACI FİLİZ (Kırıkkale) - Siz öyle
anlıyorsunuz.

BAŞKAN - Sayın Filiz, lütfen...

MUSTAFA KUL (Devamla) - Şimdi, Sayın Bakanın
bütün bunları söylemesinden sonra, gerçekten
bütün Türkiye, çağdaş bir kafa
yapısına sahip, gerçekten demokratik bir
kafa yapısına sahip bir Bakanın işbaşına
geldiğini düşünerek, bu konuda Bakanlıkta
çalışan, sizin söylediğiniz o KİT'leri
de verimli duruma getiren, kârlı duruma getiren başarılı,
becerikli genel müdürlere dokunulmayacağını
zannediyordu; ama, ne yazık ki -biz Sayın Bakanı,
sözünü tutan, söylediğini yerine getiren
bir siyaset adamı olarak tanımamıza rağmen-
aradan geçen bir yıllık bir süre, Sayın
Bakandan birçok şey götürdüğü
gibi, bizim de kendisi hakkındaki iyi niyetlerimizi tamamen
ortadan sildi ve götürdü. 

Makine ve Kimya Endüstrisi Kurumu Genel Müdürü
görevden alındı; bunun üzerine, kendisi,
yürütmeyi durdurma kararı aldırttı;
umuyorum ve diliyorum ki, zamanı geldiğinde tekrar
görevine başlatılacaktır. SEKA Genel
Müdürü görevden alındı; o da,
yürütmeyi durdurma kararı aldırttı.
TÜGSAŞ Genel Müdürü görevden alındı;
o da, yürütmeyi durdurma kararı aldırttı.
Sanayi Araştırma Genel Müdürü görevden
alındı; kendisi yürütmeyi durdurma kararı
aldırtmış olmasına karşın
ve hemen hemen bu kararı aldırttığından
bugüne kadar bir aylık süre geçmiş
olmasına rağmen, nedense, Sayın Bakan, o arkadaşımızı
göreve başlatmıyor, bu bir aylık süreyi
doldurmaya, tamamlamaya çalışıyor.
Eğer Sayın Bakan da -dün, bir bakanın burada
yaptığı konuşmada- “mahkemeden karar
da getirmiş olsalar, bugün başlatırım
ertesi gün görevden alırım” anlayışıyla
devam edecekse, hareket edecekse... 

HACI FİLİZ (Kırıkkale) - Çalışma
Bakanının söylediği doğru; o doğru...

BAŞKAN - Efendim, müdahale etmeyin.

MUSTAFA KUL (Devamla) - ... o zaman, bu  davranışı
şiddetle kınadığımızı,
o zaman, yargının vermiş olduğu kararları
uygulamamakla, yargıya karşı koymakla, bu
görevlere atayacak olan makamdaki sayın bakanların
da aynı suçu işlediği kanaatine varacağımızı
ifade etmek istiyorum değerli arkadaşlarım.

Yine, Çukobirlik, Tariş, Trakya Birlik, Karadeniz
Birlik, Güneydoğu Birlik, Marmara Birlik, Koza Birlik
gibi birçok birliklerin genel müdürleri de, öncelikle
Ankara'ya alınıyor, geçici görevle Ankara'da
görevlendiriliyorlar; ama, daha sonra bir bakıyoruz
ki, görevden alınıyorlar. 

Sayın Bakanınım, hani, daha önceki konuşmalarınızda,
mensubu bulunduğunuz Partinin Genel Başkanının
konuşmalarında, bu birliklerin, üreticilerin
malı olduğu, birliklere siyasî baskı yapılamayacağı,
kendi kendilerini idare edecek özerkliğe kavuşturulacağı,
bu birliklerin demokratik bir işleyişle yeniden yapılandırılacağı
konusundaki sözleriniz nerede kaldı?

EVREN BULUT (Edirne) - Neden daha evvel çıkarmadınız
bu kanunu Mustafa?

MUSTAFA KUL (Devamla) - Değerli arkadaşlarım,
onaltı yıldır, bu birliklerin seçilmiş
hiçbir yönetim kurulu üyesi görevden alınmamıştı;
ama, Sayın Bakan döneminde, Fiskobirlik ve Trakya
Birlikte, seçilmiş yönetim kurulu üyeleri,
bakan talimatıyla görevlerinden alınmışlardır.
Görevden alınan KİT'lerin genel müdürleri,
sadece görevden alınmakla kalmamış, sicilleriyle
de oynanmıştır; olumsuz sicil verilmiştir.


Sayın Bakanım, bu mevkilerin, makamların,
koltukların, plakaların hepsi gelip geçicidir.
Türkiye'de yetişmiş insan kolay bulunmuyor, bu
insanlar kolay yetişmiyor. Birtakım baskılarla
görevden almanın dışında, bu kişilerin
sicilleriyle oynamak sizleri rahatsız etmiyor mu? Bütün
bunları yaparken, acaba vicdanen huzurlu olabiliyor musunuz?
Genel müdürleri görevden alınan KİT'lerin
tamamı, işletme faaliyetlerinden dolayı kârlı
durumdadırlar. Bunlardan bir teki için dahi beceriksiz,
yeteneksiz veya sorumlu olduğu kuruma zarar vermiştir
demek mümkün değildir; tam tersine, bunlar, zararla
almış oldukları işletmeleri kısa
zamanda kâra geçirmiş, o işletmeleri
en rantabl, en rasyonel şekilde yürütme ve yönetme
yeteneğine sahip kişilerdi. Ne yazık ki, bu başarılarının
karşılığında bu şekilde cezalandırılarak
mükâfatlandırılmışlardır.
Umuyor ve diliyorum ki, mahkeme kararlarıyla bu yanlış
kararlar düzeltilecektir.

Değerli arkadaşlarım, iletişim araçlarının
gelişmesi, reklamların toplumu etkilemesi, Türkiye'de
tüketimin süratle artmasına neden olmuştur.
En gelişmiş ülkeler gibi tüketen, ancak,
en geri kalmış ülkeler düzeyinde üreten
bir ülke konumundayız. Ülkemizin en önemli
sorunu üretimin azlığıdır; bunun
nedeni ise üretime yeterli kaynağın ayrılmamasıdır;
aynı zamanda ayrılan kaynakların verimli
kullanılmamasıdır.

BAŞKAN -Sayın Kul, 2 dakikanız var efendim.

MUSTAFA KUL (Devamla) - Teşekkür ederim Sayın
Başkan.

Uzun yıllardan beri uygulanan teşvik tedbirleriyle
Anadolu'da beklenen sanayi atılımını
gerçekleştiremedik. Kayseri, Gaziantep, Denizli,
Çorum, Eskişehir gibi birkaç ilde önemli
gelişme sağlandıysa da, bu gelişme, devletin
yönlendirici politikaları veya verdiği desteklerle
değil, o illerimizdeki müteşebbislik ruhunun gelişmesiyle
sağlanmıştır.

Devletin, kendisini hepten iktisadî faaliyetlerden geriye
çekerek, tüm sanayi yatırımlarını
özel sektöre terk ederek, Türkiye'yi kalkındırması,
güçlendirmesi, geliştirmesi pek olanaklı
görülmemektedir; çünkü, özel sektör,
bir yere yatırım yapacağı zaman kârlılık
aramaktadır. İşsizlikmiş, içgöçmüş,
bölgelerarası kalkınma farklılığıymış,
bunlar özel sektörü pek ilgilendirmeyen konulardır.
Bu konularla özel sektör ilgilenmiyorsa, devlet ilgilenmek
zorundadır. Devlet, doğuda, güneydoğuda, özel
sektörün gitmediği, yatırım yapmadığı
yörelere, bölgelere gitmek zorundadır, yatırım
yapmak zorundadır. O bölgelerdeki madenlerin işletilmesinden
köylülerimizin ürettiği ürünlerin
değerlendirilmesine kadar, birçok konuda, devlet, öncülük
görevini yerine getirmek zorundadır. 

Üretim için, devlet, küçük ve orta
boy işletmelere, organize sanayi bölgeleri ve küçük
sanayi sitelerini kurmak suretiyle yön verebilir. Yatırım
indirimi, gümrük muafiyeti, krediler, teşvikler,
ne yapıldıysa, beklenen sonuca ulaşılamamıştır.
Acaba, özel sektörün bunların yapacak birikimden
yoksun oluşundan mı... Hayır; bu birikimi
vardır; ama, bu birikimi, faizde, dövizde yatmaktadır.


Geçen yıl, Yedinci Beş Yıllık
Kalkınma Planı bu Mecliste görüşüldü
ve kabul edildi. Türkiye, bundan önce, altı adet
planlı dönemi geride bırakmıştı.
Yedinci Beş Yıllık Kalkınma Planı,
daha önceki planlardan farklılık arz etmekteydi.


(Mikrofon otomatik cihaz tarafından kapatıldı)

BAŞKAN - Sayın Kul, süreniz bitti. Lütfen,
son cümlenizi söyler misiniz; rica ediyorum.

MUSTAFA KUL (Devamla) - Teşekkür ederim Sayın
Başkanım.

Daha önceki planlarda, ulusal ve parasal planlar yapılırken,
Yedinci Beş Yıllık Kalkınma Planında,
fiziksel ve bölgesel planlar yapılmıştır.
Bu Yedinci Beş Yıllık Kalkınma Planı
çerçevesinde, sanayinin tüm Anadolu'ya yayılması
konusunda ve özellikle, fizibilite raporlarının
hazırlanması ve yatırımcılara
sunulması konusunda KOSGEB'in görevlendirilmesi; KOSGEB'in,
organize sanayi bölgeleri, yapılmış,
bitmiş olan bu bölgelerde, illerde şube açması
konusunda yararlı olacağını düşünüyorum.


Bu vesileyle, Sanayi ve Ticaret Bakanlığı bütçesinin,
 ülkemize, ulusumuza hayırlı olmasını
diliyorum, hepinizi saygılarımla selamlıyorum.
(CHP sıralarından alkışlar)

BAŞKAN - Teşekkür ederim Sayın Kul.

Sayın milletvekilleri, böylece, 11 inci turdaki bütçeler
üzerinde gruplar adına yapılan konuşmalar
sona erdiği gibi, soru sorma süresi de bitmiştir.


Şahısları adına, bütçenin
lehinde, Kırşehir Milletvekili Sayın Cafer
Güneş; buyurun efendim. (RP sıralarından
alkışlar)

Sayın Güneş, süreniz 10 dakikadır.

CAFER GÜNEŞ (Kırşehir) - Teşekkür
ediyorum Sayın Başkanım.

Sayın Başkan, sayın milletvekilleri; Sanayi
ve Ticaret Bakanlığı Bütçesi lehinde
şahsım adına söz almış bulunuyorum;
hepinizi saygıyla selamlarım.

Sözlerimin hemen başında, geçen hafta
vefat eden, ANAP Kırşehir Milletvekili, kıymetli
insan, Profesör Doktor Mehmet Ali Altın'a Allah'tan
rahmet, yakınlarına, Kırşehir halkına,
Anavatan Partisi Grubuna ve Meclisimize başsağlığı
diliyorum. (Alkışlar)

Değerli arkadaşlar, bildiğiniz gibi, 54 üncü
Hükümet kurulmuş, üzerinden de yaklaşık
6 ay geçmiştir.  Böylece, 6-7 ay süren
istikrarsızlık giderilmiş, bu Hükümet,
karşımıza denk bir bütçe ile gelmiştir.
Kendilerini, huzurlarınızda tebrik ediyorum, başarılar
diliyorum. Böylece, kavga bitmiş, uzlaşma sağlanmıştır.
Türkiye'nin iç ve dış meseleleri, çok
daha dikkatli bir şekilde ele alınmıştır.
Örnek olarak, Çekiç Güç, bu dönemde
gidecek, boru hattı bu dönemde açılacak,
olağanüstü hal, kısmen de olsa kaldırılmaya
bu dönemde başlanmış ve kaldırılması
yine bu döneme nasip olacak inşallah, enflasyonun en
büyük sebebi olan yüksek faizli borçlanma
yerine, kaynaklar harekete geçirilerek enflasyonun düşmesi
planlanmış, yatırımcıların
korkulu rüyası olan yüksek faiz, inşallah,
kaldırılıp, rant ekonomisinden üretim
ekonomisine geçilmesi, yatırımın teşviki,
istihdamın artırılması planlanmıştır.


AHMET KABİL (Rize) - İnşallah...

CAFER GÜNEŞ (Devamla) - Eğitim, sağlık,
savunma ve adalet gibi devletin aslî hizmetlerinin payı
artmış, yatırım ödenekleri yüzde
119 gibi bir oranda artırılmış; Devlet
Su İşleri, Karayolları, Köy Hizmetleri
Genel Müdürlüklerinin bütçeleri artırılmış,
üniversitelere ayrılan pay artırılmış,
tarımsal desteklemeye daha çok pay ayrılmış,
en büyük derdimiz olan israfın yok edilmesi planlanmıştır.
Bu bütçe için daha çok şeyler
söyleyebiliriz. 

Şüphesiz, bu bütçenin eksikleri de yok
değil, vardır. Burada, ben, muhalefet partilerinin,
bu eksiklerin neler olduğunu, çözüm yollarının
neler olduğunu anlatmasını beklerdim. İstisnalar
kaideyi bozmak, bu şekilde hareket eden arkadaşlarımız
da olmuştur, onlara da ayrıca teşekkür
ediyorum. Oysa, muhalefet, hâlâ, niçin, Refah
Partisi ile Doğru Yol Partisinin koalisyon kurmasını
sorgulamakta... Sayın sözcüler ve Işın
Çelebi, buraya gelip, ekonomik görüşlerini
hem sert ve hem de çok sinirli bir şekilde Genel
Kurula takdim etmektedir. Biz, kendilerine diyoruz ki, o şekilde
sinirlenmenize gerek yok; burada, bize, bu konuları anlattığınız
gibi, gidin, seçmenlerinize anlatın, seçmenleriniz
sizi dinlesin, size oy versin, iktidar olun, uygulayın.
Eğer, seçmenler, size, hem muhalefette hem de iktidarda
oy vermiyorsa, bunun kabahatini biz de değil, kendinizde aramanızı
tavsiye ederiz. (RP sıralarından alkışlar)

BAŞKAN - Sayın Güneş, bütçe
hakkında konuşun, başkasına akıl
vermeyin; sonra aklınızdan yararlanırlar.
(ANAP, CHP, DSP sıralarından alkışlar,
“Bravo Başkan” sesleri)

CAFER GÜNEŞ (Devamla) - Efendim, sataşmalar vardı,
sataşmalara cevap. Bunun, akılla bir alakası
yok ki...

BAŞKAN - Peki...

CAFER GÜNEŞ (Devamla) - Üstelik “alın,
siz bu işi yapın” denildi; ne zaman denildiyse,
her zaman bırakıp bırakıp gittiniz.
(ANAP sıralarından gürültüler)

HASAN GÜLAY (Manisa) - Bırak bunları, çözüm
getir, çözüm...

CAFER GÜNEŞ (Devamla) - CHP'ye gelince, sanki hiç
iktidar olmamışlar gibi, hâlâ, dört
yıl kendi ellerinde bulundurdukları bakanlıkları,
insafsızca eleştiriyorlar; ama, halk, bunu gayet
güzel biliyor ve bildiği için de, gerekli dersi
sandıkta veriyor. 

Demokratik Sol Parti ise, hâlâ, kendisini, umutmuş
gibi, millete göstermeye devam ediyor.

HİKMET AYDIN (Çanakkale) - Bütçeye gel,
bütçeye...

ALİ ILIKSOY (Gaziantep) - Bütçe üzerinde
konuş.

BAŞKAN - Sayın Güneş, siz, Hükümet
yerine kendinizi koymayın, rica ediyorum...

CAFER GÜNEŞ (Devamla) - Son sözümü söyleyip,
bütçeye geçiyorum efendim.

HİKMET AYDIN (Çanakkale) - Kendi birikiminiz kadar
konuşun.

HİLMİ DEVELİ (Denizli) - Sizin gibi yanıltıcı
değil.

BAŞKAN - Bir dakika efendim... Bir dakika...

CAFER GÜNEŞ (Devamla) - Halbuki, Demokratik Sol Parti,
bazen çekimser kalarak, bazen kararsız tutumlarıyla,
bir kararsızlık içerisinde olduğu mesajını,
halka, net bir şekilde vermiş, araseçimlere
de girmeyerek, kaçtığını bir kere
daha göstermiştir. 

Sayın Başkan, sayın milletvekilleri; üzerinde
konuştuğumuz Sanayi Bakanlığının
bütçesine gelince; bir ülkede sanayiin kurulması
demek, dışa bağımlılıktan
kurtulunacak, işsizlik önlenecek, kalkınma sağlanacak
demektir.

ERDOĞAN TOPRAK (İstanbul) - Mercümek'ten bahset
biraz.

CAFER GÜNEŞ (Devamla) - 1996 senesi bütçesinin
toplam olarak, cari, transfer ve yatırım ödenekleri
artırılmıştır. 1997 bütçesinde,
yatırım ödeneklerinin yüzde 119 oranında,
toplam bütçe rakamının ise, geçen
seneye göre, yüzde 139 oranında artırılmış
olduğunu görmekteyiz. Sanayi ve Ticaret Bakanlığının
1997 senesi bütçe tasarısında ise, 1990
yılında genel bütçenin binde 41'i ayrılmışken,
1996'ya geldiğimizde, bu eğilimin binde 16'ya kadar düştüğünü
görüyoruz; ama, 1997 bütçesinde genel bütçeye
oranı tekrar binde 23'e çıkarak, Sanayi Bakanlığının
bütçesindeki iyi gelişmelerin işaretlerini
almış bulunuyoruz. Yetkilileri, huzurlarınızda
tebrik ediyorum. (DSP sıralarından alkışlar
[!])

1996 senesinde organize sanayi bölgeleri ve küçük
sanayi siteleri için tahsis edilen ödenek, 1997 senesinde
yüzde 139 oranında artırılmış;
ayrıca, el sanatlarının geliştirilmesine
ve yaygınlaştırılmasına dair
sanat modelleri satın alınması ve dağıtılmasına
ait ödenek, 1997 senesinde, yüzde 235 oranında
artırılmıştır. Küçük
ve Orta Ölçekli Sanayii Geliştirme ve Destekleme
Fonuna konulan ödenek, 1997 senesinde, yüzde 129 oranında
artırılmıştır. 

MİRAÇ AKDOĞAN (Malatya) - Bütçeden
Kırşehir'e ne var?

CAFER GÜNEŞ (Devamla) - Artırımlar yetersizdir;
ancak, zaman içerisinde düzeleceği kanaatindeyiz.

Türkiye'nin her yerinde olduğu gibi, seçim bölgem
olan Kırşehir'in de birçok problemleri vardır.
Müsaadenizle, bunlardan da kısaca bahsetmek istiyorum.

MEHMET BÜYÜKYILMAZ (Adana) - Mercümek sanayii kurun...

CAFER GÜNEŞ (Devamla) - Değerli arkadaşlar,
hepinizin bildiği gibi, Kırşehirimiz, Ankara'ya
180 kilometre uzaklıktadır. Kayseri ve Ankara gibi
gelişmiş iki vilâyetin arasında yer almaktadır.

MUSTAFA GÜVEN KARAHAN (Balıkesir) - Petlas'a gel,
Petlas'a... 

CAFER GÜNEŞ (Devamla) - Burada, 24 Ocak 1990 yılında
temeli atılan bir şeker fabrikamız vardır.
Şeker fabrikası faaliyete geçtiğinde -günlük
3 600 ton pancar işleme kapasitesine sahip- 450 bin ton
şeker üretilecek; ama, 6 yıldır yüzde
50'si yapılmış olarak duruyor.

MEHMET BÜYÜKYILMAZ (Adana) - Ağır Mercümek
sanayii kurun...

CAFER GÜNEŞ (Devamla) - Yol kenarında olması,
her gün sözünün edilmesine sebep oluyor. Bizden
önceki siyasîler rencide olduğu gibi, biz de, bu
konudan dolayı, rencide oluyoruz; çünkü,
bölge olarak 171 köyü, 9 038 sözleşmeli
çiftçiyi ilgilendirmektedir. Sayın Bakanımızdan
ve Hükümetimizden, bu konunun, mutlaka neticeye erdirilmesini,
Kırşehir adına talep ediyoruz. 

MUSTAFA GÜVEN KARAHAN (Balıkesir) - Petlas'ı
kurtar, Petlas'ı...

CAFER GÜNEŞ (Devamla) - Yeri gelmişken, ANAP
Sözcüsü Sayın Mete Bülgün Beyin,
Kırşehir Şeker Fabrikasıyla ilgili sözlerine
değinmeden geçemiyorum. Kırşehir, o günkü
belediye başkanı Mehmet Ali Bey de -tıpkı
vefat eden belediye başkanımız gibi, o günkü
belediye başkanımızın ismi de Mehmet
Ali idi; bir kere daha onu rahmetle anıyorum- 1989 seçiminden
sonra bir trafik kazasında maalesef vefat etmiş -Allah
rahmet eylesin- 18 Şubatta seçim kararı alınmış;
ANAP iktidarı, 24 Ocakta temelini atmış ve
18 ayda bitireceğini söylemiş olmasına rağmen,
temeli atıldıktan 22 ay sonra iktidardan giden ANAP,
fabrikanın, ancak, yüzde 30-35'lerini yapabilmiştir.
O yetmiyormuş gibi, son olarak, 3 ay daha iktidarda kalan
ANAP iktidarı, son günlerinde, sanki, âdeta,
bütçeyi boşaltırcasına, bir sonraki
iktidara boş bütçe teslim etmek için,
her tarafa ödenek gönderdiği halde, Kırşehir'e,
maalesef, bir tek kuruş ödenek de göndermemiştir.


YUSUF EKİNCİ (Burdur) - Siz neredeydiniz o zaman?!..

BAŞKAN - Sayın Güneş, 2 dakikanız
var efendim. 

CAFER GÜNEŞ (Devamla) -Bu konu, o günün
Başbakanına, Anavatan Partisi örgütü
ve milletvekili tarafından da götürülmüştür.

Organize sanayi bölgesine gelince, Kırşehir
Organize Sanayi Bölgesi 212 parsel yapılmış,
parselin yüzde 50'si tahsis edilmiştir; işletmeye
başlandığında, Kırşehir ekonomisine
4-5 trilyon lira sermaye artışı sağlayacak,
10 bin kişiye iş imkânı sağlayacaktır.
Organize Sanayi Bölgesi için, Kırşehir'in
kaderini ilgilendirecek bu hayatî yatırım
için, Bakanımızdan, zamanında ve artırılmış
bir şekilde ödenek bekliyoruz. Organize sanayi bölgelerinin
dertlerinin, merkezden değil, yerel yönetimler eliyle
çözülmesi hususunda da Bakanlığımızdan
talepte bulunuyoruz. 

PETLAS konusu... Maalesef, temeli atıldıktan 15
yıl sonra faaliyete geçen, faaliyete geçtikten
sonra kendi ürettiği mamulâtı, gerek ANAP
döneminde gerek ondan sonraki iktidarlar döneminde,
Devlet Malzeme Ofisine sattırılmayarak bilinçli
bir şekilde iflas ettirilen PETLAS'a, 54'üncü
Hükümet, gelir gelmez, Devlet Malzeme Ofisinin oranın
üretimini mecburen alacak şekle getirilmesi için
bir belge vermiş; bu da Kırşehirlilerin gurur
kaynağı olmuştur. Buradan da Hükümetimize
teşekkür ediyoruz.

HASAN GÜLAY (Manisa) - Belgeyi getirir misin, belgeyi?!

TUNCAY KARAYTUĞ (Adana) - Hani özelleştiriyordunuz
PETLAS'ı?!

CAFER GÜNEŞ (Devamla) - İnşallah, PETLAS,
bu sefer özelleşecektir.  Sayın Bakanımız
Ufuk Beyle de görüştüm; kendileri “özelleştikten
sonra, orada 250-300 tane işçinin işten çıkarılması,
Kırşehir halkı üzerinde olumsuz bir etki
yapacaktır; diğer devlet kuruluşlarına
bu işçilerimizi aktararak, onların mağduriyetini
gidereceğiz” diye söz vermiştir. 

HASAN GÜLAY (Manisa) - Yazılı belge al, yazılı.

CAFER GÜNEŞ (Devamla) - PETLAS bahane edilerek, Kırşehir,
12 Eylülden sonra, kalkınmada öncelikli iller
arasından çıkarılmıştır.
PETLAS tam çalışmadığı için
de...

(Mikrofon otomatik cihaz tarafından kapatıldı)

BAŞKAN - Sayın Güneş, süreniz bitti;
son cümlenizi söyleyin, rica ediyorum.

HASAN GÜLAY (Manisa) - Sayın Başkan, devam etsin,
çok güzel konuşuyor!..

CAFER GÜNEŞ (Devamla) - İnşallah, Kırşehir'in,
kalkınmada öncelikli iller arasına alınarak
desteklenmesini Sayın Bakanımızdan umuyoruz.


1997 bütçesinin ve Sanayi ve Ticaret Bakanlığı
bütçesinin, vatanımıza, milletimize
hayırlı olmasını diliyor; hepinize
saygılar sunuyorum. (RP sıralarından “Bravo”
sesleri, alkışlar)

BAŞKAN - Teşekkür ederim Sayın Güneş.

Hükümet adına, Ulaştırma Bakanı
Sayın Ömer Barutçu; buyurun efendim.

Sayın Bakan, süreniz 20 dakikadır;  söz
süresini artırmıyorum.

ULAŞTIRMA BAKANI ÖMER BARUTÇU (Zonguldak) -
Sayın Başkan, Türkiye Büyük Millet
Meclisinin değerli üyeleri; Ulaştırma Bakanlığının
1997 malî yılı bütçesi üzerindeki
görüşlerini ifade eden değerli grup sözcülerine
ve değerli konuşmacılara teşekkür
ederek sözlerime başlıyor, bu vesileyle, Yüce
Heyetinizi saygıyla selamlıyorum.

Toplum hayatının vazgeçilmez bir parçası
olan ulaştırma ve haberleşme faaliyetleri,
hızla küreselleşen dünyamızda ve
özellikle son yıllarda ayrı bir önem kazanmış
bulunmaktadır. Ülkemizin coğrafik özelliklerini
dikkate alarak, karayolu, demiryolu, deniz ve hava taşımacılığının
etkin şekilde uyumlaştırılmasına
ve özellikle kombine taşımacılığına
uygun hale getirilmesine büyük ihtiyaç vardır.


Hükümetimiz, demiryolu ulaşım sisteminin
diğer ulaşım sistemleriyle uyumlu hale getirilmesi
ve bugünkü problemlerine köklü çözüm
getirmek için, gerçekçi, akılcı
tüm önlemleri almak ve kuruluşu yeniden yapılandırmak
üzere kararlar almış bulunmaktadır.

Türkiye Cumhuriyeti Devlet Demiryollarının
yeniden yapılanma projesi etüdü tamamlanmıştır.
Geçen yıl 38 trilyon, bu yıl da 60 trilyon
Türk Lirası civarında bu işletmemizde
zarar vardır. Bu projenin öngördüğü
tedbirleri özet olarak arz etmek istiyorum:

Kuruluşun zarar etmesine yol açan birikmiş
borçlar konsolide edilecektir. Yük, yolcu, altyapı
fonksiyonları ayrılacaktır. Limanların
işletme hakkı özelleştirilecektir. Verimsiz
hatlar yeniden değerlendirmeye tabi tutulacaktır. Yük
taşımacılığının geliştirilmesi
için özel sektöre, blok tren işletme olanağı
sağlanacaktır. 

Özellikle, Orta Asya Türk cumhuriyetlerine, demiryolu
ulaşımının en kısa zamanda bağlanabilmesini
teminen, 1997 yılı içerisinde Kars-Tiflis
demiryolu ihale edilecektir. Böylece, Türkiye'nin batısında
ve doğusunda, kuzey, güney açısından
çekilmek istenen trafiğin Türkiye üzerinden
ve Türk limanlarından geçmesi sağlanmış
olacaktır. Boğaz'dan transit denizyolu geçişini
sağlayacak, İstanbul kentiçi ulaşımına
önemli ölçüde katkıda bulunacak İstanbul
Boğaz Tüp Geçişiyle, Gebze-Halkalı
Banliyö Hattı İyileştirme Projesinin,
yap-işlet-devret modeliyle ihalesi, yine önümüzdeki
yıl içerisinde  gerçekleştirilecektir.

Ankara-İstanbul Sürat Demiryolu Projesinin, halen
bütçe imkânlarıyla devam edilen 85 kilometrelik
Sincan-Çayırhan inşaatı tamamlandıktan
sonra yap-işlet-devret modeliyle ihale edilmesi Devlet Planlama
Teşkilatımız tarafından planlanmıştır.


Değerli konuşmacılar üzerinde çok
durdukları için ifade ediyorum; ancak, buraya yap-işlet-devret
modeliyle bir  müşteri bulunmadığı
takdirde, daha önce programlarda vardı, krediyle ihaleye
çıkarılması konusu da gündeme
gelebilecektir.

İzmit ile Köseköy arasındaki 10 kilometrelik
tek hatlı kesimi çift hatta çıkaracak
olan İzmit kentiçi demiryolunun altyapı inşaatı,
önümüzdeki yıl tamamlanacaktır.

Ayrıca, GAP Bölgesinin taşımacılık
taleplerinin karşılanması için planlanan
137 kilometrelik Nizip-Birecik-Şanlıurfa demiryolu
inşaatının 1997 yılında dış
krediyle ihalesi planlanmış bulunmaktadır.

Sayın Başkan, değerli milletvekilleri; bakanlığımız,
uluslararası kurallara uygun olarak faaliyet göstermek
amacıyla, bir yandan Sivil Havacılık Genel
Müdürlüğünün yeniden yapılandırılmasını
sürdürmekte diğer taraftan sivil havacılık
mevzuat sisteminin geliştirilmesine çalışmaktadır.
Bütçeden sonra, inşallah, Sivil Havacılık
Genel Müdürlüğü konusunda bu çalışmalarımızı
Yüce Meclisin huzuruna getireceğiz. 

Bu arada, Yüce Meclise ve milletimize bir müjdeyi vermek
istiyorum: Amerikan Sivil Havacılık Teşkilatı,
ülkemizde yapmış olduğu incelemeler sonucunda,
ülkemiz Sivil Havacılık İdaresini, kategoru
2'den, kategori 1'e yükseltmiştir. Bu, ülkemiz
için fevkalade sevindirici bir olaydır. 

1996, 1997 ve 1998 yıllarında, 25 yeni havaalanının
hizmete sunulmasını planlamaktayız. Bu amaçla,
Bodrum Milas, Isparta Göller Yöresi ve Samsun Çarşamba
Havaalanında çalışmaların hızla
devam ettiğini, Yüce Meclisin bilgilerine arz etmek istiyorum.


Bodrum Milas Havaalanının işletmeye açılışı
iki yıl öne çekilmek suretiyle, önümüzdeki
yıl servise verilebilecektir. Yine, önümüzdeki
yılın ilk aylarında, Isparta Göller
Yöresi Havaalanımızın da hizmete verileceğini
arz etmek istiyorum. 

Samsun Çarşamba Havaalanımızın
dış krediyle ihalesi yapılmıştır.
Önümüzdeki yıl çalışmalara
sürat kazandıracağız ve böylece, Samsun
Çarşamba Havaalanının da, en yakın
zamanda hizmete sokulmasına gayret sarf edeceğiz. 

Diğer taraftan, mevcut askerî havaalanlarına
sivil tesisler ilave ederek, askerî havaalanlarını
sivil ulaşıma açmak amacındayız.
Bu vesileyle, özellikle, askerî havaalanlarının
aynı zamanda sivil havaalanı olarak çalışmasında
bize katkıda bulunan Türk Silahlı Kuvvetlerine,
şahsım, Bakanlığım ve millet adına
şükranlarımızı arz ediyorum.

Bu arada, askerî havaalanlarının sivil havaalanlarına
dönüştürülmesi konusuna çok özet
olarak girmek istiyorum; ancak, Sayın Başkan, burada
110 dakika konuşuldu; biz, bunlara, 20 dakika içerisinde
nasıl cevap vereceğiz bilemiyorum. 

Tekirdağ Çorlu Askerî Havaalanı sivil
amaçla da kullanılacaktır. Tekirdağ Çorlu
Havaalanını, birbuçuk sene öne çekmek
suretiyle, önümüzdeki yıl sivil trafiğe
açacağız. 

Hakeza, Bursa Yenişehir Havaalanını yine sivil
trafiğe açmak için, evvelki hafta terminal binası
ihalesini yaptık. Ayrıca, bu havaalanında
kargo hizmeti de görülecektir; burada, kargo için
de tesisler yapılacaktır. Bursa Yenişehir
Havaalanımız da, inşallah, iki sene içerisinde
trafiğe açılacaktır.

Bunun yanında, Kayseri Erkilet, Konya, Kocaeli Cengiz Topel
Havaalanları inşaatları devam etmektedir.
Bunlar da, en geç 1997 yılı sonuna kadar
sivil amaçla kullanılacaktır.

Ayrıca, Çanakkale Gökçeada Havaalanı
inşaatı ihalesi geçen ay yapılmış
bulunmaktadır. 

Bir diğer askerî havaalanına, Amasya Merzifon
Askerî Havaalanına da sivil tesisler ilavesi gerekmektedir.
1999 yılına kadar inşatı devam edecek
olan Samsun Çarşamba Havaalanı inşaatı
tamamlanıncaya kadar, yörenin ihtiyacını
bu havaalanından gidermek durumundayız. O bakımdan,
buradaki çalışmalara hız verilecektir.

Ayrıca, Kurtköy Havaalanı -değerli sözcüler
ifade ettiler- 1997 yılı başlarında
ihale edilecektir. Kurtköy Havaalanının harcamaları
Savunma Sanayi Müsteşarlığımızca
karşılanacaktır; yalnız, inşaatı
ve kontrolü DLH Genel Müdürlüğü tarafından
yapılacaktır; iki yıl içerisinde biteceğini
ümit ediyorum. 

Bu vesileyle, Yüce Meclise arz etmek istediğim bir konu
var: Evet... Plan ve  Bütçe Komisyonunda da söyledim,
burada bir sözcü arkadaşımız da
ifade ettiler, İstanbul'a bir tek havaalanının
yetmesi mümkün değildir. Kaldı ki, Atatürk
Havaalanına indiğiniz takdirde, günün bazı
saatlerinde, 1,5 saatte karşıya geçme imkânı
bulabiliyorsunuz ancak. O bakımdan, hem diğer yakanın
ihtiyaçlarını karşılamak hem
de ona yakın olan Gebze'deki -ki, büyük bir sanayi
merkezi haline gelmiştir- trafiği de buraya almak bakımından
fevkalade önemli bir havaalanıdır Kurtköy
Havaalanı; en kısa zamanda bitirilmesi lazım
geldiğini ifade etmek istiyorum.

Ayrıca, 1997 yılı içerisinde Muş
Havaalanı terminal binası ve müteferrik işler
inşaatı, Hakkâri Yüksekova Havaalanı,
Batman Askerî Havaalanına tesisler ilavesi, Erzurum
Havaalanı terminal binası inşaatları
ihale edilecektir.

Bir başka önemli projemiz, GAP yöresine hizmet
verecek olan, konvansiyonel esaslarda, GAP uluslararası
havaalanı, 1997 yılında Bakanlığım
tarafından ihale edilecektir. 

Nevşehir Kapadokya Havaalanı ve Adana Havaalanı
terminal binaları 1997 yılında hizmete verilebilecektir.


Diğer taraftan, hava ulaşım ağını
ülkenin her yöresine yaygınlaştırmak
amacıyla, büyük havaalanlarının
yanı sıra, işletmesi kolay olan, muhtelif
boyutlarda 13 adet stol havaalanı hizmete hazır
hale getirilmiş bulunmaktadır.

Ayrıca, Ağrı havaalanını bu ay
içerisinde açacağız; Sinop'a seferleri
başlattık. Bir müddet evvel açılışını
yaptığımız Kahramanmaraş Havaalanına,
artık, bu ay içerisinde uçaklar sefer yapar
hale geleceklerdir.

Ayrıca, ihalesi mahallî idarelerce yapılan
ve Bakanlığımızın maddî
katkılarıyla 15 adet stol tipi havaalanının
yapımı sürdürülmektedir. Bunun yanı
sıra 17 adet stol tipi havaalanının ön
etüd, topografik etüd, meteorolojik etüd, jeolojik,
jeofizik ve proje deneme çalışmaları
sürdürülmektedir. 

Bu bahsettiğim havaalanlarının tamamlanıp
hizmete girmesiyle, mevcut 40 milyon yolcu/yıl kapasite,
65 milyon yolcu/yıl kapasiteye ulaşacaktır.

Sayın Başkan, değerli milletvekilleri; denizcilik
sektörüne hizmet veren liman, iskele, yat limanı
ve balıkçı barınaklarının
yapımı kanun gereği Bakanlığımızca
gerçekleştirilmekte olup, bu sektörde, 1997
yılında toplam 185 proje üzerinde, Bakanlığım,
çalışmalarını sürdürecektir.

Kamu limanlarımızın işletmecilik koşullarının
iyileştirilmesi ve mevcut altyapıdan en yüksek
randıman sağlanmasıyla, toplam 50 milyon ton/yıl
olan kapasitemiz 70 milyon ton/yıla çıkarılacaktır.

Bilindiği gibi, İstanbul yöresindeki mevcut limanlar
maksimum kapasiteye ulaşmış bulunmaktadır.
Bu limanlardaki sıkışıklığı
bir ölçüde rahatlatabilmek ve Ankara havalisine,
Orta Anadolu havalisine hizmet verecek olan yeni bir liman ihtiyacını
gidermek amacıyla, Bakanlığımca 1991
yılında, Zonguldak yöresinde yeni bir liman
yapımı etüdü gerçekleştirilmiştir.


Doğu Avrupa ve Asya ülkeleriyle yapılacak ticaretin
Karadeniz'de yoğunlaşması, Tuna ve Ren Nehirlerinin
birbirine bağlanarak Baltık Denizi'nin Karadeniz'e
bağlanması ile bu yörede yeni bir termik santral
yapımının gündeme gelmesi ve Filyos'ta
serbest bölge kurulması gibi iç ve dış
gelişmeler dikkate alındığında,
Karadeniz'de yapılması gereken limanın Zonguldak
Filyos'ta yapılmasına karar verilmiştir. 25
milyon ton/yıl kapasiteli bu projenin yap-işlet-devret
modeliyle yaptırılması konusu Yüksek
Planlama Kurulundan geçmiş ve ilanı gazetelerde
yapılmış, önümüzdeki günlerde
inşallah müşteri bulacağız ve Nisan
1997'de ihalesini yapacağız.

Ayrıca, biraz evvel arz ettiğim gibi, limanlarımızın
maksimum kapasiteye geldiği hepimizce bilinmektedir. Trakya
bölgesine yönelik yükler için ise, 20 milyon
ton/yıl kapasiteli Tekirdağ Limanı, İzmir
Limanına alternatif olarak 20 milyon ton/yıl kapasiteli
Kuzey Ege Limanı, Mersin Limanına analiman özelliği
kazandırılmasını teminen 10 milyon
ton/yıl kapasiteli Mersin Konteyner Limanı porjesinin
çalışmalarına devam olunmaktadır.
Filyos Limanı ile Derince ve İskenderun Konteyner
terminallerinin yap-işlet-devret Modeliyle ihalesine müşteri
çıkmadığı takdirde, fizibl olan
bu üç limanın ihalesi dış krediyle
geçekleştirilecektir. 

Bu limanların bitirilmesiyle, 70 milyon ton/yıl
olan liman kapasitemiz 2 mislinden fazlaya, 150 milyon ton/yıla
çıkacaktır değerli milletvekileri,

Yat turizminin ülke ekonomisine getireceği önemli
faydalar nedeniye, bu sektörün gelişmesi hususunda
önemli adımlar atılmış ve gelecek
için de büyük atılım içerisine
girilmiş bulunmaktadır. Bugün özel sektör
ve devletin yat bağlama kapasitesi 10 500'dür ve bu,
çevremizdeki ülkelere baktığımız
zaman, onların sahip olduğu kapasitenin çok
çok altında bir kapasitedir. Bu kapasitenin 25 bine
çıkarılması ve bunun dört beş
yıl içerisinde gerçekleştirilmesi hedefimiz
olacaktır; böylece, yat turizminden elde edilen gelirimiz
-bugün 2 milyar dolardır- inşallah, 8 milyar
dolara yükseltilebilecektir.

Balıkçı barınaklarımızın
yer aldığı tarım sektöründe
ise, 1996 yılında 100 proje üzerindeki çalışmalar
sürdürülmüş olup, 1997 yılında,
102 proje üzerinde çalışmalar devam edecektir.


Sayın Başkan, değerli milletvekilleri; zamanın
darlığı sebebiyle, Telekom'un hizmetlerini tam
anlamıyla anlatma şansına sahip değilim;
ancak, burada, değerli konuşmacıların
yaptığı katkılar dolayısıyla,
o konuya da biraz değinmek istiyorum: 

Günümüzde teknoloji çok hızlı
bir şekilde değişmekte olup, her alanda olduğu
gibi, özellikle elektronik sanayiinde meydana gelen gelişmeler,
haberleşmeye ayrı bir boyut kazandırmış
ve bu sektörde bilgi çağını başlatmıştır.
Bu amaçla, 1996 yılı içerisinde telekomünikasyon
hizmetlerinin yaygınlaştırılması
için 41 trilyon liralık yatırım yapılmıştır.
1996 yılında 1,5 milyon hatlık otomatik santral
hizmete verilerek, otomatik santral kapasitemiz 16 milyon hatta,
telefon yoğunluğumuz da yüzde 24'e ulaşmıştır.
Kırsal alanda, evlere kadar otomatik telefon hizmeti götürülen
yer sayısı ise, 28 bine ulaşmıştır.


Ayrıca, büyük şehirlerimizde, Kasım
1996 sonuna kadar oluşmuş bulunan telefon talepleri,
1997'nin ocak ayı içerisinde karşılanacaktır.
Türk Telekom'un, bu yatırımlarına ilaveten,
1996 yılı içerisinde 550 milyon dolar dış-borç
ödemiş olmasını memnuniyetle karşıladığımı
ifade ediyor; Türk Telekom'un yöneticilerini kutluyorum.

1997 yılında 1 milyon hatlık otomatik santral
kurulması planlanmıştır; ancak, yıl
içerisinde yapılacak ilavelerle bunun 1,5 milyona
ulaştırılması imkânının
doğacağını zannediyorum. 

Sayın Başkan, değerli milletvekilleri; ayrıca,
çok önemli bir konuya değinmek istiyorum: 1996
yılında uygulaması başlatılan
kablosuz telefon hizmetleri, öncelikle Doğu ve Güneydoğu
Anadolu Bölgelerinde olmak üzere, ülke genelinde
yaygınlaştırılacaktır. Arazi
yapısı itibariyle, kablolu şebekenin yapılması
çok zaman aldığından, bu şekilde
bir sisteme geçilmesi, özellikle kırsal alanlarda
çok büyük bir rahatlık yaratacaktır.
Bu arz ettiğim proje, bir telsiz telefon projesidir. Bu projede
kablo yoktur, sadece santral vardır. Biliyorsunuz, özellikle
anarşinin yoğun olduğu bölgelerde, coğrafî
şartların müsait olmadığı
bölgelerde, bazen kablolar tahrip edilmekte ve direkler yıkılmaktadır.
Bu gibi noksanlık ve eksiklikler giderilecek, Türkiye,
Avrupa'da olduğu gibi, önümüzdeki yıldan
itibaren, özellikle kırsal alanlardaki telefon ihtiyacının
yüzde 80'ini bu şekilde karşılayacaktır.


BAŞKAN - Sayın Bakanım, 2 dakikanız
var efendim.

ULAŞTIRMA BAKANI ÖMER BARUTÇU (Devamla) - 2
dakikayı ne yapacağım şimdi?!.

BAŞKAN - Efendim, bir kısmını da, yazılı
sorulara cevap verirken söylersiniz.

ULAŞTIRMA BAKANI ÖMER BARUTÇU (Devamla) - Peki.

Sayın Başkan, Atatürk Havalimanı terminal
binası konusuna değinildi, bir Meclis araştırması
yapılması istenildi. Gerçekten, Atatürk
Havalimanı dışhatlar terminal binası
konusunda Yüce Meclisin bir araştırma yapmasını
ben de istiyorum. Devlet soyulmak istenmiştir. Eğer,
devletin soyulmasına mâni olan bir bakan, burada
herhangi bir şekilde tenkide maruz kalırsa, o bakanın
bunu kabul etmesi mümkün değildir. (DYP sıralarından
alkışlar) Bu konunun Yüce Meclis tarafından
araştırılmasını arz ediyorum.
Atatürk Havalimanı dışhatlar terminalinin
bugünkü geliri -bu yıl itibariyle söylersem-
70 milyon dolardan az değildir. Atatürk Havalimanı
dışhatlar terminal binası ihale edildiği
anda, 70 milyon dolarlık bu gelir ihale edilen firmaya
kalacaktır. Ayrıca, Atatürk Havalimanı
dışhatlar terminalindeki çeşitli işletmeler,
bizim tarafımızdan, bizim işletmemiz tarafından
çalıştırılmamaktadır;
bunu da o devrettiğimiz firma çalıştıracaktır.
O halde ne olacaktır; yılda en az 100 milyon doların
üzerinde bir gelir temin edilecektir. Bu 100 milyon doların
yüzde 20'sini masrafa kaydırırsanız,
burada, yüzde 80 oranında bir gelir elde edilecektir;
80 milyon dolar gelir. İlgili kuruluş olduğu
için, benim, gözetim ve denetim görevim var,
onu çok iyi kullandım. Yalnız, bu son ihalenin
iptalini ben yapmadım. Getirilen projelerin hepsi uymadı,
taşkınlıklar falan görüldü;
o bakımdan bu ihale yapılmadı; ama, iyi ki
yapılmamış; ihalede keyfîlik vardı.
Nasıl keyfîlik vardı; teknik değerlendirme
60 puan, süre 40 puan. Teknik değerlendirmede 100 puan
üzerinden 98 puan birinci firma, 14 puan aşağıda
84 puan ikinci firma alsa ve bu 98 puan alan; yani 14 puan fark
veren firma “ben, bu tesesi yapacağım; ama, size
49 sene sonra teslim edeceğim” dese, ona vermek durumunda
kalacaksınız. Orada, kriterler belli değil,
büyük keyfîlik var. Zaten yapılmasına,
o keyfîlik bakımından gönlüm hiç
razı olmadı. İyi ki projeler düzgün
verilmemiş; ülkenin bunda, her yıl için
80 milyon dolar gibi büyük bir menfaatı oldu.

Sayın Başkan, bir konuyu arz edip, huzurunuzdan ayrılacağım.
Burada,  grup sözcüleri, 1991'den sonra özellikle
telekomünikasyon hizmetlerinin  neredeyse durduğunu,
geri tarihlerde çok daha büyük ölçüde
yapıldığını ifade ettiler. Ben,
konunun detayına girmeden, kimseyi üzmeden, kimseyi
kırmadan rakamları veriyorum: Türkiye'de, 1991'de
hat sayısı 8 669 481 iken bu rakam 1996'da 15 644
000 olmuş; yüzde 100 artmış. Telefon abone
sayısı 1991'de 7 969 253 iken bu rakam 1996'da 14
milyonu geçmiş; burada da yüzde 100 artmış.
Bekleyen abone sayısı 1991'de 1 357 141 iken 1996'nın
iki üç ay evveline kadar 799 olmuş; 1997'nin
ilk ayında, yani ocak ayı sonunda bekleyen kalmayacak;
ama, tabiî, yine talepler olacak; o talepleri de, karşılayacağız.
Araç telefonu; 1991'de 54 bin, 1996'da 131 200. (Türpak)
Data haberleşme hizmetleri; 1991'de 1 728 kapasite, 1996'da
17 944 kapasite. Kablolu TV; 1991'de 19 883 kapasite, 1996'da
478 193 kapasite. 

Sayın Başkan, tabiî, vaktim yok; öyle
söylüyorsunuz, tamam; ama, öyle şeyler söylendi
ki, özellikle Telekom'un özelleştirilmesi konusunda...
Bana, bir iki dakika eksüre vermeniz lazım.

BAŞKAN - Şimdi, Sayın Bakanım, size
süre verdiğim zaman, öğleden sonra arkadaşlarımız
“Bakana verdin, bize de ver” derler.

ULAŞTIRMA BAKANI ÖMER BARUTÇU (Devamla) - Peki
efendim.

Yüce Meclisi saygıyla selamlıyorum. (DYP ve
RP sıralarından alkışlar)

BAŞKAN - Teşekkür ederim Sayın Bakan.

İkinci konuşmayı yapmak üzere, Sayın
Sanayi ve Ticaret Bakanımız; buyurun efendim. (DYP
sıralarından alkışlar)

Sayın Bakanım, süreniz 20 dakika.

SANAYİ VE TİCARET BAKANI E. YALIM EREZ (Muğla)
- Teşekkür ederim Sayın Başkan.

Sayın Başkan, değerli milletvekilleri; Bakanlığımın
bütçesi üzerinde görüşlerimi
ifade etmek üzere söz almış bulunuyorum;
hepinizi saygıyla selamlıyorum.

Bakanlığımın bütçesi dolayısıyla,
görüş ve eleştirilerini belirten arkadaşlarıma,
huzurlarınızda, içten teşekkürlerimi
sunuyorum. Gerek Genel Kurulumuzda gerekse Plan ve Bütçe
Komisyonunda açıklanan düşüncelerden,
bundan sonraki faaliyetlerimizde yararlanacak, eksikliklerimizi
gidermeye, önerilerinizi gerçekleştirmeye çalışacağız.


Bilindiği gibi, Bakanlığım, ülkemizin
tüm kesimlerine hizmet sunmaktadır; bu konularda yurtdışıyla
da yakından ilgili ve ilişkilidir. Buna karşın,
az ödenek, az personelle görevlerini yerine getirmeye
çalışmaktadır. 

Bilindiği üzere, bu yılbaşında gümrük
birliğine katıldık. Yakın ilişkilerde
bulunduğumuz Avrupa Birliği, bizi çetin bir rekabete
zorlamaktadır. Dünya Ticaret Örgütü
Sözleşmesi, bilgi çağı, üretim
teknolojisindeki atılımlar, ekonomik ve toplumsal
hedeflerimiz de dünya çapında başarılı
olmamızı gerektirmektedir. 

Değerli milletvekilleri, yurdumuzda, serbest piyasa ekonomisi
kuralları, etkin biçimde kendini göstermeye
başlamıştır. Ekonomik girişim
özgürlüğü, yurdumuzda çoşkuyla
yayılıyor, tüketim hızla çoğalıyor.
Özel televizyon ve radyolar, haberleşme araçları,
yol ağları ülkemizi dört bir yandan kucakladı.
Avrupa Birliğine tam üye olmamız gerekiyor. Komşularımızla,
dünyayla, Avrupa'yla, haklarımızdan ödün
vermeden bütünleşmemiz gerekiyor. Bütün
bu zor ve yaratıcı ortamda, sanayici, çiftçi,
tacir, tüketici, esnaf ve sanatkârlarımıza
çok önemli roller düşüyor; bilinçli,
verimli, başarılı adımlar atmaları
gerekiyor. İşte, biz de, onların gerçek
ve dinamik bakanlığı olarak yanlarında
yer almaya çaba gösteriyoruz. 

Sayın Başkan, değerli milletvekilleri; 54 üncü
Hükümetimizin ekonomik programının özü,
serbest piyasa ekonomisini tüm kurum ve kurallarıyla
uygulamaktır. Bu öz içinde de, rant ekonomisinden
üretim ekonomisine bir an önce geçmek temel hedefimizdir.
Bunların kolay olmadığını biliyoruz;
ancak, Türkiye'nin, sanayileşmekten başka çaresi
yoktur. Türkiye'nin ekonomik kaynakları, insan potansiyeli,
coğrafî konumu buna yeterlidir. Bakanlık olarak
biz, bu gücün bir an önce harekete geçmesini
istiyor ve bunun için çalışıyoruz.
Verimlilik sorunu ve yönetim sorununa, bu nedenle çok
önem veriyoruz.

Bakanlığımız ile bağlı ve
ilgili kuruluşlarında, Tarım Satış
Kooperatifleri Birliklerinde, sorunları bu mantıkla
çözmeye çalışıyoruz.

Değerli milletvekilleri, Türkiye'nin bir an önce
sanayileşmesi Anadolu'da gerçekleşecektir.
Bölgelerarası dengesizliği gideren, gelir dağılımını
düzelten, Anadolu'nun her yerinde bacalarını
tüttüren, ihracata yönelik bir Anadolu sanayii
ile ekonomimizi geliştireceğiz. Anadolu'nun geri kalmış
yörelerinin gelişmesi, ancak yerel sermayenin desteklenmesiyle
mümkündür. Bu yönden de, Hükümetimiz,
Anadolu sermayesine ve küçük ve orta boy işletmelere
hak ettiği desteği vermeye başlamıştır,
bundan böyle de devam edecektir. 

Değerli arkadaşlarım, Türkiye'nin gelişmesi
ve bozulan gelir dağılımının düzelmesi
için, temel hedeflerimizin biri de, ülkemizi, tarım
toplumundan sanayi toplumuna geçirmektir. Dünyanın
hiçbir ülkesinde, nüfusunun yüzde 40'ı
tarımda çalışarak kalkınan,
gelişen bir ülke yoktur. Türkiye, tarım
toplumundan sanayi toplumuna geçerken, elbette ki, tarımını
ihmal etmeyecektir. 

Plan ve Bütçe Komisyonunda arkadaşlarımın
da ifade ettiği gibi, bu yıl, tarım kesimine
yaptığımız katkılardan dolayı,
Sanayi ve Ticaret Bakanı olarak gerçekten gururluyum,
mutluyum. Bakanlığım ve Hükümetim,
bu yıl üreticiyi sahipsiz bırakmamıştır;
fındıktan ayçiçeğine, incirden
üzüme, kurukayısıya, pamuğa, yaş
koza ve tiftiğe, antepfıstığından
kırmızıbibere kadar her konuda üreticinin
yanında olmuştur. Bu birliklere kredi yardımında
bulunduk. Eğer, bu yardımı yapmamış
olsa idik, bu birliklerin bazıları alım bile
yapamayacaktı. Pancar üreticilerini koruyarak pancar
ekim alanlarının yüzde 35 artımını
sağladık. Bu şekilde, 1997 yılında,
şeker ithal eden ülke olmaktan çıkıp,
şeker ihraç eden ülke olacağımızı
burada müjdelemek istiyorum. (DYP ve RP sıralarından
alkışlar) 

Geçen yıl, Hazineye bağlı Destekleme
Fiyat ve İstikrar Fonundan, Tarım Satış
Kooperatifleri Birliklerine toplam 4,5 trilyon kredi dağıtılmışken,
bu yıl, bugüne kadar, 25 trilyon 250 milyar lira kredi
dağıtılmıştır ve ikinci
dilim olarak çıkan 13 trilyon liralık kredinin
dağıtılmasına devam edilmektedir. Toplam
olarak, eylül ayından bugüne kadar, Tarım
Satış Birlikleri, üreticilere 35 trilyon 394
milyar lira ürün bedeli dağıtmıştır
ki, bu, cumhuriyet tarihinde dağıtılan en büyük
miktardır. 

A.TURAN BİLGE (Konya) - Borçlar ne kadar, borçlar?!.

SANAYİ VE TİCARET BAKANI E.YALIM EREZ (Devamla)
- Söyleyeceğim borçları da, hepsini anlatacağım.
Dinlemesini bilirseniz hepsini anlatacağım. 

Bütün birliklerden bugüne kadar 60 trilyonluk mal
alınmıştır, 35 trilyonu ödenmiştir.
Şimdi hepsini rakam rakam vereceğim. 

Fındık politikamız doğru bir politikadır.
Devlet, ilk defa, Türk fındığına
sahip çıkmıştır ve bu politika
sonucu, göreve geldiğimiz gün 210 dolar olan fındık,
bugün, 400 dolardan işlem görmektedir. Önümüzdeki
aylarda 450-500 dolara çıkacaktır. (DYP ve
RP sıralarından alkışlar) 

Fındık üreticisine 2 dolar karşılığı,
ürününün bedeli verilmiştir, verilmeye
devam edilmektedir. 

Fiskobirlik, tarihinde ilk defa bu dönem 105 bin ton ürün
almıştır ve bugüne kadar DFİF
kredisinden 900 trilyon lira para ödenmiştir ki, bazılarının
hayali dahi bu paraya yetişmez. (DYP ve RP sıralarından
alkışlar)

Ayçiçeği üreticisine 35 bin lira fiyat
verilerek, ayçiçeği üreticisi çiftçimize
sahip çıkılmış, 5,5 trilyon
lira DFİF kredisi kullandırılmış,
Trakya Birlik, bu yıl, son iki yılda aldığı
ayçiçeğinden daha fazla, -230 bin ton- ayçiçeği
almıştır. Üreticiden 8 trilyonluk ürün
alınmış, ürün bedelinin yüzde
92'si ödenmiş, Trakya Birlik'in, üreticiye 700
milyar lira borcu kalmıştır. 

Pamuk çiftçisine bugüne kadar verilen kredi
tutarı 6 trilyon lirayı aşmıştır.


Tüm alımlarının kaynağını
devletten beklemek gibi eski yanlışlarına,
artık, birlikler düşmemelidir. Birlikler, kendileri
de kooparatifçilik gücüyle kaynak yaratmalıdır.
Artık, birliklerin özkaynakları oluşturulmalı,
böylece, gerçek özerkliklerini, kimseye muhtaç
olmadan, kendileri hazırlamalı ve yaratmalıdır.
Birliklerin özerk yapıya kavuşmaları
konusundaki yasa taslağımız hazırdır,
önümüzdeki günlerde Yüce Meclise sunulacaktır.


Bir başka yasa tasarımız da, birliklerin ürün
alım-satım hizmetleriyle, sanayi hizmetlerini birbirinden
ayırmalarıyla ilgilidir. Tasarı yasalaştığında,
sanayi işletmelerini şirketlere dönüştüren
bu birlikler, bu dönüşüm ve ortaklık
işlemleriyle ilgili vergi bağışıklıklarından
2000 yılına kadar yararlanacaklardır. Böylece,
birliklerin, sanayi işletmelerinin verimli ve ayrı
çalışmaları sağlanacak, kâr
ve zararları ayrı ayrı izlenip, ortaklarınca
kontrol edilecektir. Çİftçinin desteklenmesi
için devletçe yapılan yardımlar ise,
işletmelere değil, doğrudan çiftçiye
gidecektir. 

Burada, bir şeyi daha ifade etmek istiyorum. Göreve
geldiğim 7.3.1996 tarihinden beri, birliklere ve Bakanlığıma
bağlı KİT'lere yeni personel alınmamış,
siyasîlerin buralarla bağlantısı kesilmiştir.
Birliklerde, 1996 Martı başında, kadrolu personel
sayısı 15 597 iken, bugün bu sayı 14
085'e düşmüştür. 

Sayın Başkan, değerli arkadaşlarım;
tüketiciyi ve rekabeti korumak Bakanlığımın
temel işlevidir. Tüketiciyi korumak, aslında
dürüst tüccarı, dürüst sanayiciyi
korumak, Türkiye'nin rekabet gücünü artırmak
demektir. Bugüne kadar geldiğimiz çizgi önemlidir;
ama, yeterli değildir. Önümüzdeki dönemde,
bu konuda, daha fazla çalışmamız gerektiğinin
bilinci içerisindeyiz. 

Rekabet kurulunun oluşturulamamış olması,
gerçekten, burada tenkit edilecek bir husustur; ancak,
Bakanlığımla ilgili adaylar, sizlerin de bildiği
gibi, belirlenmiş ve Başbakanlığa yollanmıştır.
Üyeler, Bakanlar Kurulunca en kısa zamanda belirlenecek,
böylece Türkiye'de, gerçek rekabetin sağlanması
yolunda önemli bir eksiklik de giderilmiş olacaktır.


Ayrıca, burada konuşan arkadaşlarımın
dile getirdiği, odalar ve borsalarla ilgili 5590 sayılı
Yasa, Bakanlığımızca yeniden düzenlenerek,
Başbakanlığa sunulmuştur. 

İlk planda, pamuk ürününe dayalı
sözleşmelerin işlem göreceği vadeli
işlem piyasası, İzmir Ticaret Borsası
bünyesinde yakında faaliyete geçirilecektir.


Esnaf ve küçük sanatkârlarımızla
ilgili 507 sayılı Yasadaki değişiklik
çalışmaları da devam etmektedir. 

Sayın Başkan, değerli arkadaşlarım;
bize verilen 20 dakikalık süre içerisinde her
şeyi cevaplandırma imkânı bulamıyoruz;
ancak, burada, söylenen bazı sözlerin cevapsız
kalmasını da istemiyorum; çünkü,
bizi,  burada, yalnız değerli milletvekili arkadaşlarımız
değil, Türk halkı da izliyor. O nedenle, müsaade
ederseniz, buraya, çıkıp, seçmene
selam babında yapılan bazı konuşmaları
da cevaplandırmak istiyorum.

Anavatan Partisi milletvekili Sayın Mete Bülgün
“Sanayi Bakanlığı görevini yapmamaktadır;
Sanayi Bakanlığı, daha doğrusu Sanayi Bakanı,
ülke sanayiini batırmayı hedef almıştır”
dediler. 

Sayın Mete Bülgün, ben, özel sektörden
gelen bir sanayiciyim. Bakan olana kadar hiçbir tesisimi,
fabrikamı batırmadım; bakan olarak da, ne
devletin bir fabrikasını batırırım...
(DYP ve RP sıralarından alkışlar)

MEHMET BÜYÜKYILMAZ (Adana) - Sayın Bakan, Çukobirlik
ne oldu, niye kapandı?!.

BAŞKAN - Efendim, rica ediyorum, müdahale etmeyin.

SANAYİ VE TİCARET BAKANI E. YALIM EREZ (Devamla)
- Müsaade edin, müsaade edin... Dinlemesini öğrenin;
ben cevabını veririm. 

Siz, beni başkalarıyla karıştırıyorsunuz,
Çukobirlik'i batırmıyoruz; birileri tarafından
batırılmış Çukobirlik'i kurtarmaya
çalışıyoruz ve Çukobirlik işçisiyle,
Çukobirlik ortağıyla önümüzdeki
günlerde kurtaracağız. (DYP ve RP sıralarından
alkışlar) 

Yine, Sayın Mete Bülgün “Bu Hükümet,
TÜSİAD ve büyük sermayeyi düşman
ilan etti” dedi. Biz, Türkiye Cumhuriyetinin Hükümetiyiz,
kimseyi düşman etmeyiz; ama, kimsenin hakkının,
başkası tarafından yenilmesine de müsaade
etmeyiz. (DYP ve RP sıralarından alkışlar)


Bizim yaptığımız, bugüne kadar istismar
edilen Anadolu sermayesine, küçük ve orta boy
işletmelere sahip çıkmak; bunların
hakkının, bir avuç büyük sermaye
tarafından yenilmesinin önüne geçmektir.
Bu politikamız doğrudur ve buna devam edeceğiz.
(DYP ve RP sıralarından alkışlar)

Yine, Sayın Mete Bülgün “pancar üreticisi
perişan edilmiştir” dedi. Sayın Bülgün,
eğer pancar üreticisi perişan edilmişse,
perişan eden Sayın Genel Başkanınızdır;
çünkü, pancar fiyatları, Sayın
Genel Başkanınızın Başbakan olduğu
dönemde belirlenmiş ve ilan edilmiştir; bu Hükümetin
bir ilgisi yoktur. 

AHMET KABİL (Rize) - Siz necisiniz orada?..

MEHMET KEÇECİLER (Konya) - Siz, Sanayi ve Ticaret
Bakanısınız...

SANAYİ VE TİCARET BAKANI E. YALIM EREZ (Devamla)
- Müsaade buyurun...

Pancar üreticisi perişan falan da edilmemiştir;
edilmediği şuradan bellidir: Pancar ekim alanları
yüzde 35 oranında artmıştır ve
bütün pancar avansları ödenmiştir.


NECATİ ALBAY (Eskişehir) - Sayın Bakan, doğru
söylemiyorsunuz; yüzde 35 artmamıştır
pancar ekim alanları.

BAŞKAN - Rica ediyorum, müdahale etmeyin. 

SANAYİ VE TİCARET BAKANI E. YALIM EREZ (Devamla)
- DSP milletvekili Sayın Hilmi Develi “KOBİ'ler
konusunda Sanayi ve Ticaret Bakanı konuşmuyor; Sanayi
ve Ticaret Bakanı, yalnız promosyonu konuşuyor”
dedi. Sayın Develi de gayet iyi bilir ki, Türkiye'de
kimse KOBİ'leri konuşmadan ben konuşmaya başladım.
Bugün, birileri, KOBİ'leri konuşuyorsa, benim,
o gün açtığım çığır
nedeniyledir. Ben, tabiî promosyonu konuşacağım;
ben, Türk halkının Bakanıyım,
iki gazete patronunun bakanı değilim. O nedenle, promosyonu
konuşmaya devam edeceğim. (DYP ve RP sıralarından
alkışlar) 

TUNCAY KARAYTUĞ (Adana) - Siz olmasaydınız ne
olacaktı Türkiye'nin hali?!.

SANAYİ VE TİCARET BAKANI E. YALIM EREZ (Devamla)
- Yine “Danıştay ve idarî mahkeme kararlarına
mutlaka uyulmalıdır” dedi. Bakanlığımda,
Danıştay kararlarına uyulmamış
hiçbir örnek yoktur. 

DSP Milletvekili Sayın Mustafa İlimen'i dinleyince
hakikaten üzüldüm ve Ttarım Satış
Kooperatiflerinin niye bu hale geldiğini bir kere daha anladım.
Sayın İlimen “tarım kesiminin tüm
sorunları sahipsizdir” dedi. Sayın İlimen,
o, benim Bakan olduğum dönemde değil, geçen
dönemde, sizin, Trakya Birlik'te çalıştığınız
dönemde herhalde böyleydi; dönemleri lütfen
birbirine karıştırmayın.

METİN ŞAHİN (Antalya) - Demagoji yapma!..

SANAYİ VE TİCARET BAKANI E. YALIM EREZ (Devamla)
- Sayın İlimen “fındık ihracatı
geriledi” dedi. Fındık ihracatı gerilememiştir.
Fındığı ucuza yedirmiyoruz Avrupalıya.
Fındık istismar edilen bir üründü,
fındığı istismar ettirmiyoruz. Hükümetimizin
fındıkta uyguladığı politikayla,
geçmiş yıllarda aynı miktarda satılan
fındığa göre, bu yıl, Türkiye,
300 milyon dolar daha fazla döviz kazanacaktır; bu
da, Türkiye'nin ve Türk üreticisinin lehine bir
durumdur. (DYP ve RP sıralarından alkışlar)

NECATİ ALBAY (Eskişehir) - Fındık borsası
da Almanya'da; Türkiye'de değil en büyük üretici
olmasına rağmen.

SANAYİ VE TİCARET BAKANI E. YALIM EREZ (Devamla)
- Sizin zamanınızda, fındık borsası,
Almanya Hamburg'taydı; bizim zamanımızda,
fındık borsası, fındık fiyatını
Türk Hükümeti belirlemektedir. (DYP ve RP sıralarından
alkışlar)

Sayın İlimen “pancara verilen 4 400 liralık
fiyat farkı yanında, 3 bin lira daha fark verilmelidir”
dedi. Şimdi, bakın, değerli arkadaşlarım,
bu ülkeyi...

MUSTAFA İLİMEN (Edirne) - Sayın Bakan...

SANAYİ VE TİCARET BAKANI E. YALIM EREZ (Devamla)
- Müsaade edin... Müsaade edin... Bak, ben sizi dinledim;
siz de beni dinleyeceksiniz.

Burada her şeyi konuşma hakkına sahibiz özgürce;
yalnız, konuştuğumuz şeyler bir gerçeği
yansıtmalı. Türkçede bir laf vardır
“ya hesap yapmasını bilmiyor, ya dayak yemesini
bilmiyor” derler...

BAŞKAN - Sayın Bakan, 2 dakikanız var efendim.

SANAYİ VE TİCARET BAKANI E. YALIM EREZ (Devamla)
- Tamam efendim, bitiriyorum...

4 400 liralık fiyata 3 bin lira daha fiyat farkı
verirseniz, bu, 33 trilyon lira eder; çünkü,
şeker şirketi bu yıl 11 milyon ton pancar almıştır.
Türk Halkına şekeri kaç paradan yedireceğinizin
hiç hesabını yaptınız mı
3 bin lira daha verirseniz?

Sayın Kul, Bakanlıkta partizanlık yaptığımı
ifade etti. Sayın Kul, partizanlık konusunda sizin
partinize yetişmem mümkün değildir. (DYP ve
RP sıralarından alkışlar)

YAHYA ŞİMŞEK (Bursa) - Yani, belli bir miktarda
yaptığınızı kabul ediyorsunuz
bu ifadenizle.

SANAYİ VE TİCARET BAKANI E. YALIM EREZ (Devamla)
- Bakın, müsaade edin... Rakam vereceğim... Müsaade
edin... İktidarda olduğunuz dönem, benim Bakanlığımda
yaptığınız toplam atama ve görevden
alma 412'dir. Benim, Bakanlığım süresince
dokuz ayda yaptığım -üst teşekkülde
yaptığım- toplam atama 11'dir. Bakanlıkta
kimin partizanlık yaptığı bu bilgilerdedir.

NECATİ ALBAY (Eskişehir) - Şef düzeyine
kadar indiniz Sayın Bakan.

SANAYİ VE TİCARET BAKANI E. YALIM EREZ (Devamla)
- Bakanlıkta, göreve geldiğim günden beri,
hiçbir milletvekilinin hanımı olan dikiş
nakış öğretmenini Bakanlık müşaviri
yapmadım. (DYP ve RP sıralarından “Bravo”
sesleri, alkışlar) 

MUSTAFA İLİMEN (Edirne) - Müşteşar
yaptınız...

SANAYİ VE TİCARET BAKANI E. YALIM EREZ (Devamla)
- O nedenle, burada, partizanlık ithamında bulunurken,
geçmişte yaptıklarınızın
da hesabını vermeniz lazım. 

Hepinizi sevgi ve saygıyla selamlıyorum. (DYP ve
RP sıralarından alkışlar)

BAŞKAN - Teşekkür ederim Sayın Erez.

Bütçenin aleyhinde konuşmak üzere, İstanbul
Milletvekili Sayın Refik Aras, buyurun. (ANAP sıralarından
alkışlar) 

Sayın Aras, süreniz 10 dakikadır. 

Birleşimin başından beri hep dikkatle dinliyorsunuz,
süre konusu zaten malumunuz...

REFİK ARAS (İstanbul) - Sayın Başkan,
Türkiye Büyük Millet Meclisinin değerli üyeleri;
Sanayi ve Ticaret Bakanlığı bütçesi
üzerinde şahsî görüşlerimi arz
etmek için huzurunuza çıkmış
bulunuyorum; hepinizi sevgilerimle, saygılarımla
selamlıyorum.

1957 yılında kurulmuş bulunan Sanayi ve Ticaret
Bakanlığı, Türk ekonomisini sadece tarıma
bağlı olmaktan kurtarıp, sanayi ekonomisine
geçmesini sağlamalıdır.

1957 yılında kurulmuş bulunan Sanayi Bakanlığına
şimdiye kadar hizmet vermiş olan gelmiş geçmiş
tüm bakanları, çalışanları
ve hükümetleri kutluyorum.

İşsizliğin ve fukaralığın önlenmesi,
zengin milletin, zengin devletin oluşturulması, ancak
sanayileşmeyle mümkün olacaktır. Bakanlık,
Türkiye'de sanayi politikasını geliştirmekle
yükümlüdür. Sabah konuşan arkadaşlarımız
bu konuda çeşitli detaylar verdiler. 

Değerli milletvekilleri, Bakanlık, bu ana görevlerini
yerine getirirken, evvela çevreyi korumakla yükümlüdür;
sonra 4054 sayılı Yasanın gereği olarak
rekabet şartlarını koruyacaktır ve
4077 sayılı Yasanın gereği olarak da
tüketiciyi koruyacaktır. 21 inci Yüzyıla
girerken, gümrük duvarları ortadan kalkarken,
dünya ülkeleriyle ticaretimizi artırabilmemiz
için, rekabet edebilir kaliteye ve fiyata sahip olmamız
gerekmektedir. Türkiye olarak biz, her türlü üretimimizi
katlayarak büyütmek zorundayız. Türkiyemizin
müteşebbis ve yaratıcı insangücü
ve potansiyeli, devletin, önünü açması
halinde, bu meseleleri çözebilecek güçtedir.


Sayın Başkan, değerli milletvekilleri; bugün,
ülkemizdeki işletmelerin yüzde 98'ini, toplam
istihdamın yüzde 45'ini, üretimin yüzde
37'sini, yaratılan katma değerin yüzde 30'unu
oluşturan, kısaca KOBİ dediğimiz küçük
ve orta boy işletmelere, Hükümetimiz, mutlaka
sahip çıkmalıdır. 

Hükümet, 1996 yılını KOBİ
yılı ilan etmesine rağmen, özellikle Sayın
Başbakan Yardımcısı, hemen her konuşmasında
KOBİ'lere büyük krediler verileceğini, büyük
destekler verileceğini beyan etmesine rağmen, fiiliyatta,
1996 yılında KOBİ'lere ciddî bir destek
sağlanmamıştır. 1996 yılında
öngörülen 5 trilyonluk bir kaynak dahi kullandırılmamıştır;
oysaki yıl sonuna doğru, KOBİ'ler için,
Sayın Başbakan Yardımcısının
dilinden düşürmediği rakam 100 trilyonlar
civarındadır. 

Sayın milletvekilleri, bu yıl içerisinde,
yaklaşık 5 900 küçük ve orta ölçekli
işletme, kredi için başvurmuş, buna mukabil
ancak 100 civarındaki dosya tekemmül etmiş;
fakat, bugüne kadar hiçbir firmaya bir tek kuruş
kredi verilmemiştir. Ayrıca, Avrupa Birliğinden
sağlanması düşünülen 2,7 milyar
dolarlık proje paketinden de hiçbir fiili uygulama,
maalesef, yapılamamıştır. 

Sanayi ve Ticaret Bakanlığı bünyesindeki
KOSGEB, KOBİ'leri desteklemek için, ödenek
yönünden daha da güçlendirilmek durumundadır.


Rekabet Kurulunun hâlâ kurulamamış olması
-biraz evvel Sayın Bakanımız da belirtti-
önemli bir eksikliktir; kısa zamanda giderileceğini
umut ediyoruz. 

Kanaatimce, Bakanlığın yapacağı en
hayırlı işlerin başında, yaklaşık
250 bin olan küçük ve orta ölçekli
işletmelerin, teknolojik ve malî yönden desteklenmesi
gelmektedir.

Değerli milletvekilleri, bilindiği üzere, Sanayi
ve Ticaret Bakanlığı, geçen temmuz ayında,
basına yönelik bir Promosyon Tebliği çıkardı
ve bu konu, ülkemizde, uzun süre tartışıldı.
Ben de, şahsen, artık, kültür ve tanıtım
amaçlarını taşan, olur olmaz her malı,
ticarete konu malları, gazetelerin, promosyon diye dağıtmaya
kalkmasının doğru olmadığını
düşünüyorum; ancak, serbest rekabet düzeninde
promosyonu, sadece gazeteler değil, ev eşyası
satan, araba satan, meşrubat satan, velhasıl akla
gelebilecek her malı satan pek çok ticarî
kuruluş uygulamaktadır. O halde, çıkarılacak
promosyon yasası, tüm ticarî kuruluşları
içerisine alan ve genel olarak tüketiciyi aldatmaya
mani olacak tedbirleri içeren bir yasa olmalıdır.


Bilindiği üzere, temmuz ayında çıkarılan
Yasa, Sayın Cumhurbaşkanımız tarafından,
bir daha görüşülmesi arzusuyla, Meclise iade
edilmiş bulunmaktadır. Sayın Cumhurbaşkanımız,
Yasayı, gönderdiği yazıda belirttiği,
Anayasanın 9 uncu maddesine, ayrıca kanunların
genellik prensibini içeren Anayasanın 10 uncu maddesine
ve nihayet, basını ekonomik baskı altına
alabileceği gerçeğinden hareketle basın
özgürlüğünü düzenleyen Anayasanın
28 inci maddesine aykırılığı nedeniyle,
Mecliste yeniden müzakeresi için göndermiştir.
Sayın Sanayi Bakanımız, bir konuşmasında,
bir beyanatında, Yasanın, bundan evvel olduğu
gibi aynen çıkarılacağını,
bir tek virgülüne bile dokundurulmayacağını
söylemiştir. Bununla beraber, geçen zaman içerisinde,
gerek Sayın Cumhurbaşkanımızın
yaptığı uyarılar gerekse meselelere daha
olumlu bakma açısından, Meclisimizce konunun
yeniden dikkatle gözden geçirileceğini umuyorum.


Sayın milletvekilleri, Sanayi ve Ticaret Bakanlığının,
kanunun kendisine yüklediği görevleri yürütebilmesi,
tabiî ki, Bakanlığa vereceğimiz bütçe
imkânlarıyla mümkündür. Bakanlığın
1994 bütçesi 1,946 trilyon, 1995 bütçesi
2,588 trilyon, 1996 bütçesi 6,025 trilyon ve 1997
bütçesi de 14,387 trilyondur. Bu bütçe,
geçen seneki rakama göre yüzde 149'luk bir artışı
içermektedir. Bütçenin 3,763 trilyonu transfer
harcamalarına, 2,153 trilyonu cari harcamalara, 8,4 trilyonu
da yatırım harcamalarına tahsis edilmiş
bulunmaktadır.

Değerli milletvekilleri, Sayın Bakanlığın,
1997 yılı programına yeni yatırımlar
koymak yerine, yarım kalan 23 küçük sanayi
sitesi ve 10 adet sanayi bölgesini tamamlaması anafikrini
doğru buluyorum. Bu cümleden olarak, Sayın Bakanımızın
da her safhasını yakından takip ettiği,
Türkiye'nin, gerçekten, GAP'tan sonraki ikinci büyük
projesi olan İstanbul İkitelli Projesine değinmek
istiyorum. 1986 yılında kurulan 33 kooperatife ait
30 bin işyerini bünyesinde bulunduran, bugünkü
değeriyle 100 trilyonları ifade eden bu büyük
site, küçük birtakım rakamlar için
faaliyete geçirilememiştir. Sayın Bakanımız
bu konuyu detayıyla bilmektedir. 

BAŞKAN - Sayın Aras, 2 dakikanız var efendim.


REFİK ARAS (Devamla) -Bu siteye, Sayın Cumhurbaşkanımız
gitmiş, söz vermiştir; Sayın Başbakan
Yardımcımız gitmiş, söz vermiştir;
fakat, küçük birtakım rakamlar oluşamadığı
için henüz tamamlanmamıştır. 1997
yılında, Sayın Bakanımız, kendi
bütçe konuşmasında, bitmek üzere
olan bu kuruluşların tamamlanacağını
vaat etmiştir. 

Değerli milletvekilleri, iki üç konuya değinerek
sözümü bitireceğim. Birincisi, biliyorsunuz,
bir stok affı meselesi çıkarılmıştır.
Bunu şunun için söylüyorum; Sayın
Sanayi ve Ticaret Bakanımız, Odalar Birliğinden
gelmektedir. Sadece bir mesleğe yönelik stok affının
çıkarılması fevkalade yanlış
ve hatalı olmuştur. Aslında af doğru değil;
ama, mümkün ise, bu stok affının bütün
işletmelere ilgilindirilmesi daha doğru olurdu diye
düşünüyorum.

İkinci bir konu ise -bugün gazetelerde var, dün
de vardı- bizim kredi notumuz B+'dan B'ye düşürülmüştür.
Şimdi, birkısım arkadaşlar diyebilirler
ki, bunun önemi var mı; evet, çok önemi
var. 1994 yılında bunun önemsiz olduğunu
iddia eden o zamanın Başbakanının,
daha sonra 5 Nisan tedbirlerini almak zorunda kalmasının
sebebi işte bu kredi notlarıdır.

İSMET ATTİLA (Afyon) - Sebebi başka...

REFİK ARAS (Devamla) - Değerli arkadaşlarım,
son bir cümleyle sözümü bitiriyorum.

Biraz evvel, Sayın Ulaştırma Bakanımız
“ANAP göreve geldiğinde telefon abone sayısı
1 milyon idi, bıraktığı zaman da 8 milyondu;
Doğru Yol Partisinin göreve geldiği 1991 yılında
8 milyon iken, şimdi 16 milyon...” dedi. Ee, güzel
söyledi. Yani, ANAP göreve geldiği zaman 1 milyonu
8 milyona çıkarmış; yani, sekiz misli
büyütmüş. Oysa ki, Sayın Doğru
Yol Partisi -övünerek söylediği rakam- 8 milyonu
16 milyona çıkarmış; yani, bir misli
büyütmüş. 1 ile 8 mukayese ettiğimizde,
başarı anlaşılmış olmaktadır.


Hepinizi saygılarımla selamlıyorum. (ANAP
sıralarından alkışlar)

BAŞKAN - Teşekkür ederim Sayın Aras.

Süresinde bitirdiniz; sağ olun.

Sayın milletvekilleri, onbirinci turdaki bütçeler
üzerindeki görüşmeler tamamlanmıştır.

Şimdi, soru sorma işlemine geçiyoruz.

Bununla ilgili süreyi de başlatıyorum; 20 dakikadır
biliyorsunuz.

Soru sahiplerini okuyorum:

Kayseri Milletvekili Sayın İbrahim Yılmaz,
Amasya Milletvekili Sayın Aslan Ali Hatipoğlu, Burdur
Milletvekili Sayın Yusuf Ekinci, Balıkesir Milletvekili
Sayın Hüsnü Sıvalıoğlu, Trabzon
Milletvekili Sayın İbrahim Çebi, Muğla
Milletvekili Sayın Fikret Uzunhasan, Gaziantep Milletvekili
Sayın Ali llıksoy, Bartın Milletvekili Sayın
Cafer Tufan Yazıcıoğlu, Manisa Milletvekili
Sayın Hasan Gülay, Ordu Milletvekili Sayın
Müjdat Koç, Zonguldak Milletvekili Sayın Tahsin
Boray Baycık, Samsun Milletvekili Sayın Ayhan Gürel,
Samsun Milletvekili Sayın Ayhan Gürel, Eskişehir
Milletvekili Sayın Necati Albay, Zonguldak Milletvekili
Sayın Hasan Gemici, Denizli Milletvekili Sayın Hilmi
Develi, Antalya Milletvekili Sayın Metin Şahin, Kars
Milletvekili Sayın Çetin Bilgir, Antalya Milletvekili
Sayın Yusuf Öztop, Zonguldak Milletvekili Sayın
Hasan Gemici, Rize Milletvekili Sayın Ahmet Kabil, Ordu
Milletvekili Sayın İhsan Çabuk, Kırşehir
Milletvekili Sayın Cafer Güneş, Samsun Milletvekili
Sayın Yalçın Gürtan, Trabzon Milletvekili
Sayın Hikmet Sami Türk, Bayburt Milletvekili Sayın
Suat Pamukçu, Konya Milletvekili Sayın Mehmet Keçeciler,
Konya Milletvekili Sayın A.Turan Bilge, Erzincan Milletvekili
Sayın Mustafa Kul, Mardin Milletvekili Sayın Hüseyin
Yıldız, Ordu Milletvekili Sayın Hüseyin
Olgun Akın, Rize Milletvekili Sayın Avni Kabaoğlu,
Adıyaman Milletvekili Sayın Ahmet Çelik.

Sayın İbrahim Yılmaz?.. Burada. 

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorularımın, delaletinizle
Ulaştırma Bakanı tarafından cevaplandırılmasını
arz ederim. 

        İbrahim Yılmaz

             Kayseri

Sorular:

1- Yoğun bir yolcu talebi olmasına rağmen, daha
önce günde iki sefer yapan Türk Havayolları
Kayseri-istanbul uçak seferleri, neden günde bir sefere
indirilmiştir?

2- Her seferi dolu gidip gelen uçak seferi, yeniden, önceki
gibi günde iki sefere ne zaman çıkarılacaktır?

BAŞKAN -Sayın Bakan, yazılı da
cevap verebilirsiniz, sözlü de.

Buyurun.

ULAŞTIRMA BAKANI ÖMER BARUTÇU (Ömer Barutçu)
- Sayın Başkan,  Türk Hava Yolları, Bakanlığıma
bağlı bulunmamakla birlikte, kendilerine yazılı
cevap arz edeceğimi ifade etmek istiyorum. 

Teşekkür ederim.

BAŞKAN - Peki efendim. Soru, yazılı cevaplandırılacaktır.
Ayrıca, Bakanlık yanlış  seçilmiştir.

Sayın Aslan Ali Hatipoğlu?.. Burada.

Sorusunu okutuyorum:

Türkiye Büyük Millet Meclisi Başkanlığına


Sayın Başkanım, aşağıdaki
sorularımın Sanayi ve Ticaret Bakanı tarafından
cevaplandırmasını arz ederim.

1.Amasya İli merkezinde ve Merzifon İlçemizde
ihalesi yapılıp inşaatları devan eden,
organize sanayi bölgelerinin tamamlanabilmesi için,
gerekli ödenek ayrıldı mı?

2.İl merkezi ve Gümüşhacı
Köyde yapımı sürdürülen, küçük
sanayi sitesi ve Göynücek İlçemizde 30
işyerli ve Hamamözü İlçemizde yine
30 işyerli küçük sanayi siteleri 1997 programına
alındı mı?

3.Yöremizde, ayçiçek üreticileri,
teslim ettikleri ürün bedellerini hâlâ alamamışlar.
Karadenizbirlikten 550 milyar lira alacağın 130 milyarı
Merzifon ve çevresine aittir. Bu bölgenin deprem bölgesi
olmasını da dikkate alırsak, 130 milyar lira
ödenmesi için emir verebilir misiniz?

4.Pancar üreticileri, artan enflasyon dolayısıyla,
pancarın kilosuna 200 lira, artışlardan fark
ediyor; bu farkı, verecek misiniz?

5.Suluova İlçesindeki besi işletmelerini
de içine alacak şekilde planlanan organize besi bölgesine,
1997 yılı içinde yeterli ödenek verilebilecek
mi?

       Aslan Ali Hatipoğlu

       Amasya

BAŞKAN -Buyurun Sayın Bakan.

ULAŞTIRMA BAKANI ÖMER BARUTÇU (Zonguldak) -
Yazılı olarak cevap vereceğim Sayın Başkan.

BAŞKAN - Bu arada, bizim Tunceli organize sanayi bölgesinin
de temelini atacak mısınız efendim?

ULAŞTIRMA BAKANI ÖMER BARUTÇU (Zonguldak) -
Sizin, Tunceli organize sanayi bölgesini öncelikle ele
alacağız Sayın Başkanım.

BAŞKAN -Peki, teşekkür ederim.

Sayın Yusuf Ekinci?.. Burada. 

ASLAN ALİ HATİPOĞLU (Amasya) - Sayın
Başkan, benim bir sorum daha vardı.

BAŞKAN - Efendim, herkesin bir sorusunu okutuyoruz.

ASLAN ALİ HATİPOĞLU (Amasya) - Ama, benim sorum,
öteki Sayın Bakan içindi; Ulaştırma
Bakanı içindi.

BAŞKAN - Sayın Hatipoğlu, burada, aşağı
yukarı 44 arkadaşımızın sorusu
var. 

ASLAN ALİ HATİPOĞLU (Amasya) - Olur mu efendim...

BAŞKAN - Efendim uygulamamız öyle.

ASLAN ALİ HATİPOĞLU (Amasya) - İçtüzüğümüzde
öyle bir uygulama yok ki Sayın Başkan...

BAŞKAN - Efendim, sorunuzu, oraya yazılı intikal
ettiririz...

ASLAN ALİ HATİPOĞLU (Amasya) - Sayın
Başkan, ben, sabah saat 10.00'da geldim; sorularımı
verdim. 

BAŞKAN - Ama, sizin gibi, herkes geldi...

ASLAN ALİ HATİPOĞLU (Amasya) - Lütfen_
İstirham ediyorum Sayın Başkanım...

BAŞKAN - Lütfen_ Rica ediyorum... Oturur musunuz_Uygulamamız
böyle efendim.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın, Ulaştırma
Bakanı tarafında cevaplandırılması
için delaletinizi arz ederim.

        Yusuf Ekinci

             Burdur

1.Burdur İlimizde telefon konuşmalarının
sağlıklı yapılabilmesi için ihtiyaç
duyulan fiberoptik kablo miktarı ne kadardır? Ne
zaman karşılanacaktır?

2.Burdur İlimizin, ilçe, belde ve köylerinde,
cep telefonu ne zamandan itibaren kullanılabilir hale gelecektir?

BAŞKAN - Buyurun Sayın Bakan.

ULAŞTIRMA BAKANI ÖMER BARUTÇU (Zonguldak) -
Yazılı olarak cevaplandıracağım
Sayın Başkan.

BAŞKAN - Yazılı olarak cevap vereceksiniz.

Sayın Sıvalıoğlu?.. Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorularımın Ulaştırma
Bakanınca, aracılığınızla
cevaplandırılmasını arz ederim; saygılarımla.

        Hüsnü Sıvalıoğlu

        Balıkesir

1.Bandırma Askerî Havaalanının,
sivil havacılığa açılması
çok önemli görülmektedir. Turizm ve sanayi
açısından önemi açık olan
bu havaalanı için ne düşünüyorsunuz?

2.Balıkesir'in tek limanı olan Bandırma
Limanı, önemli bir ithalat ve ihracat limanıdır.
Özellikle Etibank, tüm ihracatını bu limandan
yapmaktadır. Yükleme ve boşaltma bu limandan
çok ilkel yapılmaktadır. Bu limanın
verimli çalışabilmesi için ne düşünüyorsunuz?

3.Marmara Adası liman tevsii inşaatı
ve yat limanı, bugüne kadar ihale edilmemiştir.
Turizm için elzem olan bu limanın ihalesi konusunda
ne düşünüyorsunuz?

4.Bölgenin, Balıkesir telekomünikasyonu
da çok ilkel kalmıştır. Bu konuda ne
düşünüyorsunuz?

BAŞKAN - Buyurun Sayın Bakan.

ULAŞTIRMA BAKANI ÖMER BARUTÇU (Zonguldak) -
Yazılı cevap arz edeceğim Sayın Başkanım.

BAŞKAN - Yazılı cevap vereceksiniz.

Sayın İbrahim Çebi?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun, aracılığınızla,
Sanayi ve Ticaret Bakanı Yalım Erez tarafından
cevaplandırılmasını arz ederim.

        İbrahim Çebi

           Trabzon

Soru: Trabzon İli Şalpazarı İlçesinde,
Fiskobirlik'e, ortakları, 1995 yılında 600
ton fındık teslim etmiştir. Yurdumuzun bazı
yörelerinde, Fiskobirlik'e 70-90 ton fındık
veren yerlere Fiskobirlik açıldığı
halde, her türlü yazışması ve incelemesi
yapılmış olan bu ilçeye Fiskobirlik
açacak mısınız?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Sayın Başkanım, geçmişte, bu
tarım satış kooperetiflerine, hiçbir
ekonomik veri hesabı yapılmadan, siyasî düşüncelerle
kooperatifler açılmıştır. Benim
dönemimde, ilave kooperatif açmayı bir yana
bırakın, ekonomik verimliliği yoksa, kapatacağım
efendim.

BAŞKAN - Soru, cevaplandırılmıştır
efendim.

Sayın Fikret Uzunhasan?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın, Bakanlık
bütçesinin görüşülmesi sırasında,
Sayın Sanayi ve Ticaret Bakanı tarafından
cevaplandırılmasını arz ederim.

Saygılarımla.

        Fikret Uzunhasan

               Muğla

İlimiz Muğla Merkez ve Yatağan, Milas, Fethiye
İlçelerinde, organize sanayi bölgelerinin kurulmasının
kaçınılmaz olduğu malumlarınızdır.
Bakanlığınız, bu meyanda, ne gibi çalışmalar
yapmaktadır?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Efendim, göreve geldiğim gün de baktık;
Muğla'da, turizme yönelik sanayileşmeyi teşvik
etmek için, Muğla Merkez, Milas ve Fethiye'ye birer
tane organize sanayi bölgesi, Yatağan'da mermer sanayii
hızla geliştiği için de, Yatağan'a
bir mermer organize sanayi bölgesi programa alınmıştır
ve Fethiye hariç hepsinin yer tespiti yapılmıştır.

BAŞKAN - Soru, cevaplandırılmıştır;
teşekkür ederim.

Sayın Ali Ilıksoy?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın, Sanayi ve
Ticaret Bakanı tarafından yanıtlanabilmesi
için gereğini saygılarımla arz ederim.

        Ali Ilıksoy

        Gaziantep

1.Merkezi Gaziantep'te bulunan Güneydoğubirlik'in
üreticiden satın aldığı antepfıstığı,
kırmızıbiber ve kurufasulye bedellerinin,
halen, 742 milyar lirasının ödenmediğini
biliyoruz. Oysa, Sayın Bakan, her fırsatta, üreticiye
borcunun olmadığını söylemektedir.
Yukarıda meblağı belirtilen üretici borçlarının
tamamı ne zaman ödenecektir?

2.Güneydoğubirlik'te çalışan
işçilerin büyük bir bölümünün
iş akitleri sebepsiz olarak feshedilmek suretiyle, çalışmaları
sona erdirilmiştir. Oysa, son günlerde çıkarılan
işçilerin yerine yeni işçi alındığı
ve bunların da, Sayın Bakanın anlayışına
uygun kişilerden olduğunu duyuyoruz. Bu durumu nasıl
izah edecektir?

3.Çukobirlik Genel Müdürlüğünce,
pamuk üreticisine halen ödenmeyen 1 trilyon 406 milyar
407 milyon lira pamuk alım bedelini ne zaman ödeyeceksiniz?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Birliklere -biraz evvel konuşmamda da ifade ettiğim
gibi- 30 trilyon liralık kaynak paketinin 25 trilyon lirası
ödenmektedir; diğerleri de peyderpey ödenmektedir.

Birliklerin işçi alımı yahut işçi
çıkarmaları şahsım tarafından
değil, birlik yönetim kurulları tarafından
yapılmaktadır. Ben, ancak, siyasî mülahazayla,
partizanca işe adam alıyorlarsa orada müdahale
ederim. Benim dönemimde birliklere siyaset bulaşmayacaktır;
bu sözü verdik, bugüne kadar bulaştırmadık,
bundan sonra da bulaştırmayacağım; ancak,
geçmiş dönemde -yine ifade ediyorum- ekonomik
verimliliğine bakmadan, sırf partizanca düşüncelerle
alınan, hiçbir işe yaramayan, birliklere emek
ve alınterini akıtmadan maaş alan bir tek
adamı, görev sürem zarfında birliklerde
bırakmayacağım; hepsinin işine son vereceğim.

BAŞKAN - Soru, cevaplandırılmıştır
efendim.

Cafer Tufan Yazıcıoğlu?.. Burada.

Sorusunu okutuyorum:

Türkiye Büyük Millet Meclisi Başkanlığına

Sanayi ve Ticaret Bakanlığı bütçesiyle
ilgili sorularım, gereği için bilgilerinize
arz olunur.

Saygılarımla.

       Cafer Tufan Yazıcıoğlu

       Bartın

Soru 1.Bartın İlindeki küçük
sanayi siteleri desteklenecek midir?

Soru 2.Bartın İline ikinci organize sanayi
veya imalat sanayii sitesi yapılması düşünülüyor
mu?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Efendim, Bakanlığımın genel politikası,
sanayii her yerde dengeli bir şekilde geliştirmektir.
Gerek organize sanayi bölgelerinde gerek küçük
sanayi sitelerinde -deminki konuşmalarımda da ifade
ettiğim gibi- politik amaçlar değil ekonomik amaçlar
göz önüne alınarak ve öncelikler göz
önüne alınarak, her türlü işlem
hızla yapılmaktadır. Bartın İli
de, bizim programımızda önceliği olan bir
ildir.

BAŞKAN - Soru cevaplandırılmıştır
efendim.

Sayın Hasan Gülay?.. Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorumun Sayın Sanayi ve Ticaret
Bakanı tarafından sözlü olarak cevaplandırılması
hususunu bilgilerinize arz ederim.

Saygılarımla.

        Hasan Gülay

        Manisa

Soru: Seçim bölgem Manisa'nın üçüncü
organize sanayi bölgesinin kuruluş çalışmaları
devam ediyor. Manisa sanayicilerinin bütün kuruluş
ve altyapı yatırımları için
Bakanlığınızdan maddî hiçbir
talepleri bulunmamaktadır. Yalnız, kurulacak üçüncü
organize sanayi bölgesinin yeri konusunda; Tarım Reformu
Genel Müdürlüğü ve Köy Hizmetleri
Genel Müdürlüğüyle olan bürokratik
konularla ilgili, Bakanlık olarak yardımcı
olmayı düşünüyor musunuz?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Kendi kaynaklarıyla, devletten hiçbir kuruş
beklemeden, bölgesine, vilayetine organize sanayi bölgesi
kurmak isteyenlere hizmet, bizim görev anlayışımızın
temelidir. Onlara teşekkür ederek, yardımlarımızı
sürdürüyoruz. Yalnız bizim Bakanlığımızla
değil, diğer bakanlıklarla da alakalı sorunlarını,
onların adına takip ediyoruz. 

Burada şunu da söyleyeyim: Devlet, hiç organize
sanayi bölgesi olmayan vilayette birinciyi yapacaktır;
ama, birinci organize sanayi bölgesi devlet tarafından
yapıldıktan sonra, ikinciyi, üçüncüyü
devlet kaynaklarıyla yapmamız mümkün değildir.
Onu, özel sektör kendisi yapacaktır; çünkü,
Türkiye'de, genel sanayileşme politikamız ve
sanayileşmenin Türkiye'ye dengeli yayılması,
ancak bu şekilde mümkün olacaktır.

Manisa'daki sanayileşmeye katkılarından dolayı,
bütün Manisalı sanayicilere, burada bir kere
daha teşekkür ediyorum.

BAŞKAN - Teşekkür ederim.

Soru, cevaplandırılmıştır.

Sayın Müjdat Koç?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın, Sanayi ve
Ticaret Bakanı Sayın Yalım Erez tarafından
yanıtlanması için, gereğini saygılarımla
arz ederim.

        Müjdat Koç

             Ordu

Soru 1.Fındık üreticilerimiz, 20 Eylül
1996 tarihinden beri, yatırdıkları fındıklarının
bedellerini almamışlardır. Verilen sözlere
rağmen, yerine getirilmeyen bu ödemeler, kesin olarak
ne zaman yapılacaktır?

Soru 2.Ordu organize sanayi bölgesinde, hak sahiplerinin
alacağı olan istimlak bedelleri şu ana kadar
ödenmemiştir. 1997 yılında, hak sahiplerini
ve yatırımcıları mağdur eden bu
ödemeleri yapmayı düşünüyor musunuz?

BAŞKAN - Buyurun Sayın Bakan.

SANAYİ VE TİCARET BAKANI E. YALIM EREZ (Muğla)
- Sayın milletvekilinin de gayet iyi bildiği gibi -kendi
partilerinin iktidar dönemi de dahil olmak üzere- fındık
üreticisi, parasını altı yedi aydan
evvel almamıştır.

ALİ ILIKSOY (Gaziantep) - Biz iktidar olmadık daha!

SANAYİ VE TİCARET BAKANI E. YALIM EREZ (Muğla)
- Müsaade edin efendim.

BAŞKAN - Bir dakika efendim...

SANAYİ VE TİCARET BAKANI E. YALIM EREZ (Muğla)
- Fiskobirlik, bu yıl, ilk defa, 105 bin ton fındık
almış olmasına rağmen, fındık
üreticisine borcu, birbuçuk ayı geçmemiştir
ve peyderpey ödenmektedir. 

Ordu organize sanayi bölgesinin kamulaştırmadaki
tezyidi bedel davasından dolayı çıkan
farklar, Bakanlığıma verilen bütçe
imkânları nispetinde ödenmeye çalışılmaktadır.


Teşekkür ederim.

BAŞKAN - Soru, cevaplandırılmıştır.


Sayın Boray Baycık?.. Burada. 

Soruları okutuyorum efendim: 

Türkiye Büyük Millet Meclisi Başkanlığına

Sanayi ve Ticaret Bakanlığının bütçesiyle
ilgili sorularımın Sayın Bakan tarafından
cevaplandırılmasını saygılarımla
arz ediyorum. 

       Tahsin Boray Baycık

               Zonguldak

1.Karadeniz Ereğli Organize Sanayi Bölgesinin kamulaştırmada
kullanacağı 1996 yılı için gerekli
olan 25 milyar Türk Lirası verilecek midir? 

2.1997 yılında proje çalışmaları
tamamlanacak mıdır? 

3.1997 yılı için Karadeniz Ereğli
Belen Köyü Küçük Sanayi Sitesi Yapı
Kooperatifine kredi verilecek midir? 

4.Zonguldak İli Devrek İlçesinde organize
sanayi bölgesi kurmayı planlıyor musunuz? 

BAŞKAN - Sayın Bakan...

SANAYİ VE TİCARET BAKANI E. YALIM EREZ (Muğla)
- Yazılı cevap vereceğim efendim. 

BAŞKAN - Sayın Ayhan Gürel?.. Buradalar. 

Soruları okutuyorum efendim: 

Türkiye Büyük Millet Meclisi Başkanlığına


Sayın Başkan, sorularımın, aracılığınızla,
Sayın Ulaştırma Bakanımız tarafından
cevaplandırılmasını arz ederim. 

        Ayhan Gürel

            Samsun

1. Ulaştırma sektöründe akaryakıt
enerjisinin pahalı olması nedeniyle toplutaşımacılık
olan kitle taşımacılığına
dönmeyi planlıyor musunuz? 

2. Seçim bölgem Samsun İli ile Sıvas
ili arasında çalıştırmış
olduğunuz posta treninin gerekli hizmeti vermediği açıktır.
Demiryolu hattının değiştirilmesini, posta
trenini daha süratli, daha konforlu hale getirmeyi planlamayı
düşünüyor musunuz? 

3. Seçim bölgem Samsun İli ile Amasya ve Sinop
illeri arasında banliyö treni çalıştırmak
için gerekli planlamayı düşünüyor
musunuz? 

BAŞKAN - Sayın Bakan...

ULAŞTIRMA BAKANI ÖMER BARUTÇU (Zonguldak) -
Yazılı olarak arz edeceğim Sayın Başkan.


BAŞKAN - Sayın milletvekilleri, konuşmamın
başında da, partiler arasında bir denge tesis
edeyim dedim.  Şimdi, 5  dakikamız var; Cumhuriyet
Halk Partisi ile Refah Partisi milletvekillerinin de soruları
var, onlara sıra gelmedi. (ANAP sıralarından
gürültüler)

MURAT BAŞESGİOĞLU (Kastamonu) - Sayın
Başkan...

BAŞKAN - Efendim bir denge kuralım; bakalım,
tekrar devam edeceğiz.

Cumhuriyet Halk Partisinden, Antalya Milletvekili Sayın
Yusuf...(ANAP sıralarından gürültüler)

MURAT BAŞESGİOĞLU (Kastamonu) - Öyle bir
keyfiyet yok...

BAŞKAN - Arkadaşlar, rica ediyorum...

AHMET KABİL (Rize) - Sabahtan beri burada bekliyoruz.

BAŞKAN - O zaman, sıradan soralım; biz, onu
baştan söyledik, itiraz etmediniz. (ANAP sıralarından
gürültüler)

MURAT BAŞESGİOĞLU (Kastamonu) - Ettik Sayın
Başkan.

BAŞKAN - Efendim?..

MURAT BAŞESGİOĞLU (Kastamonu) -Talep sırasına
göre kayıt yapılmıyor mu Sayın
Başkan; öyle bir uygulama var mı?..

BAŞKAN - Öyle; ama, aynı anda gelen sorular
da var; yani, partiler arasında denge kurmak, sizi niye
o kadar rahatsız ediyor?..(ANAP sıralarından
ayağa kalkmalar, gürültüler)

O zaman, sıradan gidiyoruz, tamam efendim...

Buyurun oturun yerinize.

Necati Albay?.. Burada. 

Sorusunu okutuyorum.

Türkiye Büyük Millet Meclisi Başkanlığına

Aşağıdaki sorumun Sayın Ulaştırma
Bakanımız tarafından yanıtlanmasını
saygılarımla arz ederim.

        Necati Albay

           Eskişehir 

Eskişehir İli içinde halen 44 köyde otomatik
telefon santralı yoktur; bu köylerin otomatik telefon
santralları ne zaman bitirilecektir?

BAŞKAN - Sayın Bakan?..

ULAŞTIRMA BAKANI ÖMER BARUTÇU (Zonguldak) -Yazılı
olarak kendilerine cevap vereceğim Sayın Başkan.

BAŞKAN - Yazılı vereceksiniz.

Sayın Hasan Gemici?..Burada. 

Sorusunu soruyorum.

Türkiye Büyük Millet Meclisi Başkanlığına

SEKA Genel Müdürlüğüne bağlı
Çaycuma ve Aksu Kâğıt Fabrikaları,
ürettikleri kâğıdı satamadıkları
için üretimlerini durdurmuşlardır; diğer
fabrikalar da düşük kapasite ile çalışmaktadırlar.
Refah Partisi ve Doğru Yol Partisi Hükümeti kurulduktan
sonra, SEKA Genel Müdürü ve iki genel müdür
yardımcısı görevden alınmıştır;
SEKA, dört aydır, vekâleten yönetilmekte
ve Yönetim Kurulu yeterli sayısı olmadığı
için toplanamamaktadır.

Şu anda, SEKA'nın ürettiği kâğıdı
satamamasının sebebi, gerekli fiyat değişikliklerini
yapamamasındandır. SEKA'nın teknolojisini
yenileyememe ve personel eksikliği gibi var olan sorunlarının
üzerine yönetim boşluğu eklenmiştir.
Kurum, giderek tükenmektedir. 

Aşağıdaki sorularımın Sanayi ve
Ticaret Bakanı tarafından cevaplandırılmasını
aracılığınızla, saygılarımla
arz ederim.

        Hasan Gemici

           Zonguldak 

1.SEKA'nın böyle bir yönetim boşluğuna
terk edilmesindeki amaç, bu kurumu iflasa mahkûm
etmek midir?

2. Doğru Yol Partisi Kocaeli İl Başkanının
SEKA Yönetim Kuruluna atanmasındaki ölçüleriniz
nelerdir? Siyasî partilerde görevli insanların
KİT yönetim kurullarında görevlendirilmesi
uygulaması devam edecek midir; bunu doğru buluyor musunuz?

BAŞKAN - Evet Sayın Bakan?

SANAYİ VE TİCARET BAKANI E. YALIM EREZ (Muğla)
- Kendilerine yazılı olarak cevap vereceğim
efendim.

BAŞKAN - Yazılı olarak cevap verilecektir.

Sayın Hilmi Develi?.. Burada. 

Sorusunu okutuyorum.

Türkiye Büyük Millet Meclisi Başkanlığına

Aşağıdaki sorularımın Ulaştırma
Bakanı tarafından sözlü olarak yanıtlanmasını
arz ederim.

Saygılarımla.

        Hilmi Develi

             Denizli

Konu: Çardak Havaalanı.

Soru 1.Karayolu ulaşımında Türkiye'de
yaşanan zorluklar ve Denizli'nin yoğun sanayi, ticaret
ve turizm trafiği göz önüne alındığında,
elzem olduğu yadsınmaz havaalanının iyileştirilmesi
konusunda Bakanlığınız çalışmaları
var mıdır?

Soru 2.Türk Hava Yolları uçuş planı
içinde yoğun bir yolcu trafiği  mevcuduyla, zar
zor kaldırmaya gayret eden Çardak Havaalanına
yeni bir terminal binası yapmayı düşünüyor
musunuz; bu konuda herhangi bir proje çalışmanız
var mıdır?

Soru 3.Havaalanında tüm yolcuların bagaj
işlemlerinin, her türlü hava koşullarında,
açık alanda yapıldığı;
bu işlem için tahsis edilebilecek herhangi bir binanın
bulunmadığı Bakanlığınız
bilgisi dahilinde midir?

Soru 4.Sağlıklı ulaşımın
sağlanabilmesi için, terminal-apron arasındaki
yolun düzeltilmesi, pist temizliği ve buzlanmayı
önlemede kullanılan araçların sağlanabilmesi
için Bakanlıkça girişimleriniz olacak
mıdır?

BAŞKAN - Evet Sayın Bakan.

ULAŞTIRMA BAKANI ÖMER BARUTÇU (Zonguldak) -
Sayın milletvekilimizin, sadece Çardak Havaalanıyla
ilgili sorusunu cevaplandırıyorum: Çardak
Havaalanı, biliyorsunuz, askerî bir havaalanıdır;
sivil amaçla kullanılacaktır. Çardak
Askerî Havaalanı terminal binası, 1997 yılı
içerisinde ihale edilecektir.

Diğer sorulara yazılı olarak cevap arz edeceğim.

Teşekkür ederim.

BAŞKAN - Sayın Bakan, soruların bu kısmını
cevaplandırmış, diğerlerini de  yazılı
olarak cevaplayacaklardır. 

Sayın Metin Şahin?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın Sanayi ve
Ticaret Bakanı Sayın Yalım Erez tarafından
cevaplandırılmasını, aracılığınızla,
diliyorum.

1. Başbakan Yardımcısı Sayın
Tansu Çiller tarafından her fırsatta üreticilere
müjde olarak sunulan; ancak, birbuçuk yıldır
Parlamentoya, Hükümete sunulmayan Tarım Satış
Kooperatifleri Birliklerinin özerkleştirilmesi ne zaman
gerçekleşecektir.

2. TÜGSAŞ ve SEKA Genel Müdürlükleri
haksız bir şekilde boşaltıldıktan
sonra, Yönetim Kurulundaki boşlukların doldurulması
sonucu, bu iki kuruluşumuzun uğradığı
yüzlerce milyar lira zararın sorumlusu kim olacaktır?

Bu zararların oluşmasında, Sayın Bakanın,
özelleştirmeye gerekçe olması için
özel bir kasıt mı vardır; hesap kimden
sorulacaktır?

        Metin Şahin

           Antalya

BAŞKAN - Evet Sayın Bakan...

SANAYİ VE TİCARET BAKANI E. YALIM EREZ (Muğla)
- Sayın milletvekilinin TÜGSAŞ ve SEKA Genel
Müdürleriyle alakalı sorusuna cevap vereyim.
Bu kişiler, müfettiş raporlarıyla görevlerinden
alınmışlardır. Bunlar yokken de bu
fabrikalar kurulmuştu ve çok başarılı
genel müdürler görev yapmışlardı.
Bu fabrikalar, müfettiş raporuyla görevden alınan
genel müdürler göreve başladığı
zaman kurulmuş fabrikalar değildir. Bu fabrikaların
genel müdürlerini, benden evvelki siyasî irade
hangi gerekçeyle almışsa, ben, o gerekçeyle
değil, müfettiş raporuyla alıyorum; yerine
de, kurum içerisinden bu işi en iyi yapacak kişileri
atıyorum.

Diğer sorusuna da yazılı cevap vereceğim.

Teşekkür ederim.

BAŞKAN - Soru, cevaplandırılmıştır.

METİN ŞAHİN (Antalya) - Sayın Başkan,
verilen cevap, benim sorduğum sualin karşılığı
değildir.

BAŞKAN - Sayın Bakan “bir kısmını
yazılı cevaplayacağım” dedi

Efendim, 20 dakikamız dolmuştur ve soru sorma işlemi
bitmiştir. (ANAP, DSP ve CHP sıralarından
gürültüler)

Değerli arkadaşlarım, bir dakika... Benim uygulamam
bu değil ki... Bundan sonraki soruları, biz Başkanlık
olarak, ilgili bakanlıklara intikal ettireceğiz, onlar
da size cevap verecekler.

METİN ŞAHİN (Antalya) - Sayın Başkan,
benim sorum başka, ben bunu sormadım ki!..

BAŞKAN - Efendim, Bakan kendi takdiri içinde öyle
cevap veriyor. (ANAP, DSP ve CHP sıralarından  “Öyle
şey olur mu” sesleri, gürültüler)

A. TURAN BİLGE (Konya) - Sayın Başkan... Sayın
Başkan...

BAŞKAN - Rica ediyorum efendim...

A. TURAN BİLGE (Konya) - Ama olur mu efendim; niye cevap
vermiyor?..

BAŞKAN - Ben, Bakan yerine geçip size cevap mı
vereceğim yani!..

A. TURAN BİLGE (Konya) - Bilmiyorsa, cevaplandırmasın.

BAŞKAN - Soru sorma işlemi bitmiştir. (ANAP,
DSP ve CHP sıralarından gürültüler)


A. TURAN BİLGE (Konya) - Sayın Başkan, Yüce
Meclis, zatı âlinize, sorular sorulduğu zaman
aracı olma görevini vermiştir.

BAŞKAN - Tabiî.

A. TURAN BİLGE (Konya) - Ama, siz, bu aracılığı
yapmıyorsunuz... Soru başka oluyor, cevap başka
oluyor...

BAŞKAN - Efendim, bakın, biz aracı olacağız;
ama, soruları da biz cevaplandırmayacağız
herhalde!.. (Gürültüler)

ASLAN ALİ HATİPOĞLU (Amasya) - Sayın
Başkan, başta söylemiş olduğunuz, hakkınız
olmadan aldığınız karardan, sonradan
vazgeçtiniz ve dolayısıyla, İçtüzükte
böyle bir hüküm yok.

BAŞKAN - Hayır, o ilkeyi bozmadım, her milletvekiline
bir soru sordurdum. Oturur musunuz... Rica ediyorum...

ASLAN ALİ HATİPOĞLU (Amasya) - Ben, zabıtlara
geçmesi için söylüyorum...

BAŞKAN - Tamam efendim... Bakın, sabahtan şimdiye
kadar çok istikrar içinde giden bir çalışmamız
var... Rica ediyorum...

METİN ŞAHİN (Antalya) - Sayın Başkanım,
bir kez daha okutur musunuz...

BAŞKAN - Sayın Metin Şahin... Lütfen...
Oturur musunuz yerinize...

METİN ŞAHİN (Antalya) - Sayın Başkan...

BAŞKAN - Efendim, oturur musunuz... Sayın Bakana
soru sordunuz...

METİN ŞAHİN (Antalya) - Sayın Başkan,
benim sorumu bir daha okutur musunuz...

BAŞKAN - Rica ediyorum... Oturur musunuz... Artık,
bitti bu iş... Siz müracaat edersiniz, ben açıklarım...


METİN ŞAHİN (Antalya) - Kâtip üye
yanlış okudu.

BAŞKAN - Hayır efendim, sorunuzun hepsi doğru
okundu.

Şimdi, sırasıyla, onbirinci turda yer alan
bütçelerin bölümlerine geçilmesini
ve bölümleri oylarınıza sunacağım.

Ulaştırma Bakanlığının 1997
malî yılı bütçesinin bölümlerine
geçilmesini oylarınıza sunuyorum: Kabul edenler...
Etmeyenler... Kabul edilmiştir. 

Bölümleri okutuyorum... (ANAP, DSP ve CHP sıralarından
“Ne oluyor!.. Yeniden sayın...” sesleri, sıra
kapaklarına vurmalar, gürültüler)

Peki efendim... (ANAP, DSP ve CHP sıralarından gürültüler,
sıra kapaklarına vurmalar ) 

İtiraz ediyorsanız... Peki, sayalım... (ANAP,
DSP ve CHP sıralarından gürültüler,
sıra kapaklarına vurmalar) 

Hay hay, sayalım... (ANAP, DSP ve CHP sıralarından
gürültüler, sıra kapaklarına vurmalar
)  

Peki arkadaşlar, sayalım... (ANAP, DSP ve CHP sıralarından
gürültüler, sıra kapaklarına vurmalar)


Arkadaşlar rica ediyorum... (ANAP, DSP ve CHP sıralarından
gürültüler, sıra kapaklarına vurmalar
)  

Efendim, sayalım... Tamam, saymadık... Bir daha
oylayacağım tamam...

Kabul edenler... Sayalım arkadaşlar. (ANAP, DSP ve
CHP sıralarından gürültüler)

Arkadaşlar, olabilir... Hata yapabilirim... (ANAP, DSP ve
CHP sıralarından gürültüler) Hata
ettim canım, tamam, saymadım...

MUSTAFA KUL (Erzincan) - Hata olur mu!.. Bu tarafa bakmadan “kabul
edildi” diyorsunuz...

BAŞKAN - Kabul etmeyenler... (ANAP, DSP ve CHP sıralarından
“Yeniden say... Yeniden say...” sesleri) 

Efendim, arkadaşlar sayıyorlar. (ANAP, DSP ve CHP
sıralarından “hop, hop” sesleri, gürültüler)

Arkadaşlar, bir dakika... Neye itiraz ediyorsunuz anlamıyorum
ki!.. Arkadaşlara sayıyı soruyorum...

YAHYA ŞİMŞEK (Bursa) - Sayın Başkan,
Divandaki üyelerin hepsi İktidar Partisinden, bu yüzden,
objektif sayılmayabilir.

BAŞKAN - Kabul etmeyenleri bir daha sayıyoruz...
(CHP, DSP ve ANAP sıralarından gürültüler)
Arkadaşların sayıları arasında
fark var efendim...

Arkadaşlar, şimdi arkadaşlarımız
kabul edenleri... (DSP sıralarından “Bakanlar
geldi” sesleri)

Şimdi, arkadaşımız kabul edenleri 116
olarak saydı, kabul etmeyenleri 115 olarak saydı...
(CHP, DSP ve ANAP sıralarından gürültüler)


Bir dakika efendim... Rica ediyorum... (CHP, DSP VE ANAP sıralarından
gürültüler) Efendim, ihtilaf var, yeniden sayacağız,
Allah Allah... Rakamlar birbirine çok yakın... Rica
ediyorum... (Gürültüler)

Efendim, arkadaşlarımız arasında bir
ihtilaf var, yeniden oylayacağım: Kabul edenler...
(CHP, DSP ve ANAP sıralarından gürültüler)
Rica ediyorum efendim... (CHP, DSP ve ANAP sıralarından
sıra kapaklarına vurmalar, gürültüler)
Ne demek efendim... 

ASLAN ALİ HATİPOĞLU (Amasya) - Çok ayıp.

ADNAN KESKİN (Denizli) - Bu yaptığınız
ayıp Sayın Başkan.

BAŞKAN - Arkadaşlarım sayıyor, benim
bir şeyim yok ki arkadaşlar... (CHP, DSP ve ANAP sıralarından
sıra kapaklarına vurmalar, gürültüler;
RP sıralarından “Devam... Devam...” sesleri)

Kabul etmeyenler...

HİKMET AYDIN (Çanakkale) -Sen ne sahtekâr
adamsın... (CHP, DSP ve ANAP sıralarından
ayağa kalkmalar, gürültüler) Ne sahtekâr
adamsın sen; utanmaz adam...

BAŞKAN - Arkadaşlar, niye bağırıyorsunuz
ben anlamıyorum.

Kabul etmeyenleri oylarınıza sunuyorum... Bölümlerine
geçilmesi kabul edilmiştir.

Bölümleri okutuyorum: (ANAP, DSP ve CHP sıralarından
sıra kapaklarına vurmalar, RP sıralarından
alkışlar)

101 Genel Yönetim ve Destek Hizmetleri... (DSP ve CHP sıralarından
gürültüler)

ASLAN ALİ HATİPOĞLU (Amasya) - Sayın
Başkan... Sayın Başkan...

BAŞKAN - Sayın milletvekilleri, burada ciddî
bir oylama yapıyoruz, bir bütçe oylaması
yapıyoruz. Elbette ki, aramızda ihtilaf olmasın...
Neyin tartışmasını yapıyoruz;
saydık... Arkadaşlar arasında sayı
farkı vardı ve ben yeniden saydım.

ASLAN ALİ HATİPOĞLU (Amasya) - Sayın
Başkan, bu hareketiniz Türkiye Büyük Millet
Meclisine yakışmıyor. Meclisin saygınlığına
gölge düşürüyorsunuz... (ANAP, DSP,
CHP sıralarından gürültüler)

BAŞKAN - Rica ediyorum... Sayın arkadaşlar...
Bakın; buradaki sayıları sayalım...
İhtilaf olunca saymıyor muyuz yeniden? 

Program Kodu 101'i okutuyorum:

A)Ulaştırma Bakanlığı

1.- Ulaştırma Bakanlığı 1997
Malî Yılı Bütçesi

A - CETVELİ

Program

  Kodu    Açıklama                             
                                                   Lira      
   

   101 Genel Yönetim ve Destek Hizmetleri 2 415 800 000 000

 BAŞKAN - Kabul edenler... Etmeyenler...

ORHAN VELİ YILDIRIM (Tunceli) - Yazıklar olsun sana,
sen Tunceli'nin yüzkarasısın... Yazıklar
olsun sana...

BAŞKAN - Sayın Veli Yıldırım,
ben, senden ders alacak değilim... Evvela... 

ORHAN VELİ YILDIRIM (Tunceli) - Yazıklar olsun sana...

BAŞKAN - Sen bana müdahale edemezsin... Oturur musun
yerine... Oturur musun yerine... (Gürültüler)

ALİ RIZA BODUR (İzmir) - Çok ayıp...
Parlamenter saygınlığınızı
yok ettiniz... (ANAP, DSP, CHP sıralarından gürültüler)

BAŞKAN - Yahu ne saygısızlık var; şuradaki
sayıları mı inkâr edeyim? 

ADNAN KESKİN (Denizli) - Ayıp... Ayıp...

BAŞKAN - Yani, sizin isteğiniz doğrultusunda hareket
edip de, kabul edilen bütçeye “reddedilmiştir”
mi diyeyim? Allah Allah... (RP sıralarından alkışlar)

Program 101'i oylarınıza sunuyorum: Kabul edenler...
Etmeyenler... Kabul edilmiştir.

Program Kodu 111'i okutuyorum:


Program

  Kodu    Açıklama                             
                                                  Lira       
    

   111 Ulaştırma Politikasının Düzenlenmesi
723 900 000 000

 BAŞKAN - Kabul edenler... Etmeyenler... Kabul

 edilmiştir.

   112 Ulaştırma İnşaatı İşleri
16 505 100 000 000

 BAŞKAN - Kabul edenler... Etmeyenler... Kabul

 edilmiştir.

   900 Hizmet Programlarına Dağıtılamayan
Transferler 1 462 000 000 000

 BAŞKAN - Kabul edenler... Etmeyenler... Kabul

 edilmiştir.

ALTAN ÖYMEN (İstanbul) - Sayın Başkan...
Sayın Başkan... 

BAŞKAN - Efendim?

ALTAN ÖYMEN (İstanbul) - Karar yetersayısı
yoktur...

BAŞKAN - Efendim, yeni istiyorsunuz..

ADNAN KESKİN (Denizli) - Karar yetersayısını
arayın.

BAŞKAN - Efendim, şimdi isteyin...

ALTAN ÖYMEN (İstanbul) - Karar yetersayısı
yok...

OYA ARASLI (İçel) - 116 var...

BAŞKAN - Hayır, sonradan 139'u geçti efendim...

ADNAN KESKİN (Denizli) - Olur mu Sayın Başkan;
siz söylediniz... 

BAŞKAN - Şimdi karar yetersayısının
aranılmasını istiyor musunuz?

ADNAN KESKİN (Denizli) - Elbette... Elbette...

BAŞKAN - Toplamı okutup oylarınıza
sunacağım ve karar yetersayısını
arayacağım:

Toplamı okutuyorum :

Program

  Kodu    Açıklama                             
                                                  Lira       
    

    TOPLAM 21 106 800 000 000

BAŞKAN - Kabul edenler...

ADNAN KESKİN (Denizli) - 113 kişi var...

BAŞKAN - Arkadaşlar sayıyor efendim...

Şimdi, bir arkadaşımız “139”
öbür arkadaşımız “140”
diyor; itirazınız varsa, bir daha sayayım
efendim. (CHP ve DSP sıralarından gürültüler,
RP ve DYP sıralarından alkışlar) Arkadaşımız
buradakileri saymamış. Biliyorsunuz karar yetersayısı
139'dur... Arkadaşımız 139 saydı; ama,
arkadaşlarımızı saymadığını
söylüyor. 

AYHAN FIRAT (Malatya) - Sayın Başkan, bir daha sayın...

HASAN DENİZKURDU (İzmir) - 134...134...

BAŞKAN - 134 olur mu efendim; 139...

BAŞKAN - Kabul etmeyenler... Kabul edilmiştir; karar
yetersayısı vardır.

Böylece, Ulaştırma Bakanlığı
1997 malî yılı bütçesinin bölümleri
kabul edilmiştir. 

2. - Ulaştırma Bakanlığı 1994 Malî
Yılı Kesinhesabı

BAŞKAN - Ulaştırma Bakanlığı
1994 malî yılı kesinhesabının
bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.

Genel toplamı okutuyorum :

Ulaştırma Bakanlığı 1994 Malî
Yılı Kesinhesabı

A - CETVELİ

      1050 S.K. 83.       madde gereğince  Genel Ödenek
Toplam İptal Edilen Ödenek Dışı
Ertesi Yıla saklı tutulan  Toplamı Harcama
Ödenek Harcama Devreden Ödenek ödenek

 


  







   TOPLAM 2 549 710 838 000 2 188 474 618 000 358 548 705 000
2 514 390 000 5 201 905 000 1 502 039 000

BAŞKAN - Kabul edenler... Etmeyenler... Kabul edilmiştir.

Ulaştırma Bakanlığı 1994 malî
yılı kesinhesabının bölümleri
kabul edilmiştir.

3. - Ulaştırma Bakanlığı 1995 Malî
Yılı Kesinhesabı

BAŞKAN - Ulaştırma Bakanlığı
1995 malî yılı kesinhesabının
bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.

Genel toplamı okutuyorum:

Ulaştırma Bakanlığı 1995 Malî
Yılı Kesinhesabı

A - CETVELİ

      Akredetif taahhüt       art ve dış proje
 Genel Ödenek Toplam İptal Edilen Ödenek Dışı
Ertesi Yıla kred. saklı tutulan  Toplamı
Harcama Ödenek Harcama Devreden Ödenek ödenek

 


  







    TOPLAM 5 805 980 644 000 4 751 873 922 000 1 015 492 599 000
996 473 000 39 610 596 000 1 502 039 000

BAŞKAN - Kabul edenler... Etmeyenler... Kabul edilmiştir.

Ulaştırma Bakanlığı 1995 malî
yılı kesinhesabının bölümleri
kabul edilmiştir.

Ulaştırma Bakanlığı 1997 malî
yılı bütçesiyle, 1994 ve 1995 malî
yılları kesinhesaplarının bölümleri
kabul edilmiştir.

Telsiz Genel Müdürlüğü 1997 malî
yılı bütçesinin bölümlerine
geçilmesini oylarınıza sunuyorum: Kabul edenler...
Etmeyenler... Kabul edilmiştir.

Bölümleri okutuyorum:

1.- Telsiz Genel Müdürlüğü 1997
Malî Yılı Bütçesi

A - CETVELİ

 Program

  Kodu  A ç ı k l a m 
a


 Lira

 101 Genel Yönetim ve Destek Hizmetleri 156 121 000 000

  BAŞKAN - Kabul edenler... Etmeyenler... Kabul edilmiştir.

 111 Telsiz ve Monitör Hizmetleri 295 879 000 000

  BAŞKAN - Kabul edenler... Etmeyenler... Kabul edilmiştir.

 900 Hizmet Programlarına Dağıtılamayan
Transferler 17 500 000 000

  BAŞKAN - Kabul edenler... Etmeyenler... Kabul edilmiştir.

 999 Dış Proje Kredileri 10 000 000 000

  BAŞKAN - Kabul edenler... Etmeyenler... Kabul edilmiştir.

   



  TOPLAM
479 500 000 000

  BAŞKAN - Kabul edenler... Etmeyenler... Kabul edilmiştir.

  (B) cetvelini okutuyorum :

B - CETVELİ

 Gelir

 Türü A ç ı k l a m 
a


                    Lira

 2 Vergi Dışı Normal Gelirler 479 470 000
000

  BAŞKAN - Kabul edenler... Etmeyenler... Kabul edilmiştir.

 3 Özel Gelirler, Hazine Yardımı ve Devlet
Katkısı 30 000 000

  BAŞKAN - Kabul edenler... Etmeyenler... Kabul edilmiştir.

                 TOPLAM 479 500 000 000

  BAŞKAN - Kabul edenler... Etmeyenler... Kabul edilmiştir.

Telsiz Genel Müdürlüğü 1997 malî
yılı bütçesinin bölümleri
kabul edilmiştir.

2. - Telsiz Genel Müdürlüğü 1994 Malî
Yılı Kesinhesabı

BAŞKAN - Telsiz Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.

(A) cetvelinin genel toplamını okutuyorum :

Telsiz Genel Müdürlüğü 1994 Malî
Yılı Kesinhesabı

A - CETVELİ

 Genel ödenek Toplam İptal Edilen Ertesi Yıla
  Toplamı Harcama Ödenek Devreden Ödenek

 




     TOPLAM 105 387 266 000 62 611 597 000 30 748 742 000 12 026
927 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum.

B -CETVELİ

 Tahmin Tahsilat    Lira Lira

 


              

TOPLAM 82 860 000 000 105 397 023 000

BAŞKAN - Kabuledenler... Etmeyenler... Kabul edilmiştir.

Telsiz Genel Müdürlüğü 1994 malî
yılı kesinhesabı kabul edilmiştir.

3. - Telsiz Genel Müdürlüğü 1995 Malî
Yılı Kesinhesabı

BAŞKAN - Telsiz Genel Müdürlüğü
1995 malî yılı kesinhesabının
bölümlerine geçilmesini oylarınıza
sunuyorum: Kabul edenler... Etmeyenler... Kabul edilmiştir.

(A) cetvelinin genel toplamını okutuyorum :

Telsiz Genel Müdürlüğü 1995 Malî
Yılı Kesinhesabı

A - CETVELİ

 Genel Ödenek Toplam İptal Edilen Ertesi Yıla
 Toplamı Harcama Ödenek Devreden Ödenek

 
 
 


       TOPLAM 169 196 927 000 115 053 867 000 52 702 022 000 1
441 038 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat    Lira Lira

 


TOPLAM 134 670 000 000 177 951 357 000

BAŞKAN - Kabul edenler... Etmeyenler... Kabul edilmiştir.

Telsiz Genel Müdürlüğü 1995 malî
yılı kesinhesabı kabul edilmiştir.

Böylece, Ulaştırma Bakanlığı
ve Telsiz Genel Müdürlüğü 1997 malî
yılı bütçeleri ile 1994 ve 1995 malî
yılları kesinhesapları kabul edilmiştir;
hayırlı ve uğurlu olmasını temenni
ederim.

(RP ve DYP sıralarından alkışlar)

Sanayi ve Ticaret Bakanlığı 1997 malî
yılı bütçesinin bölümlerine
geçilmesini oylarınıza sunuyorum...

(DSP ve CHP sıralarından bir grup milletvekili ayağa
kalktı)

METİN ŞAHİN (Antalya) - Sayın Başkan,
yoklama yapılmasını istiyoruz.

BAŞKAN - Kabul edenler...  Etmeyenler... 

OYA ARASLI (İçel) - Sayın Başkan, yoklama
yapılmasını istiyoruz. 

BAŞKAN - Efendim, bölümlerine geçilmesi
kabul edilmiştir... (RP ve DYP sıralarından
gürültüler)

Bir dakika efendim... Karışmayın!

METİN ŞAHİN (Antalya) - Sayın Başkan,
bakmıyorsunuz ki...

BAŞKAN - Efendim, bir dakika... Rica ediyorum... 

Bölümleri okutuyorum:

B) SANAYİ VE TİCARET BAKANLIĞI

1. - Sanayi ve Ticaret Bakanlığı 1997 Malî
Yılı Bütçesi

A - CETVELİ

 Program     Kodu  A ç ı k l a m a        



                        Lira

 101 Genel Yönetim ve Destek Hizmetleri 517 272 000 000

  BAŞKAN - Kabul edenler... Etmeyenler... Kabul edilmiştir.

 111 Sanayi Hizmetleri 9 588 057 000 000

OYA ARASLI (İçel) - Yoklama istiyoruz!

BAŞKAN - Efendim, 3 kişiyle yoklama istenilmez ki!..
(DSP ve CHP sıralarından “hepimiz istiyoruz”
sesleri)

OYA ARASLI (İçel) - Hepimiz istiyoruz.

BAŞKAN - Demin 3 kişi istediniz!..  Şimdi kalktı
arkadaşlarımız.

MAHMUT IŞIK (Sıvas) - Say!

METİN ŞAHİN (Antalya) - Bizim tarafa hiç
bakmıyorsunuz.

MAHMUT IŞIK (Sıvas) - 20 kişi ne zaman 3'e
düştü...

OYA ARASLI (İçel) - Buraya niye bakmıyorsunuz!..

BAŞKAN - Efendim, program kodu 111'i oylayalım da,
ondan sonra...

Kabul edenler... Kabul etmeyenler...  Kabul edilmiştir.
(DSP ve CHP sıralarından “Sayın Başkan,
ayaktayız ve yoklama yapılmasını istiyoruz”
sesleri)

Bir dakika efendim; bu bölümü  oylarken yoklama
isteğinizi nazara alacağım.

 Program     Kodu  A ç ı k l a m a 



Lira

 112 İç Ticaret-Teşkilatlandırma-Tüketicinin
ve Rekabetin 

  Korunması Hizmetleri 190 389 000 000

III. -Y O K L A M A 

BAŞKAN - Efendim, arkadaşlarımız ayağa
kalkıp yoklama isteğinde bulunmuşlardır;
20 kişi olduğunu tespit edelim.

HÜSAMETTİN KORKUTATA (Bingöl) - Tespit edin Sayın
Başkan.

BAŞKAN- Efendim, rica ediyorum... Bir dakika...

Efendim, yoklama isteyen arkadaşlar sırayla isimlerini
yazdırsınlar lütfen...

Ayaktaki arkadaşlar, lütfen, Sayın Türk'ten
itibaren sırayla isimlerinizi söyler misiniz...

Siz tespit eder misiniz Akif Bey. 

Efendim, şu anda 17 kişi var; yoklamayı kabul
etmiyorum; devam ediyorum... (CHP ve DSP sıralarından
gürültüler, RP ve DYP sıralarından
alkışlar) 

Efendim, 17 kişi var! (CHP ve DSP sıralarından
gürültüler)

AYHAN FIRAT (Malatya) - Ne 17'si! Ne 17'si!.. 

ATİLÂ SAV (Hatay) - Ayıp, ayıp!...

BAŞKAN - Esas ayıp yapan sizsiniz; 17 kişiyle
yoklama istenir mi?!

MAHMUT IŞIK (Sıvas) - Ayıp, ayıp!..

AYHAN FIRAT (Malatya) - Sayamıyor musunuz Sayın
Başkan?!.

BAŞKAN - Sayın Fırat, siz, deneyimli bir arkadaşımızsınız...
17 kişi ayağa kalkıyor, yoklama istiyorsunuz...

ATİLÂ SAV (Hatay) - 27 kişi var Sayın
Başkan.

BAŞKAN - Efendim, rica ediyorum... Bakın, sizler
yeni geldiniz...

MAHMUT IŞIK (Sıvas)- Sayın Başkan,
sayın!

BAŞKAN - Sayın milletvekilleri, ben, 17 kişi
ayaktayken nasıl yoklama yapayım?...

ATİLÂ SAV (Hatay) - 17 değil, 27...

BAŞKAN - Efendim, onlar dışarı çıkmışlardı...(RP
ve DYP sıralarından alkışlar) 

ATİLÂ SAV (Hatay) - Sayın Başkan, 27
kişi var; yalan söylüyorsunuz!

BAŞKAN - Canım, şimdi geldiler; Allah Allah...
Ne yapalım... (RP ve DYP sıralarından alkışlar)

ATİLÂ SAV (Hatay) - Ayıp size, ayıp!..

MUSTAFA YILDIZ (Erzincan ) - Ayıp, ayıp!

BAŞKAN - Arkadaşlar, Başkanlığı
zor duruma sokuyorsunuz; rica ediyorum... 

Efendim, yoklama isteyen arkadaşları okuyorum:

Sayın Sav?.. Burada.

Sayın Fırat?..Burada.

Sayın Araslı?..Burada.

Sayın Keleş?.. Burada.

Sayın Cengiz?..Burada.

Sayın Atilâ Sav?..Burada.

Sayın Işık?.. Burada.

Sayın Metin Şahin?..Burada.

Sayın Türk?.. Burada.

Sayın Gürel?.. Yok. (RP sıralarından
“Yok, yok” sesleri)

Bir dakika efendim...

Şimdi, buyurun bakalım, hem yoklama isteyeceksiniz...

YALÇIN GÜRTAN (Samsun) - Gürel değil Sayın
Başkan, yanlış okuyorsunuz, Gürtan olacak.

BAŞKAN - Neyse, fazlası çıkarsa, sorun
yok.

Sayın Gürel?.. Bu, yok.

YALÇIN GÜRTAN (Samsun) - Gürel değil Sayın
Başkan, Gürtan olacak.

BAŞKAN - Sayın Koç?.. Burada.

Sayın Develi?.. Burada

YALÇIN GÜRTAN (Samsun)-  Gürel, Gürtan
olacak Sayın Başkan.

BAŞKAN - Sayın Karahan?.. Burada. 

Sayın Yazar?.. Burada.

Sayın Gökçel?.. Burada.

Sayın Yazıcıoğlu?.. Burada.

A. TURAN BİLGE (Konya) - Başkan, benim ismimi niye
okumadınız?!. 

BAŞKAN - Bir dakika efendim... 

MUSTAFA YILDIZ ( Samsun) - Benim ismimi de okumadınız...

BAŞKAN - Bir dakika efendim; burada olan arkadaşların
kaç kişi olduğunu bir sayayım...

A. TURAN BİLGE (Konya) - Yarım saatten beridir buradayım.


BAŞKAN - Bir dakika arkadaşlar... Tespit edeceğiz
şimdi... Ben gözümle 20 kişiyi tespit etmeden,
ayakta 20 arkadaş olmadıktan sonra yoklamayı
yapmam.. Bir defa, herkes ayakta duracak... Tespit edeyim, ondan
sonra... (RP ve DYP sıralarından alkışlar)

Arkadaşlar, bizi zor duruma sokmayın, rica ediyorum...
Ne oluyor yani!.. 

ATİLÂ SAV (Hatay) - 117'i 139'a çıkarırken
nasıl sayıyordunuz?! 24 kişi ayaktayız,
17 kişi sayıyorsunuz!

BAŞKAN - Efendim, Sayın Gürel gelmedi, değil
mi? 

YALÇIN GÜRTAN (Samsun) - Gürel değil, Gürtan;
yanlış okudunuz Sayın Başkan.

BAŞKAN - Peki; tamam, burada.

Efendim, 16 kişi oldu... (DSP ve CHP sıralarından
“Sayın Başkan, 27 kişi ayaktayız”
sesleri, gürültüler)

Efendim, bir dakika; arkadaşlar öyle yazmışlar.
Bana verdikleri liste bu.

Evet, ayaktaki arkadaşları tespit ediyorum.

Sayın Topuz, Sayın Yıldız... (RP ve
DYP  sıralarından “Sayın Topuz yeni
geldi” sesleri)

ALİ TOPUZ (İstanbul) - Yarım saattir  ben
buradayım; ayıp, ayıp!

AYHAN FIRAT (Malatya) - En büyük saygısızlığı
yapıyorsunuz.

MAHMUT IŞIK (Sıvas) - En büyük terbiyesizliği
yapıyorsunuz.

BAŞKAN - Sayın Şahin, Sayın Toprak,
Sayın Bodur, Sayın Topkan...

Sayın arkadaşlar, yoklama isteyen arkadaşları
bir daha okuyorum: Sayın Sav, Sayın Fırat,
Sayın Araslı, Sayın Keleş, Sayın
Cengiz, Sayın Atilâ Sav, Sayın Işık,
Sayın Metin Şahin, Sayın Türk, Sayın
Gürel, Sayın Koç, Sayın Develi, Sayın
Karahan, Sayın Yazar, Sayın Gökçel,
Sayın Yazıcıoğlu, Sayın Topuz,
Sayın Yıldız, Sayın Şahin, Sayın
Toprak, Sayın Bodur, Sayın Topkan. 

22 kişi oldu, evet...

SALİH KAPUSUZ (Kayseri) - Ayakta olan herkesi yazın
Sayın Başkan.

HASAN DENİZKURDU (İzmir) - Oylama istemi sırasında
olmayan arkadaş var Sayın Başkan.

ATİLÂ SAV (Hatay) - Ayıp... Ayıp...

HASAN DENİZKURDU (İzmir) - Oylama istemi sırasında
olmayan arkadaşlar şimdi ayağa kalkıyor.

BAŞKAN - Tamam efendim, şimdi 20 kişi oldu.


Değerli arkadaşlarım, bakın, bölümleri
seri olarak oylamaya devam ediyoruz. Birinci oylamada, arkadaşlar,
hakikaten, 20 kişiyi bulmamışlardı;
ben, oylamaya devam ettim; ondan sonra geldiler, 20'yi tamamladılar.
Yani, benden ne istiyorsunuz?!

Tamam efendim, şimdi, yoklamaya Adana İlinden başlıyoruz.

(Yoklama yapıldı)

MAHMUT IŞIK (Sıvas) - Sayın Başkan,
sonradan gelenlerin isimlerini okuyalım.

BAŞKAN - Aslında bütçelerde yoklama istemek
şimdiye kadar vaki olan bir olay değildir. Bu bütçeyi
çıkarmak zorunda değil miyiz? Karar almışız,
çıkaracağız. Çıkarmadığımız
zaman, memur maaş almayacak, yatırım yapılmayacak,
devlet faaliyeti işlemeyecek. Bunu engellemenin bir anlamı
var mı?..

ÖNDER SAV (Ankara) - Sayenizde oldu Sayın Başkan,
sayenizde!..

ATİLÂ SAV (Hatay) - Başkan her zaman tarafsız
ve dürüst olmak zorundadır.

BAŞKAN - Sayın milletvekilleri, toplantı yetersayımız
vardır; çalışmalarımıza
kaldığımız yerden devam ediyoruz. (RP
ve DYP sıralarından alkışlar)

V. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414, 1/283,
3/415; 1/492, 3/516; 1/493, 3/517) (S. Sayıları:
134, 135, 103, 102, 151, 150) (Devam)

A) ULAŞTIRMA BAKANLIĞI (Devam)

1. - Ulaştırma Bakanlığı 1997 Malî
Yılı Bütçesi

2. -Ulaştırma Bakanlığı 1994
Malî Yılı Kesinhesabı

3. -Ulaştırma Bakanlığı 1995
Malî Yılı Kesinhesabı

a) Telsiz Genel Müdürlüğü (Devam)

1. - Telsiz Genel Müdürlüğü 1997 Malî
Yılı Bütçesi

2. - Telsiz Genel Müdürlüğü 1994 Malî
Yılı Kesinhesabı

3. -Telsiz Genel Müdürlüğü 1995
Malî Yılı Kesinhesabı

B) SANAYİ VE TİCARET BAKANLIĞI (Devam)

1. - Sanayi ve Ticaret Bakanlığı 1997 Malî
Yılı Bütçesi

2. - Sanayi ve Ticaret Bakanlığı 1994 Malî
Yılı Kesinhesabı

3. -Sanayi ve Ticaret Bakanlığı 1995 Malî
Yılı Kesinhesabı

BAŞKAN - 112'yi tekrar okutuyorum :

Program

  Kodu    Açıklama                             
                                                  Lira       
    

   112 İç Ticaret -Teşkilatlandırma-
Tüketicinin ve Rekabetin

 Korunması Hizmetleri 190 389 000 000

 BAŞKAN - Kabul edenler... Etmeyenler... Kabul

 edilmiştir.

   113 Merkez Dışı Hizmetleri 1 092 913 000
000

 BAŞKAN - Kabul edenler... Etmeyenler... Kabul

 edilmiştir.

   900 Hizmet Programlarına Dağıtılamayan
Transferler 2 363 205 000 000

 BAŞKAN - Kabul edenler... Etmeyenler... Kabul

 edilmiştir.

   999 Dış Proje Kredileri 635 819 000 000

 BAŞKAN - Kabul edenler... Etmeyenler... Kabul

 edilmiştir.


 TOPLAM 14 387 655 000 000

 BAŞKAN - Kabul Edenler... Etmeyenler... Kabul edilmiştir.

Sanayi ve Ticaret Bakanlığı 1997 malî
yılı bütçesinin bölümleri
kabul edilmiştir.

2. - Sanayi ve Ticaret Bakanlığı 1994 Malî
Yılı Kesinhesabı

BAŞKAN - Sanayi ve Ticaret Bakanlığı 1994
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Sanayi ve Ticaret Bakanlığı 1994 Malî
Yılı Kesinhesabı

A - CETVELİ

 Genel ödenek Toplam İptal Edilen Ödenek Dışı
 Toplamı Harcama Ödenek Harcama


TOPLAM                 1 607 802 243 000   1 510 928 489 000 
97 631 422 000    757 668 000

BAŞKAN - Kabul edenler... Etmeyenler... Kabul edilmiştir.

Sanayi ve Ticaret Bakanlığı 1994 malî
yılı kesinhesabının bölümleri
kabul edilmiştir.

3.- Sanayi ve Ticaret Bakanlığı 1995 Malî
Yılı Kesinhesabı

BAŞKAN - Sanayi ve Ticaret Bakanlığı 1995
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Sanayi ve Ticaret Bakanlığı 1995 Malî
Yılı Kesinhesabı

A - CETVELİ

      Akreditif, taahhut       art. ve dış proje
 Genel Ödenek Toplam İptal Edilen Ödenek Dışı
Ertesi Yıla kred. saklı. tut.  Toplamı Harcama
Ödenek Harcama Devreden Ödenek ödenek

 


  







        TOPLAM 3 611 743 577 000 3 159 544 567 000 444 205 916
000 1 043 034 000 9 036 128 000 5 983 000

BAŞKAN - Kabul edenler... Etmeyenler... Kabul edilmiştir.

Sanayi ve Ticaret Bakanlığı 1995 malî
yılı kesinhesabının bölümleri
kabul edilmiştir.

Sanayi ve Ticaret Bakanlığı 1997 malî
yılı bütçesi ile 1994 ve 1995 malî
yılları kesinhesaplarının bölümleri
kabul edilmiştir; hayırlı ve uğurlu olmasını
temenni ederim. (RP ve DYP sıralarından alkışlar)

Sayın milletvekilleri, onbirinci turdaki bütçe
görüşmeleri bitmiştir.

C)ORMAN BAKANLIĞI

1.- Orman Bakanlığı 1997 Malî Yılı
Bütçesi

2. - Orman Bakanlığı 1994 Malî Yılı
Kesinhesabı

3.- Orman Bakanlığı 1995 Malî Yılı
Kesinhesabı

a)Orman Genel Müdürlüğü

1.- Orman Genel Müdürlüğü 1997 Malî
Yılı Bütçesi

2.- Orman Genel Müdürlüğü 1994 Malî
Yılı Kesinhesabı

3. - Orman Genel Müdürlüğü 1995 Malî
Yılı Kesinhesabı

D)SAĞLIK BAKANLIĞI

1.- Sağlık Bakanlığı 1997 Malî
Yılı Bütçesi

2.- Sağlık Bakanlığı 1994 Malî
Yılı Kesinhesabı

3.- Sağlık Bakanlığı 1995 Malî
Yılı Kesinhesabı

a)Hudut ve Sahiller Sağlık Genel Müdürlüğü

1.- Hudut ve Sahiller Sağlık Genel Müdürlüğü
1997 Malî Yılı Bütçesi

2.- Hudut ve Sahiller Sağlık Genel Müdürlüğü
1994 Malî Yılı Kesinhesabı

3.- Hudut ve Sahiller Sağlık Genel Müdürlüğü
1995 Malî Yılı Kesinhesabı

BAŞKAN - Şimdi, onikinci tur bütçe görüşmelerine
başlıyoruz. 

Komisyon ve Hükümet yerlerini aldılar. 

Onikinci turda söz isteyen sayın üyelerin adlarını
okuyorum: DYP Grubu adına Kastamonu Milletvekili Sayın
Haluk Yıldız, Mardin Milletvekili Sayın Mahmut
Duyan; DSP Grubu adına Muğla Milletvekili Sayın
Fikret Uzunhasan, Kastamonu Milletvekili Sayın Hadi Dilekçi,
Uşak Milletvekili Sayın Yaşar Ünal; Refah
Partisi Grubu adına Bolu Milletvekili Sayın Feti
Görür, Kütahya Milletvekili Sayın Metin
Perli, Adıyaman Milletvekili Sayın Ahmet Çelik,
Kayseri Milletvekili Sayın Memduh Büyükkılıç;
Cumhuriyet Halk Partisi Grubu adına Muğla Milletvekili
Sayın Zeki Çakıroğlu, Antalya Milletvekili
Sayın Bekir Kumbul; ANAP Grubu adına Bolu Milletvekili
Sayın Abbas İnceayan, Afyon Milletvekili Sayın
Halil İbrahim Özsoy. 

Şahısları adına söz alan milletvekillerini
okuyorum: Lehte, Karabük Milletvekili Erol Karan, Gaziantep
Milletvekili M. Bedri İncetahtacı, Tokat Milletvekili
Ahmet Feyzi İnceöz; aleyhte, Şırnak Milletvekili
Salih Yıldırım, Sakarya Milletvekili Ahmet
Neidim.

Programımız gereğince, bu turda, Orman Bakanlığı,
Orman Genel Müdürlüğü, Sağlık
Bakanlığı ve Hudut ve Sahiller Sağlık
Genel Müdürlüğünün katma bütçeleri
görüşülecektir. 

Sayın milletvekilleri, bakın, şu anda, Başkanlığımıza
şu kadar soru birden geldi. Şimdi, bunları
nasıl sıraya koyalım? Hadi, bizim yerimize
siz olun bakalım...

SABRİ ERGÜL (izmir) - Geldiği gibi koyun Sayın
Başkan. 

BAŞKAN - Geldiği gibi; ama, hangisini sona, hangisini
başa koyalım? 

CAFER TUFAN YAZICIOĞLU (Bartın) - Takdir sizin Sayın
Başkan. 

BAŞKAN - Başkanlık olarak, biz de zor durumda
kalıyoruz. Yine en iyisi, gruplar arasında bir denge
sağlamak. 

YAHYA ŞİMŞEK (Bursa) - Denge, denge!.. Denge
doğru.

BAŞKAN - Denge; ama, dengeye de itiraz ediyorlar. Dengeyi
sevmeyen ve tasvip etmeyen arkadaşlar var. 

SABRİ ERGÜL (İzmir) - Adaletinle çok
yaşa!..

BAŞKAN - Şimdi, Doğru Yol Partisi Grubu adına,
ilk söz Sayın Haluk Yıldız'da; buyurun
efendim. 

Sayın Yıldız, süreyi, arkadaşınızla
eşit böldünüz değil mi efendim? 

HALUK YILDIZ (Kastamonu) - Evet, efendim. 

BAŞKAN - Peki. 

Süreniz 20 dakikadır. 

DYP GRUBU ADINA HALUK YILDIZ (Kastamonu) - Sayın Başkan,
sayın milletvekilleri; 1997 yılı Orman Bakanlığı
bütçesi üzerinde, Doğru Yol Partisi Grubu
adına görüşlerimi açıklamak
üzere huzurlarınızdayım. Sizleri, Grubum
ve şahsım adına saygıyla selamlıyorum.
(DYP sıralarından alkışlar)

Sayın Başkan, sayın milletvekilleri; Orman
Bakanlığı bütçesi, 6,5 trilyon liradan,
1997 yılı için 11 trilyon 991 milyar 450
milyon liraya çıkarılmıştır.
Görülüyor ki, Orman Bakanlığı
1997 yılı bütçesi yüzde 50 oranında
artırılmıştır. Bu bütçeyle
ormanlarımızın korunması ve geliştirilmesi
için gerekli olan, ormanların bakımı,
gençleştirilmesi, orman yolları, kadastro,
erozyon kontrolü, mera ıslahı, fidan ve tohum
üretimi gibi faaliyetler yapılacaktır. Bu bütçenin,
bu kadar geniş hizmet için yeterli olmadığını
hepimiz biliyoruz; ancak, ekonomimiz göz önüne
alındığında, Orman Bakanlığı
için uygun bir bütçenin hazırlandığı
inancındayız. 

Sayın Başkan, sayın milletvekilleri; ormanların
önemi hepimizce malumdur. Ormanlar, soluduğumuz havanın,
içtiğimiz suyun, soframızdaki gıdanın;
kısaca, çevrenin ve tarımın sigortasıdır.
Ormanlar, insanları günün stresinden uzaklaştıran
barınaklardır. Ormanları, sadece bir odun
hammadde fabrikası gibi görmek, yanılgıya
düşmektir; çünkü, şimdi burada
sayamayacağım pek çok ekonomik, ekolojik ve
sosyal zenginliğin kaynağıdır ormanlar.
Ormanlar, aynı zamanda, turizmin de sermayesidir. 

Sayın milletvekilleri, dünyada, yaklaşık
3,6 milyar hektar iyi durumda orman mevcuttur; yıllık
orman kaybı ise, 24 milyon hektarı bulmaktadır.
Bu çok vahim bir tablodur. Ormansızlaşma,
özellikle gelişmekte olan ülkelerde, gıda
güvenliğini tehdit etmektedir, doğal yaşamı
yok etmektedir, ekonomik çöküntüyle birlikte
büyük göçlere ve sefalete neden olmaktadır.
Ormansızlaşma, sadece vuku bulduğu ülkeleri
değil, aynı zamanda dünyamızı da
çok olumsuz bir şekilde etkilemektedir. Bu menfi
etkilerin en önemlisi, atmosferdeki karbondioksit dengesinin
bozulmakta olduğudur. Bilindiği gibi, ormanlar, en büyük
karbon rezervleridir. Ormanların yok olması, atmosferdeki
karbondioksit oranının artmasına neden olmaktadır;
bu da, sera etkisi, küresel ısınma ve iklim
değişikliği gibi önemli sonuçları
doğurmaktadır. 

Değerli arkadaşlarım, bu konu, dünyanın
en önemli gündem maddesini teşkil etmektedir.
İşte Rio zirvesi: Hepimizin bildiği gibi, 1992
yılında Rio'da yapılan Birleşmiş
Milletler Çevre ve Kalkınma Konferansı, bu
endişelerin sonucu gerçekleşmiştir. Ormancılığın,
çevre ve toplum kalkınması için ne
kadar önemli olduğu, bu konferansta, bir daha gözler
önüne serilmiştir. Bu konferans çıktılarından,
21 inci Yüzyılın bir nevi aksiyon programı
olan Gündem 21, ormancılığa çok
geniş bir yer ayırmıştır. Çölleşme
ile Mücadele Sözleşmesi ile Biyolojik Çeşitlilik
Sözleşmesi imzalanmış ve ormancılık
prensipleri yayımlanmıştır. Aynı
zirvede, bütün dünya için geçerli
olacak ve bağlayıcı nitelikte bir ormancılık
konvansiyonunun hazırlanması konusunda çalışmaların
başlatılmasına da karar verilmiştir.


Rio, önemli bir süreç başlatmıştır.
Bu süreci takiben, 1993 yılında Helsinki'de
yapılan Avrupa Orman Bakanları İkinci Konferansında
alınan dört karara Orman Bakanlığımızın
da imza atmasını memnuniyetle karşıladık.
Bu kararlardan en önemlileri, ormanların sürdürülebilir
bir şekilde idaresini öngören karar ile biyolojik
çeşitliliğin muhafaza edilmesiyle ilgili karardır.

Şunu da belirtmeden geçemeyeceğim: Bu kararlara
imza atmış ve gerekli yükümlülükleri
kabul etmiş olmakla, Orman Bakanlığı,
çevre ve kalkınma konularında ne derece hassas
olduğunu göstermiştir; burada, huzurlarınızda,
kendilerine teşekkür ediyorum. Bu kararların,
ülkemiz ormancılık sektörüne önemli
bir sorumluluk verdiği ortadadır.

Dünyayı Rio Zirvesinde birleştiren çevre
ve özellikle orman konusundaki endişelerin sebepleri
ülkemizde de mevcuttur. Üstelik, bütün Avrupa'nın
yıllar önce kaybettiği doğal ormanlar, ülkemizde
henüz kaybolmamıştır. Doğal ormanlar,
dünyanın üzerine titrediği en önemli
kaynaklardır. Şu anda, uluslararası platformda,
doğal ormanların sürdürülebilir bir
şekilde idaresini garanti altına almak için
müeyyide mekanizmaları oluşturulmaktadır.
Belki de, kısa bir süre sonra, ormanlarını
sürdürülebilir bir şekilde işletemeyen
ülkelerin orman ürünleri, uluslararası ticarete
konu olamayacaktır. Orman Bakanlığının
bütün bu gelişmeleri dikkatle takip ettiğini
memnuniyetle görmekteyiz.

Sayın Başkan, sayın milletvekilleri; kısaca,
Orman Bakanlığı, ülkemizin genel durumundan
kaynaklanan ağır şartlara rağmen, bir millî
savaş vermektedir. Biz, bu durumun bilincindeyiz ve bu çabanın
fasıla vermeden devam ettirilmesi için elimizden
geleni yapmalıyız. Hedef, ormanların korunması
ve sürdürülebilir şekilde geliştirilmesidir.

Bugün, ülkemiz ormanları içerisinde yaşayan
10 milyon orman köylüsü vardır. Bu köylülerin
ortalama yıllık geliri, kişi başına
200-300 dolar civarındadır. Bu nüfus, çok
ağır şartlarda yaşamaya çalışmaktadır.
Bu yörelerimiz, diğer yörelerimizdeki hayat standartlarına
ulaştırılamamış, hayvancılık,
arıcılık, balıkçılık
gibi tarımsal alternatif kaynaklarından mahrum olmuştur.
Bu durum, ormanlar üzerinde büyük bir baskı
oluşturmuştur. Zamanla tükenen ormanlar ve devam
eden yokluk, nihayet, göçlere yol açmıştır.
Bugün, ülkemizde, şehirleşme oranı
yüzde 5, İstanbul gibi büyük kentlerimizde
ise bu oran yüzde 7 ise, bunun sebebi, biraz evvel izah ettiğim
çarpık tablodur.

Bu göçün en tipik örneğini kendi yöremden
verebilirim: Bildiğiniz gibi, Kastamonu, hem orman alanı
yönünden hem de burada yaşayan orman köylüsü
nüfusu yönünden yoğun olan bir yöremizdir.
Sadece ormancılıkla iştigal eden ve geçimini
buradan sağlayan köylerimizde, alternatif üretim
kaynaklarının yokluğu sonucunda, ormanlar yeterince
korunamadığı gibi, köylerden kentlere doğru
büyük bir göç yaşanmaktadır.
Ancak, burada çok zor şartlarda hayatlarını
idame ettirme mücadelesi vermelerine rağmen, ormanları
evladı gibi bakıp koruyan değerli hemşerilerimize
huzurlarınızda teşekkür eder, bunun,
diğer orman bölgelerindeki değerli vatandaşlarımıza
örnek olmasını dilerim. 

Türk Milleti, kültürü ve inancı gereği,
ormanları korumayı bir ibadet olarak kabul etmektedir;
ancak, bazen, cahil bir insanın ihmali veya hain bir zavallının
kasıtlı davranışı sonucunda
ormanlarımızın zarar gördüğünü
biliyoruz. Cehaletle mücadele ederek, insan olana insanlığını
hatırlatarak, ormanlarımızın korunmasını
temin edecek çalışmalar yapmamız lazımdır.


Bu genel göç, bildiğimiz gibi, büyük
kentlerde, çözülmesi zor problemler doğurmaktadır;
oralarda, başta ormanlar olmak üzere, çevre
de büyük bir iskân baskısı altındadır.
İşte, bu göç olgusunu durdurmak ve aynı
zamanda, ormanları baskıdan kurtarmak için,
orman köylülerimizin sorunlarına büyük
önem vermek durumundayız. Bilindiği gibi, gelir
seviyesinin düşük, işsizliğin yüksek
olduğu bizim gibi ülkelerde, ormancılığın
yerel ekonomiler üzerindeki etkisi büyüktür,
özellikle istihdam konusunda önemli rol oynarlar; ancak,
bu nüfusun sadece ormanlara dayalı istihdamı
söz konusu olmayıp, bunların yanında,
sosyal ve ekonomik amaçlı arıcılık,
hayvancılık, el sanatları, meyvecilik gibi
alternatif üretim alanları yaratmak zorundayız;
bu konuda, Hükümetimizin önemli gayretler gösterdiğine
inanıyoruz. Orman Bakanlığımız,
Orman Köylülerini Kalkındırma Fonu oluşturarak
gayretler içerisine de girmiştir; bunu memnuniyetle
takip ediyoruz; ancak, bu gayretlerin yanında, bizler de,
bu sorunlara eğilerek, değişik üretim kaynakları
yaratma çabasında olmalıyız. Bu nedenle,
orman köylülerimizin kalkındırılmasına
yönelik kaynak bulma gayretlerimizi değişik yönlerde
aramamız gerektiğine inanıyorum. 

Sayın milletvekilleri, ormana ve köylümüze
bakış açımızı genişletmeli,
ormanları, sadece odun hammaddesi üreten varlık
olarak değil, barındırdığı
nüfusu da sosyal ve ekonomik çerçevede ele
almalıyız; yani, orman ve onun çevresini
bir bütün olarak düşünmek zorundayız;
bu, köylüler için ne yapılabileceği,
nasıl kaynak yaratılacağı temel stratejimizin
önemli noktasıdır. Bildiğiniz gibi, 6831
sayılı Orman Kanununun 2/b maddesi uyarınca
uygulamalar yapılmış, 400 bin hektar alan
ormandan çıkarılmıştır.
Grubum adına hemen belirtmek isterim ki, bu uygulamaya
taraf değiliz; ancak, kanun gereği yapılan bu uygulamanın
asgarî düzeyde tutulduğunu da memnuniyetle müşahede
etmekteyiz. Ne var ki, şu ana kadar orman rejimi dışına
çıkarılmış olan bu arazilerin,
hiç değilse, orman köylülerine yönelik
bir şekilde tasarruf edilmesi gerekmektedir. Bu arazilerin
büyük bir bölümü, büyük kentler
civarında bulunmakta ve büyük bir rant taşımaktadır.
Mesela, İstanbul Bölge Müdürlüğü
buna tipik bir örnek teşkil etmektedir. Burada, Hazineye
devredilen arazilerin değeri yaklaşık 250 trilyon
lira etmektedir. Şu anda, bu arazilerde, kaçak yollarla
hızlı bir yapılaşma devam etmektedir.
Kanunî yollarla vatandaşın ihtiyacına
açılırsa, buralardan elde edilecek gelir
orman köylerimizin kalkınmalarına kanalize
edilebilir. 

Diğer taraftan, ülkemizdeki ormanlar içerisinde
yaylacılık faaliyetleri de halkımızın
gelenekleri gereği eskiden beri devam edip gelmektedir. Özellikle,
ülkemizin güney kesimlerinde yayla olarak kullanılan
yörelerimizde, yine, orman içinde her türlü
tedbire rağmen kontrolsüz bir yapılaşma
sürmektedir. İşte, Adana Tekir Yaylasında
oluşan tablo da buna örnektir.

Bu yörelerimizi turizm amaçlı kanunî
düzenlemelerle ele alarak, buralardan elde edilecek gelirleri
orman köylerimizin kalkındırılması
için kullanmalıyız.

Yine, orman köylerimizin civarında bulunan ormanlardaki
av potansiyeli de planlanıp, özel avlaklar şeklinde
düzenlenmeli ve köylerimize ek gelir temin edilmesi
sağlanmalıdır. 

İşte, yukarıda belirttiğim stratejik adımların
bazıları bunlardır. 

Sayın Başkan, sayın milletvekilleri; ormanlarımızın
korunmasında en önemli faktör, bildiğiniz
gibi, orman köylülerinin kalkındırılmasıdır.
Buna ilişkin Hükümet uygulamalarını
desteklemekteyiz; ancak, daha gayretli olabilmemiz için,
1996 yılına göre, yüzde 12 gibi düşük
bir artışla 800 milyardan 900 milyara çıkarılan
Or-Köy bütçesinin de artırılması
gerektiğine inanıyoruz. 

Diğer yandan, ülke ormanlarının genişletilmesi
de önemli hedeflerimiz arasındadır. Bu amaçla,
ağaçlandırma, tohum ve fidan üretim çalışmaları,
önemle üzerinde durduğumuz ormancılık
faaliyetleridir. Bu faaliyetlerin daha da artırılması
gerektiğine inanıyoruz. 300 bin hektar olarak hedeflenmiş
olan ağaçlandırma miktarının,
hiç değilse, 100 bin hektarın altına
düşmemesi gerekmektedir. 

Özel ağaçlandırma çalışmaları
teşvik edilerek, tüzel ve özel şahısların
bu alanlara yönelmesi için gerekli kanunî kolaylıkları
sağlamalıyız. Bu kabil örnekler, birçok
ülkede olumlu neticeler vermiştir. İşte,
Şili ve Güney Kore örnekleri karşımızda
durmaktadır. Mesela, Güney Kore'de, 17 bin köy
kooperatifi aracılığıyla, 10 yılda
planlanan 1 milyon hektar ağaçlandırma hedefine
5 yılda ulaşılmıştır.


Ayrıca, tarımın sigortası olan erozyonu
önleme çalışmalarına da mutlaka
hız kazandırılması gerektiğini
vurgulayarak belirtmek isterim. 

Sayın Başkan, sayın milletvekilleri; Orman
Bakanlığının dış ilişkileri
çerçevesinde, ormancılık alanında
dünyanın en büyük organizasyonu olan ve
1997 yılında ülkemizde yapılması
kabul edilen 11 inci Dünya Ormancılık Kongresi,
ekim ayı ortasında, Antalya'da yapılacaktır.
6 yılda bir yapılan ve 1997 yılında
ülkemizde yapılması kabul edilen, 11 inci Dünya
Ormancılık Kongresi, dünyada, ormancılık
zirvesi olarak kabul edilmektedir.

Yine, dış ülkelerle yürütülen
iyi ilişkiler neticesinde, Genetik Çeşitliliğin
Yerinde Korunması Projesi, Muş-Bingöl Kalkınma
Projesi, Yozgat Kırsal Kalkınma Projesi, Doğu
Anadolu Havza Geliştirme Projesi, Türkiye Tarımsal
Araştırma Projesi, Türkiye Kavakçılığını
Geliştirme Projesi gibi projelere dışkaynak
sağlanmıştır.

Ormanlarımızın korunması ve geliştirilmesi
çalışmalarına, bugüne kadar olduğu
gibi, büyük bir etkinlikle devam edildiği görülmektedir.
Yapılan yasal düzenlemeler ve devlet-vatandaş
işbirliğiyle -bugüne kadar olduğu gibi- orman
suçlarına ilişkin davalar 360 binlerden 120
bin civarına düşürülmüş
olup, orman-halk münasebetlerinin daha da iyi seviyeye getirilmesi
çalışmalarının sürdürüldüğü
bilinmektedir.

Orman yangınlarına karşı, çağın
teknolojik bütün imkânları sağlanıp
kullanılmak suretiyle, mücadeleye devam edilmektedir.
Son yıllarda en aza düşürülmüş
olan yıllık yanan orman alanlarının
daha da aşağı miktarlara indirilmesi için
yeni teknolojilerin kullanılmasına devam edilmesi
en büyük temennimizdir. Yanan orman alanlarının
yılı içinde ve derhal ağaçlandırılması
da sevindirici bir husustur. 

Bu arada, orman yangınlarıyla mücadele uğrunda
şehit olanların hepsine Allah'tan rahmet dilerim.
Ayrıca, fedakârca çalışan, başta
Orman Bakanımız olmak üzere, Orman Bakanlığı
personelini de kutlar, çalışmalarının,
başarılarının devamını
dilerim. 

Sayın Başkan, sayın milletvekilleri; ormanlarımızın
ekonomik ve ekolojik fonksiyonlarının yanı
sıra, sosyal ve kültürel fonksiyonlarını
da geliştirmeliyiz. Bu meyanda, moral ve estetik konulu
faydaları halkımızın ihtiyaçlarına
sunmalıyız. Bu yöndeki faaliyetlerin orman-halk
ilişkilerini iyileştirecek en önemli çalışmalar
olduğu gözardı edilmemelidir. 

Bu bahsettiğimiz faaliyetlerin gerçekleştirilmesi
için, Orman Bakanlığımızın
her yönden güçlendirilmesi gereklidir. Tespitlerimiz
odur ki, Orman Bakanlığında büyük
bir eleman açığı bulunmaktadır.
Mesela, Orman Genel Müdürlüğünü ele
alacak olursak, Kastamonu Orman Bölge Müdürlüğündeki
16 müdür yardımcısı kadrosunun
11 adedi boştur, 87 bölge şefi kadrosunun 37
adedi boştur, 579 orman muhafaza memuru kadrosunun 238 adedi
boştur. Genel olarak, Orman Genel Müdürlüğümüzdeki
470 civarında teknik eleman, 4 bin civarında orman
muhafaza memuru ile diğer personel açığı,
üretim, gençleştirme, bakım ve orman
yangınlarıyla mücadele çalışmalarını
sekteye uğratmakta ve büyük oranlarda parasal kayıplara
sebep olmaktadır. Buna örnek verecek olursak, Orman
Genel Müdürlüğünce planlanmakta olan yeni
yaklaşım modelleriyle ülkemizin orman ürünleri
açığı kapatılmaya çalışılmaktadır.
Bu amaçla çeşitli projeler gündeme getirilmiştir;
ancak, eleman yetersizliği, bu denli entansif çalışmaya
imkân vermemektedir. Halbuki, uygun bakım metotları
uygulanacak olursa, şu anda, bakım çalışmalarından
2,8 milyon metreküplük üretimin 6 milyon metreküpe
çıkarılması mümkün olacaktır.
Ormanlarımızın sürdürülebilir
bir şekilde işletilmesi için uygulanacak olan
yeni idarî planları için de, yetişmiş
ve kalifiye elemana ihtiyaç vardır.

Uzun yıllardan beri yürütülen kadastro çalışmaları,
maalesef, hedefine ulaşmamıştır. Ormancılık
alanının ancak yüzde 66'sında kadastro
çalışması yapılmıştır.
Bu da, orman alanlarının sağlıklı
bir şekilde korunmasını engellemektedir.

BAŞKAN - Sayın Yıldız, iki dakikanız
var; bugün hiç kimseye süre uzatmayacağım.

HALUK YILDIZ (Devamla) - Tamam Sayın Başkan, bitiriyorum.

Eleman açığının mümkün
olan seviyelerde kapatılması, ülke ormancılığının
yararına olacaktır. 

Diğer yandan, orman işçisinin de birçok
sorununun olduğunu biliyoruz. Devamlı ve geçici
işçilerin sorunlarını da Hükümet
olarak çözme gayreti içerisindeyiz. İşçilerimizin
ücretlerinin günümüz koşullarına
göre tespit edilmesi de, Hükümetimizin hedefleri
arasındadır.

Sayın Başkan, Sayın Bakan, sayın milletvekilleri;
orman ve ormancılık, ülkemizin vazgeçilmez
ve hayatî önemi haiz bir sektörüdür.
ülke ormancılığının geliştirilmesi
yönünde atılacak her adımı desteklediğimizi
belirtirken, orman ve çevresindeki toplumu da birlekte
ele alan politika ve yeni yaklaşımların takipçisi
olduğumuzu ifade ederim. 

Bu duygularla, Orman Bakanlığı bütçesinin
Bakanlığımız çalışanlarına,
ülkemize ve milletimize hayırlı olmasını
diler, Yüce Heyetinizi saygıyla selamlarım.
(DYP sıralarından “Bravo” sesleri, alkışlar)

BAŞKAN - Teşekkür ederim Sayın Yıldız.

DYP Grubu adına, ikinci konuşmayı yapmak üzere,
Mardin Milletvekili Sayın Mahmut Duyan; buyurun efendim.
(DYP sıralarından alkışlar)

Sayın Duyan, sizin de konuşma süreniz 20 dakika;
süreyi uzatmıyorum, 

HACI FİLİZ (Kırıkkale) - 1 dakika
alacağımız var Sayın Başkan.

DYP GRUBU ADINA MAHMUT DUYAN (Mardin) - Sayın Başkan,
Değerli milletvekilleri; Sağlık Bakanlığının
1997 malî yılı bütçesi üzerinde
Doğru Yol Partisi Grubu adına söz almış
bulunuyorum. Sözlerime başlarken, sizleri, Grubum ve
şahsım adına saygıyla selamlıyorum.

Çağdaş demokrasilerde, devletin yurttaşlarına
verebileceği en büyük ve en anlamlı hizmet,
toplum ve birey sağlığını yaygın
ve ciddî bir koruma altına alan doğru ve dinamik
bir sağlık politikası oluşturup hayata
geçirmesidir; çünkü, sosyal ve hukuk devleti
anlamının temel niteliklerinden biri ve en önemlisi,
kişinin beden ve  ruh sağlığı içinde
yaşama hakkının devletin güvencesi ve
sorumluluğu altında bulunmasıdır. 

İnsan Hakları Bildirgesinde ve Dünya Sağlık
Örgütü Anayasasında sağlık, bir
insan hakkı olarak tanımlanmıştır.
Irk, din, politik inanç, ekonomik ve sosyal durum farkı
gözetmeksizin herkesin ulaşılabilecek en yüksek
sağlık düzeyine kavuşması, temel
haklardan biridir. Bu hakların gerçekleşmesi
için sağlığa yapılan yatırım,
insana yapılan yatırımdır. Bu tanım,
sağlıktaki eşitsizliklerin kabul edilmeyeceği
gerçeğini içermektedir. Bu yüzden, sağlığı
yalnız piyasa ekonomisine bırakmak, doğru ve
insanî değildir. Sağlıkta acımasız
rekabet, adaletsizliğe, güvensizliğe ve insanî
değerlerin zedelenmesine yol açacaktır. Sağlık,
yalnızca hekimlerin ve politikacıların sorunu
değildir. Bu sorunu, tüm toplumun ortak sorunu olarak
irdelemek gerekir. Bu yüzden, toplumun tüm kesimleri,
bu sorunla ilgili görüş belirtmeli ve tavır
almalıdır. 

Ülkemizde, sağlık hizmetlerine yönelik olarak
olumlu birtakım çalışmalar yapılmakla
beraber, yüzeysel çalışmalar tercih edilmiştir.
Uzun vadeli, sorunlara köklü çözümler
getiren çalışmalar, şu veya bu nedenlerle
uygulamaya konulmamıştır. Konu, beş
yıllık kalkınma planları ile hükümet
programlarına sıkıştırılmış
ve günün şartlarına göre hazırlanmıştır.


Sorunlara, politik tedbirlerle değil, daha geniş kapsamlı
olan, kalıcı devlet polikası haline getirilmiş
uzun vadeli programlarla yaklaşmakta yarar görmekteyiz.
Bir bakıma, bir sorumluya veya bir döneme bırakmak
yerine, sağlık konusunu ulusal sağlık politikasına
dönüştürmenin sağlık konusunda
yapılmış en büyük hizmet olacağı
inancındayız. Kalıcı, hedefleri belli,
çağdaş ve sosyal bir hukuk devleti olan ülkemizin
ulusal sağlık politikası, Dünya Sağlık
Teşkilatı ve Türk Tabipler Birliğinden alınan
görüşler doğrultusunda oluşturulmalıdır.
Hükümetler değişse bile, bu politikaların
devam etmesi gerekir. 

Sağlık Bakanlığı içinde, tedavi
edici hizmetler, koruyucu sağlık hizmetlerine göre
daha öncelikli olarak ele alınmakta, Bakanlık
bütçesinin üçte ikisi tedavi kurumlarına
ayrılmaktadır. Bu durum, tüm koruyucu sağlık
hizmetleriyle beraber, ana-çocuk sağlığı
ve aile planlaması hizmetlerini de olumsuz etkilemektedir.


Aile planlamasına gerekli önem verilmeli; herkes,
istediği kadar değil, bakabileceği kadar çocuk
yapmalıdır. Türkiye nüfusunun yüzde
60'ı doğurganlık çağındaki
kadın ve çocuklardır. Nüfusun üçte
birini 15 yaşın altında ve yüzde 9,4'ünü
de 5 yaşından küçük çocuklar
oluşturmaktadır. 15-49 yaşları arasındaki
kadınlar, toplam nüfusun içerisinde yüzde
25'lik bir nüfus grubunu oluşturmaktadır.

Ana ve bebek ölüm hızı yüksektir;
doğuda binde 60, Türkiye genelinde binde 52,6'dır.
Tüm gebeler, doğum öncesi bakım hizmetlerinden
yararlanamamaktadır. Beslenme yetersizliği önemli
bir problemdir. 5 yaş altı çocuklarda ishalli
hastalıklar ve akciğer hastalıkları sık
görülmekte ve ölüm nedenleri arasında,
ön sıralarda yer almaktadır. 

Bölgelerarası dengesizlik, en çok, sağlık
konusunda kendisini gösterir. Özellikle, Güneydoğu,
Doğu ve İç Anadolu Bölgesi, diğer bölgelere
göre çok daha kötü durumdadır. Özellikle,
aile planlaması pek işlenememektedir. 

Bu bölgelerdeki hastanelerin tümüne, özellikle,
kadın doğum ve çocuk hastalıkları
uzmanları atanmalıdır. Hekim, uzman hekim
ve sağlık personeli boşluğu doldurulmalıdır.
Hastanelerin altyapıları eksiktir. Türkiye'de,
hekim dağılımı dengesi sağlanmalıdır.
 

Sayın Başkan, değerli milletvekilleri; bölgelerde,
eğitim hastanelerine ve branş hastanelerine önem
verilmelidir; bu kurumlar çoğaltılmalıdır.


1989 yılına kadar, Bakanlık bünyesinde
bulunan sağlık meslek liselerinin 99 adedi, sağlık
altyapısı, fiziksel, mekânsal ve eğitsel
imkânlara sahip bir şekilde, il merkezlerinde açılmıştır.
1989 yılından sonra, sadece politik nedenlerle,
plansız, amaçsız bir şekilde, yüzde
339'luk bir artışla, 182 adet yeni sağlık
meslek lisesi açılmıştır. Böylece,
1991 yılına kadar olan üç yıllık
sürede, yüksek sayıda, fakat, düşük
nitelikte, eğitim ve öğretim yönünden yetersiz,
büyük bir kitlenin oluşmasına sebebiyet
verilmiştir. Bu tür hatalara bir daha düşülmemesi,
en büyük beklentimizdir. 

1950'li yıllarda, Türkiye Ulusal Verem Savaş
Dernekleri Federasyonunun bilimsel ve yönetsel öncülüğünde
başlatılan ve 1970'li yıllarda “Türk
mucizesi” olarak nitelendirilen verem savaş hizmetleri,
neredeyse durma noktasına gelmiştir. 1970'li yıllarda
aktif veremli sayısı binde 1 iken, bugün binde
4'e kadar yükselmiştir. Bu oran, gelişmiş
ülkelerde, hemen hemen, sıfır noktasına
inmiştir. 

Bu nedenle, tüberküloz tedavisi, koruyucu hizmetler,
eğitim, laboratuvar tanı metotları ve ulusal
tüberküloz kontrol programının değerlendirilmesi
konusunda gerekli olan ön ödenek, araç ve gereçler,
acilen karşılanmalıdır. 

Genç bir nüfusa sahip olan ülkemizde, yarınlarımızın
güvencesi olan gençlerimize sahip çıkmak
zorundayız. Onları, alkol, uyuşturucu ve tütün
alışkanlıklarına karşı
devamlı uyarmalı ve korumalıyız. Basın,
televizyon ve eğitim yoluyla, gençlerimizin bu tür
alışkanlıkların tutsağı
olmamaları için gerekli önlemleri almalıyız.


Toplumumuzu, çağımızın vebası
olan AIDS konusunda bilinçlendirmeli ve bu hastalığa
karşı korunma yöntemlerini anlatmaya devam etmeliyiz.


Bu hastalıklar ve sebeplerinin araştırılması
ve bunlara karşı savaşım, uluslararası
işbirliğiyle gerçekleştirilmelidir. 

Bugün, dünyada, insan sağlığını
tehdit eden “bağışıklık yetersizliği
hastalığı” olan AIDS'e karşı
savaşım, büyük çaba istemektedir.
Hastalığın aşısı ve etkili
tedavi yöntemleri olmadığı sürece,
aydınlatma ve danışma, AIDS'in daha fazla
yayılmasını önlemeye yardımcı
olacak en önemli araçtır. Bu suretle, insanlar,
hem kendilerini hem başkalarını koruyacak
şekilde sorumlu davranmayı öğrenecektir.

Eskiden beri söylenen bir sözü sizlere hatırlatmak
istiyorum: “Önlemek, tedaviden daha iyidir.” Bu,
günümüzde, sağlık politikasını
belirleyen temel ilke olmalıdır. 

Günümüzde, ısrarla üzerinde durulması
gereken bazı konuları şöyle sıralamak
istiyorum:

Alkol ve nikotin bağımlılığı,
ilaç ve uyuşturucu kullanımı, kalp
ve dolaşım hastalıklarının baş
sebebi olan ve kısmen kanser ve daha başka hastalıklara
yol açan yanlış ve dengesiz beslenme, hareketsizlik
gibi sağlığı tehlikeye sokan davranışlar
ortadan kaldırılmalıdır.

Kronik hastaların, sakatların ve bunların
ailelerinin, bu çaresiz duruma alışmalarına
yardımcı olacak şekilde bazı çalışmalar
yapılmalıdır.

Bütün vatandaşların, ekonomik ve sosyal
durumları ne olursa olsun, sağlıklarının
korunması ve düzeltilmesi bakımından
eşit olanaklara sahip olmaları gerekir.

Sağlık hizmetleri dengeli bir şekilde yaygınlaştırılmalıdır.
Özellikle, temel sağlık hizmetleri ve koruyucu
sağlık hizmetleri, tüm yurt sathında, yeterli
ve etkili şekilde yaygınlaştırılmalıdır.

Hasta sevk zincirine riayet edilmeli, büyük kentlerdeki
hastanelerde hastaların birikimi önlenmelidir. Büyük
kentlerdeki hasta birikimlerinin sebebi, taşradaki hastanelerde
hekim açığı olmasından, yardımcı
hizmetliler ve araç gereç olmayışından,
bölge ve branş hastanelerinin olmayışından
kaynaklanmaktadır. Bu yüzden, bölgede, branş
ve ihtisas hastaneleri süratle hayata geçirilmelidir.


Sağlık kesiminde, insangücünün dağılımı
açısından, hem iller arasında hem
de kırsal, kentsel alanlar arasında dengesizlik
görülmektedir. Hekimlerin, yüzde 50,9'u, uzman
hekimlerin yüzde 54,6'sı, İstanbul, Ankara,
İzmir başta olmak üzere, ülkenin yedi büyük
kentinde toplanlandığından, sağlık
hizmetlerine en çok ihtiyacı olanlar, bu hizmetlerden
daha az yararlanmak durumunda kalmaktadır. Hükümetimiz
tarafından çıkarılacak olan hekim
dağılım kanunu, birinci, ikinci ve üçüncü
bölge ve standart kadro istemi, umarız ki, hekim dağılımına
büyük rahatlık getirecektir. 

Ülkemizdeki sağlık birimlerinin taşıt
eksikliği süratle giderilerek, gezici saha hizmetleri
yanında, çocuk, kadın doğum, dahiliye,
diş hekimi gibi temel branşlarda oluşturulacak
ekiplerle, bunların yanında, röntgen, laboratuvar
araç gereçleriyle donatılmış
mobil dispanserler oluşturarak, sağlık hizmetlerine
ihtiyacı olan yörelerde hizmet sunumunda bulunulmalıdır.


Sağlık personelinin istihdam ve özlük haklarına
ilişkin iyileştirmeler yapılmalı; hemşireler,
mezuniyet sonrası seçecekleri branşlarda ihtisas
yapmalıdır. 

Genel sağlık sigortası ve özel sağlık
sigortası yaygınlaştırılmalıdır.


Sağlık kurumlarındaki çok başlılık,
insan sağlığını yakından ilgilendiren
gıdada da söz konusudur. Halbuki, hijyenik koşullarda
üretilmiş bir gıdanın uygun şartlarda
tüketiciye ulaşması koruyucu sağlık
hizmetlerinin ilk halkasını oluşturmakta ve
bu hususun temini, tüm dünya ülkelerinde, tıp
bilgisine sahip uzman kişiler tarafından sağlanmaktadır.
Bu konuda aslî görevi olup koordinasyonu sağlayabilecek
tek kurum, Sağlık Bakanlığıdır.


Sağlık hizmetleri ve millî eğitim, hükümet
politikası değil partilerüstü politika olmalı,
Türkiye Cumhuriyet Devletinin çağdaş ve
yerleşik ulusal politikası olmalı ve her tür
politik kavganın dışında tutulmalıdır.


Sayın Başkan, değerli milletvekilleri; 1996 bütçesi,
1997 bütçesi gibi kıt bir bütçeydi.
Buna rağmen, Sağlık Bakanlığımızın
çalışmalarını inkâr etmeyi
doğru görmüyorum. Yıl içerisinde ödenek
kullanımının yakından izlenmesi sonucunda,
2 450 yatak kapasiteli 35 hastane, 1 265 yatak kapasiteli 31 hastane
ek binası, 228 sağlık ocağı, 337
sağlık evi, 1 il sağlık müdürlüğü
hizmet binası, 3 halk sağlığı laboratuvarı
ve 4 ana-çocuk sağlığı ve aile planlaması
merkezinin yıl sonuna kadar tamamlanarak hizmete açılması
sağlanmış olacaktır. Tamamlanan bu yatırımlar
için, bugüne kadar, 2 trilyon 341 milyar 260 milyon
Türk Lirası genel bütçeden, 3418 sayılı
Kanunun gelirlerinden 596 milyar 940 milyon Türk Lirası
olmak üzere, toplam 2 trilyon 938 milyar 200 milyon Türk
Lirası ödenek gönderilmiştir. 

Sağlık Bakanlığı, bir taraftan yatırımları
takip ederken, diğer taraftan da tamamlanan yatırımların
hizmete açılabilmesi için tıbbî
donanımın sağlanmasına yönelik çalışmaları
sürdürmektedir.

 Bu çerçevede, yeni açılacak sağlık
ocağı ve sağlıkevlerinin donanımı
amacıyla, Temel Sağlık Hizmetleri Genel Müdürlüğü
tarafından, il valilikleri emrine bugüne kadar genel
bütçeden 232 milyar 312 milyon Türk Lirası,
3418 sayılı Kanun gelirlerinden de 15 milyar olmak
üzere, toplam 247 milyar 312 milyon Türk Lirası
ödenek gönderilmiştir. 

 Yeni açılan hastaneler ve ek binaları için,
Tedavi Hizmetleri Genel  Müdürlüğü tarafından,
genel bütçeden, bugüne kadar 130 milyar Türk
Lirası, 3418 sayılı Kanun gelirlerinden de
190 milyar Türk Lirası olmak üzere, toplam 320
milyar Türk Lirası ödenek gönderilmiştir.
Böylece, yeni açılacak sağlık kuruluşlarımızın
donanımı için Bakanlığımız,
toplam 567 milyar 312 milyon Türk Lirası ödeneği
illere göndermiştir. 

Türkiye genelinde, halen 679 devlet hastanesinde 77 884 hasta
yatağıyla, günün 24 saatinde hizmet verilmektedir.
Bu yıl sonunda, 714 devlet hastanesi ve 80 504 yatak kapasitesi
hedeflenmiştir. 

Bakanlığımızın 1997 yılı
bütçesi, 320 trilyon 448 milyar 280 milyon Türk
lirası olarak teklif edilmişti; ancak, Bakanlar kurulu
toplantısından sonra, Sağlık Bakanlığı
bütçesi, 204 trilyon 499 milyar 276 milyon Türk
lirası olarak tasarlanmıştır.

Sağlık Bakanlığının 1997 yılındaki
önemli projeleri arasında yer alması gerekenleri
şöyle sıralamamız mümkündür:

1- Bölge hastanelerinin kurulması,

2- Hemodiyaliz merkezlerinin yaygınlaştırılması,

3- AMATEM'lerin, yani alkol ve madde bağımlılığı
ünitelerinin kurulması,

4- Acil koroner ve yoğun bakım ünitelerinin yaygınlaştırılması,

5- Organ naklinde yeniden yapılanma,

6- Ağız ve diş sağlığı
merkezlerinin yaygınlaştırılması.

Sayın Başkan, değerli milletvekilleri; Sağlık
Bakanlığımız, sağlık sorunlarının
çözüme ulaşması yönünden
büyük bir özveriyle çalışmaktadır.
Bu nedenle, huzurunuzda, Sayın Bakanıma ve Sağlık
Bakanlığında çalışan tüm
değerli bürokratlara, bu çalışmalarında
başarılar diliyorum. 

Doğru Yol Partisi Meclis Grubu olarak, 1997 Sağlık
Bakanlığı bütçesine olumlu oy vereceğiz.

Sözlerime burada son verirken, mensubu olmaktan gurur duyduğum
hekimlerimize, hemşirelerimize, ebelerimize, sağlık
memurlarımıza ve tüm sağlık ordusuna,
görevlerinde başarılar ve Türkiye Cumhuriyetinde
yaşayan tüm insanlarımıza sağlıklı
bir yaşam diler; Yüce Meclise, Doğru Yol Partisi
Gurubu ve şahsım adına saygılar sunarım.
(DYP sıralarından alkışlar)

BAŞKAN - Teşekkür ederim Sayın Duyan.

DSP Grubu adına, Muğla milletvekili Sayın Fikret
Uzunhasan; buyurun efendim.

Sayın Uzunhasan, süreyi nasıl paylaştınız
efendim?

DSP GRUBU ADINA FİKRET UZUNHASAN (Muğla) - Sürem
10 dakika Sayın Başkan.

BAŞKAN - Peki efendim.

Süreyi aşmayın; çünkü, yoklamada
epey zaman kaybı oldu.

Buyurun.

DSP GRUBU ADINA FİKRET UZUNHASAN (Devamla) - Sayın
Başkan, değerli milletvekilleri; 1997 yılı
Orman Bakanlığı bütçesi üzerinde,
Demokratik Sol Parti adına söz almış
bulunuyorum. Yüce Heyetinize ve bizleri televizyonlarından
izleyen sevgili vatandaşlarımıza, kendim ve
Parti Grubum adına saygılar sunuyorum.

Doğal ve ulusal kaynaklarımızdan olan ve ülkemiz
kaynakları arasında çok önemli bir yeri
bulunan ormanlarımız, doğanın tabiî
denge ortamı ve orman köylümüzün de
yegâne geçim kaynağıdır. Yaklaşık
17-18 bin köyümüz ve 10-12 milyon nüfusumuz,
orman içinde barınmaktadır. Düzenli
tarım ve sanayi alanına henüz girilmediği
dönemde -yani, insanların henüz ormanla ilişkilerinin
az olduğu günlerde- yurdumuz yüzölçümünün
yarısından fazlasının ormanlarla kaplı
olduğunun belirtilmesine rağmen, bugün, sadece ülkemiz
topraklarının yüzde 11,44'ü -yani, 8,9
milyon hektarı- verimli ve bakımlı orman
alanını oluşturmaktadır. Oysa, arazi
envanterimize göre, Türkiye'de orman alanının
25,4 milyon hektara ulaştırılması mümkündür.
Bu sebeple de, yılda, en az 300 bin hektar ağaçlandırma
yapmalıyız; ancak, bu hayalî bütçeyle
bunu beklemek hayal dışıdır. Yıllar
yılı ihmalimiz, ülkemizin çölleşmesine
ve orman içi köylülerimizin işsiz kalmasıyla
birlikte büyük şehirlere göçün
hızla artmasına neden olmuştur. Son verilere
göre, nüfusumuzun yılda yaklaşık
yüzde 2 veya 3'ü, kırsal alanlardan kentlere
göç etmektedir. 

Orman alanlarımızın tahribiyle meydana gelen
erozyon ve verimsiz tarım alanlarıyla daralan imkânlar
nedeniyledir ki, kırsal alanlarda yaşayan halkımızın
sosyoekonomik yapısı gittikçe bozulmakta
ve yaşam düzeyleri fakirlik seviyesinin de altına
düşmektedir. Geçmişte olduğu gibi,
bugün, hâlâ bu hata yapılmaktadır.
Örneğin; Zonguldak İlimizin Saka Köyünde
bir firmaya kuvars kumu işletme ruhsatı verilmiştir.
Şimdi, bu firma, Saka Köyünün ormanlarını
keserek, altından kum çıkarmaktadır.
Tüm köy halkının karşı koymaları
sonuçsuz kalmıştır. Şimdi, Saka
Köyü, erozyon ve sel baskını tehlikesiyle
karşı karşıyadır. Oysa, Anayasamızın
169 uncu maddesi ormanlarımızı, 170 inci
maddesi de orman köylümüzü koruma altına
almıştır. O zaman, burada bir terslik söz
konusudur. Ya Anayasamıza rağmen verilen ruhsat yanlıştır
ya da ruhsatı veren Maden Yasasında bir yanlışlık
vardır; çünkü, Anayasamızın
bütün yasaların üstünde olduğu
bilinen bir gerçektir. O halde, bu çelişkili
durum yeniden gözden geçirilmelidir diye düşünüyorum.

Sayın milletvekilleri, bir ağacın fonksiyonel
değeri, odun değerinin tam 2 000 katıdır.


Dünya nüfusunun hızla artışı
ile sanayileşme ve bunun neticesinde çevreye karşı
artan tehditler, tüm insanlığın dayanışmasıyla
önlenebilir. Bütün toplumlar gelişmenin sonucundan
pay alırken, sağlıklı yaşamın
önkoşulu olan hava, su ve toprağı -kısaca,
tabiatı- korumayı ve temiz tutmayı başarmalıdırlar.


Gelişmiş ülkelerde, ormanların fonksiyonel
değeri çok iyi bilindiğinden, diğer sektörlerin
kaynaklarından ormancılık sektörüne
kaynak aktarılmaktadır. Oysa, bizde tam tersi...
Geçmiş iktidarlar döneminde olduğu gibi,
korkarım ki, Refahyol İktidarında da ormanlarımıza
kaynak gözüyle bakılmaktadır. 

Sayın milletvekilleri, Ulu Önderimiz Atatürk'ün,
1937 yılında, Türkiye Büyük Millet
Meclisinin açılış konuşmasında,
ormanlarımız hakkında söylediği
şu sözleri sizlere aktarmak istiyorum: “Orman
servetimizin korunması gereğine ayrıca işaret
etmek isterim; ancak, bunda önemli olan, korunma esaslarını,
ülkemizin türlü ağaç ihtiyacını
devamlı olarak karşılaması gereken
ormanlarımızı, dengeli ve teknik bir biçimde
işleterek yararlanmak esasıyla akılcı
bir biçimde uzlaştırmak mecburiyeti vardır”
demiştir. Kalkınmada süreklilik mevzuatını,
ormancılığa dayalı ekonomi politikamızla
birlikte çevre politikamızı da, Ulu Önderimiz,
bu konuşmasında vurgulamıştır.
Bu da, ormanlarımızın varlığıyla
mümkündür. 

Biraz da orman yangınlarına değinmek istiyorum.
FAO'nun verdiği rakamlar kıyaslandığında,
Türkiye'de, yılda yangın başına
yanan saha, diğer Akdeniz yangın kuşağında
bulunan gelişmiş ülkelerle hemen hemen aynıdır.
O halde, teknolojinin, orman yangınlarında tek ve
çok önemli bir faktör olmadığını
söyleyebiliriz. Eğer, uçaklar, helikopterler,
arazözler tek başına yangın söndürmeye
yetseydi, Amerika ve Kanada'da yılda ortalama 200 hektar
orman yanmazdı. 

Yangının çıkmasında da, önlenmesinde
de ana faktör, insandır. Başta orman bölge
müdürlüklerimize bağlı elemanlarımız
olmak üzere, orman köylülerimiz, sivil toplum örgütlerimiz,
askerlerimiz, orman yangınlarını söndürme
uğruna canlarını ortaya koyarak mücadale
vermektedirler. Bizim, yangınlarla mücadelede başarılı
olmamızın ana sebebi, insanlarımızın
orman sevgisinden kaynaklanan cesaretidir. Bu uğurda hayatlarını
kaybedenleri, buradan, rahmetle anıyorum. 

Sayın milletvekilleri, Demokratik Sol Parti olarak, ormancılık
konusunda, mevcut Hükümete, bizzat içinde bulunduğumuz
bilgi ve tecrübeler doğrultusunda çok gerçekçi
bazı öneriler sunmak istiyoruz: 

1- Denk bütçe hayalinize kaynak oluşturmak için
ormanlarımızı kesmeyiniz; istihsal yapmayınız.
Dengeli ve teknik bir biçimde uzlaştırmak
mecburiyeti vardır düşüncesiyle, kesilenden
daha çok fidan dikilmesini temin ediniz. 

2- Politik kadrolaşma uğruna, yangın kuşağında
bulunan işletmelerdeki tecrübeli elemanların
görev yerlerini değiştirmeyiniz. 

3- Yangınlara süratle ulaşım bakımından
orman yollarının tamamlanması gerekmektedir.
Tecrübeler göstermiştir ki, yangınlara
ilk yarım saat içerisinde ulaşıldığı
takdirde, başarı oranı yüzde 100'dür.


4- Özellikle turizmin yoğun olduğu anayol kenarlarının
mutlaka temiz tutulması gerekmektedir. Zira, bu yörelerde,
ortalama her üç yangından biri yol kenarlarından
başlamıştır. 

5- Ormanların korunması için, daha çok
orman alanlarımızın millî park ilan
edilip, master planlarının bir an önce yapılması
gerekmektedir. 

6- Çalıştırılan mevsimlik işçilerin,
daimî işçi statüsüne alınıp,
sosyal güvenliklerinin de temin edilmesi gerekmektedir. 

7- Ormaniçi köylülerimize iş istihdamı
oluşturmak için 1970'li yıllarda Genel Başkanımız
Sayın Bülent Ecevit tarafından başlatılan
orman entegre tesislerine önem verilmeli ve bu tesisler çoğaltılmalıdır.

BAŞKAN - Sayın Uzunhasan, 2 dakikanız var
efendim.

FİKRET UZUNHASAN (Devamla) - 8- Ormaniçi köyleri,
Or-Köy kredilerinden daha fazla faydalandırılmalıdır.
Bugünkü şekliyle krediler çok düşüktür;
Or-Köy kredileri artırılmalıdır.

9- Orman ve arazi kadastrosunu birlikte ele alıp, orman
niteliğini kaybetmiş tarım arazilerinin, gerçek
sahibi olan orman köylülerine verilmesi ve böylece
orman olabilecek arazilerimizi de ormanlarımıza
kazandırmamız gerekmektedir.

10- Eğer samimî isek, eğer ülkemizi ve halkımızı
gerçekten seviyorsak, geliniz, ormanları, hızlı
bir şekilde yok olmaya başlayan güzel Anadolumuzu
yeniden yeşile kavuşturalım. 

Ne mi yapmalıyız; çok kolay: Sayın
Hükümet, senede bir günü, ağaç
dikme günü ilan edecek, yurttaşları teşvik
edecek; yürüyebilen, eli fidan tutabilen herkes, o gün
dikebildiği kadar fidan dikecek. İşte yeşile
kavuşmanın, işte millî değer üretmenin
yolu... Sonuçta, ülke ve geleceğimizi kazanmış
olacağız.

Bu duygu ve düşünceler ışığında,
1997 yılı Orman Bakanlığı bütçesinin
ülkemize hayırlı olmasını diler,
Demokratik Sol Parti ve şahsım adına, Yüce
Heyeti saygıyla selamlarım. (DSP sıralarından
alkışlar)

BAŞKAN - Teşekkür ederim Sayın Uzunhasan.

DSP Grubu adına ikinci konuşmayı yapmak üzere,
Kastamonu Milletvekili Sayın Hadi Dilekçi; buyurun
efendim. (DSP sıralarından alkışlar)

Sayın Dilekçi, siz kaç dakika konuşacaksınız?

M.HADİ DİLEKÇİ (Kastamonu) -10
dakika efendim.

BAŞKAN - Buyurun efendim; süreye riayetinizi rica ediyorum.

DSP GRUBU ADINA M. HADİ DİLEKÇİ (Kastamonu)
-Sayın Başkan, değerli milletvekilleri;
1997 malî yılı Orman Bakanlığı
bütçesi üzerinde Demokratik Sol Parti Grubu adına
görüş ve düşüncelerimizi açıklamak
üzere söz almış bulunmaktayım. Sözlerime
başlarken, Yüce Meclisin siz değerli üyelerini
ve televizyonları başında bizleri izleyen
sevgili yurttaşlarımızı, Demokratik
Sol Parti ve şahsım adına saygıyla
selamlıyorum.

Sayın Başkan, değerli milletvekilleri; ormanlarımız,
Orman Genel Müdürlüğüne bağlı
olarak kurulmuş 27 orman bölge müdürlüğü,
244 orman işletme müdürlüğü, 1 300
orman işletme şefliği tarafından, kâğıt
üzerinde korunmakta ve işletilmektedir. 

Ormanların korunması, devamlılığının
sağlanması, geliştirilmesi ve genişletilmesi
Orman Genel Müdürlüğünün asıl
görevleri olduğu halde, bu Bakanlığın,
ele alınması gereken pek çok sorunları
mevcuttur. Ülkemizde, 18 bine yakın orman köyümüz
vardır. İstatistiklere göre, 12 milyon insanımız
da, ormaniçi köylerimizde sefalet içerisinde
yaşamını sürdürmektedirler; hatta,
bu sefalet, onları göçe zorlamıştır.
1997 malî yılı Orman Bakanlığı
bütçesi incelendiğinde de, orman köylüsünün
kalkınmasıyla ilgili hiçbir tedbir alınmadığı
görülecektir.

Sayın Orman Bakanı, Plan ve Bütçe Komisyonunda,
bütçeyle ilgili sunuş konuşmalarında
güzel ifadeler kullanmışlar; ama, orman köylüsünün
kalkınması konusunda somut sonuçlar belirtilmemiştir.
Bu bakımdan, 1997 malî yılı bütçesinde
olduğu gibi, Orman Bakanlığı bütçesi
de hayaller üzerine hazırlanmış bütçe
olarak görülmektedir. 

Sayın Başkan, değerli milletvekilleri; ben, Demokratik
Sol Parti Kastamonu milletvekiliyim; yani, orman sorunlarının
yoğun olduğu bir bölgeden geliyorum. Orman içerisinde
yaşayan, sefalete terk edilmiş insanlarımızın
sorunlarını iyi bilen bir kişi olarak, 10
dakikalık süre içerisinde, mağdur köylümüzün
sıkıntılarını dile getirmeye
çalışacağım. 

Sayın Başkan, değerli milletvekilleri; orman
köylüsü, ekmeğini orman içerisinden
elde eder. Bunların, kesim, sürütme ve taşıma
ücretleri, son yıllarda enflasyonun çok altında
kalmıştır. İşçi başına
ortalama 50 metreküp malın hazırlanışı,
nakliyesi, yüklenişi, istifini toplam olarak kaleme
vurduğunuzda, o zahmetli ve tehlikeli iş karşısında,
hiçbir sosyal hakka da sahip kılmadığınız
orman köylümüzün ortalama aylık gelirinin
3 milyon lira gibi komik bir rakam olduğunu düşündünüz
mü? (DSP sıralarından alkışlar)
Bu insanların nasıl geçindiklerinin hesabını
hiç yapabildiniz mi? Sayın Bakana soruyorum: Siz,
Hükümet olarak, orman köylüsünü
bu şartlarda nasıl kalkındıracaksınız?
Eğer, böyle bir iddianız varsa, lütfen açıklayın
ki, ben de, ekranı başında bizi izleyen orman
köylülerimiz de ikna olalım, inanalım.

Sayın Başkan, değerli milletvekilleri; zamanın
kısıtlı oluşundan, konuşmamı
özet olarak sunuyorum. 4127 sayılı Kanunun
orman köylüleri için uygulanmasında hiçbir
mâni durum yoktur. Orman vasfını kaybetmiş
yerlerin orman köylülerine verilmesi konusunda, Hükümetten,
gerekli girişimlerin hızlandırılmasını
bekliyoruz.

Orman deyince, aklımıza orman köylüsü
gelmelidir. Ben, her hafta sonu, seçim bölgem olan
Kastamonu'da köyleri ziyaret ediyorum. Doğu ve güneydoğudaki
insanlarımız PKK korkusuyla köylerini terk
ederken, bölgemdeki insanlar açlıktan dolayı
köylerini terk eder olmuşlar. (DSP sıralarından
“Bravo” sesleri, alkışlar) Yörede
yaşayan insanlar geçimlerini sağlamak için
büyük şehirlere göçmüşler;
çocuksuz, gençleri olmayan, sessiz köylerle
karşı karşıya kaldım; okullar
kapatılmış, sağlık ocakları
kapatılmış, yarım dilim ekmeğe
muhtaç insanlarımla karşılaştım.
(DSP sıralarından alkışlar)

Orman köylüsünün kanunlarla belirtilen hakları
vardır. Bu hakların başında, yapacak
ve yakacak odun ihtiyaçları gelmektedir. Bu yapacak
ve yakacak ihtiyaçlarını zamanında
vermediğiniz için, yılın son günlerinde
çoluk çocuklarıyla birlikte perişan
olmaktalar. İhtiyaçlarını istedikleri
yerden vermediğiniz gibi, iki üç gün gibi
kısa bir sürede odununuzu, yapacağınızı
kaldırın diyorsunuz. Hükümete soruyorum:
Nakliyenin verildiği 12 nci ayın sonlarında
köy yollarının ne kadarının açık,
ne kadarının kapalı olduğunu hiç
düşündünüz mü? Ülkemin köy
yollarının çoğu, 12 nci ayın sonlarında
karla kaplıdır; yaz aylarının suyu
mu çıktı da orman köylüsüne
bu eziyeti yapıyorsunuz?!.

Hükümetin, derhal, orman köylüsünün
ihtiyacı olan nakliye zamanını yaz aylarına
ve süreyi de üç günle sınırlı
tutmayıp, geniş bir zamana yayması gerekmektedir.
Bu istek, benim değil, orman içinde yaşayan köylü
vatandaşlarımın isteğidir. 

Sayın Başkan değerli milletvekilleri; orman köylüsünün
kanunlardan doğan hakları vardır derken, 1774
sayılı Kanunla kurulan Orman Köylülerini
Kalkındırma Fonuna, genel bütçenin binde
1'i oranında bir payın ayrılarak aktarılması
gerekirken, söz konusu fona, 1974 yılından
bu tarafa hiç para aktarılmamıştır.
Ülke genelinde, orman köylüleri yıldan yıla
fakirleşmekte, yokluğa itilmektedir. Bu bakımdan,
yıllardır, sağ hükümetler dönemlerinde
seçim meydanlarında verilen sözlerin yerine
getirilmesi gerekmektedir. 1774 sayılı Yasa gereği,
binde 1'lik yasal paylarının verilmesi istenmektedir.
Yine, halkın istifadesi açısından,
özel idare paylarının da ayrılması
gerekmektedir. 

Sayın Başkan, değerli milletvekilleri; orman
köylüsünün sıkıntıları
karşısında, orman işçilerimizin
de sıkıntıları büyüktür.
Emeğinin karşılığını
alamayan, her türlü zorluklara katlanan orman işçilerinin
alacakları derhal ödenmeli; çalışma
koşulları ise derhal ele alınmalı,
vahidî yöntemiyle çalıştırmaya
derhal son verilmeli. Bu vahidî yöntem, çok
tehlikeli bir yöntemdir; işveren için de, işçi
için de tehlikelidir. İşvereni mesuliyetten,
işçiyi de mağduriyetten kurtaramazsınız.
Onun için, gelin, bu çalışan işçilerimizi,
tam yıl ve sigortalı çalıştıralım.
Bir yıl içinde 90 ilâ 120 gün çalışan
bir işçinin emekliliğinden, işçi
sağlığından, iş güvenliğinden
söz etmek mümkün değildir. Bu konuyla ilgili
olarak, Sayın Bakana  sunulmak üzere bir dosya hazırladım,
kendilerine takdim edeceğim. 

BAŞKAN - Sayın Dilekçi, 2 dakikanız
var efendim.

M. HADİ DİLEKÇİ (Devamla) - Sayın
Başkan, değerli milletvekilleri; ülkemizde büyük
şaibelere neden olan orman kaçakçılığı
konusuna da değinmek istiyorum. “Ülkemiz, orman
alanı bakımından fakir” derken, son
yıllarda, siyasî partilerin yandaşlarına
peşkeş çekilmesi neticesi, ormanlarımız,
yok olacak bir noktaya gelmiştir. Örnekleme yapacak
olursak, İnebolu Kastamonu'nun İlçesidir;
İnebolu ormanları, belediye seçimlerinde,
zamanın Orman Bakanı Sayın Hasan Ekinci'nin
de bilgileri doğrultusunda katledildi. Elimde belge ve mahkeme
kararları var. Mahkeme kararlarını incelediğinizde,
ormanı katledenlerin, Doğru Yol Partisi yöneticileriyle
işbirliği halinde olduğunu ve bunun yapıldığını
görmek mümkündür. 

Değerli milletvekilleri, yine, elimde, Sayın Orman
Bakanıma da yazılmış bir mektup var.
Zamanım olsa da bu mektubu sizlere okuyabilsem. Sayın
Bakana soruyorum, mektubu da kendilerine vereceğim... Orman
kaçakçılığı ile ilgili,
kaçakçılığı yapan insanlarla
ilgili, yani, Susurluk olayında olduğu gibi, tıpkı
Susurluk'ta yaşadığımız olay gibi,
devlet, kaçakçı ve mafyanın birlikte
oluşturduğu olayla ilgili bir mektup elimde... (DSP
sıralarından alkışlar) Zamanım
olsa da bu mektubu...

ORMAN BAKANI MEHMET HALİT DAĞLI (Adana) - Bana verin.

M. HADİ DİLEKÇİ (Devamla) - Efendim,
bu size verilmiş, gönderilmiş; Başbakana
gönderilmiş, Cumhurbaşkanımıza
gönderilmiş, ilgili bakanlara gönderilmiş
ve tüm partilere de bu mektuptan gönderilmiş;
şu anda elinizde var Sayın Bakanım. Bu mektupla
ilgili ne işlem yaptığınızı
da öğrenmek istiyorum.

(Mikrofon otomatik cihaz tarafından kapatıldı)

BAŞKAN - Sayın Dilekçi, süreniz bitti;
isterseniz arkadaşınızın süresinden
1 dakika verebilirim; yoksa, vermeyeceğim. (DSP sıralarından
“Verin” sesleri)

M. HADİ DİLEKÇİ (Devamla) - Peki efendim.

BAŞKAN - Arkadaşınızın süresinden
1 dakika veriyorum; buyurun.

M. HADİ DİLEKÇİ (Devamla) - Efendim,
ben, hemen sözlerimi bağlıyorum. 

Türkiye'nin konsolide bütçesine olduğu gibi,
Orman Bakanlığı bütçesine de itimat
etmiyor, hayalî bir bütçe olduğuna inanıyor
ve güven duymuyoruz. Öyle olmasına rağmen,
yine de Orman Bakanlığı bütçesinin,
Türkiyemize, milletimize, memleketimize, orman çalışanlarına,
orman işçilerine ve orman köylülerimize
hayırlı ve uğurlu olmasını diliyor,
saygılar sunuyorum. (DSP sıralarından alkışlar)

BAŞKAN - Teşekkür ediyorum Sayın Dilekçi.

DSP Grubu adına son konuşmayı yapmak üzere,
Mehmet Yaşar Ünal; buyurun efendim. (DSP sıralarından
alkışlar)

Sizin süreniz 20 dakikadır.

DSP GRUBU ADINA MEHMET YAŞAR ÜNAL (Uşak) - Sayın
Başkan, değerli milletvekilleri; Sağlık Bakanlığı
ile Hudut ve Sahiller Sağlık Genel Müdürlüğünün
1997 yılı bütçesi üzerinde Demokratik
Sol Parti Grubunun görüşlerini sunmak üzere
söz almış bulunuyorum. Sizleri ve Meclis bütçe
görüşmelerini izleyen tüm vatandaşlarımızı
saygıyla selamlarım.

Mecliste, bütçe görüşmeleri, her zaman,
çok önemli kabul edilmiştir ve bu görüşmeler
de, rakamları tartışmanın ötesinde,
Türkiye'deki sağlık sorunlarının
tartışıldığı bir ortam yaratılması
nedeniyle çok yararlı olmaktadır.

Anayasamızın 56 ncı maddesi, devlete, halkın
sağlık hizmetleriyle ilgili açık görevler
vermiştir. Oysa, ülkemizde, hâlâ, genel
sağlık sigortası uygulaması yoktur. Maalesef,
sağlık sigortası güvencesinden yoksun olan
nüfusumuzun oranı yüzde 40 dolaylarındadır.
Bu acı tablo, 21 inci Yüzyıla girmeye hazırlanırken,
bizim için, büyük bir ayıptır.
Özellikle tarım kesiminde üretici olan köylü
yurttaşlarımızın, Bağ-Kur kapsamında
olmalarına ve prim ödemelerine karşın
sağlık güvencesinden yoksun olmaları, daha
çok üzüntü vericidir. Kırsal kesimde
yaşayan bu vatandaşlarımız, gerekli
düzenlemenin yapılmasını, tıpkı
diğer Bağ-Kurlular gibi hastane, tedavi hizmetleri ve
ilaç giderlerinden kurtulmayı, diğer sektörlerde
çalışan Bağ-Kurluların yararlandığı
şeylerden aynen yararlanmayı ve bu konuda anayasal
eşitliğin sağlanmasını, haklı
olarak istiyorlar. 

Sağlık Bakanımız Sayın Yıldırım
Aktuna, Meclis Plan ve Bütçe Komisyonunda Sağlık
Bakanlığının 1997 yılı
bütçe tasarısını sunarken yaptığı
konuşmasında, son beş yıldan bu yana
sözü edilen temel sağlık kanunlarının
-yani, aynen, beş yıl öncesindeki gibi- hazırlanmakta
olduğunu ve Bakanlar Kurulu tarafından kurulmuş
olan bir komisyona sunulduğunu söylemiştir; yani,
Meclisin komisyonlarına değil. Buradan anladığımıza
göre, beş yıldır süren çalışmalar,
ancak, bir arpa boyu yol alabilmiştir. Bakanlığın
vaat ettiği reformlar, gittikçe inandırıcı
olmaktan uzaklaşmıştır; eğer, bu
hızla gidecek olursa, çok beş altı
yıllar daha bekleyebiliriz. 

Gelelim bu 6 tasarının neler olduğuna; birincisi,
sağlık finansman kurumu kuruluşuyla ilgili kanun
tasarısı; ikincisi, hastane ve sağlık
işletmeleri temel kanun tasarısı; üçüncüsü,
birinci basamak sağlık hizmetleri ve aile hekimliği
kanun tasarısı; dördüncüsü,
kamu sağlığı kanun tasarısı;
beşinci olarak, Refik Saydam ulusal sağlık araştırma
kurumu kurulması kanunu tasarısı; altıncısı
ise, ulusal sağlık akademi kanun tasarısı.


Değerli milletvekilleri, eğer bu tasarılar Meclise
gelirse, biz Demokratik Sol Parti olarak, halkımızın
yararına olacak ve onların sağlık sorunlarını
sosyal devlet olma ilkesinden ayrılmadan çözecek
her yasanın çıkmasına destek oluruz.
Bizim öteden beri savunduğumuz esas, her yurttaşımızın,
sağlık güvencesi kapsamında olması
ve bunun, temel bir insanlık hakkı olduğunun
kabul edilmesidir. Hükümetimizin, halkımızın
sağlık sorunlarını daha ciddiye alıp,
ilgili tasarıları bir an önce Meclis Genel
Kuruluna getirmesini bekliyoruz. 

Sağlık kurumlarındaki masrafları ödeyemeyecek
durumda olan yurttaşlarımız için de,
şu anda yeşil kart uygulanmaktadır. Bu da,
şu anda fonksiyonlarını tam olarak yapamamaktadır;
çünkü, temel sağlık yasasının
çıkarılması beş yıl önce
gündemdeydi ve bu çıkıncaya kadar, dokuz
aylık bir geçici süre için bu yeşil
kart uygulamasına başlanmıştı
-başlangıç tarihi 5.8.1992- fakat, aradan
çok dokuz aylar geçtiği halde, bu yeşil
kart uygulaması sürüp gitmektedir. 

Bir de, Sağlık Bakanımız, Plan ve Bütçe
Komisyonunda yaptığı sunuş konuşmasında,
bu yeşil kartla ilgili bir yasa hazırlandığını
ve aksaklıkların giderileceğini söylemişti.
Bu demek oluyor ki, temel sağlık yasalarının
çıkacağından Sağlık Bakanımız
da umudunu kesmiş ve onun yerine geçici bir yöntem
olarak kullanılan yeşil kart uygulaması bundan
sonra esas uygulama haline gelecekmiş gibi bir kuşkumuz
var. Eğer böyleyse, yanlış düşünüyorlar;
çünkü, buna ayrılacak süreyi temel
sağlık kanunlarının çıkarılması
için harcarsak, çok daha isabetli bir iş yapmış
oluruz.

Değerli milletvekilleri, halkımız, sağlıkla
ilgili kurumlara, hastanelere işi düştüğünde
ne yapıyor; bunu, halkı temsil eden insanlar olarak
hepiniz biliyorsunuz. Önce, acaba kaç param gider,
cebimdeki para yeter mi yetmez mi korkusu içine düşmektedir.
Yasal düzenlemelerle, halkımızın bu
korkusunu yok edecek hizmet düzeni kurulmalıdır.
Biz, bunu, ancak, hasta ile hekim, hasta ile hastane ve hasta
ile eczane arasındaki para alışverişinin
kaldırılmasıyla sağlayabileceğimizi
düşünüyoruz. Devletin, sağlık
harcamaları için daha fazla kaynak ayırması
gereklidir. Biz, Demokratik Sol Parti olarak, sağlık
ve eğitime ayrılan kaynakların, insana yapılan
yatırımlar olduğu bilinci içerisinde,
daha fazla artırılmasını istiyoruz.


Sağlıktaki uygulama hedeflerimiz arasında şunlar
da olmalıdır: Hastaların bugün de hekim
ve hastane seçebilme haklarının verilmesi;
kurumundan hekime sevk yazısı alan insanların,
istedikleri devlet hastanesi, SSK hastanelerine veya üniversite
hastanelerine gidebilmeleri sağlanmalıdır. Hastalar,
sadece acil durumlarda gidebildikleri özel sağlık
kurumlarına da, isteğe bağlı olarak ve devletin
belirlediği fiyat üzerinden ödeme yapmak kaydıyla
başvurabilmeli, ameliyat olabilmeli, tedavi olabilmelidirler.
Halkımız, verilen sağlık hizmetinin kalitesinin
yükseltilmesini ve hastanelerde verilen hizmetin hızlandırılmasını
talep etmektedir. 

Değerli arkadaşlar, peki, bugünkü haliyle
ne oluyor; hastanelere işi düşen bir vatandaşımız,
oradaki çeşitli zorluk ve formalitelerle karşılaşarak,
o sırada rahatsız olmanın da verdiği
sıkıntıyla, gereksiz beklemelerden bunalmakta,
bu sıkıntıların sebebinin, uygulanmakta
olan sağlık sistemi olduğunu fark edememekte, hükümetlerin
sağlık sorunlarına gereğince eğilmeyip
bu konuya ilgi ve katkıyı esirgediğini unutmakta,
buna karşın, suçlu olarak, karşısında,
beyaz gömleğini giyerek hizmet vermeye çalışan
hekim, hemşire ve diğer sağlık personelini
görmektedir. Böylece, vatandaş ile sağlık
personeli arasında var olması gereken karşılıklı
güven zedelenmekte, çeşitli tartışmalarla
hem çalışanların morali bozulmakta
hem de hastanelerimize az hasta olarak giden vatandaşlarımız
daha ağır hasta olarak çıkmaktadır.


Bu gerçekleri de görerek, personelimizin daha iyi
koşullarda çalışmasının
sağlanması, ücretlerinin hak ettikleri düzeye
getirilmesini bekliyoruz. Bunun yanında, hak ettikleri
saygınlığın sağlanması da
bizim birinci görevimiz olmalıdır; oysa, biz,
bunun tersini yapıyoruz. 

Örneğin, İzmir'de, Sayın Başbakan
Yardımcısı Tansu Çiller'in yaptığı
gibi, aklınca, bir hastaneye baskın yapıp,
yanlış da olsa bir nöbet listesi bularak yoklama
yapmaya kalkmasıyla Türkiye'nin sağlık
sorunlarını çözdüğünü
zannetmesi yanlıştır. Burada çalışanları
kul gözüyle gören bir padişah edasıyla
emirler yağdırmak yerine, son beş yılda,
içinde ve başında bulunduğu hükümetler
döneminde, halkın sağlık sorunlarına
ve hastanelere ne verdiği konusunda önce kendini sorgulamalıdır.
(DSP sıralarından alkışlar)

“Bu doktor ya gidecek ya gidecek” diyen tavrını,
hekimlere yönelik bir saygısızlık olarak
kabul ediyor ve bu davranışı, bir hekim olarak
kınıyorum. 

Eğer bir yoklamada “hekim yok, buradan gidecek”
deniyorsa; Meclis çalışmalarında da,
ben, Sayın Çiller'in bulunduğunu hiç
görmedim; onun da, on defa buradan gitmesi gerekirdi. (DSP
sıralarından alkışlar)

Koruyucu sağlık hizmetlerinde, özellikle çocukların
aşılanma programları titizlikle ve zamanında
uygulanmalıdır. Bundan önce olduğu gibi,
aksaklıklarla birikmelere neden olup, daha sonra da bunu
gidermek için ulusal aşı günleri, kampanyaları
düzenlemek yanlıştır. Burada esas olan,
zamanında aşı takvimine bağlı olarak
çocuklarımızın aşılanmasıdır.

Bu bütçede, ilk defa, sağlık hizmetlerinin
tanıtımı, basın ve yayın organlarında
halkı bilgilendirme amacıyla ilan, afiş ve
TV programlarını kullanmak amacıyla 1 trilyon
100 milyar ödenek ayrılmıştır.
Ülkemizin kıt kaynakları göz önüne
alındığında, bu miktar bir tanıtım
ödeneğinin harcanması, bizce, pek lüks bir
davranış ve gereksiz israf olacaktır. Bu konulara,
İktidar Partilerimizin sayın milletvekillerinin
de dikkatini çekmek istiyorum. Trafik Kanununda olduğu
gibi, biz, belli yükümlülükler getirerek,
sağlıkla ilgili tanıtımları parasız
da halledebiliriz diye düşünüyorum.

SAĞLIK BAKANI YILDIRIM AKTUNA (İstanbul) - Sakın,
bir daha bunu söyleme. Dünyanın her tarafında
olan bir şeydir bu.

MEHMET YAŞAR ÜNAL (Devamla) - Sayın Bakan, biz,
dünyanın öteki ülkeleri kadar zengin değiliz.
O paraları daha yararlı yerlerde de kullanabiliriz.

Değerli milletvekilleri, son yıllarda tüberküloz,
yani verem hastalığının tekrar artmaya
başladığı bir gerçektir. Her ne
kadar, geçen dönemde, Sağlık Bakanımız
bunu kabul etmese de, bu böyledir. 

Bu tablo, ekonomik bakımdan, halkın, yoksulluğa
ve sefalete yakın bir ortamda yaşadığını,
dengesiz ve yetersiz beslenme ile sağlıksız
çevre koşulları altında bulunduğunu
göstermektedir. 

Ulusal Verem Savaş Programının üzerinde
daha fazla durulmalı. Sıtma savaş ve trahom
konularına önem verilirken, koruyucu ve tedavi edici
hizmetlerin de artırılmasında sayısız
yararlar vardır. Ayrıca, kanser tedavisinin de ücretsiz
olması ya da belli bir katılımın sağlanması,
bu ilaçların da ucuzlatılması için
gerekli işlemlerin yapılmasını bekliyoruz.

Hastanelerimizde en büyük şikâyet konusu,
polikliniklerde uzun kuyruklar ve muayene sırası
bekleyen kalabalıkların oluşudur. 14   Mart
Tıp Bayramında gündemdışı
söz aldığım bir konuşmada, bu konuda
şu öneride bulunmuştum: 

Devlet ve SSK hastanelerinde sağlık kurulu, yani heyet
raporları  uygulaması tamamen kaldırılsın,
raporu, tek başına, ilgili uzman hekim versin ve
iş bitsin. Örneğin; göz doktorunun vereceği
bir rapor için, niçin, hasta en az 5 poliklinikte
ayrı ayrı kayıt kuyruklarında ve muayene
kuyruklarında eziyet görsün, kalabalık
ederek diğer hastaların ve hekimlerin zamanını
 alsın? 

Şöyle bir hesap yapalım; orta büyüklükteki
bir hastaneye, haftada, heyet raporu için 250 kişi
başvursa, bunlar, ortalama 6 polikliniğe birden kayıt
ve muayene için girseler, toplam 3 bin kişilik kuyruğa
girmeleri gerekiyor. Daha sonra, makbuz kestirme ve rapor tasdik
kuyruklarını da unutmayalım. Ayrıca,
haftada iki gün “heyet toplanacak” diye bazı
poliklinik hizmetlerinin de durduğunu hepimiz biliyoruz. Bu
gereksiz işlemlerle, hastanelerimiz yüzde 30 oranında
fuzulî  olarak işgal edilmektedir. 

Sağlık raporu kurullarını kaldırmak
en isabetli bir iştir ve Avrupa ülkelerinin hiçbirinde,
bizdeki gibi, hekime ve hastalara güven duymayan bir sistem
artık kalmamıştır. Fakat, bunu kaldırmaya
bir türlü kafamız yatmıyor, akılcı
uygulamalara inatla gözümüzü kapatıyoruz.
.

Bizim bu ve benzeri önerilerimiz için Sayın
Sağlık Bakanı cevap vermek için Komisyonda
söz aldığında, genel olarak bunu benimsediğini,
bunun kaldırılabileceğini belirtmişler,
hatta “bu konuda reformdan önce bir değişiklik
ve yeni bir uygulama getirilebilmesi de mümkün olacaktır”
şeklinde bir ifadede bulunmuşlardır.

Sayın Bakan, konuya olumlu baktığınıza
göre, bu sağlık kurulu uygulamasını
tek cümleyle kaldırın, olsun bitsin; hastaneler
rahat bir nefes alsın, aynı şekilde, hastalar
ve hekimler de rahat nefes alsın.

Uzman hekimlerin vermiş olduğu raporların başhekimlikçe
tasdik edilmesi de mantıklı bir uygulama değildir.


Temel sağlık yasalarının çıkmasını
beklerken, tedavi kurumlarıyla ilgili hemen yapılabilecek
gerçekçi ve yararlı çözümler
olarak şunları da öneriyoruz; bu önerilerimiz,
hekimlerin de istediği ve bizlerden bekledikleri çözümlerdir:

Sağlık üniteleri tek elde toplanmalıdır.
Bunun ciddî getirileri olacaktır; şöyle
ki: Birçok ünitede, rantabl kullanılmayan,
atıl durumdaki laboratuvar aletleri olduğu gibi, maalesef,
bazı ünitelerde de bunu kullanacak kalifiye eleman
yoktur. Üzülerek söylemek gerekirse, bu, Sağlık
Bakanlığının kendi üniteleri içinde
bile vardır; dolayısıyla, öbür
kurumları beklemeden, Sağlık Bakanlığı
bu işleri düzenleyebilir. 

İkinci konu: Büyük kentlerimizde, metropollerde
hasta yoğunluğunun giderilmesi ve hem de özel dallarda
uzmanların yetiştirilmesi, ihtisas hastaneleri sayısının
artırılması gerekiyor; fakat, biliyoruz ki,
bütçede bunun için, hastane yapımı
için ödenekler yok. Böyle olunca, hiç
olmazsa, buralardaki kamuya ait büyük hastanelerimizin,
ihtisas hastanesi ve eğitim hastanesi haline getirilmesi gerekiyor.
Örnek vermek istersek; Ankara Devlet Demiryolları
Hastanesini gösterebiliriz. Bu hastanemiz, konum olarak,
yerleşim alanı olarak bir eğitim hastanesi için
çok uygun olup, ekip, alet, malzeme ve temizlik olarak
üniversite hastanelerinden hiç de geri değildir;
fakat, eğitim hastanesi olmak için yazdıkları
yazılara, yirmi aydır cevap beklediklerini üzülerek
öğrendim; oysa, Sağlık Bakanlığına,
herhalde, en fazla 3 kilometre uzaklıktadır. 

Spesiyalize, ihtisas hastaneleri kurulur ise, bunlar, hem tedavi
süresinin kısalmasında, hem de masrafların
azalmasında etkili olacaklardır. Örneğin:
ABD'de, atroskopilerin yoğun yapıldığı
bu tür bir hastanede, diğer hastanelere göre, bir
atroskopi maliyetinin yedide bir oranına düşürüldüğünü
görüyoruz. 

İhtisas yapılan hastanelerimiz arasında korelasyon
sağlanmalı ve uzmanlar, sadece süre doldurmayla
ilgili değil, muayene, tedavi ve bilimsel çalışmaları
ve bilgi birikimlerine göre uzmanlıklarını
kazanmalıdırlar. 

Ayrıca, ülkemizde, hekim sayısına yakın
hemşire sayısı vardır; oysa, onların
bu sayısının yükseltilmesi gerekiyor.
Memnuniyetle belirtiyoruz ki, artık, hemşire okulları
yüksekokula çevrilecektir; bu da güzel bir şey.
Ama, burada, ben, ufak bir şeyi hatırlatmak istiyorum:
2 yıllık yüksek hemşire okullarını
bitirenlere, daha önce verilen ekgöstergenin, daha sonra
kaldırılmış olduğunu ve hatta,
önceden ödenenlerin geri istendiğini biliyoruz;
bunun da düzeltilmesinin ve hemşirelerin hak ettikleri
göstergenin verilmesinin isabetli olacağını
düşünüyorum. 

Değerli milletvekilleri, sağlık problemini çözebilmek
için, önce, bu hizmeti veren hekimlerin ve sağlık
personelinin sorunlarının çözülmesi
mantıklıdır.

Hekimlerimizin bazı sıkıntılarını
tekrar dile getirmek istiyorum. Bu hekimlerimizin bizden istedikleri
çözümlerin başında: 

YÖK Yasası, tıp fakültelerinde planlanan
akademik çalışmaları başaramamış,
bilimsel çalışma yerine, idarî ve bürokratik
çalışmalar öne geçmiştir.
Hesapsız ve altyapısız açılan
tıp fakültelerinde eğitim kalitesi düşmüştür.
Bilim adamları zor koşullar altında ve çağdaş
bilimle yarışabilme uğraşı içerisindeyken,
buralara yönetici olarak atanan ve siyasî yanı
ağır basan ehliyetsiz kişiler akademik çalışmaları
zora sokmaktadır. Birçok değerli bilim adamımız
üniversiteyi terk etmek durumunda kalmıştır;
çünkü, bazı yöneticilerdeki anlayış,
modern tıp yerine üfürükçülüğü
tercih etmektir. 

Yardımcı doçentlik ve profesörlük
gibi akademik unvanların kazanılması, üniversite
dışından da mümkün olabilmelidir.
Bunu hak edenler, gerekli koşulları yerine getirdiklerinde,
jürideki birkaç kişinin keyfine ya da kaprisine
kurban gitmeden, hak ettikleri akademik unvanı alabilmelidirler.
Yardımcı doçentlik sınavı da
merkezî bir sistemle yapılabilir ve kayırmaları
bu şekilde önleyebiliriz.

Ayrıca, hekimlerimizin özlük haklarıyla
ilgili diğer işlerine de, bir an önce, el atılmasında
büyük yarar vardır. Biz, hekimlerimizi, artık,
Osmanlıdan bize miras olarak kalan 657 sayılı
Devlet Memurları Kanununa göre değil, maaş
ve özlük haklarını başka usullere
göre değerlendirmeliyiz. Örneğin, bir pratisyen
hekim şube müdürüne denk, uzman hekim de
bir daire başkanına denk olarak ücret alabilmelidir.
Böyle bir ücret sistemine gidilmesi daha gerçekçi
olacaktır.

Ayrıca, dönersermaye sistemi mutlaka korunmalı;
az çalışan ile çok çalışanın
maaşları da fark etmelidir. Ayda yedi sekiz nöbet
tutanla hiç tutmayanın aynı maaşı
alması kabul edilemez bir haksızlıktır.

Ayrıca, Sağlık Bakanımıza önemli
bir önerim daha var: Tıp fakültelerini bitiren
değerli genç doktor kardeşlerimiz, tıpta
uzmanlık sınavına girebilmek, önlerinin
açılması ve uzmanlığı kazanabilmek
için büyük sıkıntı içerisindedirler.
Bizce, tıpta uzmanlık sınavı tamamen
kaldırılmalıdır. Tüm hastanelerin,
hangi dalda bir iki veya dört yıllık ihtisas
verebileceği kademelendirilerek, herkesin çalışacağı
süreler uzmanlığa sayılmalıdır.
Örnek olarak, ilçe devlet hastanelerinde, bir uzmanın
yanında, cerrahî branşında bir yıllık
çalışmanın ihtisas olarak kabul edilmesi,
iki yıl da, daha büyük, orta büyüklükteki
devlet hastanelerinde -buna örnek olarak Uşak Devlet
Hastanesini verebilirim, doğuda da Van olabilir, diğer
il hastanelerimiz olabilir-  iki yıllık ihtisasın
yapılmasının kabul edilmesi, ihtisasta, son
iki yılın da SSK ve Sağlık Bakanlığına
bağlı eğitim hastanelerinde ve üniversite
hastanelerinde tamamlanmak suretiyle, genç hekim arkadaşlarımızın
önünün açılması sağlanmalıdır.
Bu, hem birikimleri engelleyecektir hem de doğu ve güneydoğuda
eksik olan hekimlerin oraya gönderilmesini sağlayacak
ve bu bir gönüllülük esasına göre
hekimlerimizin oraya koşarak gitmesini sağlayacaktır
diye düşünüyorum.

BAŞKAN - Sayın Ünal, 2 dakikanız var.

MEHMET YAŞAR ÜNAL (Devamla) - Teşekkürler...

Çünkü, şimdiye kadarki uygulamalarda, ne
sağlık hizmetlerinin sosyalleştirilmesiyle ne
de 12 Eylülden sonra doktorlara getirilen mecburî hizmet
yasasıyla, bu bölgemizin hekim ihtiyacı giderilmiştir.
Demek ki, zorlayıcı tedbirlerle bu olmuyor; artık,
özendirici ve orada, hekimlerimizin iyi hizmet vermesini
sağlayacak iyi bir ortamın sağlanması gerekmektedir.
Eğer, biz, hem hekimlerimizin yığılmasını
engelleyip ihtisas yapmalarını sağlamak hem
de oradaki halkımıza iyi hizmet vermek istiyorsak,
Türkiye genelinde, tıpta uzmanlık sınavının
kaldırılarak, kademeli olarak, uzmanlığın
Türkiye sathına yayılmasını istiyoruz.
Bu, bizden gelen bir düşünce olmakla birlikte,
Avrupa'da uygulanan bir sistemdir; yani, bu, uygulanamaz hayalî
bir tasarı değildir, bunu belirtmek isterim.

Ayrıca, çıkacak olan temel sağlık
yasalarından Refik Saydam ulusal sağlık araştırma
kurumu kurulması kanunu; bu, gerçekten isabetli
olacaktır; bunun, uluslararası düzeyde, Fransızların
Pasteur Enstitüsü gibi önde gelen bir kurum haline
getirilmesini sağlamalıyız; yurdumuzda yeterli
tıbbî birikim, altyapı ve bunu başaracak
beyinler fazlasıyla vardır. 

Ülkemizin sorunları çözülürken,
katılımcı demokrasinin gereği olarak,
ilgili kuruluş ve meslek odalarının da görüşleri
alınmalıdır; başta, Türk Tabibler
Birliği, Türk Dişhekimleri Birliği ve Türk
Eczacılar Birliğinin de görüşleri alınmalıdır,
üniversitelerin katkılarından yararlanılmalıdır.

Değerli milletvekilleri, sizleri ve ülkemizin sorunlarına
ilgi duyarak bizleri ekranları başında izleyen
tüm vatandaşlarımızı saygıyla
selamlıyor, sevgiler sunuyorum. (Alkışlar)

BAŞKAN Teşekkür ederim Sayın Ünal.

Refah Partisi Grubu adına Bolu Milletvekili Sayın
Feti Görür.(RP sıralarından alkışlar)

Sayın Görür, süreyi siz de eşit mi
paylaştınız efendim?

FETİ GÖRÜR (Bolu) - Evet efendim.

BAŞKAN - Süreniz 10 dakika, sürenizi uzatmayacağım,
rica ediyorum süreye riayet edin.

Buyurun efendim.

RP GRUBU ADINA FETİ GÖRÜR (Bolu) - Sayın
Başkan, değerli milletvekilleri; Grubum ve şahsım
adına, hepinizi saygıyla selamlıyorum.

Görüşülmekte olan Orman Bakanlığı
1997 malî yılı bütçesi, yurdumuzun
ormanlarla kaplı olan yüzde 26'sını,
köylerimizin yaklaşık yüzde 60'ını,
nüfusumuzun yüzde 13'ünü teşkil eden
8,5 milyon orman köylümüzü yakından
ilgilendirmesinin yanında, millî gelirimizi, teneffüs
ettiğimiz havamızı, sıhhatimizi, iklimimizi,
açıklığın sebeplerinden kuraklığı,
doğa güzelliğimizi, yaban av hayatımızı,
kısaca, dünyamızın tabiî dengesinin
muhafazasını çok yakından ilgilendirmektedir.

Günümüz ve gelecek yüzyılın
en önemli sorunu ne sanayileşme ne tarımsal
üretimi artırma ne de yüksek teknolojiyi daha
da ileriye götürme değil, öyle zannediyorum
ki, tabiî dengeyi koruma ve bozulan dengeyi düzeltme,
yani, kısacası, çevre sorunu olacak ve 21
inci Yüzyıl da çevre çağı
olacaktır. Çünkü, çok kazanma hırsıyla
bozduğumuz çevre ve tabiî denge, insanlığın
sadece sıhhatini değil, aynı zamanda canlarını
tehdit eder duruma gelmiştir.

Bugün, Afrika'daki kuraklık, açlık,
salgın hastalıklar, sefalet, toplu ölümler
tüm dünyayı etkilerken, bu felaketlerin en büyük
sebebi Afrika'daki orman tahribatıdır. 

Ozon tabakasının erimesi, insanoğlunun geleceğini
tahrip etmektedir. Tropikal bölgedeki orman tahribatları,
Avrupa'daki asit yağmurları sadece oluştuğu
bölgeleri etkilememekte, komşu kıtalaradaki
insan, hayvan ve bitki örtüsünü de tahrip
etmektedir. Ormancılığın uluslararası
etkilerinden dolayı, bugün, hiçbir ülke
“benim, ormancılık konusunda sorunum yok”
diyemez. 

Bu genel değerlendirmeden sonra, Orman Bakanlığının
sorunlarını şu alt başlıklar
halinde incelemek mümkündür:

1. - Odun hammaddesi envanterinin korunması ve geliştirilmesi,

2. - Orman köylüsünün durumunun iyileştirilmesi,

3. - Orman muhafaza memurlarının durumlarıyla,
muhafaza için gerekli araç-gereç ve teçhizatın
iyileştirilmesi,

4. - Erozyonun önlenmesi ve ağaçlandırma
faaliyetleri,

5. - Orman kadastrosunun tamamlanması,

6. - Millî parklar, av ve yaban hayatının
geliştirilmesidir.

Yüzölçümünün sadece yüzde
26'sı orman olan yurdumuz, orman bakımından
fakir bir ülkedir. Orman alanımızın
tamamı 20,2 milyon hektardır; bunun, 11,3 milyon
hektarı verimsizdir, hele 3 milyon hektarı tamamen
çıplaklaşmış ve erozyona açık
hale gelmiştir. Tabiî dengenin yeniden tesisi için,
orman alanlarımızın oranı, bir an
önce, yüzde 26'dan, yüzde 30'ların üzerine
ulaştırılmalıdır. 

Türkiye'nin odun hammaddesi envanteri 1,1 milyar metreküp,
Türkiye'nin yıllık odun hammaddesi tüketimi
ise, 35 milyon metreküptür. Ormanlarımızdan,
yılda 15 milyon metreküp odun hammaddesi üretilerek,
resmî yolla pazara inmektedir. Yıllık ihtiyacımızın
4 milyon metrekübü kavakçılıktan,
3 milyon metrekübü ithal yoluyla karşılanırken,
resmî yoldan pazara inen odun hammaddesi toplamı
22 milyon metreküptür. Yıllık toplam tüketimimiz
35 milyon metreküp olduğuna göre, açık
kalan 13 milyon metreküp odun hammaddesi, büyük
ölçüde kaçakçılık
yoluyla pazara sevk edilmektedir.

Kaçakçılık oranının
yüksek olması, ağaçlandırma çalışmalarının
öneminden daha fazla, mevcut ormanların korunmasının
önemini önplana çıkarmaktadır.


Ormanlarımızın korunması için
ise:

1. - Orman suçlarının cezaları artırılmalı
ve davaları, uzatılmadan sonuçlandırılmalı,

2. - Toplu koruma yerine, bölgesel koruma sistemine geçilmeli,

3. - Orman muhafaza memurlarının sosyoekonomik durumları
iyileştirilmeli,

4. - Orman teşkilatı, alet, edevat, araç ve
silah yönünden güçlendirilmeli,

5. - Odun yerine, yakacak olarak ikame maddesi kullanımı
teşvik edilmeli ve desteklenmeli,

6. - Orman köylüsünün durumlarının
sosyoekonomik olarak iyileştirilmesi için, Or-Köy
aracılığıyla Orman Köylerini Kalkındırma
Fonundan yeterli teşvik ve destek sağlanmalı,

7. - Özel sektör ormancılığı
yüzde 1'den yüzde 10'lara süratle çıkarılmalı
ve mevcut ormanların, mülkiyeti devletin, geliri ise
orman köylüsünün olmak kaydıyla özelleştirilmesi
bir an evvel gerçekleştirilmelidir.

Sayın Başkan, değerli milletvekilleri; yaygın
olan orman kaçakçılığı,
orman tahribatının en başta gelen sebeplerindendir.
Orman suçlarına verilecek cezaların ölçüsünü,
Fatih Sultan Mehmet gayet güzel ortaya koymuş, ağaç
ile insan hayatını eşdeğerde tutmuştur.
Ormanı tahrip etmenin ve kaçakçılığının
cezasını, insan hayatına son verene verilecek
cezayla aynı görerek, ölçüyü
ortaya koymuştur. Millî servetimizi yok eden, orman
varlığımızı tahrip eden ve ahşap
sanayiinde haksız rekabete sebep olan orman kaçakçılığıyla
ve orman tahribatı yapanlarla gerekli mücadele mutlaka
yapılmalıdır. 

Orman kaçakçılarının kestikleri
bir tek dalda, şu an hayatta bulunan 65 milyonun hakkı
olduğu gibi, gelecek nesillerin de hakkının
olduğu ve hakkına tecavüz ettiği tüm
insanlarla helalleşmedikçe kazançlarının
helal olmayacağı şuurunu beyinlere ve gönüllere
mutlaka nakşetmeliyiz. 

Orman muhafızları tarafından fiilen koruma
imkânı olmayan 3 bin ve 10 bin hektarlık toplu
koruma alanları yerine, koruması makul ölçülerde
olan, bölgesel koruma sistemine geçmek ve bu sahaları
orman muhafaza memurlarının zimmetine geçirmek
daha verimli sonuç verecektir.

Sayın Başkan, değerli milletvekilleri; yakacak
yerine kömür ve doğalgaz kullanımı
teşvik edilmeli ve desteklenmelidir. Ancak, unutmamamız
gereken bir husus var ki, o da ahşap sanayiinde odun yerine
çelik ve alüminyumun ikamesi faydadan çok zarar
getirmekte ve ekonomik olmamaktadır. Zira, madenlerin rezervleri
sınırlıdır ve tükenmek zorundadır;
odunu ise topraktan sonsuza dek üretmek mümkündür.


Yine, madenlerin çıkarılmasında ve
işlenmesinde enerjiye ihtiyaç vardır ve üretim
esnasında açığa çıkan emisyon
havayı kirletmektedir. Ağaç, fotosentez yoluyla
Cenabı Hak tarafından yetiştirilmektedir ve
kaynağının tükenmesi mümkün değildir.
Aynı zamanda, kirli havamızı temizleyen,
dünyamızın akciğerleridir. Bu vasıflarıyla
ağaç alternatifsiz bir maddedir. 

Orman köylüsüne gelince; elinde yeterli arazisi
olmayan, millî gelirden en az payı alan, orman davalarından
dolayı mahkemelerde 300 bin dosyası bulunan orman
köylülerinin durumlarının düzeltilmesi
ve orman köylüsüyle devleti ve Orman Teşkilatını
hasım değil, hısım yapan politikalar
üretmek ve orman politikamızı yeniden gözden
geçirmek zorundayız. Orman köylüsüne
“bu orman senindir” mantığını
benimseterek, ormanlarımızı hep beraber korumanın
yollarını açmalıyız. Bu politikaları
uygulamanın en güzel aracı, özel sektör
ormancılığının teşvik edilmesi,
gerekirse, bunun için orman vasfını kaybetmiş
orman arazilerinin, hızlı yetişen ağaç
türleri yetiştirilmek üzere, sembolik fiyatlarla,
özel sektöre kiralanmasıdır.

Yine, mevcut ormanlar, orman köyleri tarafından korunmalı
ve gelirleriyle, orman köylülerinin kalkındırılması
için mutlaka özelleştirilmelidir. Prensip olarak,
mülkiyeti ve kontrolü devlette olmak üzere, geliri,
üretimi ve işletilmesi orman köylülerine
devir edilmek suretiyle, 8,5 milyon insanın ve 18 034 köyümüzün
ekonomik sorunları büyük ölçüde
halledilmiş olacaktır. Ayrıca, askerlerimizin,
üniversitelerimizin, sivil toplum örgütlerimizin,
hatta evlenen her çiftin nikâhtan önce 2 fidan
dikmeleri mecburiyeti getirilerek, millî ağaçlandırma
faaliyetlerine hız kazandırılmalıdır.
(RP sıralarından alkışlar)

Mevcut ormanlarımızdan hiç kesim yapmadan
yıllık tüketimimizi karşılayacak
imkânlarımız mevcuttur.

BAŞKAN - Sayın Görür, 1 dikaka süreniz
var.

FETİ GÖRÜR (Devamla) - Dünyanın,
kestiğiyle değil, koruduğuyla övündüğü
şu çağda, kavakçılığın
geliştirilmesiyle yılda 12,5 milyon metreküp,
hızlı yetişen ağaç türlerinin
üretimi sayesinde de 22,5 milyon metreküp odun hammaddesi
üretme imkânımız var ki, bu iki kalemin
toplamı, 35 milyon metreküptür; yani, Türkiye'nin,
yaklaşık yıllık tüketim ihtiyacına
eşittir.

Bu konuda gerekli gayretlerin gösterilmesi ve yeterli kaynakların
tahsis edilmesi isabetli olacaktır.

Meraların, köylümüzün ekonomisine katkıları
çok büyüktür. Güneş ve topraktan
başka sermayesi olmayan meralarımız, aynı
zamanda, hayvancılığa katkısıyla
en geniş istihdam sahası ve millî gelir kaynağımızdır.
Bunun için mera kanununun bir an önce çıkartılması
zaruridir.

Erozyonla çölleşmenin getirdiği canlı
toprak kaybı, can kaybı gibi yerine konulamayacak
bir kayıptır.

Bir başka sorun ise, yüzde 70'i tamamlanabilen orman
kadastrosu meselesinin bir an önce halledilmesi lazımdır.
Ormanın olan arazi ormanın, köylünün
olan arazi köylünün...

(Mikrofon otomatik cihaz tarafından kapatıldı)

BAŞKAN - Sayın Görür, bitti efendim...

FETİ GÖRÜR (Devamla) - ...Hazinenin olan arazi
de Hazinenin...

BAŞKAN - Efendim, süreniz bitti artık, devam
etmeyin.

FETİ GÖRÜR (Devamla) - Hepinizi, bu duygularla
saygı ve hürmetle selamlıyorum. (RP sıralarından
alkışlar)

BAŞKAN - Teşekkür ederim Sayın Görür.

Refah Partisi Grubu adına ikinci konuşmayı
yapmak üzere, Kütahya Milletvekili Sayın Metin
Perli; buyurun efendim. (RP sıralarından alkışlar)

Sayın Perli, konuşma süreniz 10 dakika; lütfen
süreye riayet edin efendim.

RP GRUBU ADINA METİN PERLİ (Kütahya) - Sayın
Başkan, değerli milletvekilleri; konuşmama başlarken,
hepinizi, şahsım ve Refah Partisi Grubu adına
saygıyla selamlıyorum. 

Burada, bir haftadır, bütçe görüşmelerini
yapıyoruz; çok değerli milletvekili arkadaşlarımız,
bugüne kadar, kıymetli fikirlerini ifade ettiler.
Elbette ki, 54 üncü Hükümet, muhalefet partilerinden,
muhalefet sözcülerinden “denk bir bütçe
getirdiniz; ülkenin ekonomik istikrara kavuşması
için, bu denk bütçe fevkalade faydalıdır,
yararlıdır” ifadelerini beklemiyor. Elbette
ki, biz, muhalefetin tenkitlerini, muhalefetin söylemlerini
saygıyla, takdirle karşılıyoruz; ancak,
bir gerçeği ifade etmekte zaruret hissediyorum: Muhalefetteki
değerli hatip arkadaşlarımız, bu kürsüde,
çok kıymetli fikirler ifade ettiler ve “gelin,
bu memlekette un var, şeker var, yağ var; helva yapalım”
dediler. Elbette ki, kovanları sönenlerin, arılarının
bal yapmadığını bilenlerin, peteklerinde
bal kalmayınca, 54 üncü Hükümetten
helva istemeleri, gayet doğal. (RP ve DYP sıralarından
alkışlar) Dolayısıyla, inşallah,
54 üncü Hükümet, helvayı yapacak ve
aziz milletimiz, 65 milyon insan, adil bir şekilde bu helvadan
faydalanacaklardır. 

Sayın Başkan, değerli milletvekilleri; bu muhalefet
partileri, yıllarca iktidar oldular; elbette ki, iktidardayken
de, memleketteki unun, yağın, şekerin farkındaydılar
ve helva yapmak için, uzun müddet çalıştılar;
ancak, helva yapacakları kaplarda sirke olduğu için,
bugüne kadar, bu helvayı yapamadılar. İnşallah,
bu Hükümetimiz bu helvayı yapacak ve muhalefetteki
milletvekili arkadaşlarımız da adil bir şekilde
bu helvadan faydalanacaklar ve yiyecekler.

REFİK ARAS (İstanbul) - Bunlar yakışıksız
laflar.

BAŞKAN - Şimdi, helva yapmaktan ağaç dikmeye
gelin; daha iyi olur.

METİN PERLİ (Devamla) - Değerli milletvekilleri,
sanayileşmenin ve teknolojinin süratle yaygınlaştığı
dünyamızda, ormanların ve yeşilliklerin
ne kadar önem arz ettiği aşikârdır.
Yenilenebilir kaynaklarımızdan olan ormanlarımızın
-canlı varlıklar olarak- her geçen gün
iyileştirilmesi, geliştirilmesi ve genişletilmesi
gerekirken, gerek miktar olarak gerekse kalite olarak olumsuz
değerlere doğru gittiği aşikârdır.
Geçen yıl ülkemizde yüzde 75 erozyon olduğu
halde, bu yıl verilen bilgilere göre de yüzde
86'ya varan erozyon ifade edildiğine göre, yıllardır,
ülkemize, erozyonun fevkalade büyük tahribat yaptığı
gerçeğini kabul etmek mecburiyetindeyiz. Sadece toprak
erozyonu mu? Bu ülkede fikirler, kültürler, ahlak
ve manevî değerler nasıl erozyona uğramışsa,
ormanlarımız da erozyondan kurtulamamıştır;
ama, biz inanıyoruz ki, bu ülkenin topyekûn
kurtuluşu için, bu İktidar, bu kurtuluşun
ilk işaretlerini vermiştir ve inşallah, ülkenin
kurtuluşu bu İktidara nasip olacaktır. 

Değerli milletvekilleri, insanımıza, beşikten
mezara kadar her yerde gerekli olan orman ve ağacın
faydalarını saymakla bitiremeyiz. Buna göre,
bu düşüncelerle, Orman Bakanlığı
bütçesine baktığımızda, Bakanlık
ve Genel Müdürlük bütçesi 98 trilyondur;
yani, geçen yıl 59 trilyon lira olan bütçenin
bu yıl 98 trilyona çıkması bizleri
fevkalade sevindirmiştir. Ağaçlandırma,
erozyon kontrolü,  enerji ormanı ve yeşil kuşak
ağaçlandırmalarına baktığımızda,
önemli artışlar olmamakla birlikte, 1995 yılına
göre fevkalade gelişmeler gözlemekteyiz. 1996
yılında 29 632 hektar ağaçlandırma,
23 602 hektar erozyon kontrolü, 34 289 hektar yeşil
kuşak ağaçlandırması olduğu
görülmektedir. Türkiye'de 18 milyon hektar ağaçlandırılacak
alanın olduğu düşünüldüğünde,
öyle görülüyor ki, bu mesele fevkalade önemlidir.
Bu tempoyla gittiğimizde, bu işin, torunlarımızın
torunlarına kalacağı aşikârdır.
Ancak, Sayın Bakanımızın, Orman Bakanlığımızın
bu konuları yakınen takip ettiğini ve bu işleri
hızlandırmanın gerektiğine inandığını
biliyoruz. 

Sayın milletvekilleri, gelecek nesillere çölleşmiş
bir ülke bırakmaya hiçbirimizin hakkı
yoktur. Çok söz edilen, ancak hiç ilerleme
kaydedilmeyen özel ağaçlandırma çalışmalarından
da bahsetmek istiyorum. Özel ağaçlandırma
miktarının yüzde 1'lerden, yüzde 10'lara
çıkarılacağı belirtilmektedir.
1995 yılı ağaçlandırma seferberlik
yılı ilan edildi; Millî Ağaçlandırma
ve Erozyon Kontrolü Seferberlik Kanunu çıkarıldı.
Hukuken çok şey yapılmasına rağmen,
fiiliyatta yeterli ağaçlandırmayı başaramadığımız
kanaatindeyim.

Sayın Başkan, değerli milletvekilleri, bugüne
kadar, her defasında orman köylüsüyle hısım
olmayı beyan eden Orman Bakanlığı yetkilileri,
orman köylüsüyle hasım olmaktan hâlâ
kurtulamamıştır. Çünkü, en
önemli mesele olan orman arazisi ile tarım arazisinin
sınırları; yani toprağın sahipleri
tam manasıyla hâlâ belirlenememiştir.
Orman köylüsü ile orman idaresi arasında
devam eden yüzbinlerce dava bitirilememiştir. Çünkü,
kırsal alanda, en zor geçim şartları
içerisinde yaşayan onlardır, millî gelirden
en düşük payı alanlar onlardır.
Ormanların gerçek sahipleri de onlardır.
Orman köylüsüne ne kadar destek versek azdır.
Zira onlara yapılacak her türlü katkı,
ormanların korunmasına ve ormanlarımızın
gelişmesine yapılmaktadır. 

2000'lere yaklaştığımız günümüzde,
orman köylüsü, hâlâ sosyal haklardan
yoksundur, ormanda vahidî ücretle yılda yaklaşık
4,5-5 milyon insan çalışmaktadır. Bunların
durumu süratle iyileştirilmeli ve sosyal hakları
sağlanmalıdır. 

Ayrıca, bugüne kadar orman köylüsüne
dağıtılan Or-Köy kredileri adil, adaletli
ve yeterli bir şekilde dağıtılamamıştır;
bunun dağıtılması gerekmektedir. 

Kendi bölgem olan Kütahya İlinde, 619 köyümüzden
514'ü orman köyü olmasına, yüzölçümünün
de yüzde 55'i ormanla kaplı olmasına rağmen,
benim köylüm, Or-Köy kredilerinden hiçbir
zaman yeterince faydalanamamıştır. 

Sayın Başkan, sayın milletvekilleri; ormanların
yönetiminde de yanlışlıklar yapılmaktadır.


BAŞKAN - Sayın Perli 1,5 dakikanız var; rica
ediyorum...

METİN PERLİ (Devamla) - Ormanlarımızın
verimliliğinde iklim, toprak ve tabiat şartlarının
etkisi olduğu kadar, yönetimin de büyük payı
vardır. 

Orman Genel Müdürlüğünün taşrada
28 adet bölge müdürlüğü var. Bu yetmiyormuş
gibi, 9 adet bakanlık bölge müdürlüğü
kurulmuş. Hatta, 8 ilde, aynı yerde, aynı
bakanlığa ait 2 adet bölge müdürlüğü
bulunmaktadır. Bu, yönetim bilimine de, ülke
gerçeklerine de uymamaktadır. Bakanımızın
bunu en kısa sürede düzelteceğine inanıyoruz.


Konuşmamın bu bölümünde, Bakanlığımızın
ülkemize daha iyi hizmet edebilmesi için birtakım
tavsiyelerde bulunmak istiyorum. Ormancılık politikaları,
değişen dünya ve ülke gerçekleri doğrultusunda
yeniden belirlenmelidir. Taşradaki ikili bölge müdürlükleri
1'e indirilmelidir. Ormanlardan çok amaçlı
faydalanma esas olmalıdır. Ormanların yönetiminde
de önce insan unsuru göz önüne alınmalıdır.
Ormanların gerçek sahipleri, orman köylüsüdür.
Ormanların korunmasında ve işletilmesinde
orman köylüsünün katkısı sağlanmalıdır.
Ormancılık hizmetlerinde, özel sektör,
ağırlıklı olarak devreye sokulmalıdır.
Orman köylüsü, ormanların korunmasında
mutlaka, devreye sokulmalı, göstermelik kredilerle
avutulmamalı, kalkınmaları gerçek
anlamda sağlanmalıdır. Orman köylerinde
aydınlatma ve ısıtmada, su rüzgâr
ve güneş enerjisinden faydalanacak projeler üretilmeli
ve desteklenmelidir.. 

(Mikrofon otomatik cihaz tarafından kapatıldı)


BAŞKAN - Sayın Perli, süreniz bitti efendim.


METİN PERLİ (Devamla) - 1 dakika verin efendim.

BAŞKAN - Hayır efendim... Eksüre vermiyoruz
artık. 

METİN PERLİ (Devamla) - Grubumun süresinden
verin. 

BAŞKAN - Öteki arkadaşınız verecek
mi 1 dakika?.. Sayın Çelik, 1 dakika verecek misiniz?..


AHMET ÇELİK (Adıyaman) -Evet efendim. 

BAŞKAN - Arkadaşınızın süresinden
1 dakika veriyorum.

Buyurun . 

METİN PERLİ (Devamla) - Şehirlere yakın
yerlerdeki ormanlar, halkın rekreasyon isteklerini karşılayacak
şekilde değerlendirilmelidir. Farklı iklim bölgelerinde
biogenetik rezerv alanları belirlenmeli ve korunmalıdır.
Ağaçlandırmada, reklam ve laf üretme devri
bitmeli, fiilî ağaçlandırma miktarı
artırılmalıdır. 

Refah Partisi Grubunun sözcüsü olarak ifade etmek
istiyorum ki, bu ülke ve ormanlar hepimizin ve herkes bilmelidir
ki, Türkiye'den başka Türkiye yoktur. 

Hepinizi saygıyla selamlıyorum. (RP, DYP ve DSP
sıralarından alkışlar) 

BAŞKAN - Teşekkür ederim Sayın Perli.


Sayın Perli, muhalefete helva yapmayı öğreteceğine
kendi konuşmasını yapsaydı daha iyi
olurdu. 

RP Grubu adına üçüncü konuşmayı
yapmak üzere Adıyaman Milletvekili Sayın Ahmet
Çelik; buyurun. (RP sıralarından alkışlar)


Süreniz 10 dakikadır. 

RP GRUBU ADINA AHMET ÇELİK (Adıyaman) - Sayın
Başkan, değerli milletvekilleri; Sağlık Bakanlığının
1997 yılı bütçesi üzerinde Refah
Partisi Grubu adına söz almış bulunuyorum;
hepinizi saygıyla selamlarım. 

Değerli arkadaşlar, Anayasamızın 56 ncı
maddesinde “Devlet, herkesin hayatını, beden
ve ruh sağlığı içinde sürdürmesini
sağlamak; insan ve madde gücünde tasarruf ve verimi
artırarak, işbirliğini gerçekleştirmek
amacıyla, sağlık kuruluşlarını
tek elden planlayıp hizmet vermesini düzenler. ...genel
sağlık sigortası kurulabilir” denilmektedir.


Anayasamız, sağlık hizmetlerinin en iyi ve etkin
bir şekilde geniş halk kitlelerine sunulması
için, âdeta devleti ve buna bağlı olarak
Sağlık Bakanlığını görevlendirmiştir.


Anayasamızın bu amir hükmüne rağmen,
sağlık yönünde, halkımızı
mutlu ettiğimizi söylemek mümkün değildir.
Tüm çalışmalara rağmen, halen yürürlükte
olan sağlık sistemi, geniş halk kitlelerini,
işçiyi, memuru ve emekliyi memnun etmemiştir.
Türkiye'de, kişi başına sağlık
harcamaları ortalama 200 dolar iken, Avrupa ülkelerinde
1 200-1 800 dolar arasındadır. Amerika Birleşik
Devletlerinde ise 2 500 dolardır. 

Hükümetimiz, 1997 yılı Sağlık
Bakanlığı bütçesini, 1996 yılına
oranla yüzde 108,3 oranında artırmıştır.
Bu, övünç verici bir orandır. Bunun için,
Refah Partisi Grubu adına, 54 üncü Hükümeti
kutluyorum. 

Değerli arkadaşlar, bazı istatistikler vermek
istiyorum. Çeşitli ülkelerde toplam sağlık
harcamalarının, gayri safî millî hâsılaya
oranı Avusturya'da yüzde 9,2; Almanya'da yüzde
8,6; İtalya'da yüzde 8,5; Hollanda'da yüzde 8,7;
İsviçre'de yüzde 9,9; Türkiye'de, maalesef
yüzde 0,81'dir. 

Bin kişiye düşen hasta yatağı sayısı
Amerika Birleşik Devletlerinde 5,7; Japonya'da 11,6; Batı
Almanya'da 11,5; Fransa'da 11; İtalya'da 6,6; Türkiye'de
2,4'tür. 

1991 yılı verilerine göre, toplam bütçeden
sağlığa ayrılan pay İrlanda'da yüzde
13; İspanya'da yüzde 13,7; İngiltere'de yüzde
13,3; Hollanda'da yüzde 12,4; Amerika Birleşik Devletlerinde
yüzde 13,8; Almanya'da yüzde 18,1; Bolivya'da yüzde
3,3; Bulgaristan'da yüzde 4,8; Türkiye'de, maalesef
yüzde 3'tür; bu sene, yüzde 3,37'ye çıkarılmıştır.


Sağlık Bakanlığının, 677 hastanesi,
257 dispanseri, 4 400 sağlık ocağı vardır;
Türkiye'de, toplam 151 972 hasta yatağı vardır;
Sağlık Bakanlığının hasta
yatağı adedi ise 76 991'dir; yakında açılacak
yeni sağlık tesisleriyle, hasta yatağı sayısı
80 504'e yükselecektir. Bu konuda, Sayın Bakanımı
kutluyorum.

Türkiye'de bebek ölüm oranı binde 53'tür;
gelişmiş ülkelerde bebek ölüm oranı,
binde 6'nın altındadır. Türkiye'de anne
ölüm oranı yüzbinde 150'dir -bu oran biraz
düşmüştür, bunu kabul ediyoruz- gelişmiş
ülkelerde anne ölüm oranı yüzbinde
10'dur. Türkiye'de hekim başına düşen
nüfus ortalama 1 000 kişidir, Avrupa'da hekim başına
düşen nüfus 250 - 300 kişidir. Türkiye'de
yatak başına düşen hemşire, 3 yatağa
1 hemşiredir; Avrupa'da yatak başına düşen
hemşire, 1 yatağa 1 hemşiredir. 

Yukarıda izah edilen menfî durumu, müspet yolda,
iyiye doğru götürmek için, Hükümetimiz
ve Sağlık Bakanlığı, büyük
çalışmalar içerisindedir. 

Sayın Başkan, değerli arkadaşlar; Sağlık
Bakanlığınca, sağlık sisteminin içerisinde
bulunduğu sorunları çözmek için,
6 ayrı kanun tasarısı -Türkiye Büyük
Millet Meclisinde öncelikli olarak görüşülmek
üzere- Bakanlar Kurulu tarafından kurulan bir komisyona
sunulmuştur. Ayrıca, sağlık finansman
kurumunun kuruluş ve işleyişine ilişkin
kanun çıkarıldığında, 22
milyona yakın insanımız, sosyal sağlık
sigortası kapsamına alınacaktır. Bu
durum da, genel sağlık sigortasına geçişte
basamak olacaktır. 

Sağlık hizmetlerini sunan ile finansmanını
sağlayan birbirinden ayrılacak; böylece, maliyetin
kontrolü sağlanacaktır. Gelir durumları
yeterli olmayanların sağlık primlerini devlet
karşılayacaktır. 

Ulusal sağlık akademisi kanunuyla, Türkiye'de
sağlık hizmeti sunan tüm kurum ve kuruluşların
hizmetlerini değerlendirmek ve bu hizmetleri geliştirmek
ve iyileştirmek için gereken önerilerde bulunulacaktır.


Anne ve çocuk sağlığı için
2000 yılına kadar önemli hedefleri, Hükümetimiz
tespit etmiştir. Bebek ölüm oranının
üçte bir oranında azaltılması,
5 yaş altı çocuk ölüm hızının
yüzde 50 azaltılması, 5 yaş altı
çocuklarda ishale bağlı ölümlerin
yüzde 50 azaltılması gibi, hayatî önemi
haiz, çok önemli hedefler öngörülmüştür.
Refah Partisi Grubu olarak, 54 üncü Hükümetimizin
bu hedeflere ulaşacağına inanıyoruz.

Sağlık Bakanlığının, genel
sağlık sigortasına geçildiğinde ve
sağlık finansman kurumu kuruluşu esnasında
aşağıdaki önerilerimizi de hesaba katmaları
halisane temennimizdir.

Sağlık hizmetlerinin etkin bir şekilde verilmesi,
giderlerin düşürülmesi, personelin eşit
ve sağlıklı bir şekilde dağılımının
sağlanması, teşhis ve tedaviye yardımcı
tıbbî cihaz ve aletlerin randımanlı
ve akılcı kullanılması için
Devlet, SSK ve diğer hastaneler tek elde planlanıp
kontrol edilmelidir. Bu, Anayasanın hükmüdür.

Hastaneler mütevelli heyetler tarafından yönetilmelidir.
Mahallî idareler mütevelli heyetlere üye vermelidir.
Mütevelli heyet teşkili ve kimlerin bu heyette bulunacağı,
hastane baştabiplerinin mütevelli heyet tarafından
nasıl seçileceği ve nasıl görevden
alınacağı kanun ve yönetmelikte belirtilmelidir.
Yani, hastaneler özerkleştirilmelidir. Mütevelli
heyetin, sağlık ve yardımcı sağlık
personelini sözleşmeli alma yetkisi olmalıdır.

Hastane baştabibi, tıbbî konsey başkanı
olup, hastanenin tıbbî yöndeki çalışma
ve modernizasyonundan sorumlu olmalıdır. Baştabip,
hastanenin otelcilik hizmetiyle uğraşmayıp, bu
görev, hastane işletme müdürlüğü
bünyesinde kurulacak ünitelerce yürütülmelidir.
Bu üniteler de, baştabibin kontrolü altında
olmalıdır.

Hastanelerdeki hasta kuyruklarının azalması
ve sağlıklı bir şekilde hizmet verilebilmesi
için aile hekimliği geliştirilmelidir -Sayın
Bakanım da bu çalışmalar içerisindedir,
kendilerine teşekkür ediyorum- 2 000-3 000 nüfusa
1 aile hekimi düşecek şekilde organize edilmelidir.
224 sayılı Yasa gereği, halen mevcut 4 400 sağlık
ocağı, 1 100 sağlıkevi ve SSK'nın
229 sağlık istasyonu aile hekimliği için
kullanılmalıdır.

Hasta sevk zinciri kurulmalıdır. Acil vaka dışında,
aile hekimliğinde muayene olup sevk almadan bir üst kademe
hastanelerine müracaat edilmemelidir. Aile hekimi seviyesinde
müracaat eden hastaların yüzde 80'inin tedavi
göreceği tahmin edilmektedir. Aile hekiminden sevk alan
hasta, devlet hastanesine, gerekiyorsa, bölge hastanesine
ve oradan da eğitim hastanelerine sevk edilmelidir. Hasta
sevk zincirine, acil vaka dışında, tüm
halk, memur, işçi, Bağ-Kur'lu ve emekli uymalıdır.
Aksi takdirde, hastanedeki hastaların kuyruklardan kurtulmaları
mümkün değildir.

Hasta, hekimi seçmede hür olmalıdır.
Halen 40 binden fazla pratisyen tabibimiz vardır; bu hekimler,
kısa süreli kurslarla aile hekimliği konusunda
eğitilmelidir; kendilerine, pratisyen tabip, aile hekimliği
uzmanı unvanı verilmelidir. Yeni mezun olan tabipler
de, eğitim hastanelerinde iki yıl süreyle aile
hekimliği eğitimi görmeli ve yukarıdaki unvanı
almalıdır. 

BAŞKAN - Sayın Çelik, 2 dakikanız var
efendim.

AHMET ÇELİK (Devamla) - Bu süre içinde,
kendilerine, ihtisas yapan hekimlerin maaşı kadar
maaş ödenmelidir. 

Değerli arkadaşlar, sağlık finansman kurulu
kurulmalıdır. Genel sağlık sigortası
geliştirilmelidir. Öyle tahmin ediyorum ki, 10-12 milyon
insan fakirdir; bunların sağlık primleri devlet
tarafından ödenmelidir. Duvar dibinde, sokakta hiçbir
hasta kalmamalı, herkes sağlık yönünden
sosyal güvenliğe kavuşturulmalıdır.
Genel sağlık sigortası çıkıncaya
kadar Yeşil Kart uygulamasına devam edilmeli, Yeşil
Kart alan kişi, her seviyedeki sağlık hizmetlerinden
yararlanmalı, Yeşil Kartın kapsamı
genişletilmelidir. 

Sağlık hizmetleri veren kuruluşlar bilgisayar
ağına kavuşturulmalı, tek tip sağlık
sicil kaydı tutulmalıdır. 

Sağlık insangücü dağılımı
dengeli hale getirilmeli, hekim ve yardımcı sağlık
personelinin parasal durumu en iyi şekilde düzeltilmeli,
Doğu ve Güneydoğu Anadolu, hekimler için parasal
yönden cazip hale getirilmelidir.

Sağlık eğitimi, tüm topluma, yaygın
ve örgün eğitimle verilmelidir. Mezuniyet sonrası
ve hizmet içi eğitim kurumsallaştırılmalıdır.
Bölge hastaneleri kurulmalı ve hastaneler, her türlü
tıbbî cihaz ve aletle donatılmalıdır.


Sayın Başkan, değerli arkadaşlar; Refah
Partisi Grubu olarak, 54 üncü Hükümetin, sağlık
sorununu, akılcı yollarla ve Türkiye'nin gerçeklerine
en uygun şekilde çözeceğine inanıyoruz
ve bu işin destekleyicisi olacağız. 

Bu vesileyle, Sağlık Bakanlığı bütçesinin,
tüm hekimlere ve yardımcı sağlık
personeline, Sağlık Bakanlığı mensuplarına
ve camiasına ve tüm milletimize hayırlı
olmasını diliyor, hepinizi saygıyla selamlıyorum.
(RP sıralarından alkışlar)

BAŞKAN - Teşekkür ederim Sayın Çelik.

Refah Partisi adına son konuşmayı yapmak üzere,
Kayseri Milletvekili Sayın Memduh Büyükkılıç;
buyurun. (RP sıralarından alkışlar)

Süreniz 10 dakikadır.

RP GRUBU ADINA MEMDUH BÜYÜKKILIÇ (Kayseri) -
Değerli Başkan, değerli milletvekilleri; Sağlık
Bakanlığı bütçesi üzerinde,
Refah Partisi Grubu adına söz almış bulunuyorum;
bu vesileyle hepinizi hürmetle selamlıyorum. 

Sözlerime başlamadan önce, 550 milletvekilimizden
bir meslektaşımızın, özellikle
Kayseri Erciyes Üniversitemizde emeği geçmiş,
öğretim üyeliği yapmış, başhekimlik
yapmış kardeşimizin aramızdan ayrılması
nedeniyle, kendisine Allah'tan rahmet, gerek partisine gerek ailesine
başsağlığı diliyorum. Tabiî
ki, bu acı haberin ya da üzüntümün
yanında bir başka üzüntümü de
belirtmeden geçemeyeceğim. 

Maalesef, geçen haftalarda televizyonlarda, Dr. Şükran
Erdem ismini Türkiye tanıdı, maalesef diyorum,
Türkiye bu ismi konuştu. Bu isim, Cerrahpaşa
Tıp Fakültesinde genel cerrahi ihtisası yapmakta
olan ve inancının gereği başını
örttüğünü söyleyen bir doktor hanımın,
âdeta bir müzeye kapatılması olayıydı.
Bu, demokrasi dışı, bu insanlık dışı,
bu çağın ayıbı olan çağdışı
davranışı nefretle kınıyorum;
(RP sıralarından alkışlar) çünkü,
bu ülkeye doktor öyle kolay kolay yetişmiyor.
Doktorluk, -tabiî, her meslek önemlidir; ama- Türkiye'nin
en gözde mesleğidir; doktorlar da, en yüksek puanları
alarak bu ortamlara gelmiş insanlardır. Bunları
horlamak, bunları dışlamak ya da bunların
kıyafetine, yaşantısına hükmetmeye
çalışmak, kanaatimce insanlık dışı
bir davranıştır. (RP sıralarından
alkışlar)

YILMAZ ATEŞ (Ankara) - Kurallara uysaydı.

ALİ ŞAHİN (Kahramanmaraş) -Toplum
için evvela.

MEMDUH BÜYÜKKILIÇ (Devamla) - Bu kuralları
insanların mutluluğu için koymak gerekir diye
düşünüyorum. Bunu, eğer siz destekliyorsanız,
bu ayıbın da, bilmiyorum, hepimize yeteceği
kanaatindeyim. (RP sıralarından “Bravo”
sesleri, alkışlar) İşimize geldiği
zaman demokrasi, işimize geldiği zaman insan hakları;
şimdi, bunu, burada tartışmanın da bir
anlamı yok; buna taraf bile olmak yakışmıyor.


MUSTAFA GÜVEN KARAHAN (Balıkesir) - Karşıyaka'dan
bahset.

MEMDUH BÜYÜKKILIÇ (Devamla) - Hepsinden bahsedeceğiz.

Bu konuyu geçiyorum, herkes nasibine düşeni
alır.

BAŞKAN - Sayın Büyükkılıç,
sürenizi uzatmayacağım, konuşmanızı
yapın.

MEMDUH BÜYÜKKILIÇ (Devamla) - Değerli Başkanım,
teşekkür ediyorum.

Gerek bu Meclisimizin yaklaşık yüzde 10'unu
 -doktoru, eczacısı, diş hekimiyle- sağlık
mensubu milletvekillerimizin oluşturması, gerekse
şu andaki Meclis Başkanımızın
sağlıkla ilgili bir öğretim üyesi olması,
bizim için, bu dönem açısından,
bence, bir şanstır. Bu şansı, inşallah
-meşrep taassubuyla söylemiyorum, memleketimiz açısından
söylüyorum- çok iyi kullanmamız gerektiği
kanaatindeyim. 

Ayrıca, bir başka şansımız -değerli
Bakanımıza iltifat değil, hakikat olduğu
için söyleyeceğim- geçmişteki deneyimli
idarecilik çalışmalarıyla, geçmişteki
bakanlık çalışmalarıyla, tecrübesiyle
böyle bir bakanımızın bizim başımızda
bulunması, Sağlık Bakanlığı
açısından bir başka şanstır.(CHP
sıralarından alkışlar[!]) Öyleyse,
bu şansları değerlendirmek suretiyle, tecrübeli
personeliyle, tecrübeli bürokratlarıyla önümüze
sunmuş oldukları yasalara, inanıyorum ki,
bu dönem milletvekilleri, gerekli desteği verecek ve
şimdiye kadar lafının yapıldığı
konuların artık hayata geçirileceğini
de hep beraber göreceğiz. Bunun, hem 20 nci Döneme
nasip olacağına hem de 54 üncü Hükümete
nasip olacağına inanıyorum; çünkü,
çalışmalar, değerli arkadaşlarımın
da belirttikleri gibi, son aşamasına gelmiştir,
elbette, Bakanlar Kurulundaki bir komitededir. Bu yasa tasarıları,
çalışmaları tamamlanınca, komisyonumuza
gelecek, daha sonra da Meclis Genel Kuruluna inecek, hep beraber
iyi yönlerini tartışacağız, kötü
yönlerini tartışacağız; ama, inanıyorum
ki, şimdiye kadar da gördüğüm kadarıyla,
sağlık konusunda, hep bir konsensüsle yasalar
çıkarılmıştır. Bunun
en son örneğini sigarayla ilgili yasa çıkarılırken
hep beraber yaşadık. Benzeri bir yasayı, inşallah,
bu Meclisten çıkaracağız. Çünkü,
sağlık politikası ulusal bir politikadır.
Sağlık politikası partilerüstü olmalıdır.
Sağlık politikası en çok istismar edilen
bir sahadır. O açıdan insanlarla muhatap
oluyoruz, insanlarla elbette ki çalışmalarımızı
yapıyoruz; insan unsurunun bu kadar önemli olduğu
bir ortamda inanıyorum ki, herkesi ilgilendiren bu konuda
gerekli desteği tüm siyasî partiler fazlasıyla
verecektir. Elbette ki, iyi yönleri sayılacağı
gibi, kötü yönleri de sağlık sahasında
sayılabilir; ama, bir hekim olarak şunu da samimiyetle
söylüyorum, sağlık mensubu gerek doktor gerek
hemşire gerek diş hekimi gerek eczacı hiçbir
arkadaşımızın bir art niyetinin olmadığı
kanaatindeyim. Bu kanaatimi de muhafaza etmek istiyorum; ancak,
elbette ki, her meslekte aykırı davranışlarda
bulunan insanlar karşımıza çıkabilir.
O insanların aykırı davranışlarını
gün yüzüne çıkarmak hepimizin boynunun
borcudur; ancak, onları istismar etmek suretiyle, değişik
televizyon programları, değişik basın
vasıtalarıyla, âdeta, tüm sağlık
kesimi böyle davranıyor şeklinde takdim etmek,
herhalde biraz vicdansızlık olur, insafsızlık
olur diye düşünüyorum. 

Değerli Başkan, değerli milletvekilleri; Anayasamızın
sağlıkla ilgili amir hükümlerini arkadaşlarımız
söylediler. Ben, Anayasamızın bir başka
amir hükmüne dikkatlerinizi çekmek istiyorum:
“Devlet, gençleri alkol düşkünlüğünden,
uyuşturucu maddelerden, suçluluk, kumar ve benzeri
kötü alışkanlıklardan ve cehaletten
korumak için gerekli tedbirleri alır” diyor.
Gerçekten, hepimiz için hayatî önemi
olan bu konular, maalesef, âdeta sivrisinek öldürmekle
meşgul olduğumuz bir ortamı gündeme getirmiştir.


Sağlık açısından alkolün
nörotoksik bir madde olduğunu, başta çok
değerli Bakanım psikiyatrist ya da hem nörolog
hem psikiyatrist olarak -eskinin deyimiyle- iki sahayı
da içine alan bir branşın uzmanı olarak,
sağlığın en büyük düşmanının
alkol olduğunu herhalde biliriz. Öyleyse, bununla ilgili
tedbirleri almamız gerekir. Elbette, sarhoş olanlara,
istemeyerek de olsa bu yollara, bu hallere düşenlere
ellerimizi uzatmak güzeldir; ama, bence, asıl önemli
olan bu insanların alkolik olmadan, bu insanların
uyuşturucu müptelası olmadan, onlar bu bataklıklara
düşmeden ellerinden tutmak gerekir diye düşünüyorum.


Bu cümleden olarak, bu milletin, elbette ki, geçmişindeki,
tarihindeki, kültüründeki, inanç sistemindeki
değerlere sahip çıkmalıyız, bunları
güncelleştirmeliyiz, bunu gençlerimize çok
iyi anlatmalıyız; çünkü, hastalığı
tedavi etmek pahalıdır; ama, insanların bu
yönüyle eğitilmesi, yavrularımızın
bu yönüyle bilinçlendirilmesi herhalde daha kolay
olanıdır. Bu anlamda, 1 trilyon lira civarında
bir tanıtma fonu da, gençlerimizin bilinçlendirilmesi
açısından, ülkemiz insanlarının
bilinçlendirilmesi açısından bütçeye
konulmuştur. Bence, bunun, daha çok Anadolu basınına
ya da yerel televizyonlara, radyolara aktarılmasının
daha uygun olacağı kanaatindeyim.

BAŞKAN - Sayın Büyükkılıç,
2 dakikanız var efendim.

MEMDUH BÜYÜKKILIÇ (Devamla) - Teşekkür
ederim Değerli Başkanım.

Tabiî ki, bu konuyla ilgili olarak gerekirse yasal bir çalışma
yapmak suretiyle basınımıza yardımcı
olacaklarına zaten inanıyoruz; bu yönde bir
yaptırım da uygulanabilir.

Değerli milletvekilleri, bunu da vurguladıktan sonra,
elbette ki, 54 üncü Hükümetimizin iyi niyetinden
kimsenin şüphesi yoktur; çünkü, adalete,
eğitime, sağlığa, savunmaya, güvenliğe
ayırmış olduğu payın, gerçekten,
geçen yıla oranla bütçenin ortalama
artış oranından oldukça fazla olduğunu
söyleyebilirim. Örneğin, sağlığa
ayrılan artış oranının yüzde
110'lara ulaştığını söylersek,
bu, herhalde iyi niyetin bir göstergesi olarak değerlendirilebilir;
ancak, Sağlık Bakanlığına ayrılan
bu payın en büyük kesimini de, maalesef, personel
giderleri oluşturmaktadır. Neredeyse üçte
ikisinden fazlasını personele harcayan Sağlık
Bakanlığımız, elbette ki, yatırımlarda
zorlanmaktadır.

Personel deyince, hemen bu cümleden olarak, Değerli Meclisimizin
daha önce çıkarmış olduğu
yetki kanunuyla -Meclisimizde kabul edilmişti- sağlık
kesiminin de mağduriyetinin giderileceğini Değerli
Başbakanımız açıklamışlardır.
Sağlık kesiminden bir insan olarak, Başbakanımıza
ve Hükümetimize bu yönüyle de teşekkür
ediyorum.

Yine, bu cümleden olarak, geçen sene yüzde 2,86
olan genel bütçe içerisindeki payın,
bu sene yüzde 3,27'ye çıkarılması
veya daha sonra eklenen fonla birlikte 3,37 olması suretiyle
de iyi niyetini göstermiştir.

Konuşulacak çok konu var; ancak, süre -Başkanımızın
uyarısıyla- bitmek üzere. 

İlaçlarla ilgili daha önce bir araştırma
önergesi vermiştik.

(Mikrofon otomatik cihaz tarafından kapatıldı)

BAŞKAN - Sayın Büyükkılıç,
süre bitti efendim; teşekkür ederim.

MEMDUH BÜYÜKKILIÇ (Devamla) - Teşekkür
ediyorum Değerli Başkanım. (RP ve DYP sıralarından
alkışlar)

BAŞKAN - Şimdi, Cumhuriyet Halk Partisi Grubu adına,
Muğla Milletvekili Sayın Zeki Çakıroğlu;
buyurun efendim. (CHP sıralarından alkışlar)

Sayın Çakıraoğlu, süreyi eşit
mi kullanacaksınız efendim?

ZEKİ ÇAKIROĞLU (Muğla) - Evet, 20 dakika
kullanacağım.

BAŞKAN - Buyurun efendim. 

Konuşma süreniz 20 dakika. 

CHP GRUBU ADINA ZEKİ ÇAKIROĞLU (Muğla) -
Sayın Başkan, sayın milletvekilleri; 1997
yılı Orman Bakanlığı bütçesi
üzerinde, Cumhuriyet Halk Partisi Grubunun görüşlerini
açıklamak üzere söz almış
bulunuyorum; hepinizi, Grubum ve şahsım adına
saygıyla selamlıyorum. Ayrıca, bu vesileyle,
kendi geleceklerini, ülkemizin geleceğini, ilgi ve kaygıyla
izleyen, yirmi seneye yakın bir süredir yüzde
80 enflasyon baskısı altında yaşamak
zorunda bırakılan yurttaşlarımıza;
kayıtdışı ve rant ekonomisi sonucu
faize ezdirilen, işsiz bırakılan, emek ağırlıklı
toplum kesitimize; hükümet programında taahhüt
edilmesine karşın, asgarî ücretle çalıştırılıp
ve vergi ödemek zorunda bırakılan emekçilerimize;
demokratik ortamda hak arayışlarında şiddetle
karşılaşan, coplanan, sorunlarla boğuşturulan
üniversiteli gençlerimize; çağdaş,
objektif bilime dayalı, lâik ve demokratik anlayışta,
özgür ve özgün gençler yetiştirmek
amacıyla, özverili çalışmalar
sürdüren öğretim üyeleri, eğitimcilerimize;
özgür, özgün ve insanca yaşama amacı
güden, sendikal hakları için kararlı
tutumlarını sürdüren ve bu uğurda
partizan baskılarla sürülen KESK üyeleri,
siyasî düşüncelerle görevlerinden alınan,
kamu çalışanları, değerli bürokratlar;
yerel araseçimlerde, belediye seçimerini kazanmak
uğruna, siyasî çıkarları için
100 trilyona yakın parayı, kamunun parasını
rahatlıkla harcayabilen, buna karşın, Tariş'e
10 trilyon lira kaynak aktarmayan Hükümetin, bu duyarsız
uygulaması sonucu, pamuğunun çoğunu kilogramı
50 bin Türk Lirasından satmak zorunda kalan, borçlanan,
borçları için tarlasını, traktörünü
satmak zorunda kalan pamuk üreticileri; Sayın Erbakan'ın
Libya gezisinde saldırılan ulusal onurumuz; Susurluk'ta
ortaya çıkan, mafya-aşiret-siyaset-kuşatılmış
devlet kirli ilişkilerinden, çürümüş,
kokuşmuş düzenden endişe ve üzüntü
duyan yurttaşlarımız; erdemli, çağdaş
ve Kemalist insanlar; ülkemizin kirlenmesini önlemede
kararlı uğraş veren, çölleşmenin
önüne geçmeyi hedefliyen çalışmaları
yürüten, katılan, omuz veren tüm kişi
ve kuruluşlara saygılar sunuyorum, saygıyla
selamlıyorum.

BAŞKAN - Sayın Çakıroğlu, İçtüzüğe
göre, Genel Kurulda, Başkana ve Genel Kurula hitap
edilir; böyle, vatandaşlara selam göndermek için
buraya gelinmez; buranın âdetini öğrenin.

ZEKİ ÇAKIROĞLU (Devamla) - Sayın Başkan,
sayın milletvekilleri; Hükümet, program ve bütçesi
bir bütündür. O nedenle, bütçe geneline
kısaca değinmek zorundayım. 

Bütçe sunuşunda, denklik iddiasıyla karşılaştık;
oysaki, bilimsel veriler, ekonomik veriler, bütçenin
2,5 katrilyon açık vereceği noktasındaydı.
Nitekim, kaynak olarak kabul edilen, kamu çalışanlarının
konut gereksinimini karşılayan lojmanların
satışı, bu süreçte Anayasa Mahkemesi
tarafından iptal edilmiş ve böylece, bütçe
açığı daha da büyümüştür.


Ancak, her olayın insanlar üzerinde değişik
izleri, anıları, çağrışımları
vardır. Bende de, şöyle bir çağrışım
yaptı: Küçüklük yıllarımdaydı,
Mısırlı bir spiker, Türkiye'nin 5-0
kazandığı bir maçı anlatıyordu,
heyecanla bağırıyordu: “Şutlar şahane,
Turgay tayyare, maç 5-0, yek yeke. Dakika 60, otuz dakika
var; ama, ümit de var; dakika 80, on dakika var, ümit
de var; dakika 90, ümit el mafiş, maç bitti”
der. İşte, bazen, böyle, maç 5-0 yek
yeke olabiliyor. 

Sayın Başkan, sayın milletvekilleri; sözlü
ya da yazılı soru önergelerime, sayın
bakanlar tarafından, yanıtlar almış
bulunuyorum ve bu, yanıt veren tüm bakanlarımıza,
huzurlarınızda teşekkür ediyorum. 

Refahyol Koalisyon Hükümeti Başbakanı Sayın
Erbakan, Hükümet Programında, asgarî ücretten
vergi alınmayacağını taahhüt etmişti.

BAŞKAN - Sayın Çakıroğlu, siz,
hangi bütçe üzerinde konuşuyorsunuz?

HİKMET AYDIN (Çanakkale) - Genel... Genel...

ZEKİ ÇAKIROĞLU (Devamla) - Bir bütündür
efendim.

BAŞKAN - Efendim, bütçe bütün değil;
burada, Sağlık Bakanlığı ile Orman
Bakanlığı bütçesini görüşeceksiniz;
bütçenin tümü üzerinde görüşemezsiniz.
Rica ediyorum...

ZEKİ ÇAKIROĞLU (Devamla) - Sayın Başkanım,
asgarî ücretle çalışan orman köylüsü
yok mudur?!.

İSMET ATALAY (Ardahan) - Orman işçisi yok
mudur?!.

ZEKİ ÇAKIROĞLU (Devamla) - Bağlantı
getireceğim...

BAŞKAN - E, getir canım; bekliyoruz biz de.

ZEKİ ÇAKIROĞLU (Devamla) - Evet... Onu getirmeye
çalışıyorum. (CHP ve DSP sıralarından
alkışlar)

Aldığımız yanıtta, asgarî
ücretlinin ekonomik koşulları gelişmeden,
düzelmeden, bu, vergi alınmama uygulamasının
yapılmayacağı söylenildi. Bu koşullarda,
ekonominin böylesine yönlendirildiği bir ortamda,
Orman Bakanı, bu işin muhatabı olabilir mi;
onu anlatmaya çalışıyorum.

Sayın Başkan, sayın milletvekilleri; Orman
Bakanlığı, işlevlerine göre,  önemli
bakanlıklardan, ön sıralarda yer tutması
gereken bir bakanlıktır. Ne var ki, 54 üncü
Cumhuriyet Hükümeti, bu önemi kavrayamamış,
bütçesini küçük tutmuştur.
Genel bütçenin, Maliye yardımı dahil,
6 katrilyon 344 trilyon 685 milyar 500 milyon TL olduğu, sunuştan
anlaşılmıştır; Orman Bakanlığı
bütçesi ise, 11 trilyon 991 milyar 450 milyon genel
bütçe, 11 trilyon 228 milyar 300 milyon TL de katma
bütçe (Orman Genel Müdürlüğü
[OGM] bütçesi)  olarak öngörülmüştür.
Bu bütçeyle, ülkemizin orman sorunu çözülemez,
çölleşmesinin önü alınamaz.

Değerli arkadaşlarım, dünyamızı
tüm canlılar için yaşanabilir kılan
üç önemli öğe vardır; bunlar,
toprak, hava ve sudur. Orman, bu üç unsuru koruyan,
dengeleyen en önemli kaynağı teşkil etmektedir.
Ne var ki, seçim vaatleri, uygulanan yanlış
politikalar ile yetersiz ödenek ve yürütmeler sonunda
ormanlarımız her geçen gün daraltılmış,
yağmalatılmış ve yok olma tehlikesiyle
karşı karşıyadır. Yurdumuzun
yüzde 25,9'unu teşkil eden 20,2 milyon hektarlık
arazi, orman alanıdır; bunun, yüzde 30'lara
çıkarılması mutlaka gerekmektedir
ve Orman Bakanlığı da bunu söylemektedir.


Orman varlığımızın yüzde
44'ünü teşkil eden 8,9 milyon hektarı verimli,
diğer bölümü verimsizdir; verimli alanda da
verim gücü, diğer ülkelerden çok düşüktür;
verim gücü, hektarda 0,888 metreküp olup, bu, Yunanistan'da
2,6 metreküptür ve Yunanistan'ın dahi üçte
biri oranındadır. Verim gücünün düşük
olmasında, elbette, ekolojik dengenin, coğrafî
yapının etkisi vardır; ama, ormana bakış
açısının, yöntem ve yaklaşımların,
çözüm üretmedeki yetersizliklerin etkisini
bir tarafa bırakabilir miyiz. 

Ülkemizin en önemli sorunlarından biri erozyondur
ve mutlaka çözümlenmelidir.

Ülkemiz topraklarının yüzde 86'sında
çeşitli derecede ve bunun yüzde 56'sında
da, şiddetli ve çok şiddetli derecede erozyon
tehlikesi vardır. Yılda, Kıbrıs Adası
kadar toprak büyüklüğümüz, denizlere,
barajlara, göletlere akmaktadır. Bu toprak geri gelmediği
gibi, barajlarımız ve göletlerimiz dolmakta
ve verimsizliğe doğru gitmektedir. 

NASA raporları, 1992 Rio Dünya Çevre Zirvesinde
açıklanan veriler ve kabul edilen sözleşmelerle,
erozyon hızı bu şekilde devam ettiğinde,
önlem alınmazsa, ülkemizin yüzde 85'i, 2010
yılına kadar çöl olacaktır. Durum,
bu kadar tehlikelidir, bu kadar ötelenemez; ciddiyet, sorumluluk,
akılcılık ve bilimsel yöntemlerle çözülmek
zorundadır, çözülebilir. 

Sorunun, açık ve tek cevabı vardır:
Her sene, 300 bin hektar ağaçlandırma yapma
mecburiyetimiz var, bunu, bir tarafa koyamayız; bilimsel
veriler, bu noktada aynen kabul görüyor. Bakanlık
yetkilileri, herkes, bu gerçeği kabul etmiş;
ne var ki, sorun, çözüm üretmede çıkıyor.
1997 bütçesine bakıldığında,
Bakanlık bünyesinde genel bütçeden ve
OGM'den, 89 bin hektarlık bir ağaçlandırma
hedefi belirlenmiştir. Bunun da gerekçesi olarak
“bu ödeneklerle, bu bütçeyle, bu yapılabilir”
denilmektedir. Bunun mazereti ileri sürülebilir mi?
Çölleşme, senin ödeneğinin azlığını
bekler mi? Bu ülkeyi ya çölleşmeden kurtaracağız
ya da mazeretlerle çöl olmaya terk edeceğiz; tercih
sizlerindir. Bunun için, 1997'de -Anayasamızın
hükmü gereği- ödenek artırılması
mümkün değil; ama, bundan sonraki yıllarda,
bu konuda, genel bütçemize, mutlaka daha fazla ödenek
ayrılmasını öneriyoruz. 

Sayın Başkan, sayın milletvekilleri;  17 500
köyümüzde 10 milyon orman köylüsü
yaşamaktadır. Orman köylülerimize, Or-Köy
Genel Müdürlüğümüz tarafından
kredi verilmekte, köylerimizin sosyoekonomik yapılarının
geliştirilmesine katkı sağlanmaktadır
ve yine, 10 milyonluk bu nüfusa, Sayın Bakanın
yazılı sunuş metninden edindiğimiz bilgiye
göre, kesim işi dahil 33 trilyon para aktarılmaktadır.
Bu rakamı 10 milyona böldüğünüzde,
kişi başına 3,3 milyon düşüyor;
güne böldüğünüzde 10 bin liranın
daha altında bir gelir... Bu insanları, bu gelirle
ayakta tutmak, insanca yaşama koşullarında
korumak mümkün olmamaktadır. Bu nedenle, bu konuda
da çok ciddî master planların hazırlanması,
olaya duyarlı yaklaşılması gerektiğine
inanıyoruz. 

Orman köylüsü kesim işçilerinin bir
büyük sorunu da “vaidî fiyat sistemi”
değiğimiz kesimle yürütülmesidir. Bu iş
riski oldukça yüksek olan orman kesim işlerinde
kaza geçiren, vefat eden, yaralanan insanlar ve yakınları
ömürboyu büyük zorluklar yaşamaktadır.
Bu nedenle de, orman kesim işkolunun, mutlak surette senenin
tamamına yaygın olmak üzere, sigorta kapsamına
alınmasını öneriyoruz. 

Orman kesim kooperatiflerimiz vardır. Bunlara, kesim karşılığı
yüzde 25 emval verilmesi yasa gereğidir; ama,  yine bir
düzenleme var, kesim tesisi, işleme tesisi olmayan
kooperatiflerimize bu emval verilmemektedir. Oysa, ekonomik gücü
az olan bazı kooperatiflerimizin, bu kural dışına
çıkarılıp ya da bu kuralın
uygulamadan kaldırılarak, kesim işinde çalışan
tüm kooperatiflerimizin bu yüzde 25 paydan eşit
olarak yararlandırılmasını öneriyoruz.
Orman-insan ilişkisinin iyi geliştirilmesi ve orman
sevgisinin tüm topluma yayılmasıyla, orman,
tehlikelerden korunur, yangınlardan korunur. verimli ve
gelecek kuşaklara yeşil bir Türkiye bırakmak
için bu ilkeden hareket etmek gerekir.

Eğitim çalışmaları konusunda belirli
gelişmeler sağlanmıştır, bunu mennuniyetle
görüyoruz; ancak, bunun kararlılıkla ve
artan bir oranda sürdürülmesini bekliyoruz.

Ormanı korumanın, sevdirmenin en önde gelen
koşulu, Orman Bakanlığında siyasî
çıkarların, yapılanmanın, kollamaların
önlenmesindir. Uygulamaya bakıldığında,
bunu pek söylemek mümkün gözükmemektedir.
Siyasî çıkarlar, adam kayırmacılık,
orman kaynaklarının siyasî yandaşlara
peşkeş çekilmesi, siyasî baskıların
orman personeline yönelmesi, verimi, sevgiyi, güveni
ne yazık ki zedelemektedir. Bu anlayışı
terk etmek gerekmektedir; çünkü, orman ulusal
değerimizdir.

Sayın Başkan, sayın milletvekilleri; orman
yangınları ulusal felakettir. Yeterli ve teknolojik
donanımlı araç, ekipman alma yerine, lüks
tesislere ödenek ayırmayı bırakmak zorundayız;
çünkü, yangın söz dinlememektedir.
Yangın söndürme araçlarının,
öncelikli olarak yangına hassas bölgelerde konuşlandırılması
gerekmektedir. Siyasî düşüncelerle, yangın
tehlikesi az olan bölgelerde söndürme arozözleri
bulunmaktadır. Bunların en kısa sürede
-Sayın Bakanımdan istirham ediyorum- Muğla,
Antalya, İzmir, Çanakkale gibi yangına hassas
bölgelere aktarılmasını ve buralarda
konuşlandırılmasını beklediğimi
belirtmek istiyorum. 

Bu süreçte, Sayın Bakanımız göreve
geldikten sonra, Marmaris ve Dilek Yarımadası yangınları
yaşandı. Kendileri de orada gördüler, 60
yaşında orman yangın işçileri
var. Açıkça söylüyorum, hiçbir
siyasî istismar konusu yapmadan söylemek istiyorum;
bugün orman teşkilatına yangın işçisi
ya da bir başka işçi alınması
konusunda, Doğru Yol ilçe teşkilatları
başkanlarından olur almadan işe girmek mümkün
olmamaktadır, hataen girenler varsa, derhal uzaklaştırılmaktadır.
Zatı âlinize bunun bilgisini aktaracağım,
ayrıca. 

BAŞKAN - Sayın Çakıroğlu, 2 dakikanız
var efendim.

METİN BOSTANCIOĞLU (Sinop) - Arkadaşımızın
bu söylediklerine ben de katılıyorum Sayın
Bakanım.

ZEKİ ÇAKIROĞLU (Devamla) - Değerli arkadaşlarım,
yasal konularda birçok değişimler yaşanmaktadır.
Bu konudaki av hayatı ve yaban hayatını koruma
yasası ile mera yasasının bir an önce
Meclise getirilmesi; ormanın sürekli daraltılmasına
fırsat sağlayan yasaların yeni baştan
ele alınması; orman personelinin, mutlaka, yangın
tazminatı dahil, diğer sosyal hakları verilerek,
ekonomik durumlarının düzeltilmesi ve orman
teknikerlerinin mesleği yürütürken, ağaçlandırma
projelerini hazırlayıp ve uygularken, emekli olduktan
sonra bunları uygulayamama gibi bir durumları söz
konusu, bu hakların, emekli olduktan sonra da mutlaka teknikerlere
sağlanması gerekmektedir. 

1997 bütçesini, biz, genel bütçedeki payı
itibariyle yetersiz bulmaktayız; ancak, bu koşullar
altında görev yapacak orman teşkilatımızın
tamamına başarılar diliyorum.

Diliyoruz ki, ülkemiz çöl olmasın; gelecek
nesillere yaşanabilir bir Türkiye, yaşanabilir
bir dünya sunalım.

Hepinize en içten duygularımla saygılar sunuyorum.
(Alkışlar) 

BAŞKAN - Teşekkür ederim Sayın Çakıroğlu.

CHP Grubu adına ikinci konuşmayı yapmak üzere,
Antalya Milletvekili Sayın Bekir Kumbul; buyurun efendim.
(CHP sıralarından alkışlar)

Sayın Kumbul, süreniz 20 dakikadır.

CHP GRUBU ADINA BEKİR KUMBUL (Antalya)  - Sayın
Başkan, değerli arkadaşlarım; 1997 yılı
Sağlık Bakanlığı bütçesi
hakkında Cumhuriyet Halk Partisinin görüşlerini
sunmak üzere kürsüye çıkmış
bulunuyorum; bu vesileyle, sizlere ve televizyonları başında
bizleri izleyen tüm insanlarımıza sağlıklar
ve saygılar sunuyorum. Ayrıca, bir müddet önce
kaybettiğimiz, meslektaşım, Kırşehir
Milletvekili Mehmet Ali Altın'a Allah'tan rahmet, tüm
yakınlarına başsağlığı
diliyorum.

Değerli arkadaşlarım, sağlık, hepimizin
sorunu. İnsana yapılan yatırım en
büyük yatırımsa, elbette, sağlık
da en büyük yatırım olmalı. Bu
bağlamda, sağlığı -sağcısıyla
solcusuyla, sağlık hepimize gerekliyse- politikalarüstü
düşünmek durumundayız. O çerçevede
bir plan çizmeye çalışacağım.

Değerli arkadaşlarım, çağdaş
anlamda sağlık nedir; devletin buradaki görevi
nedir; geçmiş tarihte neleri yaptık, nereye
geldik, bugün hangi konumdayız ve bundan sonra neleri
yapmalıyız; bu çerçevede, sağlık
konusunu size yansıtmaya çalışacağım.

Değerli arkadaşlar, sağlık, elbette, sadece
hastalık ve sakatlık hali değil; bedensel, ruhsal
ve sosyal yönden tam bir iyilik hali. Demek ki, sağlıktan
algılamamız gereken şey bu. 

Altını çizmek istediğim diğer bir
şey; sağlık hizmetlerinin sunulmasını,
koruyucu sağlık hizmetleri, tedavi edici sağlık
hizmetleri ve rehabilite edici sağlık hizmetleri olmak
üzere, üç ana başlık altında
toplamak mümkün. 

Elbette her safha önemli; ancak, en önemlisi, koruyucu
sağlık hizmetleri. Neden önemli; önce, kişiyi
hastalandırmamak gerekir; önce, onu korumak gerekir;
artı, bunu yaptığımız zaman, sağlık
hizmetini daha ucuza elde edebiliriz. Ülkemizin koşulları
buysa, koruyucu sağlık hizmetine daha çok önem
vermek zorundayız. 

Bu koruyucu sağlık hizmetlerini de, çevreye
yönelik sağlık hizmetleri ve kişiye yönelik
sağlık hizmetleri olarak iki anabaşlık
altında toplamak mümkün. Tabiî, çevreye
yönelik sağlık hizmetleri, havasından suyuna
bütün çevreyi kapsıyor; yani, yatırımlarımızı
bu bağlamda geliştirmek zorundayız. Kişiye
yönelik sağlık hizmetleri de, bağışıklamaktan
tutun, ilaçla tedaviye kadar, hijyen koşullarına
kadar, beslenmesine kadar tüm bu koşulları kapsamaktadır.


Tabiî, kişi hasta olacak mı; olacaktır
elbette. Buna rağmen hasta olacaksa, o zaman, tedavi edici
sağlık hizmeti önplana çıkıyor.
Son zamanlarda, sanki, tedavi edici sağlık hizmetlerine
daha çok önem veriliyor görünümü
önplana çıkıyor; o nedenle bunu özellikle
söylemek istiyorum. Elbette, kişi hastalandığı
zaman, onu, evinden başlayarak, sağlık ocaklarında,
hastanelerde tedavi etmek zorundayız. Peki sonra?.. Kişinin
tekrar topluma kazandırılması için,
rehabilite edici hekimlik hizmetlerine de önem vermek zorundayız.
Öyleyse, bizim, sağlıktan algıladığımız,
tüm bu saydıklarımızın hepsini
kapsayacak bir durum olmalıdır. 

Durum bu olduğuna göre, geçmişten günümüze,
ülkemizde nasıl bir sağlık gelişmesi
oldu, neler yapıldı? Değerli arkadaşlarım,
Anadolu'ya baktığımız zaman, sağlık
hizmetlerinin 1206'lara kadar uzandığını
görüyoruz. Kayseri'de Gevher Nesibe Sultan Hastanesi
ve Tıp Merkezi, 1206'da, Anadolu'da, Selçuklular
döneminde kuruluyor. Ülkenin değişik yerlerinde
hastaneler yapılıyor, Sıvasından Divriğisine,
Erzurumundan Erzincanına, Konya, Aksaray, Kırşehir,
vesaire. 

O dönemde altı çizilecek bir olay daha; o günün
koşullarında -bir anlamda- bir cüzam belası...
Diğer ülkelerde cüzamlılara insanlık
dışı muamele yapılırken, bizim
ülkemizde onlar için yurtlar açılıyor;
yani, o dönemlerde sağlığa daha çok
önem verir durumdayız. 

Daha sonra Osmanlı dönemine geçiyoruz; 380
yıl hekimbaşılarla idare ediliyor. Onlar da
kendilerine göre kurallar koyuyorlar, işletiyorlar.
Bu durum 1826'lara kadar devam ediyor; 26'lar sanki bir tarih,
bir nirengi noktası. 

Daha sonra, sağlığın devlet eliyle yönetilmesi
gündeme geliyor. O dönemde, altını çizeceğim
temel noktalardan biri, zorunlu hizmet getiriliyor. İnsanlar,
fakir zengin demeden, ücretsiz tedavi edilebiliyor; aksini
yapanlar görevden alınıyor. Bulaşıcı
hastalıklara önem veriliyor. Sağlık, devletin,
o günkü kurumun, önemli görevlerinden biri
olarak ortaya konuluyor. 

1920'ler, gerçekten yine bir nirengi noktası. Büyük
Millet Meclisi 23 Nisan 1920'de kuruluyor; 10 gün sonra,
4 Mayıs 1920'de, Sağlık Bakanlığı
kuruluyor; bu derece önem veriliyor. Önem verilen diğer
bir konu, millî eğitim.

İlk Sağlık Bakanı Doktor Adnan Adıvar.
Cumhuriyet dönemine imzasını atan, ismini,
bizim sağlık kesiminde altın harflerle yazdıran
Doktor Refik Saydam. Aradan 65-70 yıl geçmesine
rağmen, hâlâ onun yasaları geçerli.
Sağlık ve Sosyal Yardım Bakanlığının
mevzuatı o gün konuluyor. Yine, Hıfzıssıhha
onun döneminde kuruluyor. Tababetin İcrasına
Dair Kanun onun döneminde gerçekleşiyor. Başka
neler yapıyor; modern toplum sağlığının
ilk adımları onun döneminde atılıyor
ve devletin aslî görevi olduğunu ortaya koyuyor;
tedavi edici hekimliği de yerel yönetimlere kaydırıyor,
onların görevi olduğunu söylüyor. 

Daha sonra göreve gelen Doktor Us, toplum sağlığıyla
tedavi edici hekimliği entegre ediyor ve nüfus sayımına
göre hastaneler, yataklar yapılması gerektiğini
ortaya koyuyor; bir anlamda, temel sağlık hizmetleriyle
tedavi edici hekimliği entegre ediyor. 

1960'lara geliyoruz; orası yine bir nirengi noktasıdır.
1960'ta iki önemli yasa çıkarılıyor
arkadaşlar. 224 sayılı Sosyalizasyon Yasası,
554 sayılı Nüfus Planlaması Yasası;
ülke için önemli olan iki yasa çıkarılıyor.
Sağlık evleri, sağlık ocakları, tedavi
edici hizmetler ve sevk zinciri o dönemde konuluyor; ama,
o günden bugüne, maalesef, biz, ona, yeterince sahip
çıkamıyoruz, yeterince işletemiyoruz.
Elbette, onlar yeterince işletilemezse, bugün geldiğimiz
noktada mutlaka eksiklerimiz olacaktır, vardır da.


Değerli arkadaşlar, günümüzde durum nedir?
2000'e 4 kala, biz, sağlığı nereye getirdik;
ülke koşullarında sağlık sorunları
nelerdir; dünyadaki yerimiz neresidir; dünyaya tam entegre
olabildik mi; sorunlarımız nelerdir?.. Geçmişi
kısaca özetledikten sonra, bunları irdelemekte
yarar var.

Değerli arkadaşlar, elbette, bir Amerika'nın
yaptığı sağlık yatırımını
yapamayız; çünkü, ülkemizde kişi
başına düşen millî hâsıla
2 700 dolardır; Amerika'da, neredeyse sağlığa
bu kadar yatırım yapılıyor; ama, durumumuzu
bilerek, neyi yapacağımızı iyi irdelememiz
gerekiyor. 

Yine, ülke nüfusunu yüzde 20'lik kesimlere ayırdığımız
zaman, üst yüzde 20 dilim, ülke gelirinin yüzde
55'ini alırken, alt yüzde 20 dilim, yüzde 5'ini
alıyor.

Ücret ile sermaye arasındaki değişime baktığımız
zaman, yirmi sene önce ücret yüzde 33,3 iken, bugün,
yüzde 20,7'dir; sermaye ise, yüzde 66,6'dan, yüzde
80'lere çıkmıştır. 

Nüfus hareketliliğine bakıyoruz; 1960'ta kent
nüfusu yüzde 30 iken, bugün, yüzde 60'ların
üzerine çıkıyor. Öyleyse, yatırımımızı,
yapılanmamızı buna göre yapmak zorundayız.
İşte, bu hızlı kentleşmenin,
gecekondulaşmanın artması, çevre sağlığı
ve altyapı sorunlarını getirmektedir. Kanalizasyon
ve içmesuyunun olmayışı, toplumu bulaşıcı
hastalıklar yönünden risk altına almaktadır.


Doğurganlığın yüksekliği, hızlı
nüfus artışının ve koruyucu sağlık
hizmetlerinden yoksunluğun somut göstergesi olarak görülüyor.
Sağlığın temel parametrelerinden olan bebek
ölümleri, ülkemizde binde 45'lerdedir. Batı
ülkelerine baktığımız zaman, bu
oran, binde 5, binde 6, binde 7'dir; yine, aynı şekilde,
anne ölümleri, bizde yüzbinde 100 iken, Batı
ülkelerinde yüzbinde 5'lere düşmüş.


Ölümlere baktığımız zaman değerli
arkadaşlarım, 0-1 yaş grubu arasında
daha çok enfeksiyonları görüyoruz; 1-4
yaş arasında, enfeksiyonlara beslenme bozuklukları
ekleniyor; 4-14 yaş arasında, enfeksiyonlar, beslenme
bozukluğu; ama, kazalar ön plana çıkıyor;
14-25 yaş grubu arası, kazalar ön plana çıkıyor;
25-45 yaş arası kanserler; 45-60 yaş arası
kalp hastalıkları; 60 yaşından sonra
akciğer hastalıkları. Bunu şunun için
söylüyorum: Biz, hangi yaşta nelere dikkat etmeliyiz,
koruyucu sağlık hizmetleri derken, ne yapmalıyız,
nereden başlamalıyız; o nedenle, bunları
vermeye çalışıyorum. 

Bulaşıcı hastalıklar ve bunlara bağlı
ölümler ciddî boyutlarda. Güneydoğu Anadolu'daki
sağlık sorunu, ayrı bir sorun olarak devam etmekte;
yaşam güvencesi ortadan kalkmış, istikrarsızlık,
baskı, terör, büyük göçler ve
ölümler, yaşamı tüm yönleriyle
sağlıksız bir duruma sokmuştur. Yetersiz
olan sağlık ocaklarının birkısmı
kapalı, birkısmında da hekim yok. En temel
sağlık sorunu da, işsizlik. Sadece kendisini
de etkilemiyor, etrafıyla etkiliyor. 

Göstergeler, özellikle, koruyucu ve birinci basamak
sağlık hizmetlerinin de yeterince yerine getirilmediğini
gösteriyor. Aşılama, doğum öncesi bakım
ve doğum hizmetleri ayrı bir sorun olarak görülüyor.
Kırsal bölgelerde yaşayan gebelerde, doğum
öncesi hiç bakımı olmayan kadınların
oranı yüzde 52'lerde; bu, doğu bölgelerinde
yüzde 66'lara kadar çıkıyor. 

Sağlık kuruluşlarında doğum yapanların
oranı kentlerde yüzde 72, kırsal bölgelerde
yüzde 40'lara kadar düşüyor. 

Sağlık hizmet sunumu, örgütlenmesi ve finansman
sorunu ayrı bir sorun olarak görülüyor.


Buraya kadar belirtilen kısımda, geçmiş
dönemde temel sağlık hizmetlerine, birinci basamak
sağlık hizmetlerine gerekli önemin verilemeyişi,
bu bölümde, istihdam edilmesi gereken pratisyen hekimlerden
 yeterince yararlanılamayışı, sevk
zincirinin işletilememesi karmaşayı daha da
artırıyor. Hastalar, kendilerine en yakın
yerlerde, işyerlerinde, mahallelerinde, evlerinde, sağlık
ocaklarında verilecek nitelikli sağlık hizmetlerini
bulamayınca, hastanelere yığılma oluyor.
Bu durum, hem hastaların hem de sağlık personelinin
bunalımına yol açmaktadır.

 Basamaklararası düzenli bir iletişimin, hizmetiçi
eğitimin ve koordinasyonun olmaması, toplumun sağlık
düzeyinin bozulmasında önemli etkenlerden biri
olarak görülmektedir. Bu durum, aynı zamanda,
birbirinden habersiz çalışan yapılar
oluşmasına yol açmaktadır. Öte
yandan, sağlık yöneticisi olan kişilerin
konuyla ilgili yeterli eğitimi almamış olması,
sadece politik tutumlarla ve personel atamalarıyla ilgilenmeleri
de hizmeti olumsuz yönde etkilemektedir. 

Örgütlenmede yapılan ciddî yanlışlardan
biri de, önceleri önemli sorunlarla mücadele etmek
üzere kurulmuş tek amaçlı hizmetler veren
dikey örgütlerin, yeterli işbirliği yapamayan
yapılarının korunması olmuştur;
verem savaş dispanseri, sıtma savaş dispanseri,
ana-çocuk sağlığı dispanseri... Bunlar,
sağlık ocaklarıyla birbirine entegre edilememiş,
bütünleştirilememiş, ekip hizmetlerine dayalı
olma özelliği önemsenmemiştir. 

Tüm bu sorunlar, hizmet sunumunda gereksiz tekrarlara ya
da hizmetin verilmemesine yol açmıştır.
Dolayısıyla, Türkiye, aşılama,
aile planlaması, sağlık eğitimi, bulaşıcı
hastalıklarla savaş konusunda, ulaşması
gereken hedeflerin gerisinde kalmıştır. 

Sağlık insangücü dağılımında,
bölgelerarası büyük çarpıklıklar
vardır. Ayrıca, bugün, ülkemizde, gerekenden
fazla hekim olmasına karşın -bu tartışılabilir,
ki, bugün ülkemizde bir hekime 1 850 hasta düşerken,
Avrupa'da bile 2 450 hasta düşmektedir. Ona rağmen,
her nedense, neredeyse her ilde bir tıp fakültesi
açma yoluna gidiyoruz- onun yanında, yardımcı
sağlık personelinde aynı oranda artışı
sağlamıyoruz. Bugün, ülkemizde 67 bin civarında
hekim var, ancak bir o kadar da hemşire var. Bunu çok
iyi değerlendirmemiz gerekiyor.

Değerli arkadaşlar, sağlık harcamalarına
baktığımız zaman, yıllardır,
bütçeden sağlığa ayrılan pay
yüzde 3,5'lerde; bunu, hepiniz biliyorsunuz. Yine, bu yıl
da bütçeden sağlığa ayrılan
pay yüzde 3,25 ve bunun da yüzde 70'i sağlık
personeline gidiyor. Bu payla hangi altyapıları
yapabiliriz; tartışılması gereken konu
belki de bu. 

Ülkede sağlığa ayrılan harcamanın
dağılımına baktığımız
zaman, yüzde 40'ı Sağlık Bakanlığınca,
yüzde 15'i SSK'ca, yüzde 45'i de kişilerin cebinden
çıkarak harcanıyor. 

Yine, Türkiye'de, bilinçsiz ilaç tüketimi
de, ayrı bir sorun olarak devam ediyor.

BAŞKAN - Sayın Kumbul, 2 dakikanız var efendim.

BEKİR KUMBUL (Devamla) - Biraz uzatmak mümkün
mü?

BAŞKAN - Yok, hayır.

BEKİR KUMBUL (Devamla) - Peki.

Değerli arkadaşlar, görüyoruz, ülkede,
hastanelerde kuyruklar, hastalar mutsuz, hekimler umutsuz, idareciler
ayrı sıkıntıda... Bunları,
hep, görüp geliyoruz. 

Burada, biraz hızlı geçmem gerekecek herhalde;
zamanım kısaldı.

Özellikle birinci basamakta hizmet verecek olan 38 binin
üzerinde pratisyen, maalesef, yeterince kullanılamamakta.
Onlar da, ne yazık ki, kendilerini, özendirilen uzmanlık
sınavları çalışmalarına
ve ekstrem bilgilere yoğunlaştırırken,
ülke gerçeklerine uygun sağlık hizmetini
de tam verememekteler ve orada yeterince değerlendirilememekteler.

Yukarıda sıraladığımız
nedenler doğrultusunda, 800 yıllık geçmişi
olan sağlık birikimimizle, hâlâ, ülkemizde,
21 milyonun üzerinde insanın sosyal güvenceden
yoksun olduğunu görüyoruz. 

Bebek ölümleri binde 45'lerde ve son beş yılda,
dünya sıralamasında 12 basamak geriye gidiyoruz.
Yine, ülkemizde, tedavi edilebilir hastalıklardan,
hâlâ, insanlar ölebiliyor. Devletin bütçeden
ayırdığı payı biraz önce
sizlere sundum. Koruyucu ve temel sağlık hizmetlerine
gerekli önem verilmiyor; buna bağlı olarak, tedavi
edici hekimliğin yükü artıyor ve de özendiriliyor
ve ülke için asıl gerekli olan bu temel sağlık
hizmetleri, sanki, biraz geride kalıyor. 

Peki, neler yapılmalı...

(Mikrofon otomatik cihaz tarafından kapatıldı)


BAŞKAN - Sayın Kumbul, süreniz bitti efendim.
Buyurun, son cümlenizi söyleyin. 

BEKİR KUMBUL (Devamla) - Peki Sayın Başkan.

Değerli arkadaşlarım, modern çağın
gereği olarak, tüm insanlarımızın
sosyal güvenliğe kavuşturulması şart;
devletin bütçeden ayırdığı
payın artırılması şart; koruyucu
ve temel sağlık hizmetlerini ve birinci basamak tedavi
hizmetlerini entegre ederek, önplana çıkarmamız
şart. Sağlık Bakanlığını,
ülke genelinde, sağlık politikası belirleyen,
hizmete yönelik standartlar koyup, izleyen, tedavi hizmetlerini
değil koruyucu sağlık hizmetlerini sunan bir yapıya
kavuşturmak zorundayız. Bakanlığın
asıl görevi de bu olmalıdır. Değerli
arkadaşlarım, bu bütçede onu çokça
göremiyorum, bu perspektifte bakışı göremiyorum;
ama, inşallah, bundan sonraki dönemlerde yaparız.


Bu vesileyle, sizlere ve televizyonları başında
bizleri izleyen tüm insanlarımıza sağlıklar
diliyor, saygılar sunuyorum. (Alkışlar) 

BAŞKAN - Teşekkür ederim Sayın Kumbul.


Sayın milletvekilleri, aslında, ben, çalışmaya
devam etmek istiyordum; ama, televizyon kanalı, TRT'ye
15 dakikalığına lazım olduğu için,
herhangi bir arkadaşın da konuşmasını
vermemek olmaz. Bu itibarla, birleşime saat 19.50'ye kadar
ara veriyorum. 

Kapanma Saati: 19.30 ÜÇÜNCÜ OTURUM

Açılma Saati: 19.50

BAŞKAN: Başkanvekili Kamer GENÇ

KÂTİP ÜYELER: Zeki ERGEZEN (Bitlis), Fatih ATAY
(Aydın)

BAŞKAN - Türkiye Büyük Millet Meclisinin
34 üncü Birleşiminin Üçüncü
Oturumunu açıyorum.

V. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414; 1/283,
3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) (Devam)

C) ORMAN BAKANLIĞI (Devam)

1. - Orman Bakanlığı 1997 Malî Yılı
Bütçesi

2. - Orman Bakanlığı 1994 Malî Yılı
Kesinhesabı

3. - Orman Bakanlığı 1995 Malî Yılı
Kesinhesabı

a) Orman Genel Müdürlüğü (Devam)

1. - Orman Genel Müdürlüğü 1997 Malî
Yılı Bütçesi

2. - Orman Genel Müdürlüğü 1994 Malî
Yılı Kesinhesabı

3. - Orman Genel Müdürlüğü 1995 Malî
Yılı Kesinhesabı

D)  SAĞLIK BAKANLIĞI (Devam)

1. - Sağlık Bakanlığı 1997  Malî
Yılı Bütçesi

2. - Sağlık Bakanlığı 1994  Malî
Yılı Kesinhesabı

3. - Sağlık Bakanlığı 1995  Malî
Yılı Kesinhesabı

a) Hudut ve Sahiller Sağlık Genel Müdürlüğü
(Devam)

1. - Hudut ve Sahiller Sağlık Genel Müdürlüğü
1997 Malî Yılı Bütçesi

2. - Hudut ve Sahiller Sağlık Genel Müdürlüğü
1994 Malî Yılı Kesinhesabı

3. - Hudut ve Sahiller Sağlık Genel Müdürlüğü
1995 Malî Yılı Kesinhesabı

BAŞKAN - Sayın milletvekilleri, bütçe
görüşmelerine kaldığımız
yerden devam ediyoruz. 

Komisyon ve Hükümet yerlerini aldılar.

Söz sırası, ANAP Grubu adına Bolu Milletvekili
Sayın Abbas İnceayan'da. 

Buyurun efendim. (ANAP sıralarından alkışlar)

Sayın İnceayan, süreniz 20 dakika; biliyorsunuz,
süreyi uzatmıyoruz.

ANAP GRUBU ADINA ABBAS İNCEAYAN (Bolu) - Sayın Başkan,
sayın milletvekilleri; Orman Bakanlığımızın
1997 yılı bütçesi üzerinde, Anavatan
Partisi Grubunun görüşlerini arz etmek üzere
söz almış bulunuyorum. 

Bu görüşmelerin, orman köylümüze,
muhafaza memurundan en üst yöneticisine, bütün
ormancılık camiasına, milletimize ve ülkemize
hayırlı olmasını diliyorum ve Yüce
Heyetinizi saygıyla selamlıyorum.

Değerli milletvekilleri, dünyamızın akciğeri
olan ormanlar, bitki-toprak-su kaynakları arasındaki
doğal dengenin sağlanması, muhafazası, su
akışının düzenlenmesi, erozyonun
önlenmesi, barajların ekonomik ömrünün
uzatılması, halkın dinlenme ihtiyaçlarının
karşılanması, ülke turizmine katkısı,
hava ve çevre kirliliğinin önlenmesi, ekonomik
değerlerinin ve içerisinde barındırdığı
tüm canlılarla beraber, Allah'ın, insanlara
bahşettiği en büyük hazinedir. 

Yurdumuzun yaklaşık dörtte biri orman statüsündedir.
20,2 milyon hektarlık bir alanı kaplayan ormanlarımızın
ancak 8,9 milyon hektarı verimli orman statüsündedir;
11,3 milyon hektarı ise bozuk, baltalık, verimli
olmayan orman alanıdır. 

Anayasanın 169 uncu maddesinde “Bütün ormanların
gözetimi Devlete aittir. 

Devlet ormanlarının mülkiyeti devrolunamaz.
Devlet ormanları kanuna göre, Devletçe yönetilir
ve işletilir” denilmektedir. 

İşte, bu anlayışla, bu devletçi
anlayışla, yıllardır ormanlarımızı
işletiyor, koruyor ve geliştirmeye çalışıyoruz.


Mevcut olan 20,2 milyon hektar ormandan, yılda, yaklaşık
15 milyon metreküp üretim yapıyoruz, bu miktara
yakacak odun da dahildir. Hektardaki üretim 0,7 metreküptür.
Halbuki, ormancılığın ileri olduğu
ülkelerde, bu verim, bizdekinin altı yedi katı
fazladır. 

Ormancılık sektörü, ürettiği
odun kökenli orman ürünleriyle birçok sanayi
koluna hammadde sağlamaktadır. Ahşaptan mobilyaya,
kâğıttan ilaç hammaddesine kadar, ormanlarımız,
büyük bir kaynaktır. 

Ormanlarımızın, görünmeyen ekonomiye
katkılarına gelince: İklim- toprak-su doğal
dengesinin korunması; rüzgâr ve kum hareketleriyle
çoraklaşma ve çölleşmenin önlenmesi,
yeraltı ve yerüstü kaynaklarında sürekliliğin
sağlanması; tarım alanlarının
su ihtiyacının karşılanması;
sel, heyelan ve çığ gibi tabiî afetlere
mani olması; barajların ekonomik ömrünün
uzatılması; halkın dinlenme ihtiyacının
 karşılanması; insan sağlığında
hava ve ses kirliliğinin önlenmesi; atmosferde oksijen-karbondioksit
dengesinin korunması; doğal güzellikleriyle ormanların
turizme katkısı; av ve yaban hayatını
teşkil eden varlıkları bünyesinde barındırdığı
birçok canlı ile ormanların, görünmeyen
ekonomiye katkıları önem taşımaktadır.

Değerli milletvekilleri, ülke topraklarının
yüzde 88'i erozyonla karşı karşıyadır.
Erozyona maruz topraklarımızın yüzde
68'i de şiddetli ve çok şiddetli erozyon tehdidindedir.
Erozyonla mücadelede halkın bilinçlendirilmesinde
büyük mücadele veren TEMA Vakfı Başkanı
Sayın Hayrettin Karaca'ya ve vakıf üyelerine
buradan teşekkür ediyorum. 

Türkiye, çöl olmasın diyoruz. Her yıl
500 milyon ton toprağımızı kaybediyoruz;
toprağımız giderek verimsizleşiyor. Yeşil
örtü ve toprağın elden  gitmesiyle, jeolojik
dengeler ve  iklim bozulması, doğal varlıkların
kaybolması, verimsizleşen topraklar, insanları,
köyden kente göçe zorlamaktadır.

178 ülkenin devlet ve hükümet başkanları
Brezilya'da Rio'da bir araya gelerek, ormansızlaşma
sonucu oluşan erozyon-bitki-toprak-su kaynakları
dengesinin bozulması, çevre kirliliği, biyolojik
çeşitliğin azalması, çölleşme
gibi konuları tartışmış, dünyayı
tehdit eden bu sorunların çözümü
için, gelecek nesillere yaşanabilir bir dünya
bırakabilmenin çarelerini araştırmıştır.

Sayın Başkan, değerli milletvekilleri; 1995 yılında
Millî Ağaçlandırma Erozyon Kontrolü
Seferberlik Kanunu Türkiye Büyük Millet Meclisinden
geçti. 1996 yılında erozyon kontrolü
çalışmalarına, ağaçlandırma
çalışmalarına hız verileceğini
bekliyorduk; ama, görülen o ki, bu yıl ağaçlandırma
miktarının, 35-40 bin hektarda kalacağı
tahmin edilmektedir.

1937 yılından bugüne kadar 2 milyon hektar
ağaçlandırma yapabilmişiz. Aynı
süre içinde, yani, altmış yılda,
orman yangınlarıyla 1,5 milyon hektar ormanımız
kül olmuş. Türkiye'nin en hızlı
ağaçlandırma yapıldığı
dönem, Anavatan Partisi İktidarı yıllarını
göstermektedir. Bu yıllarda ağaçlandırma,
150 bin hektara kadar ulaşmış olmasına
rağmen, son beş yılın ortalaması,
maalesef, yılda 40-50 bin hektar civarındadır.
Türkiye'nin hedefi, yılda, en az 300 bin hektar ağaçlandırmaya
ulaşmak olmalıdır. 

Değerli milletvekilleri, Türkiye'de 11 milyon hektarı
orman rejimi, 7 milyon hektarı ise ormandışı
alanlardan olmak üzere, toplam, 18 milyon hektar ağaçlandırılacak
sahamız mevcuttur. Son beş yıldaki ağaçlandırma
hızıyla, mevcut ağaçlandırma sahalarını,
ancak, üçyüz sene gibi bir zamanda yapabileceğimiz,
ne yazık ki, bir gerçektir. 

Orman yangınlarıyla mücadelede, her türlü
gelişmiş teknolojinin kullanılması,
yangınla mücadeleyi, zaman bakımından
kısaltacak, çıkan yangının
kısa zamanda söndürülmesini sağlayacaktır.
İlk defa, Anavatan Partisi iktidarı zamanında
başlayan havadan yangın söndürme mücadelesinin,
son yıllarda, Bakanlıkça, daha sık
kullanılan bir yöntem olarak benimsenmesini takdirle
ve memnuniyet verici olarak karşılıyoruz.


Bu arada, orman yangınlarında hayatını
kaybeden orman teşkilatımızın mensuplarına
da Allah'tan rahmet diliyorum. 

Değerli milletvekillleri, orman kaçakçılığı,
son yıllarda, organizeli, mafyalaşmış
bir şebeke halinde artarak devam etmektedir. Orman kaçakçıları,
ellerinde telefonlarla, telsizlerle çalışmakta;
ormanlarımızı bilinçsizce tahrip etmektedirler.

Yenice'den, Mengen'den, Bolu ormanlarından kesilen o güzelim
ağaçların E-5 Karayoluyla nakledilmesi düşündürücüdür.
Tabiî ki, Türkiye'nin birçok ilinde de aynı
sorun yaşanmaktadır. 

Ormaniçi veya orman kenarında yaşayan, geçimini,
direkt veya dolaylı yollarla ormandan veya ormancılıktan
sağlayan 9-10 milyon orman köylüsü insanımız
var. Yani, ülkemizde yaşayan her 7 kişiden 1'i
orman köylüsüdür. Millî gelirden en
az payı alan, en fakir, en mağdur orman köylüsüdür.
Küçülen ve gittikçe verimsizleşen
orman varlığımız, bu insanları
göçe zorlamaktadır. Her ne kadar, orman köylümüz,
Or-Köy kredileri, Bakanlık fonlarıyla desteklense
de, verilen krediler çok az ve yetersizdir. 

İleri ülkelerde olduğu gibi, orman köylümüz,
yakacakta, odundan kömüre, likitgaz tüketimine
yönlendirilmeli, odun yerine, kömür ve likitgaz
kullanılması teşvik edilmelidir. Köylüye,
kömür ve likitgaz çok ucuza verilmelidir; gerekirse
sübvanse edilmelidir. Bu şekilde, yakacak olarak kullanılan
odunsa, sanayimizde hammadde olarak kullanılacaktır.

Değerli milletvekilleri, gelin, orman köylümüze
sahip çıkalım. Aldığımız
her yedi oydan bir tanesi orman köylümüzün
oyudur. Bizlere verdikleri vekâlet için de, onların
seslerine kulak verelim. 

Orman köylümüze güvenelim; orman köylümüzü,
ormanla, devletle barışık hale getirelim.
Bugün, en az 300 bin orman köylümüz devletle
mahkemeliktir. Orman köylülerimizin sorunları
üzerine hep beraber gidelim. 

Ormanlarımızı, 70 yıldır devletçe
koruyoruz, işletiyoruz, geliştirmeye çalışıyoruz;
geldiğimiz nokta belli. 

Anayasa ve Orman Kanununda yapılacak değişikliklerle
-mülkiyeti ve kontrolü devlette kalmak kaydıyla-
ormanlarımızın işletilmesini, bakımını
ve geliştirilmesini orman köylümüze verelim;
yani, devletin malını milletin malı yapalım;
devlet ormancılığından millet ormancılığına
geçelim diyorum. (ANAP sıralarından alkışlar)
Anavatan Partisi olarak inanıyoruz ki, ormancılıkta
reform o zaman başlar; orman köylümüz, o
zaman, ormanla küs değil, barışık
olur.

Sayın milletvekilleri, nasıl, yıllardır
zarar eden Karabük Demir-Çelik Fabrikalarının
işletilmesini işçilerimize verdiysek, neticedeki
başarıyı bugün görüyorsak,
inanıyorum ki, ormanlarımızın işletilmesini,
bakımını, geliştirilmesini; yani, bir
anlamda özelleştirilmesini yaparak orman köylümüze
verdiğimizde, ormancılık sektörümüzün
ve ormancılığımızın çok
kısa zamanda ilerlediğini görürüz.

İşte o zaman kaçakçılık
önlenir, yangınlarda büyük azalma olur;
ormanda böceklenme olsa çaresine bakılır,
ormandaki bir dal parçasının bile değerlendirilmesinin
imkânı aranır.

Dünyanın, ormancılıkta gelişmiş
ülkelerinde, zaten, ormanlar büyük ölçüde
özelleştirilmiştir. Rusya'da bile, büyük
ölçüde özelleştirmeye gidilmektedir.
Orman köylümüze bu imkân sağlandığında,
ormanla köylümüz hasım değil, hısım
olur.

Değerli milletvekilleri, Türkiye'nin birçok yerinde
orman içi veya orman kenarı açıklıklarda,
köylülerimizin, yaylaları ve meraları
vardır. Köylümüz, yaz başından
kış başına kadar hayvanlarını
buralarda otlatır, yaylatır. Yaz aylarında
ovadaki araziler ekilidir. İnsanlar, eskiden, yaylalara,
 evler ahırlar yapmışlar; bunları da
ağaçtan yapmışlar. 

Son yıllarda, yayla evleri, günün şartları
içinde yenilenmiş, briketten, tuğladan yapılmış,
biraz modern bir şekil verilmiştir; ormana hiç
zarar verilmeden yapılmış. Artan nüfusla
beraber yeni yayla evleri yapılmış, ormandan
bir dal kesilmeden yapılmış, hatta, buralara
elektrik ve telefon getirilmiş. 

Asırlardır, ata yadigârı yaylalar,
Orman Genel Müdürlüğünün 2-B uygulamasıyla
orman dışına çıkarılmış.
Orman dışına çıkarılan
yayla ve meralar, hazineye intikal ettirilmiştir. Hazineye
intikal eden yayla ve meralardan, 1991'den bu tarafa, Bolu'da,
köylümüze ecri misil uygulamasına geçilmiş
ve vatandaşa beş yıllık Ecri Misil Vergisi
Maliye Bakanlığınca tahakkuk ettirilmiştir.


Değerli milletvekilleri, köylümüz, asırlardır,
kadim haklarıyla iç içe yaşadığı
yayla ve merasında, bu uygulamadan mustariptir; vergiden
değil, uygulamadan şikâyetçidir. 

Yarın, hazineye geçen bu alanlar -54 üncü
Hükümetin kaynak paketleri içinde yer aldığından-
köylünün alım gücü üstünde
satışa çıkarıldığında
ne olacaktır? Parayı veren kişi veya kuruluşlar,
ata yadigârı yaylalara sahip olurlarsa ne olacaktır?


Orman Genel Müdürlüğünün, 2-B uygulamasıyla
orman dışına çıkardığı
bu yaylaları köy tüzelkişiliklerine verdiğimizde
sorunun çözüleceğini tahmin ediyorum. Şartlı
olarak verebiliriz; orman köylüsüne kadim hakkı
olan araziyi kiralayabiliriz. 

54 üncü Hükümet “kaynak paketi”
adı altında, altın kaçakçılarını,
vergi kaçakçılarını affediyor;
dokuz 9-10 insanımız da, orman köylümüz
de Hükümetten şefkat bekliyor, sorunlarına
çare bekliyor; sadece bu uygulamayla, Bolu'da, 85 köyümüz
Millî Emlakla, vergi dairesiyle mahkemeliktir. 

Sayın Başkan, sayın milletvekilleri, yüksek
enflasyon, ormanda çalışan, ormanda istihsal
yapan, kesim, çekim yapan insanlarımızın,
bugün verilen ücretlerle, ezilmesine sebep olmaktadır.


1 metreküp kereste için, ortalama 450 bin Türk
Lirası kesim ücreti veriyoruz. 1 metreküp kerestenin
ormandan kesilmesi, soyulması, sürütülmesi,
istifi, depo tesliminde köylümüzün eline geçen
para ortalama 2,5 milyon Türk Lirası civarındadır.
Halbuki, Orman İdaresi, 1 metreküp üçüncü
sınıf tomruğu 10 milyon, ikinci sınıf
tomruğu da 15 milyon Türk Lirasına pazarlamaktadır.

1996 başında 14 milyon Türk Lirası olan
traktör lastiği, bugün, 23 milyon Türk Lirasıdır;
23 bin lira olan mazot, 54 bin liraya çıkmış;
350 bin lira olan bir çuval yem ise 1 milyon 100 bin liranın
üzerine çıkmıştır; yine,
6 bin lira olan ekmek 15 bin lira olmuştur.

10 milyon orman köylüsü, yokluk içinde yaşamını
sürdürme gayreti içindedir, köylümüz,
hızla göç vermektedir.

Vakit darlığı nedeniyle, Sınırlı
Sorumlu Bolu Orman Köylüleri Kalkındırma
Kooperatiflerimizin isteklerini, Orman Bakanımıza,
burada, dosya halide takdim edeceğim. Bu raporun, Sayın
Bakanımız tarafından incelenip, bir çözüme
kavuşturulmasını rica ediyorum.

Sayın milletvekilleri, ormanların korunması,
geliştirilmesi ve genişletilmesi amacıyla,
orman içi ve bitişiğindeki köylerde yaşayan
vatandaşlarımızın sosyal ve ekonomik
gelişmelerini destekleyerek, yerinde kalkınmalarını
sağlamak suretiyle, ormanlar üzerindeki olumsuz etkilerini
azaltmak ve göçü önlemek için Bakanlıkça
yapılan çalışmaları takdirle
karşılarken, bu çalışmaların
kâfi olmadığını görüyoruz.


Bu çerçevede, ormancılık çalışmalarıyla
iş ve istihdam sağlanması yanında, Orman
Köylülerini Kalkındırma Fonu kaynaklarından
orman köylülerimizin, sosyal ve ekonomik amaçlı
ferdî kredilerle ve kooperatif kredileriyle daha fazla desteklenmesi
gerektiğine inanıyorum.

Orman köylülerine sosyal ve ekonomik amaçlı,
arıcılık, hayvancılık, el sanatları,
meyvecilik, seracılık, kültür balıkçılığı
ve mantarcılığı, kürk hayvancılığı
gibi yatırım faaliyetlerinde çeşitli
konularda ferdî kredi, soğuk hava deposu, mandıra,
kereste fabrikası, halıcılık, zeytin
salamura, yaş üzüm depolama, zıraî
alet ekipmanı, ambalajlama ve pazarlama, yem ve alabalık
üretimi için projeye dayalı kooperatif tesislerine
kooperatif kredisi verilmektedir; verilen krediler artırılmalıdır.


Genel bütçeden 1997 yılında Or-Köy
Fonu için ayrılan ödeneğin, sadece, 900
milyar Türk Lirası olduğu görülmektedir;
oysa, kanunda öngörüldüğü şekilde
binde 1 oranında ödenek ayrılması durumunda,
6 katrilyonluk bütçeden 6 trilyon Türk Lirası
verilmesi gerekirdi; bu kaynak da, orman köylülerimiz
için daha büyük imkân demektir.

Orman Bakanlığınca, orman ürünleri
üretim işçiliği karşılığında
orman köylüsüne verilen paranın yıldan
yıla artırılması ve satış
gelirleri içindeki işçilik ücreti payının
yükseltilmesi ve önemli ölçüde istihdam
yaratılması gerekmektedir. 

Değerli milletvekilleri, Bakanlıkça, yurdumuzdaki
millî ve milletlerarası seviyede tarihî, kültürel
ve tabiî özelliklere sahip, tarihe iz bırakmış
savaş alanları, anıtlar, doğal güzellikler,
sulak sahalar, yaban hayatı ve rekreasyonel açıdan
önem arz eden yerler, koruma, kullanma dengesi içerisinde
gelecek nesillere aktarılması maksadıyla,
millî park, tabiat parkı, tabiatı koruma alanı,
tabiat anıtı, yaban hayatı koruma sahası
ve orman içi dinlenme yeri olarak tefrik ve tesis edilmektedir.


Bugüne kadar, ülkemizde, 32 millî park, 11 tabiat
parkı, 32 tabiatı koruma alanı, 54 tabiat
anıtı tefrik edilerek ilan edilmiştir. Bugün,
bu sahaların alan toplamının 754 bin hektar
düzeyinde olduğu görülmektedir. 

Bakanlıkça, son yıllarda, millî park,
tabiatı koruma alanları gibi korunan alanların
artırılmasına önem verildiği görülmektedir;
ancak, gelişmiş ülkelerde korunan orman alanlarının
oranı yüzde 40-50 düzeyindeyken, ülkemizde
bu oran, maalesef, yüzde 4'ler, yüzde 5'ler düzeyinde
bulunmaktadır. 

Bolu'da, Aladağ Ormanları, tabiat ormanı haline
getirilmelidir. Anavatan Partisinin otoyol projeleriyle, Ankara-Bolu
1,5 saate, İstanbul- Bolu 2,5 saate inmiş, Bolu'nun
orman turizmindeki önemi artmıştır.

BAŞKAN - Sayın İnceayan 2 dakikanız
var efendim...

ABBAS İNCEAYAN (Devamla) - Bolu, Ankara ve İstanbul
arasında olup, iki büyük şehrin akciğeri
durumuna gelmiştir; onun için, Bolu ormanlarının
daha çok önem kazandığını
görüyoruz.

Değerli milletvekilleri, geçmiş yıllarda,
Orman Bakanlığımıza bağlı
olan ORÜS (Orman Ürünleri Sanayii) Özelleştirme
İdaresine bağlandıktan sonra -1991 tarihinden
sonra- süratle çökmüş, içi
boşaltılmış bir kurum haline gelmiştir.
Şu anda Bakanlığımızla ilişkisi
olmayan ORÜS Kurumunun, günde milyarlarca lira zarar
eder bir durumda olduğunu hepimiz biliyoruz. Özelleştirilmesi
yapılacak olan bu kuruluş, haraç mezat satılma
noktasındadır. Bu kurumun en kısa zamanda
verimli hale getirilmesi, orada çalışan memur
ve işçilerimizi tedirginlikten kurtaracaktır.

Süremin bitmiş olması nedeniyle sözlerimi
tamamlıyorum. Bu duygu ve düşüncelerle,
Orman Bakanlığı bütçemizin orman
köylümüze, Orman Bakanlığı camiamıza
hayırlı olmasını diliyor, Yüce
Heyeti saygıyla selamlıyorum. (ANAP sıralarından
alkışlar)

BAŞKAN - Teşekkür ederim Sayın İnceayan.

ANAP Grubu adına ikinci konuşmayı yapmak üzere,
Afyon Milletvekili Sayın Halil İbrahim Özsoy.
(ANAP sıralarından alkışlar)

Buyurun.

HALİL İBRAHİM ÖZSOY (Afyon) - Sağlık
Bakanı yok.

BAŞKAN - Efendim, bakan var; Hükümet orada oturuyor.
Hükümet bir küldür, illâ her kuruluşun
bakanını mı getirip oraya oturtacağız?
Rica ederim...

ŞÜKRÜ YÜRÜR (Ordu) - Muhatap, Sağlık
Bakanı...

BAŞKAN - Sayın Özsoy, süreniz 20 dakikadır;
buyurun efendim. 

ANAP GRUBU ADINA HALİL İBRAHİM ÖZSOY
(Afyon) - Sayın Başkan, değerli milletvekilleri;
Sağlık Bakanlığı 1997 yılı
bütçesi üzerinde, Anavatan Partisi Grubunun görüşlerini
açıklamak üzere huzurlarınızdayım.
Hepinizi sahsım ve Partim adına saygıyla
selamlıyorum.

Sözlerime, geçen hafta aramızdan genç
yaşta ayrılan meslektaşım, Kırşehir
Milletvekili Profesör Doktor Mehmet Ali Altın'a rahmet
dileyerek başlıyorum.

Değerli milletvekilleri, Bakanlık bütçesi
üzerindeki görüşlerimi açıklamadan
evvel, size, bir konuyu hatırlatmak istiyorum. Bu konu,
Anayasanın 56 ncı maddesidir. Bakınız,
Anayasamızın 56 ncı maddesi ne diyor: “Devlet,
herkesin hayatını, beden ve ruh sağlığı
içinde sürdürmesini sağlamak; insan ve madde
gücünde tasarruf ve verimi artırarak, işbirliğini
gerçekleştirmek amacıyla sağlık
kuruluşlarını tek elden planlayıp hizmet
vermesini düzenler”

 Bu madde başka ne diyor: “Sağlık hizmetlerinin
yaygın bir şekilde yerine getirilmesi için
kanunla genel sağlık sigortası kurulabilir”
diyor. 

1982'de kabul edilen bu Anayasanın bu maddesi, maalesef,
14 senedir uygulanmaya konulamamıştır. 

Değerli milletvekilleri, Sağlık Bakanlığı
Bütçesine genel olarak bakarsak, bütçeye
499 milyar 276 milyon tutarında ödenek ayrılmıştır.
Bunun yüzde 71'i personel giderlerine ayrılırken,
ancak ve ancak yüzde 11,6'sı yatırıma
ayrılabilmiştir. 

Buna göre, Bakanlığın genel bütçedeki
payı -fon gelirleri de katılırsa- yüzde
3,37'dir. Halbuki, 1996 bütçesindeki bu pay, yüzde
3,49'dur. Yüksek enflasyon da göz önüne alınırsa,
bu bütçeye “yeterlidir” diyebilmemiz mümkün
değildir.

1997 bütçesi rakamları iyi incelendiğinde
görülür ki, sadece ve sadece yatırımlara
ayrılan payda yüzde 1 oranında bir artış
vardır. Bütçelerde, ekseriyetle gayri safi
millî hâsılanın bütçeye
göre oranı da tartışılır.
Bu oran, Türkiye standartlarına göre yüzde
2,5 ilâ 5 arasında olması gerekirken, bunların
çok çok altındadır. Gelişmiş
ülkelerde ise, bu oran, yüzde 8 ilâ 13 arasında
değişmektedir. 

Diğer bir gariplik de şudur: Türkiye'de, tüm
sağlık harcamalarından kişi başına
düşen miktar, 40 ilâ 70 dolar arasında
olmasına rağmen, Amerika Birleşik Devletlerinde
2 050 dolar; diğer Batı ülkelerinde ise, 1 000
ilâ 1 200 dolar arasında değişmektedir.
Bir ülkenin gelişmişliği tartışılırken,
alınan ekonomik kriterler arasına kişi başına
düşen sağlık harcamaları da eklenirse,
ne kadar kalkınmış olduğumuz gayet güzel
ortaya çıkar. 

Değerli milletvekilleri, ülkemizin pek çok sorunu
vardır; ekonomik, sosyal, eğitim vesaire gibi konularda,
herkes ve her kesim, pek çok mesai sarf etmekte, pek çok
proje üretmektedir. Sağlıktaki problemlerimiz
için sarf edilen mesai, ekseriyetle, Sağlık
Bakanlığıyla sınırlı kalmaktadır.
2000'li yıllara üç kala, ülkemizin en
başta gelen sağlık problemlerini ve sağlık
hizmetlerinin etkinliği konusunda elde edilen kriterleri;
bebek ölüm hızı, anne ölümleri,
ortalama yaş gibi rakamları incelersek, bu konuda
da ne kadar yaya kaldığımız ortaya çıkar.
Bebek ölüm hızı, OECD raporlarına
göre binde 65 iken, bizdeki rakamlar binde 52-53 olarak gösterilmiş
olsa dahi, Avrupa ülkelerinde bu rakamın binde 10
olduğu düşünülürse, sağlık
hizmetlerinde ne kadar başarılı olduğumuzu
göstermeye yeter kanısındayım. Bu karşılaştırmaları,
anne ölüm oranı, ortalama yaş, hekim başına
düşen nüfus, yatak başına düşen
hemşire sayısı gibi rakamlarla çoğaltabilirsiniz;
ama, varacağınız netice hep aynıdır.
Peki “niye böyledir” sorusunu sormak gerekmez mi?
Cevaba geçmeden evvel, Bakanlığı, genel
anlamda görevleriyle gözden geçirmek lazım.


Sağlık Bakanlığının -kabataslak
ve makro olarak bakıldığında- üç
önemli görevi vardır. Birincisi, koruyucu sağlık
hizmetleri; ikincisi, tedavi hizmetleri ve üçüncüsü
de sağlık eğitimi hizmetleridir. Bunlara, tali
olarak, ilaç ve çevre sağlığı
gibi pek çok şeyi entegre edebilirsiniz. 

Peki, Bakanlık, bu görevlerini nasıl yürütüyor;
bunu açıkladığım zaman, hepinizin
kara kara düşünmesi gerekir. 

Sayın milletvekilleri, maalesef, Bakanlık, burayı,
bu görevlerini, 1928 yılında çıkarılan
1219 sayılı Tababet ve Şuabatı Sanatlarının
Tarzı İcrasına Dair Kanun, 1930'da çıkarılan
1593 sayılı Umumî Hıfzıssıhha
Kanunu, 1933'de çıkarılan Hususi Hastaneler
Kanunu ve 1960'da çıkarılan 224 sayılı
Sağlık Hizmetlerinin Sosyalleştirilmesi Hakkında
Yasa ve bunlara ilaveten çıkmış iki
Tam Gün Yasası, 1987'de çıkarılan
3359 sayılı Yasa ve bunlara ilaveten de Sayın
Bakanın ilk Bakanlığı sırasında
çıkarılan -fakat, tatbikatında pek
çok engellerle karşılaştığımız-
Yeşil Kart Kanunuyla yürütmektedir. Şimdi,
en yenisi 35-40 senelik olan meriyetteki bu kanunlarla, bu sağlık
idaresini, bu Sağlık Bakanlığını
idare etmeye kalkarsanız, neticenin bu olacağını
görmek için müneccim olmaya gerek yoktur.

Değerli milletvekilleri, şimdi, Türkiye genelinde
temel sağlık hizmetlerine, özellikle koruyucu
hekimliğe bir göz atmak istiyorum. Koruyucu sağlık
hizmetleri, yani, birinci basamağa dahil olan sağlık
hizmeti veren birimler; sağlık evleri ve sağlık
ocaklarıdır. Bunlara, son zamanlarda gelişme
gösteren ve 1985'lerde ortaya atılan semt poliklinikleri
ile sağlık merkezlerini ve dispanserleri ilave edebilirsiniz.
Ülkemizde temel sağlık hizmetlerinin altyapısı
maalesef tamamlanmamıştır. Tamam olan yerler
ise içler acısıdır. Ben, bunu, sadece
Güneydoğu illerimizdeki sağlık ocağı
veya temel sağlık hizmeti veren müesseseler için
değil, tüm Türkiye için kullanıyorum.


Ülkemizde 5 131 sağlık ocağı, 11 884
sağlık evi, 50 semt polikliniği, 270 ana çocuk
sağlığı merkezi, 256 verem savaş dispanseri
vardır. 

Özellikle, kırsal kesimdeki sağlık ocakları,
hekim ve personel bakımından yarı yarıya
boştur. Bir sağlık ocağının
hizmetleri, 224 sayılı Sağlık Hizmetlerinin
Sosyalleştirilmesi Hakkında Kanunla belirtilmiştir;
bu görevler yapılmamaktadır, yapılamamaktadır.
Bu görevlerden, yalnız poliklinik hizmetleri ve aşı
hizmetleri ağır aksak yürümektedir. Poliklinik
hizmetleri verilirken de 019'lara rağbet edilmemekte ve sevk
zincirinin ilk halkası, daha sağlık ocağında
tatbik edilmemektedir.   Aslında, bu kanun yeteri kadar
ve titizlikle tatbik edilse idi, o büyük şehirlerdeki
yığılmalar önlenecek, o hastane kapılarındaki
yığılma senaryoları da yazılıp
çizilmeyecekti.

1985 yılında başlatılan aşı
kampanyasıyla pek çok bulaşıcı
hastalık eradike edilmek istenmiştir. Son tatbik
edilen aşı günleri de bunun bir devamıdır.
Polionun, veremin, sıtmanın ve diğer üst
teneffüs yolu hastalıklarının, artık,
Türkiye'de eredike edilme zamanı gelmiş, geçmektedir.


Hekim ve personel eksikliği had safhada olan sağlık
ocaklarında bu hizmetler görülmemektedir, dolu
olan yerlerde tam randıman alınamamaktadır.
Ocakta çalışan hekim, her şeyden önce
TUS'a hazırlanmak için görevini tam olarak
yerine getirememektedir. 

Plan ve Bütçe Komisyonunda Bakanlık bütçesi
takdim edilirken, geliştirilmiş sağlık
ocağı uygulamasına başlanacağını
ifade eden Sayın Sağlık Bakanına, buradan,
şu cevabı vermek istiyorum : Bu konu, Türkiye'de
1989'da ortaya atılmış, bazı illerimizde
tatbik edilmişse de başarı sağlanamamıştır.

Değerli milletvekilleri, temel sağlık hizmetlerindeki
sağlık ocağı ve sağlık evi planları
ve tatbikî 224 sayılı Kanunun gerektirdiği
şartları haiz olmayanlar sırf siyasî
baskılar neticesi planlanmakta ve iş çığırından
çıkmaktadır. Nüfus sayısı,
belediyelik olması, şehre uzaklığı
ve diğer koşullar göz önüne alınmamaktadır.
Sağlık evleri ve ocakları, tamamen siyasîlerin
baskısıyla, faydasız, lüzumsuz, gereksiz
ve yersiz yerlere açılmaktadır. İşte,
bütün bunların muvacehesinde, cumhuriyetin 73
üncü senesinde dahi bağışıklıklamayı,
gebe takibini, diş ve ağız hijyenini, çocuk
beslenmesini rutin oturtamamışızdır.
Bu işler, bireysel çalışma, kampanyalar
veya aşı günleri gibi programlarla yürütülmeye
çalışılmaktadır. 

Ana çocuk sağlığı merkezleri, sağlık
hizmetlerinin halk sağlığı laboratuvarları
gibi en atıl kesimleridir. Anne ve çocuk sağlığı
en önemli meselemiz olmakla beraber, çocuk ve anne
ölümlerinin hâlâ yüksek oranlarda devam
ettiği de bir gerçektir. Ana çocuk sağlığı
merkezlerinin motivasyonunu artırmak, gönüllü
kuruluş ve vakıflarla işbirliği gerçekleştirmek,
münferit ve bireysel başarılardan ziyade, genel
bir başarıya yönelmek şarttır.


Ayrıca, gebeliği önleyici metodların halka
anlatımındaki zorluklar aşılmalıdır.
Halkımızın yeteri kadar ve sağlıklı
çocuk yapmasını sağlamak ulusal hedef
olmalıdır. 

Değerli milletvekilleri, diğer konulara geçmeden
evvel, ülkemizde, ekonomik şartlarımızın
neticesi kötü beslenme ve barınma sorunlarında
artış olmasının sonucu tüberküloz
vakalarının son yıllarda tırmandığı
bir gerçektir. Birçok ilimizdeki göğüs
hastalıkları hastanelerinin başka maksatlarla
kullanılır hale gelmesi, verem dispanserlerinin
klasik çalışma anlayışındaki
ısrarı ve gönüllü kuruluşlardaki
bıkkınlıkla ekonomik zorluklar ve diğer
faktörleri de sayarsanız, meselenin daha fazla artmadığına
da şükredersiniz. Bu konunun, artık, ülkede
bir sorun olmaktan çıkarılması gereği
en halisane dileğimizdir. Kanser, hepatit, AIDS gibi hastalıklarla,
son yıllarda, kamuoyundaki ilgi, medyadaki programlar bunların
güncelliğine büyük katkı sağlamıştır.
Bu üç konuda eğitim ve bilinçli hareket
etmenin ve özellikle, erken teşhisin önemi, artık,
tüm vatandaşlarımızca yeterince algılanmıştır.


Hepatit-B'nin de en az AIDS kadar tehlikeli olduğu anlaşılmış,
bu konu da medya tarafından fevkalade iyi bir şekilde
işlenmiştir. Ülkemizde, hâlâ, kan
transfüzyonlarındaki laubalilik, AIDS hastalığının
artmasına neden olan en önemli faktör olmaya
devam etmektedir. Bunun en çarpıcı örneği,
Şanlıurfa-Siverek'te yaşanmıştır.
Böyle faciaların bir daha yaşanmaması
için, konunun disiplinize edilmesi şarttır.


Değerli milletvekilleri, şimdi de, sağlık
sistemimizin en çok şikâyet edilen, en çok
hantallaşan, ne hizmet verenin ne de hizmet alanın
memnun olduğu ve idarecilerin başını ağrıtan,
Sağlık Bakanlığının kamburu
diyebileceğimiz tedavi hizmeti veren kurum ve kuruşlardan
da birkaç cümleyle bahsetmek istiyorum. 

Ülkemizde, halen -yapımı tamamlanacak olanlar
dahil- 712 hastane, 80 bin kadar yatak vardır. Bu hastanelerde,
genel anlamda yatak işgal oranı yüzde 50'nin
altındadır. Hastanelerimizdeki düzensizlik,
yetersizlik ve başıboşluk sağlık
idaresindeki otorite boşluğundan meydana gelmektedir.


Halkımız, artık, hastalıklar, teşhis
ve tedavi konularında bilinçlenmiştir, halkın,
hastanelerarası kıyaslama konusundaki titizliği
artmıştır. Halkın, hastanelerden talep
ettiği hizmet yeteri kadar verilmemektedir ve halkımız
hastanelerden tatmin olmamaktadır. 

Bugün, devlet hastanelerindeki fiyatlar, diğer özel
ve üniversite hastanelerinden pek farklı değildir.
Hastalar, aynı fiyatla, diğer hastanelerden aldığı
hizmeti devlet hastanelerinden alamamaktadır. Devlet hastanelerine
müracaat eden hastaların yüzde 60'ından
fazlası resmî kurum ve kuruluşlarda çalışanlar,
Emekli Sandığı, Bağ-Kur ve yeşil kart
mensubudur; şikâyetler de en çok bu kesimden
gelmektedir; çünkü, hastanelerin tahsilatındaki
gecikmeler yeşil kartlılar için Bakanlıkça
gönderilen paralar, hastane idarelerini tatmin etmemektedir;
o yüzden de, özellikle yeşil kartlılar,
hastanelerde fazla itibar görmemektedirler. 

Gerçi, hizmet alanların bu şikayetleri yanında,
hizmet verenlerin; yani, hekimlerin durumları da pek iç
açıcı değildir. Şunu kabul etmek
gerekir ki, sağlık hizmetleri bakansız olur;
ama, hekimsiz olmaz. 

Hekimlerin ve yardımcı sağlık personelinin
özlük hakları ve maddî sorunları
çözüm beklemektedir. Çalışmalarda
rehber olarak kullanılan Yataklı Tedavi Kurumları
Yönetmeliği, artık cevap veremez hale gelmiştir.


İnsan sağlığıyla uğraşan,
gece ve gündüz büyük bir özveri ve fedakarlıkla
çalışan hastane hekimleri ve idarecileri siyasî
baskılardan bunalmıştır. Gelecek korkusu,
geçim sıkıntısı, siyasî
baskı hekimlerin verimini düşürmektedir.
Hastanelerdeki bakımsızlık ve pislikleri,
hasta-hekim arasında cereyan eden rezaletlerin medya programlarında
teşhir edilmesini, hastane başhekimlerini görevden
alarak neticeye varacağınızı sanıyorsanız,
aldanıyorsunuz. Hele hele, kendi otoritesini hissettirmekten
umudunu kesmiş bir bakan olarak, sayın genel başkanının
arkasına düşerek hastane teftiş ettirmek
ve “doktorların başına balyoz gibi ineceğiz”
demekle hiçbir yere varamazsınız. Üstelik,
böyle davranışlar doktorlar için onur
kırıcı olmaktadır. (ANAP ve DSP sıralarından
alkışlar)

Hastanelerdeki hizmetlerin tıkanması, tüm sağlık
sistemine yansıyarak yaygın bir görüntü
vermektedir. 

Bir genelleme yaparsak, sağlık hizmetlerindeki tıkanıklığa
yol açan en önemli faktörler şöyle
sıralanabilir: 

1. Yönetim yetersizliği, 

2. Görev ihmalleri, 

3. İnsangücü ve kaynakların yeterince
kullanılmaması. 

Amaca uygun, etkili, kalıcı, akılcı;
ülke ihtiyacı, altyapı ve imkân gerçekleri
bakımından uygulanabilir çözümler
getirmek, sağlıkta ve sağlık hizmetlerinin
iyileştirilmesinde yapılabilecek en ideal programdır.
Bunları gerçekleştirmek için, önce,
idarî yapı reformuna ihtiyaç vardır.
Getirilmek istenen reform tasarılarında, öncelikle,
idarî yapı reformu yoksa, sağlık hizmetlerinin
kalitesinin yükseltilmesi yoksa, ucuz ve erişilebilir
değilse, bu reformlar, neticede, bir bakıma, Bakanlığı,
görev ve sorumluluk alanı dışına
çıkarıp, sadece denetleyen bir kurum haline
getirmekten ve insanımızı da sağlık
sorunları ve özel sektörle baş başa
bırakmaktan başka hiçbir işe yaramaz.


Sağlık reformları, 1989'dan beri, çeşitli
hükümetler ve bakanlar tarafından kamuoyuna açıklanmıştır.
Adına, ister sağ-kur deyin, ister genel sağlık
sigortası deyin, ister sağlık finans kuruluşu
deyin, hastaneler ve sosyal güvencesi olmayan vatandaşları,
bir an evvel, bu durumdan kurtaralım.

BAŞKAN - Sayın Özsoy, 2 dakikanız var
efendim. 

HALİL İBRAHİM ÖZSOY (Devamla) - Efendim,
daha çok.... Daha sağlık eğitimi var...

BAŞKAN - Efendim, saat ilerliyor; benim elimde değil.


HALİL İBRAHİM ÖZSOY (Devamla) - Daha
ilaç sanayii var Sayın Başkan, lütfedin...

BAŞKAN - Efendim, sabahtan beri oturuyorsunuz orada, kimseye...

Konuşmanızın sonuna doğru gelebilirsiniz.

HALİL İBRAHİM ÖZSOY (Devamla) - Neyse...

Değerli milletvekilleri, sağlık eğitimi hakkında,
sağlık eğitiminden mezun olanlar hakkında,
YÖK'e teslim edilen yüksek sağlık mezunları
hakında birçok problemleri ortaya getirecektim;
ayrıca, ilaç sanayiinde Türkiye'de oynanan
oyunları ortaya getirecektim; Tüketiciyi Koruma Kanunu
ışığı altında, hastalara
ucuz ve kaliteli ilaç nasıl sağlanır
onu önerecektim; ama, şimdi, topluyorum.

Değerli milletvekilleri, neresinden bakarsanız bakın,
artık, sağlık, ameliyat masasına bir
an önce yatırılmalıdır, geciktirilmemelidir.
İddia ve dedikodular, ancak ve ancak şeffaf ve açık
sistemlerde yoktur. Bugün, Bakanlığa bağlı
kuruluşlarda yapılan ihalelerdeki yolsuzluk iddiaları;
Bakanlıkta, silah zoruyla bürokrat atamaları;
kadro alma bahanesiyle tokatlanan, hırpalanan bürokratlar
ve bu iddialara bigâne kalan Bakanlık... İşte,
Sağlık Bakanlığının dışarıdan
çekilmiş fotoğrafı budur. Köhnemiş,
hantallaşmış kurumlarıyla günlük
işleri dahi yürütemeyen bir Bakanlık ve
aksayan sağlık hizmetleri yüzünden pek çok
şikâyet, basına ve medyaya intikal etmeyle
devam edecektir. Bu iddialar, konuşulanların yanında
devede kulaktır. 

İşte, bu görüntülerin bir an önce
değişmesi ve halkımıza, layık olduğu
sağlık hizmetlerinin verilebilmesi için, sistemin...

(Mikrofon otomatik cihaz tarafından kapatıldı)

BAŞKAN - Sayın Özsoy, süreniz bitti; yalnız
son cümlenizi söyleyin.

HALİL İBRAHİM ÖZSOY (Devamla) - Tüm
olumsuzluklara rağmen, büyük bir fedakârlıkla
çalışan hekim ve sağlık personeline
buradan takdirlerimizi sunuyoruz.

Sağlık Bakanlığının bütçesinin,
ülkemize ve halkımıza hayırlı
olmasını diliyor, şahsım ve Anavatan
Partisi Grubu adına saygıyla selamlıyorum.
(Alkışlar)

BAŞKAN - Teşekkür ederim Sayın Özsoy.

HALİL İBRAHİM ÖZSOY (Afyon) - Bir sayfa
kalmıştı...

BAŞKAN - Efendim, siz onu ayarlasaydınız...
Vallahi, benim elimde olsa, sizi saatlerce konuştururum;
ama, maalesef, sizin Grubunuzun da imzasının bulunduğu
Danışma Kurulunda böyle karar alınmış.
Biz, Genel Kurulun aldığı kararı uyguluyoruz;
biz, Başkan olarak, Genel Kurulun kararının
üzerine çıkamayız.

Şahısları adına, Karabük Milletvekili
Sayın Erol Karan; buyurun efendim. (DSP sıralarından
alkışlar)

Sayın Karan, süreniz 10 dakika. Biliyorsunuz, süre
uzatmıyoruz.

Buyurun efendim.

EROL KARAN (Karabük) - Sayın Başkan, değerli
milletvekilleri; Orman Bakanlığı bütçesi
üzerinde kişisel görüşlerimi açıklamak
üzere söz almış bulunuyorum; bu vesileyle,
Yüce Meclisi saygıyla selamlıyorum.

Dünyamızı bütün canlılar için
yaşanabilir kılan üç önemli öğe
vardır; bunlar, toprak, su ve havadır. En değerli
varlıklarımızın başında
gelen ormanlarımız, insanlığın
bağımlı olduğu bu üç öğeyle
doğrudan ilişkilidir. Bir başka deyişle
ormanlar, hava, toprak ve suyun hem kaynağı hem koruyucusu
hem de aralarındaki denge unsurudur.

Ülkemizin en önemli doğal varlığı,
tüm ortak geleceği ormanlarımız hızla
tüketiliyor. Her yıl, yangın, tarla açma,
kaçak kesim, böcek tahribatı ve bunun gibi
nedenlerin yanı sıra, özellikle yasal düzenlemelerle
yok edilen ormanlarımız, bugünlerde, her türlü
yatırımcının gözünü
diktiği çekim merkezine dönüşmüştür.

Bilindiği gibi, 12 Eylül 1980 sonrası, “turizmi
teşvik” adı altında yerli ve yabancı
sermayeye yok pahasına peşkeş çekilen
ormanlarımız, son yıllarda ticarî amaçla
kurulan vakıf üniversiteleri tarafından yağmalanmaktadır.
Örneğin, 16 adet üniversiteye, 23 ayrı yerde,
som ormanla kaplı toplam 30 milyon metrekare alanındaki
devlet ormanın 49 yıllığına tahsis
edilmesi söz konusudur. Bu yağma, özellikle, nüfusun
patlama gösterdiği, insanların yeşil alana
en fazla gereksinim duyduğu, çarpık kentleşmenin
canlı bir örneği haline gelen İstanbul'da
trajikomik boyutlara ulaşmıştır. 

İstanbul'un akciğerleri sayılan Rumeli Fenerinde,
Beykoz Riva'da, Tuzla İlçesinde, Çatalca'da
ve Şile'de, devlet ormanları, bazı vakıf
üniversitelerine bedelsiz olarak verilmiştir. Bizler,
ülkemizde eğitim tesislerinin kurulmasına kesinlikle
karşı değiliz; aksine, bu olguyu tüm gücümüzle
destekleriz; ancak, gerek devlete gerekse özel girişimciye
ait olsun, ormansızlaşmanın yoğun olduğu
ülkemizde, ormanlara tesis kurulmasına ve ormanlarımızın
yağmalanmasına karşıyız. Kaldı
ki, üniversite kurulması için, ülkemizde
yüzbinlerce dönüm boş alan dururken, ormana,
üstelik, hiç para ödemeden sahip olma isteği,
kelimenin tam anlamıyla talancılıktır.
Bu arada, vakıf üniversitesi kurmak isteyenlere bir
önerim var. Orta Doğu Teknik Üniversitesi örneğinde
olduğu gibi, ormansız, erozyona açık
bir alanda üniversite kurun ki, ormanları tahrip etmek
yerine, ağaçsız alanları ağaçlandırın.

Sayın Başkan, değerli milletvekilleri; İstanbul'da
ve sahillerimizde ormanlarımız yağmalanırken,
orman kadastrosu çalışmaları sırasında,
orman sınırlarının belirlenmesinde
başarılı olunamamıştır.
Ormanların civarında, ormanların içinde
veya kenarında bulunan orman köyleri ve bu köylerde
yaşayan insanlar, atalarından kalan toprakları
tarım arazisi olarak kullanmaktadırlar; üstelik
tapuları da vardır; özellikle Karadeniz Bölgesinde,
Trabzon'un çeşitli yörelerinde, kadastro işlemleri
sonucunda, arazileri özel mülkiyet olarak tespit edilmiştir;
ancak, orman işletmesi, bu insanları dava ederek
kadastro komisyonunca yapılan tespitlerin iptalini istemiştir.
Mahkemeler, yerel bilirkişilerin beyanlarına itibar
etmeyip, diğer bilirkişilerin ters yöndeki beyanlarını
esas almış; sonuçta, bu insanlarımızın
mülkiyetlerinin iptaline karar vermiştir. Davalar iyi
takip edilmediği veya temyiz edilmediği için, mahkeme
kararları kesinleşmiştir. Üstelik, mahkeme
masrafları da icra yoluyla alınmakta olup, bu olay,
insanlarımızı çok güç
duruma düşürmüştür. 

Kaldı ki, Anayasamızın 170 inci maddesi,
devletin, ormanların gözetiminde ve işletilmesinde
orman köylüleriyle işbirliği yapacağını,
bu yolda tedbirler alacağını öngörmektedir.
Orman köylülerimizin mağdur edilmemesi için,
gereken yasal, hatta anayasal düzenlemelerin Meclise sunulması
gerektiğini düşünüyorum.

Sayın Başkan, değerli milletvekilleri; şüphesiz,
ormanlarımızla ilgili sorunlar ülkemizin her
yöresinde vardır. Ben, kendi yöremden birkaç
örnek vermek istiyorum. Örneğin, Karabük-Ovacık
İlçemizde 2 işletme şefliği vardır.
Merkezî İşletme Şefliği, Karabük
Yenice Müdürlüğüne; Çatak İşletme
Şefliği ise, Çerkeş İşletme
Müdürlüğüne bağlıdır.
Ovacık'ın 20 kadar köyü, Çatak
İşletme Şefliğine bağlanması
sonucunda mağdur olmuştur. Ovacıklıların,
Çatak İşletme Şefliğinin Karabük
Orman İşletme Müdürlüğüne
bağlanması taleplerinin yerine getirileceğine inanıyoruz.


Yine, Karabük-Yenice İlçemiz, ülkemizin,
hatta dünyamızın en güzel, en zengin ormanlarına
sahiptir. Bu güzel ilçemizde, uzun süredir, ormanlarımızla
ilgili her gün artan söylentiler, Yenice'nin sürekli
gündemindedir. Ben de uzun yıllar görev yaptığım,
insanlarını yakından tanıdığım
bu ilçemizdeki söylentilerin büyük bir bölümünün
doğru olduğuna inanıyorum. Yenice'de bazı
orman işletmesi yöneticileri, depo memurları,
kooperatif yöneticileri, siyasî kimlik taşıyan
bazı insanlar ve orman işletmesiyle iş yapan
birkaç esnaf şaibe altındadır ve Yenice'de
orman mafyasından bahsedilmektedir. Bunlar hakkındaki
söylentiler, Orman İşletme Müdürlüğünde
görev yapan görevlilerin maaşları ile mal
varlıkları kıyaslandığında
açıkça görülecektir. 

Bu yöremizdeki söylentiler şöyledir : 

İlçede son zamanlarda hızla artan son model
pahalı otomobiller. 

Normal bir kazançla yapılması mümkün
olmayan apartmanlar. 

Orman kaçakçılığının
çok yoğun olduğu, daha çok Mengen yolundan
yapıldığı; ki, daha önce birçok
kaçak kamyon yakalanmıştı.

İhalelerde alınan üçüncü sınıf
tomrukların nakliye sırasında birinci sınıf
tomrukla değiştirildiği.

Orman köylüsünün binbir güçlükle
ürettiği odun ve tomrukların, depo memurları
tarafından teslim alınması sırasında
çap ve ster olarak noksan teslim alındığı,
daha sonra bu fazlalıkların başkalarına
satıldığı. 

Orman İşletme Müdürlüğünün,
malzeme alımında, malzemenin kalite ve ucuzluğuna
bakmadan hep aynı kişilerden   karşılıklı
menfaat sağlamak amacıyla alışveriş
yaptığı.

6831 sayılı Orman Kanununun 40 ıncı
maddesine aykırı olarak, tamamen orman köyü
kooperatiflerinin hakkı olan orman işinin, ilçe
merkezinde kurulan, ormanla hiçbir ilişkisi olmayan
tarımsal kalkınma kooperatiflerine daha çok
verildiği; orman köyü kooperatiflerinin, dolayısıyla
başka geçim kaynağı olmayan orman köylülerinin
mağdur edildiği ve karşılıklı
menfaat sağlandığı. 

Peki, Yenice'de bütün bunlar olup biterken devlet nerede
diye sormak gerekiyor; ancak, benim gördüğüm
kadarıyla, Yenice'de, maalesef devlet yok.

Ben, şuna inanıyorum ki, şayet istenirse, bütün
bu iddialar, dürüst bir müfettiş tarafından
kısa zamanda araştırılıp sonuçlandırılabilir.

Yine yöremizde faaliyet gösteren ve özelleştirme
kapsamında bulunan Yenice, Eskipazar ve Bartın ORÜS
Kereste Fabrikalarının, Devrek ve Ulupınar
örneğindeki gibi yok edilmesi yerine, ya tekrar Orman
Bakanlığıyla entegre hale getirilmesi ya da
Karaelmas Üniversitesine bağlı, yöreye özgü
meslek dallarında eğitim verecek meslek yüksekokullarına
dönüştürülmesi ve en yakın fakültelerle
entegrasyonunun, yöre halkının geleceği
açısından daha akılcı olacağını
düşünüyorum.

Ülkemizin geleceğini tehdit eden bu orman yıkım
ve yağmasının özellikle durdurulması
için, ormanla ilgili bazı yasaların, ormanların
lehine ve genişlemesini sağlayacak şekilde değiştirilmesi
gerekmektedir. Ülkemizde yılda 150 bin civarında
orman suçu işlenmektedir.

BAŞKAN - Sayın Karan, 1,5 dakikanız var efendim.

EROL KARAN (Devamla) - Maalesef, bu orman suçları,
politik belirsizliğin en yoğun olduğu seçim
dönemlerinde katlanarak artmaktadır. Bu da siyaset
ile ormancılığın ne denli iç içe
olduğunun somut bir göstergesidir. Artık, oksijen,
toprak ve su üreterek yaşamımızı
sağlayan ormanlarımızın alanlarını
daraltan politika ve uygulamalardan vazgeçilerek, ormancılığımız
etkin, dinamik ve özerk bir yapıya kavuşturulmalıdır.

Sayın Başkan, değerli milletvekilleri; büyük
umutlarla girdiğimiz 1996 yılı, maalesef, mafyaların
ve çetelerin en çok konuşulduğu bir yıl
olmuştur. 1997 yılının, halkımızın
özlemi olan temiz toplum, temiz siyaset yılı
olmasını ümit eder; Orman Bakanlığı
bütçesinin ülkemize hayırlı olmasını
diler, Yüce Meclisi saygıyla selamlarım. (DSP
sıralarından alkışlar) 

BAŞKAN - Teşekkür ederim Sayın Karan.

Sayın milletvekilleri, grupların konuşma süreleriyle
beraber soru sorma işleminin bittiğini ilan etmeyi unutmuştum;
şimdi hatırlatayım. 

Şimdi, söz sırası, Sayın Orman
Bakanında.

Buyurun efendim. (DYP ve RP sıralarından alkışlar)


Sayın Bakan, süreniz 20 dakika; biliyorsunuz, sabahtan
beri kararımız kesin, süreyi uzatmıyoruz.


ORMAN BAKANI MEHMET HALİT DAĞLI (Adana) - Sayın
Başkan, sayın milletvekilleri, televizyonları
başında bizleri izleyen değerli vatandaşlarım;
hepinizi, 71 bin Orman Bakanlığı çalışanı
adına ve şahsım adına, en iyi dileklerimle,
sevgiyle, saygıyla selamlıyorum. 

Orman Bakanlığı bütçesi üzerinde
görüşlerini ifade eden; sırasıyla,
Doğru Yol Partisinin görüşlerini ifade eden
Kastamonu Milletvekili Sayın Haluk Yıldız'a,
Demokratik Sol Parti adına görüşlerini
ifade eden Muğla Milletvekili Sayın Fikret Uzunhasan'a
ve Kastamonu Milletvekili Sayın Hadi Dilekçi'ye,
 Refah Partisi adına konuşan Bolu Milletvekili Sayın
Feti Görür'e ve Kütahya Milletvekili Sayın
Metin Perli'ye, Cumhuriyet Halk Partisi adına konuşan
Muğla Milletvekili Sayın Zeki Çakıroğlu'na,
Anavatan Partisi Grubu adına konuşan Sayın
Abbas İnceayan'a ve şahsı adına konuşan
Karabük Milletvekili Sayın Erol Karan'a, Orman Bakanlığının
sorunlarını, orman köylüsünün
problemlerini dile getirdikleri için, ayrıca, eleştirileriyle,
önerileriyle bize yol gösterdiklerinden dolayı,
teşekkürlerimi, şükranlarımı
ifade ediyorum. 

Sırasıyla eleştirilere, önerilere cevap
vermeye gayret edeceğim. Zamanınızı teknik
bilgilerle almayacağım; kitapçık olarak
sizlere onu dağıttık. Arkadaşlarımızın
ifade ettiği hususlara, Sayın Başkanımızın
da müsamahasına sığınarak, zamanın
elverdiği ölçüde cevap vermeye gayret edeceğim.
Şayet, cevap veremezsem, ihmal ettiğimden değil,
zamanın kifayetsizliğindendir. Ama, şu peşinen
bilinsin ki, arkadaşlarımızın dile
getirdiği hususların tamamı tarafımızdan
takip edilecektir; gerekli çalışmalar yapılacak
ve kendilerine de zaman içerisinde mutlaka, ama mutlaka
bilgi verilecektir.

Sayın milletvekilleri, yurdumuzun yüzölçümünün
dörtte biri orman; yani, 20,2 milyon hektar orman alanımız
var; bunun yüzde 44'ü verimli orman, yüzde 56'sı
bozuk orman. Verimli orman alanı olarak değerlendirdiğimiz
vakit, bu oran, Amerika Birleşik Devletlerinde yüzde
65, Avrupa Topluluğu ülkelerinde yüzde 77, Akdeniz
ülkelerinde ise ortalama yüzde 75 düzeyindedir;
ülkemizin verimli orman oranı -yukarıda da
belirttiğimiz gibi- düşüktür. 

Dünyada, yılda 24 milyon hektar orman alanı
yok oluyor. Bunun neticesi, gelişmekte olan ülkelerde
çevre problemleri artmakta, gıda güvenlikleri
tehlikeye girmektedir; ayrıca, iklim değişiklikleri
de dünyayı tehdit etmektedir. Bunun neticesinde, ülkeler,
Birleşmiş Milletler şemsiyesi altında,
1992 yılında, Rio'da toplandılar ve önemli
kararlar aldılar. Bu kararlardan, Biyolojik Çeşitlilik
ve Çölleşmeyle Mücadele Sözleşmesini
ülkemiz de imzaladı. Ayrıca, 1993 yılında,
Helsinki'de, Avrupa ülkeleri orman bakanları toplanarak
Rio kararlarının uygulanmasını takvime
bağladılar. Gelecek nesillerin ihtiyaçlarını
öngörmeyen orman işletmeciliği dünya
gündeminden çıkarıldı.

Bizim, Türkiye'de, millî ormancılık politikamızın
üç ana ilkesi var. Bunlardan birincisi, ormanlarımızın
korunması; ikincisi, geliştirilmesi; ücüncüsü
ise, ormanlardan faydalanmadır. 

Ormanlarımızda, yaklaşık 9 milyon vatandaşımız
orman köylüsü olarak yaşamaktadır.
Bu 9 milyon insanın orman köyünde yaşaması,
korumada ciddî problemleri orta yere getirmektedir. 

Koruma deyince; yangına karşı koruma, kaçakçılığa
karşı koruma, usulsüz faydalanmalara karşı
koruma diye anlamak lazım. Biz, Orman Bakanlığı
olarak, koruma konusunda yeni yaklaşımlar ve politikalar
yürütmek istiyoruz. Şimdiye kadar, yangınla
mücadelede, sadece söndürmeye yönelik tedbirler
öngürülüyordu. Yangınlarımızın
çıkış sebebinin yüzde 99'u insan
ihmalinden kaynaklanmaktadır, İnsan unsurundan kaynaklanmaktadır.
O halde, bundan sonra korumada yapacağımız öncelik,
yangın öncesi halkımızı bilinçlendirmek,
eğitmektir. Bununla ilgili, 1997 yılı içerisinde,
yangın sezonu başlamadan önce, her türlü
tedbiri alıp, büyük kampanyalarla halkımızı
yangın noktasında bilinçlendirme yoluna gideceğiz.


Kaçakçılıkla mücadelede ise,
sadece polisiye tedbirlere değil, orman köylümüzün
kalkınmasına ve bilinçlenmesine yönelik
proje ve tedbirlere öncelik vereceğiz. 

Millî ormancılık politikamızın
ikinci ilkesi olan ormanlarımızın genişletilmesi
ve ihyası için de, yeni uygulamalar içinde
olduğumuzu ifade etmek istiyorum. 

Erozyon ve ağaçlandırma, ülkemizin en önemli
problemidir. Bu nedenle, erozyon ve ağaçlandırma
konusunda, gönüllü kuruluşlarımızla,
hepsinden önemlisi, orman köylümüzle müşterek
bir çalışma içerisine gireceğiz
ve böylece, erozyon belasından ülkemizi kurtarmak
için elimizden gelen her türlü gayreti göstereceğiz.


Değerli milletvekilleri, erozyon deyince, çok değişik
tanımlaması var. Erozyon, gerçekten, bir
insanlık düşmanıdır; çünkü
-arkadaşlarımızın da ifade ettiği
gibi- her yıl, 500 milyon ton toprağımız,
denizlere ve göllere gitmektedir ve bu giden topraklar, ülkemizin
geleceğidir, çocuklarımızın geleceğidir,
servetimizdir, doğal zenginliklerimizdir. Kaynaklarımız
gitmektedir. O halde, erozyon, bir insanlık düşmanıdır;
bu insanlık düşmanına karşı,
millî mücadele ruhu içerisinde, topyekûn
bir mücadele şarttır.

Ayrıca, burada bir değerlendirme yapmak istiyorum.
Erozyon deyince akla gelen, Orman Bakanlığıdır.
Oysa, ülkemiz alanının 78 milyon hektar olduğunu
düşünürsek, bunun 20,2 milyon hektarı
ormandır ve biraz önce de ifade ettiğim gibi,
ortalama 9 milyon hektar verimli ormanımız vardır.
Bu 9 milyon hektar alanda erozyon yoktur; 11 milyon hektar bozuk
ormanımızda erozyon vardır. 

Oysa, Türkiye topraklarının yüzde 86,5'inde
erozyon vardır; birkısmında hafif, birkısmında
şiddetlidir. Topraklarımızın yüzde
56'sında da orta ve çok şiddetli erozyon vardır.
O halde, erozyonla mücadele, mutlaka, millî mutabakat
içerisinde bir ruh geliştirerek yapılmalıdır.
Bu, sadece Orman Bakanlığının işi
değildir, hepimizin işidir,  tüm devletimizin işidir,
65 milyon insanımızın işidir.

Değerli milletvekilleri, bakınız, size bir misal
vermek istiyorum: Atatürk Barajının ömrü
elli yıl olarak değerlendirilmektedir. Şimdi,
Atatürk Barajına harcadığımız
para, 3 milyar dolar civarındadır. Atatürk
ve Karasu Barajlarının bir yıllık
geliri 7 milyar dolardır. İstanbul'da, Belgrad Ormanlarında,
birincisi 1620 yılında, sonuncusu da 1839 yılında
yapılan 7 tane, küçük bent, küçük
baraj diye ifade edebileceğimiz baraj vardır. Bu barajlar,
İstanbul'un suyunu sağlamaktadır. 1620 yılından
bu yana, hiç dolmadan, erozyona tabi olmadan, bu barajlar
görev görebilmektedir; ama, Atatürk Barajının
ömrü elli yıl olarak hesaplanmaktadır.
Bu da, erozyonla mücadelenin ne denli önemli olduğunun
en açık göstergelerinden bir tanesidir. 

Millî ormancılık politikamızın
üçüncü ilkesi, ormanlarımızdan
faydalanmadır. Bu konuda da, artık, dünyada
anlayış değişikliği meydana gelmiştir.
Eskiden, faydalanmayı odun hammaddesi olarak gören
anlayış, artık tarihe karışmıştır.
Faydalanma denildiği vakit, ormanlardan çok yönlü
faydalanma mantığı orta yere çıkmıştır.
Bir ağacın fonksiyonel değerlerinin, odun değerinin
iki bin katı olduğunu söylersek, konuyu daha iyi
anlatmış oluruz. 

Doğal güzelliğinin yanı sıra, ağaçların
oksijen üretmesi, karbondioksit tüketmesi, erozyonu
önlemesi, havadaki tozu süzmesi, gürültüyü
azaltması, yazın serinlik vermesi, stresi alması,
dünyada önem kazanan ve yükselen unsurlardır.
Kısaca, ormanlardan faydalanmada yeni anlayış,
sürdürülebilir ormancılık anlayışıdır;
yani, gelecek nesillerin ihtiyaçlarını önplana
alan bir faydalanma anlayışıdır. Orman
Bakanlığı olarak, şimdiden, silvikültür
ve planlama anlayışımıza, dünyada
yükselen kavramları monte etmiş bulunmaktayız.


Dünyadaki ve ülkemizdeki gelişmeleri özetledikten
sonra, bazı ormancılık konularını
ve Bakanlığımızın bu konulara
yaklaşımını ortaya koymak istiyorum.
Bakanlık olarak, az bütçe, eksik eleman ve
yetersiz araç gereçle, kanunlarla verilen görevleri
tam olarak yapmanın gayreti içerisindeyiz. Şimdiye
kadar, el atılamayan birçok konunun üzerine
gidilmiş, ülke yararına uygulamalar yapılmıştır.


Bunlardan, orman tamirhanelerinin kapatılması: 1997
yılının başından itibaren 17
adet tamirhanemizi kapatıyoruz; çünkü,
1996 yılı içerisinde orman tamirhanelerine
yaptığımız masrafla, bu yıl yapılan
yoldan 6 bin kilometre daha fazla yol yapabilme imkânımız
vardı. Onun için, bununla ilgili kararı cesaretle
aldık, meseleyi Bakanlar Kuruluna getirdik; inşallah,
Bakanlar Kurulumuzdan bu karar çıkacak ve tamirhaneleri
kapatacağız. Burada hiç kimsenin, hiçbir
işçimizin, çalışanımızın
mağduriyeti de söz konusu değildir.

Değerli milletvekilleri, ayrıca, biz, Orman Genel Müdürlüğü
olarak, Orman Bakanlığı olarak, sadece Marmaris
ve İncekum kamplarımıza senede 100 milyarın
üzerinde bir harcama yapıyoruz; bu harcamayı
yaptığımıza göre, keşke, bu
tesisler amacına uygun kullanılabilse. Maalesef,
bizim Orman teşkilatından, Orman çalışanlarından
kimse oralara gitmiyor ve 100 milyar gibi bir parayı da,
Orman Bakanlığı olarak her sene sübvanse
ediyoruz. Bu kampları da satışa çıkardık;
inşallah, en kısa zamanda bunları satacağız.
(RP sıralarından alkışlar)

Değerli milletvekilleri, bakınız, ayrıca,
yurdumuzun Karadeniz ve Güney Anadolu Bölgelerinde yaylalarımız
var. Siz ne söylerseniz söyleyin, şöyle deyin,
böyle deyin; ahali sıcaktan bunalınca yaylaya
gidecek ve ormanın içerisinde kendisine bir ev yapacak.
Nitekim de böyle olmuştur ve Orman İdaresiyle
halkımız arasında ihtilaflar vardır.
Biz, bu ihtilafları çözmek istiyoruz.

Şimdi, sadece Adana'nın Bürücek Yaylasından,
buraya yasal bir statü kazandırdığımız
takdirde sağlanacak gelir, 90 trilyon liradır, bir
tek yayladan ve işte, biz, bu gelirleri orman köylüsünün
-biraz sonra oraya geleceğim, arkadaşlarımızın
tamamı buna değindiler- durumunu iyileştirmek
için kullanacağız.

Yine, 2/B uygulamasıyla, bilim ve fen bakımından
orman vasfını kaybetmiş, orman dışına
çıkarılmış 400 bin hektar arazi
var. Bunların içerisinde, İstanbul, çok
önemli rant getiren merkezlerden bir tanesi, Antalya, İzmir
keza öyle. İstanbul'un birçok yerinde işgaller
var; üç katlı, beş katlı villalar
dikilmiş. 

ABBAS İNCEAYAN (Bolu) - Yağma var.

NECATİ ALBAY (Eskişehir) - Devri iktidarınızda
oldu.

ORMAN BAKANI MEHMET HALİT DAĞLI (Devamla) - Sultanbeyli,
tamamen 2/B; sekiz katlı apartmanlar var. Hadi bakalım,
gidin çıkarın onları! Çıkarmanız
mümkün değil. O halde, yapılacak şey,
o insanlara -bugünkü yasalar buna el vermiyor- buraları,
rayiç bedelle satmaktır ve oradan alınacak
kaynakları da, orman köylüsüne vermektir.

Değerli milletvekilleri, Orman Bakanlığının
gelirlerinin tamamını, bir kör kuruşu
bir yere harcamadan orman köylüsüne, yani 9 milyon
köylüye dağıtsak, yılda 5 milyon lira
-doları 100 bin lira olarak kabul edersek- yani, 50 dolardır.
Şimdi, düşünün bakalım orman
köylüsünü; ne yapacak 50 dolarla? Kastamonu,
Bolu, Karadeniz yöresi, orman bakımından gerçekten
zengin yörelerimizdir. Buradaki orman köylülerimizin
durumu, diğer bölgelere nazaran daha iyidir. Ben, kendi
seçim bölgemden misal vereyim: Bir yıllık
geliri 25 dolar olan orman köylüsü vardır;
üzülerek, buradan itiraf ediyorum. Kastamonu ve saydığımız
o yöreler, 300 dolar, hatta 300 doların üzerindedir.
Onun için, orman köylüsünün durumunu
iyileştirmek, bu Yüce Meclisin işidir. 

ABBAS İNCEAYAN (Bolu) - Bolu ormanları da bitiyor!

ORMAN BAKANI MEHMET HALİT DAĞLI (Devamla) - 2/B uygulamasıyla
ve bunların satışlarıyla ilgili gelecek
kaynak 1 katrilyon liradır. İşte, bu 1 katrilyon
lirayı, orman köylüsünün durumunu iyileştirmek
için kullanırsak, o zaman, orman köylüsüne
-sadece konuşmak değil, onların problemlerini
burada dile getirmek değil- sahip çıkmış
oluruz. İnşallah, önümüzdeki günlerde,
Yüce Parlamentonun huzuruna, bu konuyla ilgili yasa değişikliğini
getireceğiz; sayın milletvekillerimizin, bu noktada,
iktidarıyla muhalefetiyle, hep beraber desteklerini isteyeceğiz;
hem orman köylüsünün durumunu iyileştireceğiz
hem de birtakım fiilî durumlara, böylece son
vermiş olacağız.

Değerli milletvekilleri, yine sayın milletvekillerimizin
dile getirdiği gibi,  mülkiyet meselesi, Orman Bakanlığımızın
en önemli sorunlarından biridir. Gerçekten,
birçok yörede, halkımızla orman idaresi
arasında  büyük problemler vardır. Orman
teşkilatıyla, halkımız arasında
sayıları on binleri aşan, elli binin üzerinde
dava mevcuttur. Aşağı yukarı 20 milyon
hektar orman alanımızın 15 milyonunda kadastro
çalışmalarını tamamladık.
Halkımız, orman köylümüz bilinçli
değildir, bu kadastrosu tamamlanan yerlerde itiraz süresini
geçiriyor ve arkadaşlarımızın
biraz önce burada dile getirdikleri gibi, atasından
dedesinden kalan tarlalar, orman arazisi yazılarak ellerinden
alınıyor, sonra mahkemeye git; birtakım problemler...


 Her gelen söylüyor... Bizim anlayışımız,
Orman Bakanı olduğum sürece, 54 üncü
Cumhuriyet Hükümetinin görevi devam ettiği
sürece, çok samimiyetle ve açıklıkla
söylüyorum, Orman Bakanlığıyla, orman
köylüsü mutlaka; hısım olacaktır,
mutlaka; bunun hiç başka şekli yoktur. (DYP
ve RP sıralarından alkışlar) 

BAŞKAN - Sayın Bakan, 2 dakikanız var efendim;
süreyi uzatmayacağım.   

ORMAN BAKANI MEHMET HALİT DAĞLI (Devamla) - Başkanım,
dur, daha yeni başladım, 7  arkadaşımız
konuştu. 

BAŞKAN - Olsun efendim; bir kısmını
da sorulara cevap verirken ifade edersiniz. 

ORMAN BAKANI MEHMET HALİT DAĞLI (Devamla) - Orman köylümüz,
gerçekten, millî gelirden en az pay alan kesimdir.
Orman köylüsüne hep beraber sıcak olacağız,
hep beraber onların durumunu iyileştireceğiz.
Aksi halde, değerli milletvekilleri, ormanları korumakta
sıkıntılarımız olur. 

Dağın arasında, ormandan başka bir geliri
yok, iş yok, aş yok... Ne yapacak bu köylü;
sonunda, mutlaka, aç kalmayacak, yiyecek. Nereden yiyecek;
ormandan yiyecek. O halde yapacağımız şey,
onun durumunu Or-Köy kanalıyla iyileştirmektir.
Üzülerek ifade ediyorum ki, bu sene Or-Köy'e ayrılan
para 1 trilyon bile değildir, 900 milyardır.

Arkadaşlarımız gerek ferdî kredilerden
gerekse kooperatif kredilerinden şikâyet ettiler...Yok...
İşte, imkân bu kadar; devletimizin durumu da
belli.

Biz Hükümetiz, çare müessesesiyiz, çare
bulacağız. Hükümet olmak ağlama yeri
değil; ağlamıyorum ama, tespit yapıyorum,
gerçekleri önünüze getiriyorum; biraz önce
de söylediğim gibi, sonra, çarelerini hep beraber
Yüce Parlamentonun önüne getireceğiz. Orman
köylüsüne sahip çıkacağız,
orman köylüsünün durumunu iyileştireceğiz
ve orman köylüsünü, ormanın nemalarından
daha çok istifade ettireceğiz.

Ağaçlandırma konusunda çok güzel
şeyler söylendi.

ZEKİ ÇAKAN (Bartın) - Saat çalışmıyor.

BAŞKAN -Siz buyurun devam edin Sayın Bakan.

ORMAN BAKANI MEHMET HALİT DAĞLI (Devamla) - Ağaçlandırma
konusunda...

(Mikrofon otomatik cihaz tarafından kapatıldı)

BAŞKAN - Son cümlenizi söylemek üzere, buyurun.

ORMAN BAKANI MEHMET HALİT DAĞLI (Devamla) - Sayın
Başkanım, müsamahanıza sığınıyorum,
5 dakika rica ediyorum.

BAŞKAN - Efendim, kimseye müsamaha göstermedik;
soruları cevaplandırırken de bir kısmını
söyleyebilirsiniz Sayın Bakanım.

ORMAN BAKANI MEHMET HALİT DAĞLI (Devamla) - Efendim,
arkadaşlarımızın burada ifade ettiği
konular vardı, ben onlara bir iki dakikada cevap verip
bitiriyorum.

BAŞKAN - Peki, olur.

ORMAN BAKANI MEHMET HALİT DAĞLI (Devamla) - 4122 sayılı
Millî Ağaçlandırma ve Erozyon  Kontrolu
Seferberlik Kanunu çıktı; maalesef üzülerek
ifade ediyorum ki, bu kanunla ortaya getirilen, yükümlülükleri
olan devlet kuruluşları, bu yükümlülüklerini
yerine getirmediler ve bu kanunla istediğimiz finans imkânlarına
kavuşamadık. 

Yine arkadaşlarımız, millî parklarla
ilgili çok güzel şeyler söylediler. Kara
avcılığı kanunu şu anda komisyonlarda
görüşülüyor, yakında Parlamentonun
huzuruna gelecek. 

Yine, arkadaşlarımız, orman yangınlarıyla
ilgili çok güzel şeyler söylediler; ama,
şunu açıkyüreklilikle söylüyorum:
Ben Orman Bakanı olduktan sonra, Orman Bakanlığına
bir tek geçici işçi, kadrolu işçi
alınmadı. Yani, “siyasî hüviyetine
göre değerlendiriliyor, şuradan gelirse alınıyor”
gibi sözler, herhalde bir yanlış algılamadır;
ama, iddia ediyorum ki, bir tek kişi...

ZEKİ ÇAKIROĞLU (Muğla) - Şahsınızla
ilgili değil Sayın Bakan.

ORMAN BAKANI MEHMET HALİT DAĞLI (Devamla) - Evet, teşekkür
ediyorum.

Sayın Zeki Çakıroğlu arkadaşımızın
sözlerine katılıyorum; eğitim konusunda
eksikliklerimiz var. İnşallah, 1997 yılında,
yangına birinci derecede hassas yörelerde yangın
söndürme timleri kuracağız. Askerliğini
komando olarak yapmış ve 30 yaşını
geçmemiş genç insanları alacağız;
bunlara her gün asker gibi eğitim yaptıracağız.
Allah yangın vermesin; ama, yangın olduğu anda
da, o yangının tepesine inip, hem havadan hem karadan
her türlü mücadeleyi yapacağız.

Değerli milletvekilleri, arkadaşlarımız,
ormanların yağmalandığını
ifade ettiler; zaman zaman oluyor... Biz, kaçakçılıkla
mücadele edeceğiz -Adapazarı'nı kaçakçılıkta
pilot bölge olarak ilan ettik- her türlü gayreti
göstereceğiz; ama, imkânlarımız bellidir.
Bu imkânlarla, arkadaşlarımız, canları
pahasına, gerek yangınlarla gerekse kaçakçılıkla
mücadelede gayret ediyorlar, şehit oluyorlar. Buradan,
Orman teşkilatının şehitlerine, Cenabı
Allah'tan rahmet, ailelerine başsağlığı
diliyorum. 

Sayın Dilekçi'nin söylediği konular var.
Bilgiler burada, elimde. Kimseyi koruma altında falan değiliz.
Bırakınız şunu bunu, bana isimsiz gelen
mektupları dahi teftişe gönderiyor, araştırtıyorum.
Nerede bir kaçakçılık varsa, onun
peşine gideriz. Yüce Meclisin değerli üyelerinin
-iktidar muhalefet gözetmeksizin- bu konuda herhangi bir
duyumları olursa, anında beni bilgilendirmelerini
istirham ediyorum. Bakanlığımız...

ABBAS İNCEAYAN (Bolu) - Sayın Bakanım, Sadece
Mudurnu'da 3 işletme müdürünü bir yıl
içerisinde değiştirdiniz; gerekçesi nedir?

BAŞKAN - Sayın Bakan, bir kısmını
da sorulara cevap verirken cevaplandırırsınız;
süreniz bitti efendim. Arkadaşlar işaret ediyorlar...
Ben, size 2 dakika eksüre verdim... Kusura bakmayın...


Teşekkür edebilirsiniz.

ORMAN BAKANI MEHMET HALİT DAĞLI (Devamla) - Değerli
milletvekilleri, 1997 Orman Bakanlığı bütçesinin,
Orman Bakanlığına, orman köylüsüne,
yüce milletimize hayırlara vesile olmasını
Cenabı Allah'tan niyaz ediyor; bu duygularla, hepinizi
tekrar saygıyla selamlıyorum. (Alkışlar)

BAŞKAN - Teşekkür ederim Sayın Bakan.

Söz sırası, Sağlık Bakanı
Sayın Yıldırım Aktuna'da; buyurun
efendim. (Alkışlar)

Sayın Bakanım, sizin de süreniz 20 dakikadır;
biliyorsunuz, süreyi uzatmıyorum.

SAĞLIK BAKANI YILDIRIM AKTUNA (İstanbul) - Ben, eksüre
istemem sizden; bana verdiğiniz süre yeter.

Sayın Başkan, çok değerli milletvekili
arkadaşlarım; 1997 yılı Sağlık
Bakanlığı bütçesi dolayısıyla
burada saat 17.00'den bu yana devam eden toplantıda gruplarımız
adına konuşma yapan değerli milletvekili arkadaşlarımızın
hepsine ayrı ayrı, sakin konuşanına
da hırslı konuşanına da, konuşmasının
içeriğini daha etkin hale getirmek için vurgulama
yaparak, yüksek tonla onları belirgin hale getirmeye
çalışanına da teşekkür ediyorum.
Hepsinden ayrı ayrı yararlandığımı
da ifade etmek istiyorum. 

Ama, ortaya şu sonuç çıkıyor:
Demek ki, sağlık hizmetleri zor ve paraya ihtiyaç
var.

SÜLEYMAN HATİNOĞLU (Artvin) - Parayı koyacak
yer yok! Para var...

BAŞKAN - Efendim, müsaade buyurun...

SAĞLIK BAKANI YILDIRIM AKTUNA (Devamla) - Benim zamanımı
yeme Hatinoğlu!

SÜLEYMAN HATİNOĞLU (Artvin) - İlave ederiz
Sayın Bakan. 

SAĞLIK BAKANI YILDIRIM AKTUNA (Devamla) - 1983 yılından
1991 yılına kadar uzun yıllar, tek parti
olarak iktidarda kalan, tek TRT'yle iktidarda kalan, tek TRT'yle
yapılan eleştirilerden başka eleştiri
alamayan, almayan Anavatan Partisi bile...

H. AVNİ KABAOĞLU (Rize) - Siyah beyaz televizyonu renkli
yaptık.

SAĞLIK BAKANI YILDIRIM AKTUNA (Devamla) - Bakın, nasıl
konuşuyorsunuz... Biz, sizi sükûnetle dinledik,
siz, hep konuşmaya başladınız; ANAP'ın
zaten üslubu budur, hep sataşır; Meclise, sataşmayı
hep siz getirdiniz. 

Arkadaşlarım, dinlerseniz, yararlanacaksınız;
sizlere faydalı olmak için, konuşmama biraz
daha o yönde ağırlık vermek istiyorum.


Bakıyoruz, bütçe eleştirildi; gayri safî
millî hâsılaya oranı itibariyle eleştirildi
-özellikle, Anavatan Partisi milletvekili arkadaşım
tarafından- ve genel bütçe içerisindeki
payı itibariyle eleştirildi; ama, 1983, 1985 ve 1986
yıllarına baktığınız zaman,
hakikaten, insanın üzülmemesi elde değil.
Mesela, 1983 yılına bakıyorum, Sağlık
Bakanlığı bütçesinin gayri safî
millî hâsılaya oranı 0,54; 1984 yılına
bakıyorum 0,45; 1985 yılına bakıyorum
0,39 -gittikçe düşüyor- 1986 yılına
bakıyorum 0,38; 1987 yılında 0,41, böyle
gidiyor... Bizim ki ne; 0,83. Neredeyse iki misli, hatta, daha
bile fazla. Şimdi, biz, 0,83 yeterli demiyoruz, bununla
her şeyi çözeriz de demiyoruz; ama, bizi, bu
bütçeyle eleştiren arkadaşlarımızın,
insaf ölçüsü içerisinde hareket ederek,
kendi zamanlarındaki bütçeleri bir nebze olsun,
bir an olsun hatırlamalarını ve dolayısıyla,
o yüzden konuşmalarında biraz daha insaflı
olmalarını beklerdim; onu ifade etmek istiyorum.


SÜLEYMAN HATİNOĞLU (Artvin) - Ama, siz, fonları
ilave ettiniz Sayın Bakan; bizim dönemimizde fonlar
ayrıydı. 

BAŞKAN - Efendim, rica ediyorum... Sayın Bakanı
dinleyin efendim.

SÜLEYMAN HATİNOĞLU (Artvin) - Rakamlarda bir karışıklık
var; fonla beraber...

SAĞLIK BAKANI YILDIRIM AKTUNA (Devamla) - Artvin'den en çok
ne çıkar? (DYP sıralarından gülüşmeler)


SÜLEYMAN HATİNOĞLU (Artvin) - Ormancı Hasan...

SAĞLIK BAKANI YILDIRIM AKTUNA (Devamla) - Ne çıkar
en çok Artvin'den değerli arkadaşlarım?

BAŞKAN - Sayın Bakan, lütfen sataşma yapmayın.

SAĞLIK BAKANI YILDIRIM AKTUNA (Devamla) - Süleyman Hatinoğlu,
bak, seni çok severim; ama, bu sataşma huyundan vazgeç.
Yalnız olduğumuz zaman, bana sevgini söylüyorsun;
ama, grup haline gelince aslan kesiliyorsun!.. (Gülüşmeler,
alkışlar)

Sözümün bu noktasında, söz Anavatan
Grubundan açılmışken...

SÜLEYMAN HATİNOĞLU (Artvin) -Devam et Sayın
Bakan, cevap vereceğim.

SAĞLIK BAKANI YILDIRIM AKTUNA (Devamla) - ...Kırşehir
Milletvekili çok değerli Mehmet Ali Altın arkadaşımızı
çok yakın bir tarihte, çok erken yaşında
kaybetmenin acısını hâlâ yaşıyoruz.
Kendisine, Allah'tan rahmet, tüm ailesine, yakınlarına,
Grup arkadaşlarına ve tüm arkadaşlarımıza
tekrar başsağlığı dileklerimi ifade
ediyorum.

Şimdi, 20 dakika içerisinde sınırlı
kalmak amacıyla, konuşmama, tespit ettiğim soruların
bir kısmına hemen cevap vererek devam etmek istiyorum.

Bazı konulara, değerli arkadaşımız,
DSP Milletvekili Yaşar Ünal'dan başlayarak cevap
vermek istiyorum. Ben, söyledikleri en ilginç noktaları
çekerek cevaplandırmak istiyorum; daha doğrusu
bana göre ilginç olan noktaları ifade etmek
istiyorum. Cumhuriyet tarihinde ilk defa bu yılki bütçeye
konulmuş olan 1 trilyon 100 milyar liralık tanıtım
ödeneğinin, Türkiye için lüks olduğunu
söyledi. Hemen aklım gerilere gitti ve “acaba
bu arkadaşım eskiden CHP'li miydi... “ falan
diye düşündüm; çünkü, Boğaz
Köprüsü için de hep “lüks”
diyorlardı ve karşı çıkıyorlardı.
Ondan sonra ikincisi yapıldı, yetmiyor... (DSP ve
CHP sıralarından gürültüler)

Bir dakika efendim...

Şimdi, 1 trilyon 100 milyarlık bütçe
ödeneği, Türk Halkına sağlık konusunda,
ihtiyacı olduğu bilgileri vermek ve onların
kendi sağlıklarını koruma bilinçlerinin
gelişmesini sağlamak için azdır bile;
bu rakam, iki misline, üç misline çıkarılmalıdır.
(DYP ve RP sıralarından alkışlar) İnsanlara,
topluma, halka verilecek en önemli değer ölçülerinden
bir tanesi, kendisinin, kendi sağlığını
koruma hakkına sahip olduğunu idrak ederek, görerek,
onun, gerekli bilgiyle devlet tarafından donatılmasıdır;
yani, eğitilmesidir, kendi hakkını korumasının
bilincine vardırılmasıdır. Demokrasinin
gereği de bu değil midir? Demokrasinin gereği de,
halkın, yönetime, herşeye katılmasının
sağlanması değil midir? Halk, eğer bilgisi
yoksa, benden, sağlık konusunda bir talepte bulunabilir
mi? Bulunamaz. Demokrasinin işlerliği sadece Parlamentoda
değildir ki. Parlamentonun dışında, demokratik
kitle örgütleri vardır ve her alanda dernekler
vardır, vakıflar vardır, kuruluşlar
vardır, insanlar vardır ve insanlar konuşurlar;
ama, insanların, konuşması için, bilgiye
ihtiyaçları vardır. İnsanlar, bilmeden
konuşamazlar, bilmezlerse haklarını talep
edemezler. Onun için, bu tanıtım ödeneğinin,
sadece sağlığın korunması bilincinin
gelişmesi açısından değil, demokrasi
açısından, halkın yönetime katılımı
ve taleplerin ortaya konulması açısından
da fevkalade değeri olduğunu ifade etmek istiyorum. Arkadaşımın
da, bunu, benim gözümle, benim gözlüğümle
görebilmesini diliyorum.

A. TURAN BİLGE (Konya) - Sen hangi partidensin?!

MEHMET YAŞAR ÜNAL (Uşak) - Parasız da
halledilebilir...

BAŞKAN - Müsaade edin efendim. 

SAĞLIK BAKANI YILDIRIM AKTUNA (Devamla) - Bakın, güzel
kardeşim, biz, sizi, sessiz sedasız dinledik. Siz
de, lütfen, bizi dinleme sükûnetini gösterirseniz,
ne ölçüde bunu başarabilirseniz, o ölçüde
demokratik bir kişiliğe sahip olduğunuza inancım
artacaktır.

MEHMET YAŞAR ÜNAL (Uşak) - Hayır... Hayır...
Ben konuşurken, siz dinlemediniz Sayın Bakan...

BAŞKAN - Efendim, siz bir dakika oturur musunuz... Hiç
heyecanlanmayın... Yerinizde oturun... 

SAĞLIK BAKANI YILDIRIM AKTUNA (Devamla) - Devam ediyorum.

Şimdi, değerli arkadaşım, değerli meslektaşım
Halil İbrahim Özsoy “Bakanlık, görevlerini,
yetmiş küsur yıllık yasalarla yapmaya
çalışıyor” dedi; çok doğru.
İşte, onun için değiştirmeye çalışıyoruz,
onun için değiştirdik. 1992-1993 yıllarında,
iki yıl içerisinde, Umumî Hıfzıssıhha
Kanunu güncelleştirildi, bugünün Türkçesine
getirildi ve bugünün ihtiyaçlarına uygun
hale getirildi ve “kamu sağlığı yasa
tasarısı”  adı altında da şu
anda, Bakanlar Kurulu Komisyonunda, hazır olarak, beklemekte.
Bir diğeri de, Tababet ve Şuabatı Sanatlarının
Tarzı İcrasına Dair Kanun; bu da Türkçeleştirildi;
bugünkü Türkçeye ve ihtiyaçlara uygun
hale getirildi; bu da, sağlık personeli görev,
yetki ve sorumlulukları yasa tasarısı olarak
hazırlanmış durumdadır. 

O kadar çok eksik vardı ki sayın milletvekili
arkadaşım, sayın meslektaşım,
siz hekim olarak biliyorsunuz; yıllarca başhekimlik
yaptınız. Bu eksikleri gidermeye çalışmak
için, ne kadar zaman, ne kadar icraat, ne kadar hizmet
ayırsanız, verseniz bile, ihtiyaç o kadar
fazla ki, verdiğinizi sünger gibi emiyor ve sanki, hiçbir
şey almamış gibi, yine kuru gözüküyor;
yıllardan beri o kadar kurumuş ve kurak kalmış.

Şimdi, burada, sayın milletvekili arkadaşım,
sağlık ocaklarının yeteri kadar hizmet
edemediğini söyledi; doğrudur, katılıyorum.
Ancak, yanlış anlamadıysam, orada bir nokta
geçti; o noktada da “sağlık ocaklarının
güçlendirilmesi bir ara denendi; başarılı
olmadı” dedi. Şimdi, sağlık ocağı
iyi hizmet veremiyor diyorsak, bunu güçlendirmekle
de başarılı olamıyorsak, o zaman ne
yapmamız gerektiğini görebilmemiz lazım.

A. TURAN BİLGE (Konya) - Reform... Reform...

SAĞLIK BAKANI YILDIRIM AKTUNA (Devamla) - İşte,
reformda, yasada, sağlık ocağı yerini şöyle
bulmakta: Bir kere, kırsal bölgede çalışacak
olan aile hekimi, sağlık ocağında çalışacak.
Sağlık ocakları, aynı zamanda, toplumsal
koruyucu sağlık hizmeti yapacak; devletin, yani, bakanlığın
elemanlarıyla, yöresel olarak. Burada yerini bulmuş
olacak; ama, bu arada, biz, bir pilot çalışmaya
girmek üzereyiz; o da, sağlık ocaklarının
güçlendirilmesi pilot çalışması;
bunu, kısmen İstanbul'da, kısmen de Bilecik'te
yapacağız. 

Sağlık ocaklarında ne var bugün; enjektör
var, stetoskop var, tansiyon aleti var; başka bir şey
yok. Oraya gelen vatandaşımız, hastalığını
teşhis ettirici bir imkân bulamıyor. Onun için,
dedik ki : “Bir elektrokardiyografi cihazı olsun”
Yani, orada, kalp tetkiki yapabilsin; bir kalp problemi olanı,
bir enfarktüs geçirmekte olanı ya da koroner
yetmezliği olup olmadığını tespit
etsin; gerekiyorsa hastaneye göndersin. Küçük
çapta bir laboratuvar olsun; hiç olmazsa, kitlerle,
şekerdi, üreydi, kolesterindi gibi önemli kan
tetkiklerini o yörede yapabilsin. Ne olsun başka; 60
miliamperlik bir röntgen cihazı olsun, akciğer
filmi çeksin, kemik filmi çeksin. Belki, bir ileus
ihtimalinde batın filmi çeksin, seviye göstersin,
acil hastayı hastaneye göndersinler. Kuru öksürüğü
bir süredir devam eden insanın akciğerinde bir
tümör varsa röntgenle tespit edilsin, hastaneye
gönderilip, tedavisinde zaman kazanılabilsin. Dolayısıyla,
bu imkânları ocaklara getirdiğimiz takdirde,
halkın önemli ihtiyacı, belli aşamada
buralarda çözülebilir ve sağlık ocakları
üzerlerine düşen görevleri biraz daha olsun
yapmış olabilirler; ama, reformdan sonra, zaten,
sağlık ocaklarında aile hekimleri çalışmaya
başlayacak ve sigorta sistemi, ocaklardan itibaren işlemekte
olacaktır. 

A. TURAN BİLGE (Konya) - Ne zaman?!. Ne zaman?!. Beş
senedir Bakansın, yapsaydın bunları!..

BAŞKAN - Efendim, müdahale etmeyelim. 

SAĞLIK BAKANI YILDIRIM AKTUNA (Devamla) - Ne güzel; beş
senedir bakan olsaydım keşke. Tarihleri iyi hesap
edemediniz herhalde. 1992-1993'te yirmi ay, şimdi, daha
bir sene olmadı. O zaman ne oluyor; beş sene olmuyor
hesap ederseniz. 

A. TURAN BİLGE (Konya) - Üç ayını
çıkar...

BAŞKAN - Efendim, arkadaşlar, sizin beş sene
bakanlık yapmanızı istiyorlar da, onun için
öyle diyorlar. 

SAĞLIK BAKANI YILDIRIM AKTUNA (Devamla) - Fark ediyorum zaten.
Ne de olsa eski arkadaşlarımız. Severler beni,
desteklerler; ona inanıyorum.

Değerli arkadaşlarım, sağlık reformu,
her yönüyle hazır olarak beklemekte Bakanlar
Kurulu Komisyonunda. Yani, şu an benim ilave edeceğim
bir şeyim yok artık. Ben, sadece, takdir edilen sırası
içerisinde Yüce Meclise, Parlamentoya sevk edilmesini
bekliyorum. Geldikten sonra zaten ne olacaktır; geldikten
sonra, sizlerin de desteğiyle -şimdi, bir an evvel Meclise
gelsin, bir an evvel çıkaralım şeklindeki
istekler de Parlamentoya geldikten sonra- sizlerin gene değerli
katkılarıyla, eksiği varsa eksiği tamamlanarak,
yanlışı varsa yanlışı
düzeltilerek Parlamentodan geçmesi, kanunlaşması,
ümit ediyorum sağlanmış olacaktır.

Sayın Başkanım, kaç dakikam var?

BAŞKAN - Efendim, 7 dakikanız var.

SAĞLIK BAKANI YILDIRIM AKTUNA (Devamla) - Teşekkür
ederim.

BAŞKAN - 7 dakikayı doldurmanız şart
değil canım! (Gülüşmeler)

SAĞLIK BAKANI YILDIRIM AKTUNA (Devamla) - Sayın Başkan,
bir işin varsa, bu feragatı yapabilirim. (Gülüşmeler)

BAŞKAN - Ben, sabaha kadar çalışmaya
amadeyim Sayın Bakan.

SAĞLIK BAKANI YILDIRIM AKTUNA (Devamla) - Biz de öyle.


Şimdi, tüberküloz hakkında, Sayın
Halil İbrahim Bey ve diğer arkadaşım konuştular.
Tüberkülozda, nedense “son yıllarda arttı,
arttı, arttı” sözü çok kullanılıyor.
Niye öyle kullanılıyor; bence, biraz olsun
siyasete alet etmek için; yani, enflasyon yüksek,
işsizlik var -belli bir oranda- halk da geçim sıkıntısı
çekiyor, karnını doyuramıyor, o yüzden
tüberküloz oluyora getirilmek isteniyor. Ama, gerçek
durum böyle değil; yani, elimdeki bilgileri size veriyorum
: 1965 yılında binde 1,8 olan yeni veremli oranı
-yani verem insidansı- 1985'te binde 0,6'ya, 1990 yılında
binde 0,5'e, 1995 yılında binde 0,3'e inmiştir.
Şimdi, burada “arttı” nasıl dersiniz?!
Bu elimizdekiler, resmî bilgilerdir. Demek ki, bir artış
yok. 

MUSTAFA GÜVEN KARAHAN (Balıkesir) - Dirençli
vakalar arttı...

SAĞLIK BAKANI YILDIRIM AKTUNA (Devamla) - Veremle savaş
hizmetleri, 1952'den itibaren kesintisiz devam etmiştir.
Bu amaçla, 257 verem savaş dispanseri, 22 göğüs
hastalıkları hastanesi, 11 verem savaş pavyonu
ve 11 gezici grup hizmet vermeye devam etmektedir. Bu ünitelerde,
her yıl 3 milyon kişinin muayenesi yapılarak
akciğer filmi çekilmekte, 30 bin kişinin tedavisi
ücretsiz yapılmakta, yılda 2,5-3 milyon çocuk
verem aşısıyla aşılanmaktadır.


Yine, mevcut ünitelerin araç gereç yönünden
yenileme çalışmaları devam etmektedir.
Biliyorsunuz, gelişmiş röntgen cihazları
-80 adet röntgen cihazı- verem savaş dispanserlerine
dağıtılmıştır. Bu çalışma,
yani, bu gelişmiş teknolojiyi verem savaş dispanserlerine
getirme çalışması devam edecektir.


Aşılanmalara değinmek istiyorum; o da önemli
bir eleştiriydi benim için.  Yani, ulusal aşı
günlerinin gereksiz olduğu ifade edildi. Normal aşılar,
0-11 ay yaş grubu için yapılır. 1996
yılının ilk on ayında hedef, 0-11
ay yaş grubunda 1 milyon 137 bin 758 bebeği aşılamaktı.
Poliyomiyelitte yüzde 82'ye; difteri, boğmaca tetanosda
yüzde 81'e, kızamıkta yüzde 82'ye, BCG'de
de yüzde 70'e çıkarılmıştır.
Ulusal Aşı Günleri, Dünya Sağlık
Teşkilatı ile mutabakat halinde, yalnız Türkiye'de
değil, birçok ülkede, Asya ve Afrika ülkelerinde,
polio aşısını, polio hastalığını
eradike etmek için 0-5 yaş grubu arasında
uygulanan bir aşıdır; dolayısıyla,
eradike etmek hedeflendiği zaman, bu, zaten, Dünya Sağlık
Teşkilatı ile mutabakat halinde uygulanan bir projedir;
Türkiye'nin kendi kendisine yarattığı ve
kendisinin ortaya koyduğu bir uygulama değildir. 

Değerli arkadaşlarım, sağlık ocakları
ve sağlık evlerinin kapalı olmasıyla
ilgili olarak ortaya konulan iddialar konusunda da şunu
söylemek istiyorum: Ülkemizde mevcut 5 131 sağlık
ocağından, sadece 18 tanesi, personel yokluğu nedeniyle,
şu anda hizmet vermiyor; altını çiziyorum,
personel yokluğu nedeniyle, 18 tanesi... Ama, doğuda güvenlik
nedeniyle kapatılanları bunun dışında
tutuyorum; onlar, bizim elimizde olan sebepler değildir. 

Bir diğer nokta; bu sağlık reform yasalarının
çıkartılıp uygulamaya geçene
kadarki süre içerisinde sağlık hizmetlerinin
daha etkin bir hale gelmesi amacıyla, aşağı
yukarı son altı aydan beri, hastanelerin modernizasyonu
çalışmaları başlatılmıştır.
Bu modernizasyon için de ifademiz şudur: Ameliyatlarda,
laboratuvar tetkiklerinde bir problemin yaşanmaması
için, jeneratörü olmayan hiçbir hastane
kalmayacaktır; en küçük hastanede bile
jeneratör olacaktır. 1996 yılında birçok
hastanenin, ilçe devlet hastanelerinin dahi jeneratör
eksikleri tamamlanmıştır; 1997 yılında,
diğer hastanelerin de jeneratör eksikleri tamamlanmış
olacaktır. 

Asansörü işlemeyen hiçbir hastane kalmayacaktır.
Mutfağı ilkel olan, çamaşırhanesi
ilkel olan hiçbir hastane kalmayacaktır. Her hastanede,
hasta yatak sayısına göre, bir yoğun bakım
ünitesi, her hastanede bir koroner bakım ünitesi
mutlaka olacaktır; ama iki tane, ama dört tane, altı
tane, ama sekiz tane, ama on tane... Hastanenin yatak sayısının
fazlalığına göre, her hastanede yoğun
bakım ünitesi, monitörlü, respiratörlü
ve defibrilatörlü ve koroner bakım ünitesi...

BAŞKAN - Sayın Bakanım, 1 dakikanız
kaldı. 

SAĞLIK BAKANI YILDIRIM AKTUNA (Devamla) - Her hastanede hemodiyaliz
ünitesi olacaktır; çünkü, böbrek
yetmezliği olan herkes, kendi bölgesinde, kendi yöresinde,
kendi yöresinin hastanesine giderek diyalizini yaptıracaktır.
Kimse, batıya, başka yörelere, illere gitmek
zorunda bırakılmayacaktır. 

Değerli arkadaşlarım, bunlar önemli adımlar.
Tabiî, muhalefetin amacı, eleştirmek ve iktidarı
başarısız göstermek olduğu için,
gayet tabiî, ağzınızla kuş tutsanız,
sizin ağzınızla kuş tuttuğunuz, gösterilmeyecektir;
ama, artık 1990'lı yıllarda, 2000 yılına
yaklaştığımız bu yıllarda,
muhalefetten beklediğimiz -ben, yarın muhalefette milletvekili
olsam onu yapmaya çalışırım-
iktidarın yaptıklarını görmezlikten
gelerek, onu zedelemeye çalışmak yerine, onun
yaptıklarına teşekkür ederek, eksiğini
tamamlamaya çalışmak, yanlışını
düzeltmeye çalışmak...

(Mikrofon otomatik cihaz tarafından kapatıldı)
 

BAŞKAN - Sayın Bakan, süreniz bitti; son cümlelerinizi
söyler misiniz efendim. 

SAĞLIK BAKANI YILDIRIM AKTUNA (Devamla) -Söylüyorum
efendim. Orman Bakanı gibi 2-3 dakika daha istemeyeceğim
sizden efendim. 

BAŞKAN - Peki, 2 dakika da size vereyim efendim. 

SAĞLIK BAKANI YILDIRIM AKTUNA (Devamla) - Teşekkür
ediyorum efendim. Görüyorsunuz, ruh doktoru olmanın
faydasını sağlıyoruz, dolaylı
olarak, talep etmeden. (Gülüşmeler)

BAŞKAN - Ne dediniz, anlamadım ya, neyse, buyurun.


SAĞLIK BAKANI YILDIRIM AKTUNA (Devamla) - Sayın Başkan,
anlamanıza gerek, yok, size saygımı ifade
ettim; yani, benim isteğimi sizin ne kadar kolaylıkla
anlamış olduğunuzu ifade etmeye çalıştım.
(Gülüşmeler) 

BAŞKAN - Peki.

SAĞLIK BAKANI YILDIRIM AKTUNA (Devamla) - Şimdi, bölge
hastaneleri ne yapacak; doktor olan arkadaşlarım
çok iyi bilirler, bölge hastanesinde gelişmiş
kardiyoloji olacak, bölge hastanesinde kalp-damar cerrahisi
olacak, bölge hastanesinde beyin cerrahisi olacak, bölge
hastanesinde onkoloji olacak -kanserin tetkiki, teşhisi,
tıbbî tedavisi ve radyoterapisi ve cerrahi tedavisi-
bölge hastanesinde organ nakli olacak. Hayaldir diye düşünmeyin...

(Mikrofon otomatik cihaz tarafından kapatıldı)


BAŞKAN - Peki efendim, devam edin buyurun. 

SAĞLIK BAKANI YILDIRIM AKTUNA (Devamla)- Sayın
Başkan, sizinle şakalaşıyorum sadece.
Şakalaşmaya mikrofonu sokarsanız, sonra...

BAŞKAN - Yok, hayır, hayır. Ben, şakayla
mikrofonu birbirine karıştırmıyorum.


SAĞLIK BAKANI YILDIRIM AKTUNA (Devamla) -Bence de karıştırmamanız
iyi olur. O zaman, sesimi kısmış olursunuz
benim. 

Van'da ilk bölge hastanesi açılacak; inşaatı,
yılbaşına yetiştirilemedi. Van milletvekillerimiz
buradaysa bilirler. İstanbul ve Ankara'daki en modern hastaneler
gibi bir hastane yapıldı orada; sanırım,
bahara kadar kesinkes bitmiş olacaktır. İşte,
bu, ilk bölge hastanesi, Van'da hizmete girecek. Artık,
doğu bölgesinde, güneydoğuda yaşayan insanlarımız
-havaalanı da olduğu için- Van'a gidecekler,
tersine, İstanbul'a gelmeyecekler, Ankara'ya gelmeyecekler;
kendi bölgelerinde kalp ameliyatlarını yaptıracaklar,
beyin ameliyatlarını yaptıracaklar, kanserin
tedavisini yaptıracaklar -cerrahî, tıbbî
veya radyoterapi- organ naklini yaptıracaklar. Bu hastaneler,
İstanbul, Ankara ve İzmir'deki aynı dalda
çalışan hastanelerle kardeş hastane
olacak ve ekipler halinde her hafta gidip gelecekler, orada staf
bir kadro oluşana kadar; oluştuktan sonra, kendi bağımsız
kadrosuyla, hastane, kendi çalışmasını
sürdürecektir. Bu bölge hastaneleri,  9 tane yapılacaktır
Türkiye'de ve sanıyorum ki, bölge hastaneleriyle
de, özellikle, önemli ve her yerde tedavisi yapılamayan
hastalıklar konusunda, bölge insanına...

H. AVNİ KABAOĞLU (Rize) - Rize'de var mı Sayın
Bakanım?

SAĞLIK BAKANI YILDIRIM AKTUNA (Devamla) - Rize'de ne yok ki,
o olmasın. Her şey Rize'ye akmış zaten
yıllardan beri. Rize'ye getiremezsek bile, Rize'nin yakınına,
Karadeniz Bölgesine mutlaka bir tane getireceğiz. 

H. AVNİ KABAOĞLU (Rize) - Sağ ol.

SAĞLIK BAKANI YILDIRIM AKTUNA (Devamla) - Teşekkür
ederim.

Değerli arkadaşlarım, Sayın Kamer Genç
sesimi kısmadan, ben, sözlerimi sonlandırmak,
bitirmek istiyorum. 

Sağlık Bakanlığı bütçesi
üzerinde zaman ayırarak, çalışarak,
emek sarf ederek buraya çıkıp konuşan
değerli arkadaşlarıma, diğer parti gruplarındaki
arkadaşlarıma tekrar teşekkürlerimi sunmak
istiyorum; katkılarından -şakalar bir tarafa-
çok yararlandığımızı ifade
etmek istiyorum. Amaç, Türk Halkına en güzel
sağlık hizmetini sunabilmektir.

Tek başımıza her şeyin doğrusunu
yapacağımız gibi bir iddiamız asla olamaz,
hiç kimsenin olamayacağı gibi. Dolayısıyla,
herkesten destek, herkesten yardım, herkesten akıl,
herkesten bilgi aktarımı bekliyorum, istiyorum ve
şimdiden de hepinize teşekkür ediyorum. 

Bütçenin hayırlı olmasını
diliyorum; saygılar sunuyorum. (DYP ve RP sıralarından
alkışlar)

BAŞKAN - Teşekkür ederim Sayın Bakan.

Son söz Şırnak Milletvekili...

SÜLEYMAN HATİNOĞLU (Artvin) - Sayın Başkan...

BAŞKAN - Efendim?

SÜLEYMAN HATİNOĞLU (Artvin) - Sayın Başkan,
Sayın Bakan...

BAŞKAN - Efendim, yerinize oturur musunuz. Masanıza
gidin. Bakın, o çiçekleri çok tahrip
ediyorsunuz ve yazık oluyor o çiçeklere.
(Gülüşmeler)

SÜLEYMAN HATİNOĞLU (Artvin) - Sayın Başkan...

BAŞKAN - Hayır, masanıza gidin, masada kalkın
ayağa efendim. O çiçeklere yaklaşmayın.
Bakın, samimi söylüyorum. Efendim, sıranıza
gidin... (Gülüşmeler)

Sayın Hatinoğlu, sıranıza gidin, efendim;
oraya gelmeye gerek yok, yerinizde ayağa kalkın. 

Buyurun.

SÜLEYMAN HATİNOĞLU (Artvin) - Çiçeklere
bir şey olmaz.

BAŞKAN - Olur, olur... Sinirlenince o çiçekler
bozuluyor; onlar da canlı.

Buyurun.

SÜLEYMAN HATİNOĞLU (Artvin) - Sayın Başkan,
Sayın Bakan, konuşmasının bir yerinde,
geçmiş yılların bütçe oranlarıyla
ilgili bir rakamına müdahale ederken, maksadını
aşan bir cümle kullanmıştır. 

BAŞKAN - Nasıl?

SÜLEYMAN HATİNOĞLU (Artvin) - “Artvin'den
ne çıkar” demiştir. Efendim, burada,
Artvin halkına bir hakaret vardır.

SAĞLIK BAKANI YILDIRIM AKTUNA (İstanbul) - Artvin'den
akıllı insan çıkar, senin gibi.

SÜLEYMAN HATİNOĞLU (Artvin) - Artvin'den, şahsiyetli,
kişilikli, dürüst, benim gibi mert adam çıkar.
(ANAP sıralarından “Bravo” sesleri, alkışlar)

Sayın Bakanın, bu sözünü geri almasını
rica ediyorum; şayet almıyorsa, aynı sözü
kendilerine iade ediyorum.

BAŞKAN - Teşekkür ederim.

Sayın Bakan, bu konuda bir açıklama yapmak
isterseniz söz vereceğim; çünkü, önemli
bir konu; bir halkı kastederek, herhalde, kötü
bir şey söylenmez.

SAĞLIK BAKANI YILDIRIM AKTUNA (İstanbul) - Sayın
milletvekili, Genel Kurula girmeden önce, Artvin ile ilgili
benimle bir şaka yaptı. 

SÜLEYMAN HATİNOĞLU (Artvin) - Ama dışarıda...

SAĞLIK BAKANI YILDIRIM AKTUNA (İstanbul) - Müsaade
eder misiniz.

O şakanızın içeriğini ve anlamını
burada ifade etmeyeceğim, burada söylemeyeceğim.
Ben de size, anlarsınız düşüncesiyle
o şakanıza, mukabele ettim; ama, ben de bir şey
söylemedim. 

Benim bildiğim bir şey var. Ben Artvin'e 1992 yılında
gittim, Artvin yöresini çok iyi tanıdım;
o güzel kenti, çam ağaçları arasındaki
o muhteşem yeri çok iyi tanıdım, insanlarını
da çok iyi tanıdım. Orada kaldığım
birkaç saat süre içerisinde insanlarıyla
süratle dost olduk, ahbap olduk; onlar beni sevdi, ben de
onları sevdim. Ben, Artvinlileri seviyorum, seni de seviyorum
Süleyman Hatinoğlu. (Alkışlar)

BAŞKAN - Teşekkür ederim.

NİHAT MATKAP (Hatay) - Sayın Başkan...

BAŞKAN - Efendim, müsaade edin, bitirelim.

Bütçenin aleyhinde, Sayın Salih Yıldırım,
buyurun efendim.

NİHAT MATKAP (Hatay) - Sayın Başkan, niye
söz vermiyorsunuz ki?..

BAŞKAN - Efendim, yeter artık... Ne için söz
vereceğiz ki!..

NİHAT MATKAP (Hatay) - Sayın Başkan, nazik
davranmamızın bedeli mi bu?

BAŞKAN - Arkadaşımızı, konuşmasını
yapmak üzere kürsüye davet ettim; konuşmasını
bitirsin, sonra ne diyecekseniz deyin.

NİHAT MATKAP (Hatay) - Bir daha söz istemeyeceğim;
sizden, söz vermenizi bekliyorum.

BAŞKAN - Bu ne tehditler böyle canım... Biz,
böyle tehditlere maruz kalmayız herhalde...

ALTAN ÖYMEN (İstanbul) - Sayın Bakan bu deyiminde
haklıymış...

BAŞKAN - Süreniz 10 dakika.

Buyurun efendim.

MEHMET SALİH YILDIRIM (Şırnak) - Sayın
Başkan, sayın milletvekilleri; 1997 yılı
Sağlık Bakanlığı bütçesi
üzerinde kişisel görüşlerimi sunmak
üzere huzurunuzdayım. Bu vesileyle, hepinize saygılar
sunuyorum.

Sözlerime başlamadan önce, tüm yaşamını
insanlığa vakfetmiş, insan yaşamını
bir saat uzatmak için çırpınmış
olan değerli meslektaşımız, değerli
parlamenter, Prof. Dr. Mehmet Ali Altın'a rahmetler dileyerek
ve manevî huzurunda saygıyla eğilerek sözlerime
başlamak istiyorum.

Sağlığın, bireyin bedensel, ruhsal ve sosyal
bakımdan bir bütün olarak iyi olma hali olduğunu,
artık, hepimiz biliyoruz. Türkiye Cumhuriyeti Anayasasının
56 ncı maddesi, bunun sağlanması için
devlete ve bireye görev vermiştir. Ancak, bu sorumluluk,
bugüne kadar ne devlet ne de birey tarafından layıkıyla
yerine getirilmemiştir. Bu yüzden de insanlarımız,
sağlıklı toplum görüntüsünü
verememektedir.

Sağlık sektöründeki tüm kesimlerin memnuniyetsizliği
söz konusudur. Bu memnuniyetsizlik, insangücündedir,
finansmandadır, örgütlenme modelindedir. Bugünkü
sağlık politikasına, toplumun istek ve acılarını
hissetmeyen bir bakış hâkimdir. Bunun sonucu
olarak da, Sağlık Bakanlığı, ülke
sorunlarını çözecek performansı
gösterememektedir.

Bugünkü tıp eğitimi, ülke gerçeklerine
ve sağlık gereksinimlerine cevap verecek düzeyde
değildir. Bugün, sağlığın temel
unsuru olan, objesi olan hekimler, maalesef, farklı koşullarda,
eşit olmayan koşullarda yetişmektedirler.

1992 yılında, bir gecede ülkedeki 29 üniversiteye
21 üniversite ilave ederek bunu 50'ye çıkaran
mantık, maalesef, tıp fakültelerinin oluşmasında
da geçerli olmuştur, ağırlıklı
olmuştur. Bugün periferdeki üniversitelerden yetişen
hekimlerin, ülke gerçeklerini ve ülke sorunlarını
bilerek yetiştiğini söylemek mümkün değildir.


NECMİ HOŞVER (Bolu) - Hayatta bir yapıcı
tarafınız olmayacak mı yahu?!.

MEHMET SALİH YILDIRIM (Devamla) - Dinleyin Değerli
Milletvekili, öğreneceksiniz.

Hekimler,  bu işin objesidir. Başka mesleklerde, başka
branşlarda olduğu gibi “Türk Ordusu yolda
düzelir” deyip, bunu zamana yayamazsınız.
Hekimin  hatasının, insan hayatı olduğunu
bilmeniz gerekir. İnsan öldürmek için,
mutlaka birilerinin alnına tabanca veya karnına
bıçak dayamak zorunda değilsiniz. Hekim, görevini
eksiksiz, usulüne uygun yapmak zorundadır. Siz veya
ben, çocuklarımızı, annelerimizi,
bacılarımızı periferden mezun olan,
tıp fakültelerinden mezun olan hekimlere emanet eder
miyiz?!

Değerli milletvekilleri, hekimlerin birinci basamak sağlık
hizmetlerinde, gönüllü istihdamını
sağlayacak ortamı oluşturmak hayatî önem
taşımaktadır. Aile hekimliği, mutlaka
özendirilmelidir. Bugüne kadar yapılan çalışmalar,
maalesef yaşama geçirilmemiştir. Yapılmış
tabiî ki güzel işler vardır; bundan ötürü,
bu konuda görev almış herkesi kutluyorum. Zekâsını,
beceresini bildiğimiz Sağlık Bakanının,
bugüne kadar yaptıklarından ötürü,
kendisine, tabiî ki teşekkür borçluyuz;
ancak, bugün söylediklerinin büyük bir kısmının,
gelecek zaman kipiyle ilgili olduğunu siz de müşahede
etmişsinizdir. 

Değerli milletvekilleri “tüberküloz azaldı”
deniliyor, tüberküloz azalmadı; ancak, tüberkülozla
ilgili verileri örnekleme usulüyle belirli bir alanda
yapar, bunu, Türkiye genelinin rakamları diye lanse
ederseniz, tüberkülozu azalmış gösterebilirsiniz.
0 ilâ 5 yaş grubu çocuklarda, tüberkülin
yapılan vaka sayısı yüzde 50'dir. Bu
ne anlama geliyor, biliyor musunuz? Bu, ortalıkta dolaşan
basil müspet insanların sayısının
fazlalığını gösteriyor. 

Sorunlarımızı göremezsek, sorunlara
çare bulma şansını da bulamayız.
Biz, bu konuda, herkesten çok olumluyuz, herkesten de çok
katkılıyız. 

Aynı şey, sıtma için geçerlidir,
aynı şey AIDS için geçerlidir, aynı
şey kolera için geçerlidir. Bugün, 1996
yılında, saptanmış, 500 kolera vakası
vardır, 300 de taşıyıcısı
vardır. Bunu söylemek hata mıdır? 

Değerli milletvekilleri, pratisyen hekim-uzman hekim oranı,
insidansı, maalesef, Avrupa standartlarına göre
farklılık sergilemektedir. Bugün, 70 bin hekimin
takriben yüzde 55'i pratisyen hekim, yüzde 45'i ise
uzman hekimdir. Olması gerekli olan düzey ise, 2 pratisyen
hekime 1 hekimdir. Uzman hekimlik, maalesef, bugün, hekimlerin
yönelimini belirleyen temel faktör olmuştur. Hekimlerimiz
mutsuzdur, hekimlerimizin çok yönlü sorunları
vardır; bu bakımdan, pratisyen hekimliğin ve
aile hekimliğinin, mutlaka özendirilmesi gerekmektedir.

Ülkemizde hekim adaletsizliğiyle alakalı sorunu
hepiniz biliyorsunuz. Bugün, mevcut olan hekimlerimizin yüzde
45'inin uzman hekim olduğunu söyledim; bunun yüzde
48,5'i, toplam nüfusun yüzde 24,5'ini barındıran
üç büyük ildedir. Geri kalan yerlerdeki
hekim dağılımıyla alakalı rakamları
verirsem, bu işten, herkesten çok siz üzüleceksiniz.
Şırnak'ta üç devlet hastanesi var; 47
uzman hekim kadrosuna karşın, 3 hekim var. Tunceli'de
200 yataklı bir devlet hastanesi var, 21 standart kadroya
karşın 1 uzman hekim var. Devlet, bunun gereğini
yapmak zorundadır. 

1995 yılının mart ayında bu siyasî
irade ne yaptı; mecburî hizmeti kaldırdı.
Siz, bugünkü koşullarda, Doğu, Güneydoğu
ve İç Anadolu ile Akdeniz Bölgelerine hekim
göndermekte zorlandığınız bir ortamda,
neye dayanarak mecburî hizmeti kaldırıyorsunuz?!
Tabiî ki, mecburî koşullarda, zorunlu koşullarda
hizmet etmek kimsenin istemi olmayabilir; ancak, bunlar için
uyum yasaları oluşturulmadan, bu koşullar oluşturulmadan
mecburî hizmeti kaldırmak, tabiî ki, sıkıntıyı
kat be kat artıracaktır. Bunu, biz yaşıyoruz;
biz, bunun içerisindeyiz. Burada, maroken koltuklarda oturup,
politika üretmenin hiç kimseye bir yararı yok.

Güneydoğu ve Doğu Anadolu Bölgelerine gönderilen
hekimlerin, yardımcı sağlık personelinin
bu karara icabet oranları nedir, biliyor musunuz; yüzde
15, yüzde 30... Bunu, bütün iyi niyetinize rağmen
yüzde 40'lara çıkaramazsınız.
Bu bakımdan, Güneydoğu ve Doğu Anadolu insanı
gibi, İç Anadolu ve diğer bölgelerdeki
insanların yaşamının da, en az sizinki
kadar, bizimki kadar kıymetli olduğunu bilmeniz gerekmektedir.

Değerli milletvekilleri, yardımcı sağlık
personeli yetersiz, dağılımı dengesizdir.
Bunun düzeltilmesine yönelik tedbirlerin ivedi olarak
alınacağını ümit etmek istiyorum.

Hekimlerin ve diğer sağlık personelinin ciddî
özlük hakları sorunları vardır.
Halen, terörist faaliyetlerin yoğun olduğu ülkemizde,
hekimler, mesleklerini yaptıkları gerekçesiyle
baskıya uğramakta, yargılanmakta, hatta, cezalandırılmaktadır.
Son beş yılda boyutu gittikçe artan insan
hakları ihlallerini tespit, onları boy hedefi haline
getirmektedir. Özellikle, adlî rapor süreci, hekimlerin
en önemli sıkıntısıdır.

Sayın milletvekilleri, son beş yıldan beri,
kamu sağlık hizmetinde bilinçli bir çökertilme
gözlenmektedir. Bu olumsuzluğun temel bileşeni,
kamu sağlık yatırımlarının
yetersizliğidir. Yatırımlar yüzde 90'lardan
yüzde 60'lara gerilemiş, 1996 yılında
yüzde 25'lerde kalmıştır. 

1996 yılında, yatırım için
ayrılan 8,3 trilyondan Ekim 1996 tarihine kadar harcanan
miktar 2,1 trilyondur. Geri kalan 6,2 trilyon yatırımın
iki aya sığdırılması mümkün
müdür? Para bulunsa, belki, bir şeyler yapmak
mümkün olabilir diyeceksiniz; ne yazık ki, ne
bunu yapabilecek kadroyu ne de buna yardım edecek olan
parayı bütçede bulmanız mümkündür.

BAŞKAN - Sayın Yıldırım, 2 dakikanız
var.

SALİH YILDIRIM (Devamla) - 1997 yılı Sağlık
Bakanlığı için ayrılan para, 3418
sayılı Yasanın katkısıyla birlikte,
210 trilyondur. Arkadaşlarımız, göğüslerini
gererek, bunun, geçen yılki bütçeye
nazaran 2 kat olduğunu söylediler. Ben size söyleyeyim
bu rakamların ne olduğunu. 1995 yılında
ayrılan para 50 trilyondur. Bunun konsolide bütçe
içerisindeki payı ne kadar, biliyor musunuz; 3,79'dur.
Bunun gayri safî millî hâsılaya oranı
ne kadar, biliyor musunuz; yüzde 1,5'tur. 1996 yılı
bütçesindeki payı ne kadardır; 98 trilyondur.
Bunun konsolide bütçedeki oranı ne kadardır,
biliyor musunuz; yüzde 2,86'dır. Bunun gayri safî
millî hâsılaya oranı ne kadardır;
0,7'dir. 1997 yılı için ayrılan para
ne kadardır; 210 trilyondur. 210 trilyonun konsolide bütçe
içerisindeki payı ne kadardır; 3,27'dir.
Ve de, gayri safî millî hâsıla içerisindeki
payı ne kadardır; 0,8'dir. 

Bir şey daha söyleyeyim. Bugün Amerika Birleşik
Devletlerinin, bireyleri için, hastalık için,
sağlık için ayırdığı
para 2 051 dolardır. Bizim ayırdığımız
para ne kadardır, biliyor musunuz; 1995 yılında
45 dolar, 1996 yılında 38 dolar ve bu yıl
30 dolar 96 senttir. İşte “ikiye katladık”
dediğiniz bütçe!..

Yatırımların dağılımı
ve projelendirilmesi rosyonel değildir. Kaynak tüketen
yataklı kurumlar, yine bütçeden aslan payını
almıştır. Öyle görülüyor
ki, diğerlerinden farksız bir sıkıntılı
yıl daha yaşayacağız.

Hani, ulusal sağlık programında, 1998 yılında
tüm vatandaşları kapsayacak bir genel sağlık
sigortası kurulacaktı?!. Bugüne kadar yapılan
çalışmaları göz önünde
tutarsak, bunun yapılabileceği olası gibi görünmüyor.
5,4  milyon kişiyi kapsayan, kamu sağlık kurumlarını
batırma noktasına getiren yeşil kart bu denli
sorunlu iken, 65 milyon insanın...

(Mikrofon otomatik cihaz tarafından kapatıldı)

BAŞKAN - Sayın Yıldırım, Bakanlara
2 dakika eksüre verdim, size de 1 dakika eksüre veriyorum.


Buyurun efendim.

MEHMET SALİH YILDIRIM (Devamla) - Teşekkür ederim
Sayın Başkan.

Sayın Bakanın sergilediği pembe tablonun gerçekleşmesi
hepimizin dileğidir, bundan kimsenin şüphesi olmasın;
ancak, birkaç örnek vermek istiyorum.

Değerli milletvekilleri, bakın, Şırnak'tan
bir görüntü sunmak istiyorum. Bu, Habur Gümrük
Kapısıdır ve Habur Gümrük Kapısındaki
köprünün üzerinde kuyruğa girmiş
insanları gösteriyor. Bu, Kuzey Irak'a tedavi olmak
için giden insan kuyruğudur. Bu, ne ülkemiz için,
ne de 20 nci asırdaki toplum için yüz akı
olacak manzaralar değildir.

Değerli milletvekilleri, Sayın Bakan, çok yerde
birçok tesis açtığını söylüyor,
birçok yeri cihazlarla teçhiz ettiğini söylüyor.
Diyarbakır'da bir koroner yoğun bakım ünitesi
var, 8 yatağı var. Tabiî ki, kapasite açısından
iyidir; ancak, koroner yoğun bakım üniteleri,
acil olgularda kalbe destek sağlamak için kurulmuş
olan merkezlerdir. Siz, orayı hemşire ile yönetirseniz,
oraya imkân vermezseniz, oraya soktuğunuz hastanın
hayatını riske edersiniz. Bugün koroner yoğun
bakım ünitesinin durumu budur. 

Sayın Bakan, diyaliz ünitelerini artırdığını,
sayılarını 42'den 86'ya yükselttiğini
söylüyor; doğrudur. Bunlardan bir tanesi de Siirt'tedir.
3 tane diyaliz makinesi var; bugüne kadar kaç hasta
diyalize girdi, biliyor musunuz; tek bir vaka bile girmedi. 

Bu ülke bizim, bu insanlar bizim. Bu değerleri heder
etme hakkını hiç kimse kendinde görmemelidir;
ne insanların sağlığını ne
de insanları hafife alma hakkını kimse kendinde
görmemelidir. Bu konularla alakalı örnekleri
çoğaltmak mümkün.

Ben, sözlerimi bitirmeden önce, ilaçla alakalı
bir konuya değinmek istiyorum. Sağlık için
yapılan yatırımların yüzde 34'ü
ilaca gidiyor. 1984 yılında çıkarılan
Fiyat Kararnamesi, ilaçları kontrol edilir olmaktan,
maalesef, çıkardı. Son 9 yılda, ilaç
fiyatları 97 misli arttı. Bu insanların bu
yükü kaldırması mümkün değil.
Bu bakımdan, icranın, bir an önce bu konuda
somut bir şeyler yapmasını bekliyoruz.

Değerli milletvekileri, ben, bu duygularla, bu olanaklarla
Sağlık Bakanlığının ülke
için yapabileceği çok şeyler olacağına
inanıyorum. Amacımız, hataları görmek,
hataları işaret etmek ve bunlarla birlikte üzerimize
düşen sorumluluğun gereğini yapmak.

Bu duygularla, Sağlık Bakanlığı bütçesinin,
Sağlık Bakanlığına ve tüm ulusa
hayırlı olmasını diliyor, hepinize
saygılar sonuyorum. (Alkışlar)

BAŞKAN - Teşekkür ederim Sayın Yıldırım.

Sayın milletvekilleri, 12 nci turdaki bütçeler
üzerindeki konuşmalar bitmiştir.

Sayın Matkap, buyurun efendim; çok heyecanlandınız...
(Gülüşmeler)

NİHAT MATKAP (Hatay) - Sayın Başkan, yerimden
bir söz istedim; siz söz vermeyince, ben o sözleri
söyledim.

BAŞKAN - Yerinden söz olmaz ki. Neyse... Peki, ne diyorsanız,
söyleyin. 

NİHAT MATKAP (Hatay) -  Yalnız, bir...

BAŞKAN - Buyurun... Buyurun efendim Zaman kaybetmeye gerek
yok.

NİHAT MATKAP (Hatay) - Nezaketini, zerafetini her zaman
takdir ettiğimiz Sayın Sağlık Bakanımız,
biraz önce kürsüde konuşurken, Boğaz
Köprüsüne karşı çıkmayı
CHP'lilikle bağdaştırmaya çalıştı.


Şimdi, o tarihlerde, anımsarsanız, köprünün
projesiyle ilgili, yapımıyla ilgili birtakım
tartışmalar çıktı. Cumhuriyet
Halk Partisi, o tarihlerde, köprünün gereksizliği
anlayışıyla değil, bu yapının
önceliği anlayışıyla karşı
çıktı; çünkü, Anadoluda
binlerce köyümüz sudan yoksunken, yoldan yoksunken,
bu yatırıma öncelik verilmesine karşı
çıktı. Kaldı ki, o tarihlerde, Sayın
Bakan da karşı çıktı.

SAĞLIK BAKANI YILDIRIM AKTUNA (İstanbul) - Öyle
bir şey yok...

NİHAT MATKAP (Hatay) - Eğer, karşı çıkmasaydı,
1989 yılında Bakırköy Belediye Başkanlığına
Cumhuriyet Halk Partisinden aday olmazdı. 

Teşekkür ederim.

BAŞKAN - Teşekkür ederim Sayın Matkap;
mesele anlaşılmıştır.

Sayın milletvekilleri, şimdi, sorular bölümüne
geldik.

Biliyorsunuz, daha önce alınan karar gereğince,
soru sorma işlemi 20 dakikayla sınırlı.


Şimdi, soru soran sayın milletvekillerini isimlerini
okuyorum:

Ahmet Kabil (Rize), Yusuf Selahattin Beyribey (Kars), Aslan Ali
Hatipoğlu (Amasya), Hüseyin Yıldız (Mardin),
Azmi Ateş (İstanbul), Mehmet Altan Karapaşaoğlu
(Bursa), Mustafa Güven Karahan (Balıkesir), Yalçın
Gürtan (Samsun), Müjdat Koç (Ordu), Cafer Tufan
Yazıcıoğlu (Bartın), Mustafa Karslıoğlu
(Bolu), Tahsin Boray Baycık (Zonguldak), H. Avni Kabaoğlu
(Rize), Hasan Gemici (Zonguldak), Nezir Büyükcengiz
(Konya), İhsan Çabuk (Ordu). A. Turan Bilge (Konya),
Necati Albay (Eskişehir), Yüksel Aksu (Bursa), Şerif
Bedirhanoğlu (Van), Yusuf Ekinci (Burdur), Hasan Gülay
(Manisa), Yüksel Aksu (Bursa), Şeref Malkoç
(Trabzon), Abdulkadir Öncel (Şanlıurfa), Hüseyin
Yıldız (Mardin), Yusuf Öztop (Antalya), Remzi
Çetin (Konya), Yüksel Aksu (Bursa), Mehmet Yaşar
Ünal (Uşak) olmak üzere 36 arkadaşımız
soru sormuştur.

Sabahleyin aldığımız karar gereğince,
Divan Üyesi arkadaşımız soruları
oturarak okuyordu, aynı karar devam ediyor; arkadaşımız
soruları oturarak okuyacak.

Sayın Ahmet Kabil'in sorusunu okutacağım.

Sayın Kabil?.. Burada. 

Soruları okutuyorum:

Türkiye Büyük Millet Meclisi Başkanlığına

Aşağıdaki sorularımın aracılığınızla
Sayın Sağlık Bakanı tarafından
cevaplandırılması için gereğini
arz ederim.

Saygılarımla.

 Ahmet Kabil

 Rize

Soru 1. Rize Devlet Hastanesinde her branşta doktor olmadığı
için, hastalarımız Trabzon Üniversite
Hastanesine götürülürken yolda ölmektedir.
Eksik olan branşlara ne zaman doktor atayacaksınız?

Soru 2. Rize Devlet Hastanesine zaman zaman yapılan uydurma
ilavelerle kullanım hayli zorlanmıştır.
Artan ihtiyacı da karşılayacak, yeni, modern
bir hastane yapmayı düşünüyor musunuz?

BAŞKAN - Sayın Bakan, sorulara sözlü veya
yazılı cevap verebilirsiniz.

SAĞLIK BAKANI YILDIRIM AKTUNA (İstanbul) - Yazılı
cevap vereceğim; ama, bir iki noktayı ifade edeyim.
Rize Devlet Hastanesine 1983-1991 yıllarında yapılmış
bütün uydurma ilaveleri düzeltmek niyetindeyim;
bu birincisi.

AHMET KABİL (Rize) - Yeni hastane yapacak mısınız?

SAĞLIK BAKANI YILDIRIM AKTUNA (İstanbul) - İkincisi;
Rize'de yeteri kadar uzman doktorumuz var. Belki o sırada
doktorun bulunmaması nedeniyle Trabzon'a gitme gereği
duyulmuş olabilir. Yeni çıkardığımız
nakil ve tayin yönetmeliğiyle, bundan sonra, büyük
şehirlerde olan yığılma ve odaklaşma,
Anadolu'ya ve doğuya doğru kayacaktır; tayinler
başlamıştır, devam etmektedir. Zannederim,
birkaç ay içerisinde, il ve ilçe hastanelerindeki
doktor boşlukları önemli ölçüde
giderilmiş olacaktır.

Teşekkür ederim.

BAŞKAN - Sorunun bir kısmı cevaplandırılmıştır,
bir kısmı da yazılı olarak cevaplandırılacaktır.

Yusuf Selahattin Beyribey'in sorularını okutacağım.

Sayın Beyribey?.. Burada.

Soruları okutuyorum:

Türkiye Büyük Millet Meclisi Başkanlığına

Aracılığınızla Sağlık
Bakanınca aşağıda sorularımın
cevaplandırılmasını saygıyla
arz ederim.

 Yusuf Selahattin Beyribey

 Kars

1. Kars Devlet Hastanesi inşaatı ne zaman bitirilecektir?

2. Kars'ta halen 14 adet uzman hekim bulunmakta olup, bunun 4
katı uzman hekime ihtiyaç vardır. Bu kadroları
dolduracak mısınız?

3. Sağlık evleri, halen kapalı olup, maalesef,
devlet milyarlık yatırımları atıl
ve çürümeye terk etmiştir. Sağlık
evlerine, ebe tayini yapacak mısınız?

4. Üçbuçuk yıldan beridir, Eğitim
Hastanesinde şef ve şef muavini sınavı
yapılmamakta olup, iş, ehline teslim edilmemiştir?
Yine, meslek gereği her yıl yapılması
gereken sınav, üçbuçuk yıldır
neden yapılmadı?

5- Sağlık personeli ekonomik yönden destelenecek
mi; desteklenecekse, nasıl bir çözüm düşünüyorsunuz?

BAŞKAN - Evet Sayın Bakan...

SAĞLIK BAKANI YILDIRIM AKTUNA (İstanbul) - Soruların
cevapları uzun, onun için yazılı vereceğim;
ama, bir tanesinin cevabı hem net hem kısa; onun
için, hemen veriyorum: Kars Devlet Hastanesi inşaatı,
1997 yılı sonunda bitecektir.

BAŞKAN - Peki, efendim; o kısım cevaplanmıştır.

Sayın Aslan Ali Hatipoğlu?.. Burada.

Sorusunu okutuyorum:

Türkiye Büyük Millet Meclisi Başkanlığına

Sayın Başkanım, delaletinizle, aşağıdaki
soruların Sayın Sağlık Bakanı
tarafından cevaplandırılmasını
arz ederim.

 Aslan Ali Hatipoğlu

 Amasya

1. Amasya İl merkezimizde 300 yataklı, Gümüşhacıköy'de
50 yataklı, Taşova'da 50 yataklı devlet hastanelerimizin
inşaatları sürdürülmektedir. Söz
konusu hastanelerimize, 1997 yılında bitirilecek
kadar ödenek ayrılmış mıdır?

2. Sağlık hizmetlerinde önemli bir yeri olan ve
halen programda olan sağlık ocaklarının
tamamlanması için gerekli ödenek verilecek
mi?

3. 50 yataklı Suluova Devlet Hastanemizin ve Amasya Devlet
Hastanesinin doktor ve yardımcı teknik personel
ihtiyacı, 1997 yılı başında
sağlanacak mıdır?

4. Amasya Ruhi Tingiz Devlet Hastanesi, Merzifon Devlet Hastanesi,
Suluova Devlet Hastanelerinin ihtiyaçları olan birer
adet ambulansı, 1997 yılı başında
karşılayabilecek misiniz?

5. Merzifon Devlet Hastanesinin tomografi cihaz ihtiyacı,
ne zaman karşılanacaktır?

BAŞKAN - Evet Sayın Bakan...

SAĞLIK BAKANI YILDIRIM AKTUNA (İstanbul) - Amasya ile
ilgili bütün sorular yazılı olarak cevaplandırılacaktır.

BAŞKAN - Peki efendim.

Beşinci sırada, Mardin Milletvekili Sayın
Hüseyin Yıldız'ın sorusu var.

Sayın Hüseyin Yıldız?.. Burada.

Sorusunu okutuyorum...

ASLAN ALİ HATİPOĞLU (Amasya) - Sayın
Başkan, bir sorum... 

BAŞKAN - Efendim, sabahtan beri onu tartışıyoruz...

ASLAN ALİ HATİPOĞLU (Amasya) - İstirham
ediyorum Sayın Başkanım... Lütfen...
Benim bir sorum vardı...

BAŞKAN - Efendim, herkesin bir sorusunu soruyoruz...

ASLAN ALİ HATİPOĞLU (Amasya) - Hayır
Sayın Başkanım!..

BAŞKAN - Sormuyorum efendim. Oturur musunuz yerinize.

ASLAN ALİ HATİPOĞLU (Amasya) - Sayın
Başkanım...

BAŞKAN - Oturur musunuz yerinize.

MUSTAFA CUMHUR ERSÜMER (Çanakkale) - Ne bağırıyorsun?!

BAŞKAN - Efendim, otursun.

MUSTAFA CUMHUR ERSÜMER (Çanakkale) - Niye azarlayarak
konuşuyorsun?! 

BAŞKAN - Sabahtan beri ikaz ediyoruz, hâlâ aynı
şeyi söylüyor.

MUSTAFA CUMHUR ERSÜMER (Çanakkale) - Doğru dürüst
konuş, azarlayarak konuşuyorsun.

BAŞKAN - Niye azarlıyorum, otur yerine diyorum.

MUSTAFA CUMHUR ERSÜMER (Çanakkale) - Nasıl
konuşuyorsun?! Azarlayarak konuşamazsın!

BAŞKAN - Sen niye müdahale ediyorsun, onun avukatı
mısın?

MUSTAFA CUMHUR ERSÜMER (Çanakkale) - Boş mu
zannediyorsun burayı?!. 

BAŞKAN - Allah, Allah...

MUSTAFA CUMHUR ERSÜMER (Çanakkale) - Tabiî müdahale
edeceğim! 

BAŞKAN - Devam ediyoruz.

MUSTAFA CUMHUR ERSÜMER (Çanakkale) - Bu Meclise hitap
etmeyi öğreneceksin!

BAŞKAN - Sayın Hüseyin Yıldız?..
Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorularımın Sağlık
Bakanımız tarafından cevaplandırılmasını
delalet etmenizi arz ederim.

 Hüseyin Yıldız

 Mardin

1. Mardin, Ömerli, Savur, Dargeçit Devlet Hastanelerine
1997 yılında ne kadar ödenek tahsis edilmiş;
bu hastenelerimiz ne zaman bitirilecektir?

2. Nusaybin, Midyat ve Kızıltepe'nin uzman doktor
ihtiyaçlarıyla, Mardin ve ilçelerinin genel
ve zarurî ihtiyacı olan pratisyen doktor, personel
ve 250 hemşire, ebe ihtiyacı ne zaman karşılanabilecektir?


BAŞKAN - Sayın Bakan?.. 

SAĞLIK BAKANI YILDIRIM AKTUNA (İstanbul) - Yazılı
olarak cevap vereceğim.

BAŞKAN - Peki efendim.

Altıncı sırada, Sayın Azmi Ateşin
sorusu var. 

Sayın Ateş burada mı efendim? Burada. (Gürültüler)

Gürültü etmeyelim arkadaşlar... Rica ediyorum...
Sayın Bakan anlamıyor efendim.

Soruyu okutuyorum:

 Türkiye Büyük Millet Meclisi Başkanlığına

Sayın Başkan, delaletinizle, aşağıdaki
sorularımın Sağlık Bakanı tarafından
cevaplandırılmasını saygıyla
arz ederim.

 Dr. Azmi Ateş

 İstanbul

1. a) 15 Aralık 1996 tarihi itibariyle ülkemizdeki
AİDS'li insan sayısı kaçtır?

b) Bu sayının kaçı kadın, kaçı
erkektir?

c) AİDS hastalığına yakalanan kadın
ve erkeklerin ayrı ayrı bu hastalığa
yakalanış sebepleri, yüzde nevinden nasıl
tasnif edilmektedir?

d) Son on yıldır, yıllara göre bu sayı
nasıl değişmektedir?

2. Ülkemizde, bugün itibariyle, kadın, erkek
ve yaş gruplarına göre tedavi gören,

a) Uyuşturucu müptelası,

b) Alkol müptelası kişilerin sayısı
ne kadardır?

c) Son on yıldır, yıllara göre bu sayı
nasıl değişmektedir?

3. Bugün, hastanelerimizdeki hastaların, moral ve
manevî değerlerini artıran -Batı ülkelerinin
birçoğunda olduğu gibi- gönüllü
hemşirelik müessesesini ihdas etmeyi düşünüyor
musunuz, ya da hastaların moral ve psikolojik gücünü
nasıl artırmayı düşünüyorsunuz?

BAŞKAN - Evet, buyurun Sayın Bakan.

SAĞLIK BAKANI YILDIRIM AKTUNA (İstanbul) - Yazılı
cevap vereceğim.

BAŞKAN - Yazılı cevap verecekler.

Arkadaşlar, rica ediyorum gürültü etmeyelim,
Sayın Bakanlar soruları duyamıyorlar efendim.

Yedinci sırada, Sayın Mehmet Altan Karapaşaoğlu
burada mı?.. Burada. 

Sorusunu okutuyorum: 

 Türkiye Büyük Millet Meclisi Başkanlığına

Aşağıdaki sorumun, Sayın Orman Bakanımız
tarafından cevaplandırılmasına tavassutlarınızı
saygılarımla arz ederim. 

 Mehmet Altan Karapaşaoğlu

 Bursa

Özellikle orman köylerinde, orman sınırındaki
bağ, bahçe ve zeytinlikler, büyük ölçüde
orman idaresi tarafından, orman arazisi gerekçesiyle
istimlak edilmektedir. Bu arazilerin tapuları da bulunmaktadır.
Ayrıca, 1938 yılında yayımlanmış
bir kanunla, makilik ormandan arazi kazanarak zeytinlik yapanlar
teşvik edilmiş olmalarına rağmen, bugünkü
uygulamaların tekrar gözden geçirilerek, verimli
hale getirilmiş olan bu arazileri sahiplerine iade etme
konusunda bir çalışmanız var mı?


BAŞKAN - Sayın Bakan, buyurun.

ORMAN BAKANI MEHMET HALİT DAĞLI (Adana) - Sayın
Başkan, yazılı olarak cevaplandıracağım.

BAŞKAN - Peki efendim.

Sekizinci sırada, Sayın Güven Karahan burada
mı? Burada.

Sorusunu okutuyorum:

Türkiye Büyük Millet Meclisi Başkanlığına

Sağlık Bakanlığıyla ilgili sorularımın
aracılığınızla Sağlık
Bakanı Sayın Yıldırım Aktuna
tarafından yanıtlanmasını saygılarımla
arz ederim.

 Dr.Mustafa Güven Karahan

 Balıkesir

1. Çığ gibi büyüyen sağlık
sorunlarının altyapı yatırımları
tamamlanmadan çözümlenemeyeceği hepimizce
bilinen gerçeklerdendir. Altyapısız sağlık
reformlarının başarıya ulaşacağına
inanıyor musunuz? Sağlık altyapı yatırımlarının
bakanlık bütçesi içerisindeki yüzdesi
nedir?

2. Tam Gün Çalışma Yasasıyla 1978
yılında iyileştirilen sağlık çalışanları,
1980'li yıllardan sonraki siyasî otoriteler tarafından
ihmal edilmişlerdir, bugün, özlük hakları
açısından içler acısı
durumda olan sağlık çalışanları
için bir hekim Sağlık Bakanı olarak ne
düşünüyorsunuz ve bu konuda bugüne kadar
ne yaptınız?

Saygılarımla.

BAŞKAN - Sayın Bakan.

SAĞLIK BAKANI YILDIRIM AKTUNA (İstanbul) - Tümüyle
yazılı cevap vereceğim. 

Yalnız, sorunun ilk cümlesinde olan bir şeyi
düzeltmek istiyorum. “Çığ gibi büyüyen
sağlık sorunları” ifadesi doğru değildir.
Sağlık sorunları çığ gibi
büyümüyor, sağlık sorunları azaltılıyor,
gideriliyor. 

BAŞKAN - Peki efendim, teşekkür ederim.

Yazılı cevap verilecektir.

9 uncu sırada Sayın Yalçın Gürtan'ın
sorusu var.

Sayın Gürtan?.. Burada. 

Sorusunu okutuyorum:

 Türkiye Büyük Millet Meclisi Başkanlığına

Aşağıdaki sorularımın Sağlık
Bakanı tarafından sözlü olarak cevaplandırılmasını
arz ederim.

 Yalçın Gürtan

 Samsun

1. Ülkemizdeki sağlık hizmetleri, henüz,
yurttaşlarımızın layık olduğu
çağdaş düzeyin çok gerisindedir.
Hastaneler, yeterli ödenek sağlanmadığı
için teçhizat bakımından geri kalmıştır.
Hastaneleri halkımızın tüm ihtiyaçlarını
giderecek kapasiteye kaç yılda getirmeyi düşünüyorsunuz?

2. Avrupa'da uygulanan aile hekimliği müessesesi gibi
bir müesseseye yönelik planlarınız nelerdir?

3. Seçim bölgem olan Samsun'da, birçok sağlık
ocağı hekimsiz ve personelsizdir. Sağlık
ocaklarına atanan personelin bir kısmı görev
yerine gitmemekte ve ilçe merkezlerinde oturmaktadır.
Halkımızın katkılarıyla yapılmış
olan sağlık ocaklarının personel ihtiyaçlarını
ne zaman tamamlamayı düşünüyorsunuz?

BAŞKAN - Sayın Bakan?..

SAĞLIK BAKANI YILDIRIM AKTUNA (İstanbul) - Şimdi,
kısmen sözlü cevap vermek istiyorum. Samsun'un
sorunlarını iyi bildiğim için, bilgiler
çok taze olduğu için cevap vereceğim bu
soruya.

İllerde, maalesef, biz, nokta tayini yapmadığımız
için; yani, sağlık ocakları ve sağlık
evlerine, pratisyen doktor, ebe ve hemşirelerin nokta tayinlerini
yapmadığımız, il emrine, vali emrine
verdiğimiz için, illerde de, valilere şu veya
bu şekilde etki yaparak, birtakım insanları
kayırtarak -belki bunların büyük bir kısmı
da siyasetçiler tarafından yapılıyor-
o ilin kırsal bölgesindeki ocaklara ve sağlık
evlerine personelin gitmesi engelleniyor. Dikkat ettik, gördük,
illerde, hep merkezdeki, il merkezindeki sağlık ocaklarında
ve hastanelerinde odaklaşmış, toplanmıştır
pratisyen doktorlar, ebeler ve hemşireler. 

Ben valilere arka arkaya üç tane genelge gönderdim.
Bu genelgelerin arkasından dördüncüyü
göndereğim; ama, ondan sonra da kendim gideceğim.
Hangi ilde, valiler, yöneticiler, doktorları, ebeleri,
hemşireleri eşit şekilde dağıtmamışlarsa,
o illerde yasal işlem yapacağım. (RP sıralarından
alkışlar) 

Samsun'da, Samsun Valisiyle Samsun'daki Sağlık Müdürü
işbirliği yaparak, bütün merkezde toplanmış
olanları, kurayla ocaklara ve sağlık evlerine
dağıttılar, adil bir dağıtım
yaptılar, bir örnek dağıtım yaptılar;
ama, arkasından, aynı ilin hastaneleri, oraya giden
ebeye, hemşireye, doktora, oraya gitmelerini engellemek
için istirahat raporu vermeye başladı. Bunun
şu anlama geldiğini söylemek istiyorum: İnsanlar,
artık Türkiye'de kolaycı oldu. İnsanlar
rahatına düşkün oldu. İnsanlar,
Türkiye'de vatanına, milletine, halkına hizmet
etme heyecanını yitirdi. Bunu açık
seçik söylüyorum. İnsanlar, büyük
şehirlerde yaşamak istiyor, keyifle yaşamak
istiyor, rahatına düşkün yaşamak
istiyor. İnsanlar, gidip Anadolunun bağrında,
o güç koşullarda insanlara hizmet etme heyecanını
taşımıyor. Her şey, sadece parayla olmaz.
Yıllar önce biz de hekimlik yaptık. Ben, 1954
yılında hekim çıktım, çok
düşük bir maaşla, Türkiye'nin her tarafında
hekimlik yaptım, parasızlıktan dolayı,
gecekonduda kaldığım zamanlar da olmuştur.
Hiç utanmadım, rahatsızlık duymadım,
tedavi ettiğim insanlardan da onur duydum. (DYP, RP ve ANAP
sıralarından alkışlar) Bunun zevkini
ve keyfini yaşadım. Onun için, Türkiye
genelinde yitirdiğimiz bu değerleri yeniden kazanmaya
çalışalım. Bu değerler, 1980'li
yıllar süresince kaybedilmeye başlandı,
sevgiler yok oldu, dostluk ilişkileri yok oldu, bu heyecanlar
yok oldu. Bu değerleri yeniden kazanma çabası
içerisinde olmalıyız. Burada da Meclisimize
önemli görev düştüğüne inanıyorum.


Teşekkür ediyorum. 

BAŞKAN - Teşekkür ederim Sayın Bakan.


Sorunun bir kısmı cevaplandırılmıştır.


Sayın Müjdat Koç?.. Burada. 

Sayın Koç'un sorusunu okutuyorum: 

 Türkiye Büyük Millet Meclisi Başkanlığına


Aşağıdaki sorularımın Orman Bakanı
Sayın Halit Dağlı tarafından yanıtlanması
için gereğini saygılarımla arz ederim.


 Müjdat Koç

 Ordu

Soru 1. Orman köylümüz derin ekonomik sıkıntılar
yaşamaktadır. Bu zorlukların, sözü
edilen vatandaşlarımızın orman köylerini
terk etmeksizin başlatılmış olan süt
koyunculuğu gibi projelerin yürütülerek aşılabilmesine
yönelik aynî ve nakdî kredi veya karşılıksız
yardımları içeren bir çalışmanız
var mıdır? 

Soru 2. Bu alanda yatırım yapacak olan sanayicimizin
de üretken, istihdamı artırıcı
ve orman ürünleri ihracatına yönelik projeleri
için bir destekleme programı hazırlanmış
mıdır?

Soru 3. Ordu Orman İşletmesinin çalışmalarında
kullanılan dozer, damperli kamyon ve operatörlerin,
geçici olarak başka bir ilde görevlendirilmesi,
bölgede mağduriyete yol açmıştır.
Bu araç ve personellerinin ne zaman geri dönmesi sağlanacaktır?

BAŞKAN - Sayın Bakan, buyurun efendim. 

ORMAN BAKANI MEHMET HALİT DAĞLI (Adana) - Sayın
Başkanım, soruların bir kısmına
yazılı olarak cevap vereceğim. Orman köylümüzün
durumunun iyileştirilmesiyle ilgili düşüncelerimi,
konuşmamda arz etmeye gayret ettim. Yalnız, eksik
kalan bazı hususlar var; kısaca, onlara da değinmek
istiyorum. 

Şimdi, hem orman köylüsünün durumunu
iyileştirmek hem de erozyonu önlemek için, ekonomik
değeri olan ağaç türlerini kullanmak istiyoruz.
Bununla ilgili, halk arasında “gebere” veya -afedersiniz-
“kedi tırnağı” diye nitelendirilen
bu bitkiyi yaygın hale getireceğiz; özellikle
Doğu ve Güneydoğu Anadolu Bölgelerimizin ağaçlandırılması,
erozyonla mücadele için, hem de halkımıza
bir gelir kaynağı bakımından. Bu bitki
su istemiyor, bir yıl içerisinde meyve veriyor,
aşağı yukarı 40 metre kök salabiliyor,
dekar başına 30 ilâ 40 milyon lira gelir sağlıyor.
Çok enteresan bir olay; pazar da her zaman hazırdır,
ihracat imkânı vardır, ilaç sanayiinde
kullanılıyor. Onun için, bu bitkiyi yaygın
hale getireceğiz. 1997 yılı içerisinde,
1 milyon gebere fidanı üretme projemiz vardır,
inşallah bunu gerçekleştireceğiz. 

Sayın Koç'un diğer sorularına yazılı
olarak cevap vereceğim. 

Teşekkür ederim. 

BAŞKAN - Teşekkür ederim efendim.

Sayın Cafer Tufan Yazıcıoğlu?.. Burada.


Sorusunu okutuyorum:

 Türkiye Büyük Millet Meclisi Başkanlığına

Orman Bakanlığı bütçesiyle ilgili
sorularımın, gereği için bilgilerinize
arz olunur. 

 Cafer Tufan Yazıcıoğlu

 Bartın

Soru 1. Bartın İli, Ulus İlçesi, Elmacık
Köyü ormanlarının, idarî sınır
itibariyle, Ulus İlçesi içerisinde kaldığı
göz önüne alınarak, orman sınırının
da Ulus Orman İşletmesi sınırlarına
alınması planlanıyor mu?

Soru 2. Bartın İli Mekeçler Köyünün
orman köyü olma talebi için bir karar alınmış
mıdır.

BAŞKAN - Sayın Bakan?..

ORMAN BAKANI MEHMET HALİT DAĞLI (Adana) - Yazılı
olarak cevaplandıracağım Sayın Başkan.

BAŞKAN - 13 üncü sırada Sayın Mustafa
Karslıoğlu'nun sorusu var.

Sayın Karslıoğlu?.. Burada.

Soruyu okutuyorum:

 Türkiye Büyük Millet Meclisi Başkanlığına

Sağlık Bakanlığı bütçesiyle
ilgili sorularım, gereği için bilgilerinize
arz olunur.

Saygılarımla.

 Mustafa Karslıoğlu

 Bolu

Soru : 2 yıllık yüksek hemşirelik okulu
mezunlarının ekgöstergeden yararlanma hakkı
önce verilmiş, sonradan “kanunda yeri yok”
diye bu hak ellerinden alınmıştır.


557 sayılı Kanun Hükmünde Kararnamenin
3 üncü maddesindeki ... sayılı ekgösterge
cetveli sağlık hizmetlerini üç sınıfa
ayırmış, 2 yıllık yüksek
hemşirelik okulunu bitiren hemşireleri de (c) sınıfına
dahil ederek, lise ve ortaokul mezunlarıyla eş tutmuştur.
Bu durum da, hemşirelerimizde haklı tepkilere yol
açmıştır. En kısa zamanda, bu
durumun düzeltilmesi gerektiği kanaatindeyim.

Sayın Sağlık Bakanımızın
bu yöndeki düşünceleri nelerdir?

BAŞKAN - Sayın Bakan?..

SAĞLIK BAKANI YILDIRIM AKTUNA (İstanbul) - Teşekkür
ederim.

Yazılı cevap vereceğiz efendim.

BAŞKAN - Sorulara ayrılan süre de bitti efendim;
öteki soruları, ilgili bakanlara...

ASLAN ALİ HATİPOĞLU (Amasya) - Sayın
Başkan...

BAŞKAN - Efendim, ne yapalım; daha önce Danışma
Kurulunun getirdiği ve Genel Kurulumuzun kabul ettiği
sisteme göre, soru ve cevaplar için 20 dakika ayrılıyor.


ASLAN ALİ HATİPOĞLU (Amasya) - İçtüzükte
yazan haddinizi aştığınızı
üzülerek ifade ediyorum. İçtüzükte,
maalesef, sizin soru seçme hakkınız yok.


BAŞKAN - Ben, sırayla okutuyorum. Aynı milletvekilinin,
1 tane...

ASLAN ALİ HATİPOĞLU (Amasya) - Hayır...

BAŞKAN - Sayın Hatiboğlu, bakın, baştan
beri beni meşgul ediyorsunuz. Ben size diyorum ki, her milletvekilinin
bir sorusunu okutuyorum.

ASLAN ALİ HATİPOĞLU (Amasya) - Hayır;
bu hak sizin değil efendim; size bu hak verilmemiş;
sizin öyle bir hakkınız yok.

BAŞKAN - Nasıl yok efendim?.. Aslında, İçtüzüğe
bakarsanız, her birleşimde bir milletvekilinin bir
sorusu cevaplandırılır; sizin, öğleden
evvel de sorularınız cevaplandırıldı.


ASLAN ALİ HATİPOĞLU (Amasya) - Hayır;
öyle bir şey yok.

ORMAN BAKANI MEHMET HALİT DAĞLI (Adana) - Sayın
Başkan, bir hususu arz etmek istiyorum.

BAŞKAN - Buyurun.

ORMAN BAKANI MEHMET HALİT DAĞLI (Adana) - Sayın
Başkanım, işleme konulmayan soru önergeleri
var; bunlar bize intikal etmiş durumda, hepsine yazılı
cevap vereceğiz burada işleme konulmasa da, merak etmeyiniz.

ASLAN ALİ HATİPOĞLU (Amasya) - Sizin sorulara
cevap vereceğinize inanıyoruz Sayın Bakan; yalnız,
Başkanlığın tutumundan şikâyetçiyiz.

BAŞKAN - Efendim, benim tutumum olsa... Bakın, ben,
her zaman sizin sorularınızı baştan
sorduruyorum; o zaman, getirip sona koyarım... Olur mu
canım!..

ASLAN ALİ HATİPOĞLU (Amasya) - Ben saat 10.00'da
geldim buraya...

BAŞKAN - Biraz hakkınıza razı olun.
Bakın, arkadaşlar soru veriyorlar...

ASLAN ALİ HATİPOĞLU (Amasya) - Ben şimdiye
kadar kimseye hakkımı yedirtmedim, size de yedirtmeyeceğim
Sayın Başkan.

BAŞKAN - Sayın milletvekilleri, böylece, onikinci
tur görüşmeleri tamamlanmıştır.

Şimdi, sırasıyla, onikinci turda yer alan
bütçelerin bölümlerine geçilmesi
hususunu ve bölümleri ayrı ayrı oylarınıza
sunacağım.

Orman Bakanlığı 1997 malî yılı
bütçesinin bölümlerine geçilmesini
oylarınıza sunuyorum : Kabul edenler... Etmeyenler...
Kabul edilmiştir.

Bölümleri okutuyorum :

C) ORMAN BAKANLIĞI

1. - Orman Bakanlığı 1997 Malî Yılı
Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel Yönetim ve Destek Hizmetleri 5 328 270 000 000

 BAŞKAN - Kabul edenler... Etmeyenler... Kabul edilmiştir.

111 Ormancılık Hizmetleri 4 224 880 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 1 155 300 000 000

 BAŞKAN - Kabul edenler... Etmeyenler... Kabul edilmiştir.

999 Dış Proje Kredileri 1 283 000 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 11 991 450 000 000

 BAŞKAN - Kabul edenler... Etmeyenler... Kabul edilmiştir.

Orman Bakanlığı 1997 malî yılı
bütçesinin bölümleri kabul edilmiştir.

2. - Orman Bakanlığı 1994 Malî Yılı
Kesinhesabı

BAŞKAN - Orman Bakanlığı 1994 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Orman Bakanlığı 1994 Malî Yılı
Kesinhesabı

A - CETVELİ

      1050 S.K. 83. Madde

 Genel Ödenek     Toplam İptal Edilen   Ödenek
Dışı Ertesi Yılı Gereğince
Saklı

       Toplamı          Harcama           Ödenek 
           Harcama      Devreden Ödenek Tutulan Ödenek

TOPLAM 2 143 537 504 000 1 772 572 021 000 347 372 887 000 13
084 887 000 36 677 483 000 3 843 385

BAŞKAN - Kabul edenler... Etmeyenler... Kabul edilmiştir.

Orman Bakanlığı 1994 malî yılı
kesinhesabının bölümleri kabul edilmiştir.

3. - Orman Bakanlığı 1995 Malî Yılı
Kesinhesabı

BAŞKAN - Orman Bakanlığı 1995 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Orman Bakanlığı 1995 Malî Yılı
Kesinhesabı

A - CETVELİ

      Akreditif, taahhüt

 Genel Ödenek     Toplam    İptal Edilen   Ödenek
Dışı Ertesi Yılı art. ve dış
proje

       Toplamı          Harcama           Ödenek 
           Harcama      Devreden Ödenek kred. saklı
tut. öd.

TOPLAM 4 373 702 178 000 3 683 905 383 000 684 673 224 000 1 633
583 000 6 757 154 000 37 852 877

BAŞKAN - Kabul edenler... Etmeyenler... Kabul edilmiştir.

Orman Bakanlığı 1995 malî yılı
kesinhesabı kabul edilmiştir.

Orman Bakanlığı 1997 malî yılı
bütçesi ile 1994 ve 1995 malî yılları
kesinhesaplarının bölümleri kabul edilmiştir.
Hayırlı ve uğurlu olmasını temenni
ederim.

Orman Genel Müdürlüğü 1997 malî
yılı bütçesinin  bölümlerine
geçilmesini oylarınıza  sunuyorum : Kabul
edenler... Etmeyenler... Kabul edilmiştir.

Bölümleri okutuyorum :

1. - Orman Genel Müdürlüğü 1997 Malî
Yılı Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel Yönetim ve Destek Hizmetleri 1 379 300 000 000

 BAŞKAN - Kabul edenler... Etmeyenler... Kabul edilmiştir.

111 Ormancılık Hizmetleri 9 532 700 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 316 300 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 11 228 300 000 000

 BAŞKAN - Kabul edenler... Etmeyenler... Kabul edilmiştir.

 (B) cetvelini okutuyorum :

B - CETVELİ

Gelir

 Türü  Açıklama                      
                                                             
  Lira                 

2 Vergi Dışı Normal Gelirler 2 568 136 000
000

 BAŞKAN - Kabul edenler... Etmeyenler... Kabul edilmiştir.

3 Özel Gelirler, Hazine Yardımı ve Devlet Katkısı
8 660 164 000 000

 BAŞKAN - Kabul edenler... Etmeyenler... Kabul edilmiştir.
                               

 TOPLAM 11 228 300 000 000

 BAŞKAN - Kabul edenler... Etmeyenler... Kabul edilmiştir.

Orman Genel Müdürlüğü 1997 malî
yılı bütçesinin bölümleri
kabul edilmiştir.

2. - Orman Genel Müdürlüğü 1994 Malî
Yılı Kesinhesabı

BAŞKAN - Orman Genel Müdürlüğü 1994
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

(A) cetvelinin genel toplamını okutuyorum :

Orman Genel Müdürlüğü 1994 Malî
Yılı Kesinhesabı

A - CETVELİ

 Genel Ödenek Toplam İptal Edilen Ödenek Dışı

                       Toplamı                        Harcama
                  Ödenek                   Harcama    

TOPLAM        2 381 827 169 000 2 031 204 535 000 350 636 650
000 14 016 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM        2 318 670 000 000 1 985 406 881 000

BAŞKAN - Kabul edenler... Etmeyenler... Kabul edilmiştir.

Orman Genel Müdürlüğünün 1995 malî
yılı kesinhesabının bölümleri
kabul edilmiştir.

3. - Orman Genel Müdürlüğü 1995 Malî
Yılı Kesinhesabı

BAŞKAN - Orman Genel Müdürlüğü 1995
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

(A) cetvelinin genel toplamını okutuyorum :

Orman Genel Müdürlüğü 1995 Malî
Yılı Kesinhesabı

A - CETVELİ

 Genel Ödenek Toplam İptal Edilen Ödenek Dışı

                       Toplamı                        Harcama
                  Ödenek                   Harcama    

TOPLAM        3 631 681 750 000 3 528 322 434 000 103 446 763
000 87 447 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM        2 858 050 000 000 3 732 665 748 000

BAŞKAN - Kabul edenler... Etmeyenler... Kabul edilmiştir.

Orman Genel Müdürlüğünün 1995 malî
yılı kesinhesabının bölümleri
kabul edilmiştir.

Böylece, Orman Bakanlığı ve Orman Genel
Müdürlüğü 1997 malî yılı
bütçeleri ile 1994 ve 1995 malî yılları
kesinhesapları kabul edilmiştir; hayırlı
ve uğurlu olmasını temenni ederim.

Sağlık Bakanlığı 1997 malî
yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum :

D) SAĞLIK BAKANLIĞI

1. - Sağlık Bakanlığı 1997 Malî
Yılı Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel yönetim ve Destek Hizmetleri 34 957 516 000 000

 BAŞKAN - Kabul edenler... Etmeyenler... Kabul edilmiştir.

111 Temel Sağlık Hizmetleri ve Sosyalleştirme
63 291 506 000 000

 BAŞKAN - Kabul edenler... Etmeyenler... Kabul edilmiştir.

113 Tedavi Hizmetleri 80 157 353 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 22 884 401 000 000

 BAŞKAN - Kabul edenler... Etmeyenler... Kabul edilmiştir.

999 Dış Proje Kredileri 3 208 500 000 000

 BAŞKAN - Kabul edenler... Etmeyenler... Kabul edilmiştir.

 TOPLAM 204 499 276 000 000

 BAŞKAN - Kabul edenler... Etmeyenler... Kabul edilmiştir.

Sağlık Bakanlığı 1997 malî
yılı bütçesinin bölümleri
kabul edilmiştir.

2. - Sağlık Bakanlığı 1994 Malî
Yılı Kesinhesabı

BAŞKAN - Sağlık Bakanlığı 1994
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Sağlık Bakanlığı 1994 Malî
Yılı Kesinhesabı

A - CETVELİ

      1050 S.K. 83. Madde

 Genel Ödenek     Toplam İptal Edilen   Ödenek
Dışı Ertesi Yıla Gereğince Saklı

       Toplamı          Harcama           Ödenek 
           Harcama      Devreden Ödenek Tutulan Ödenek

TOPLAM 33 281 441 816 000 31 428 376 967 000 2 557 857 842 000
926 042 921 000 221 249 928 000 82 686 915 000

BAŞKAN - Kabul edenler... Etmeyenler... Kabul edilmiştir.

Sağlık Bakanlığı 1994 malî
yılı kesinhesabının bölümleri
kabul edilmiştir.

3. - Sağlık Bakanlığı 1995 Malî
Yılı Kesinhesabı

BAŞKAN - Sağlık Bakanlığı 1995
malî yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Sağlık Bakanlığı 1995 Malî
Yılı Kesinhesabı

A - CETVELİ

      Akreditif, taahhüt

 Genel Ödenek     Toplam    İptal Edilen   Ödenek
Dışı Ertesi Yıla art. ve dış
proje

       Toplamı          Harcama           Ödenek 
           Harcama      Devreden Ödenek kred. saklı
tut. öd.

TOPLAM 58 415 203 444 000 57 073 998 762 000 2 356 383 082 000
1 301 204 729 000 286 026 329 000 124 998 053 000

BAŞKAN - Kabul edenler... Etmeyenler... Kabul edilmiştir.

Sağlık Bakanlığı 1995 malî
yılı kesinhesabının bölümleri
kabul edilmiştir.

Sağlık Bakanlığı 1997 malî
yılı bütçesiyle 1994 ve 1995 malî
yılları kesinhesapları kabul edilmiştir;
hayırlı ve uğurlu olmasını dilerim.

Hudut ve Sahiller Sağlık Genel Müdürlüğü
1997 malî yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum :

1. - Hudut ve Sahiller Sağlık Genel Müdürlüğü
1997 Malî Yılı Bütçesi

A - CETVELİ

Program 

  Kodu  Açıklama                               
                                                       Lira  
              

101 Genel yönetim ve Destek Hizmetleri 85 675 000 000

 BAŞKAN - Kabul edenler... Etmeyenler... Kabul edilmiştir.

111 Uluslararası İlişkilerden Doğan Bulaşıcı
Hastalıklardan

 Korunma 338 575 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 15 225 000 000

 BAŞKAN - Kabul edenler... Etmeyenler... Kabul edilmiştir.

 TOPLAM  439 475 000 000

 BAŞKAN - Kabul edenler... Etmeyenler... Kabul edilmiştir.

 (B) cetvelini okutuyorum :

B - CETVELİ

Gelir

 Türü  Açıklama                      
                                                             
  Lira                 

1 Vergi Gelirleri 310 475 000 000

 BAŞKAN - Kabul edenler... Etmeyenler... Kabul edilmiştir.

2 Vergi Dışı Normal Gelirler 34 000 000 000

 BAŞKAN - Kabul edenler... Etmeyenler... Kabul edilmiştir.

3 Özel Gelirler, Hazine Yardımı ve Devlet Katkısı
95 000 000 000

 BAŞKAN - Kabul edenler... Etmeyenler... Kabul edilmiştir.


 TOPLAM 439 475 000 000

 BAŞKAN - Kabul edenler... Etmeyenler... Kabul edilmiştir.

Hudut ve Sahiller Sağlık Genel Müdürlüğü
1997 malî yılı bütçesinin bölümleri
kabul edilmiştir.

2. - Hudut ve Sahiller Sağlık Genel Müdürlüğü
1994 Malî Yılı Kesinhesabı

BAŞKAN - Hudut ve Sahiller Sağlık Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

(A) cetvelinin genel toplamını okutuyorum :

Hudut ve Sahiller Sağlık Genel Müdürlüğü
1994 Malî Yılı Kesinhesabı

A - CETVELİ

 Genel Ödenek Toplam İptal Edilen Ertesi Yıla

                       Toplamı                        Harcama
                  Ödenek             Devreden Öd.  

TOPLAM       213 900 822 000 109 133 760 000 46 726 621 000 58
040 441 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM        114 180 000 000 415 221 453 000

BAŞKAN - Kabul edenler... Etmeyenler... Kabul edilmiştir.

Hudut ve Sahiller Sağlık Genel Müdürlüğünün
1994 malî yılı kesinhesabının
bölümleri kabul edilmiştir.

3. - Hudut ve Sahiller Sağlık Genel Müdürlüğü
1995 Malî Yılı Kesinhesabı

BAŞKAN - Hudut ve Sahiller Sağlık Genel Müdürlüğü
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

(A) cetvelinin genel toplamını okutuyorum :

Hudut ve Sahiller Sağlık Genel Müdürlüğü
1995 Malî Yılı Kesinhesabı

A - CETVELİ

 Genel Ödenek Toplam İptal Edilen Ertesi Yıla

                       Toplamı                        Harcama
                  Ödenek            Devreden Öd.  

TOPLAM       300 702 950 000 200 592 025 000 36 787 938 000 63
322 987 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM       150 910 000 000 902 477 447 000

BAŞKAN - Kabul edenler... Etmeyenler... Kabul edilmiştir.


Hudut ve Sahiller Sağlık Genel Müdürlüğünün
1995 malî yılı kesinhesabının
bölümleri kabul edilmiştir.

Böylece, Sağlık Bakanlığı ve
Hudut ve Sahiller Sağlık Genel Müdürlüğü
1997 malî yılı bütçeleri ile 1994
ve 1995 malî yılları kesinhesapları
kabul edilmiştir; hayırlı ve uğurlu olmasını
temenni ederim.

Böylece, Orman Bakanlığı, Orman Genel Müdürlüğü,
Sağlık Bakanlığı ve Hudut ve Sahiller
Sağlık Genel Müdürlüğü 1997
malî yılı bütçeleri ile 1994 ve
1995 malî yılları kesinhesapları kabul
edilmiştir; hayırlı ve uğurlu olmasını
temenni ediyorum.

Bakanlık mensuplarına, ülkemize, milletimize
hayırlı ve uğurlu olsun. 

Sayın milletvekilleri; programda yer alan kuruluşların
bütçe ve kesinhesaplarını görüşmek
için, 16 Aralık 1996 Pazartesi günü saat
10.00'da toplanmak üzere birleşimi kapatıyorum.


Kapanma Saati: 22.27


VI. -SORULAR VE CEVAPLAR

A) YAZILI SORULAR VE CEVAPLARI

1. -İzmir Milletvekili Hakan Tartan'ın, eski
Başbakanların korumalarına ilişkin Başbakandan
sorusu ve Devlet Bakanı Lütfü Esengün'ün
yazılı cevabı (7/1315) (1)

Türkiye Büyük Millet Meclisi Başkanlığına

Aşağıdaki yazılı soruların,
Başbakan Necmettin Erbakan tarafından yazılı
olarak yanıtlanması için, İçtüzüğün
96 ncı maddesince gereğini arz ederim.

 Hakan Tartan

 İzmir

1.Şu anda hayatta bulunan eski Başbakanlara
devlet tarafından kaç koruma verilmektedir?

2.DYP Genel Başkanı Tansu Çiller'e eski
Başbakan sıfatı ile kaç koruma verilmiştir?

3.Sayın Tansu Çiller'in Kuşadası'ndaki
çiftliğinde kaç, İstanbul Yeniköy'deki
yalısında kaç, Antalya'daki yazlık
evinde kaç ve Ankara Bilkent'teki villasında kaç
koruma görev yapmaktadır?

4.1991-1995 yılları arasında Başbakan
Yardımcılığı görevlerinde
bulunan Sn. Erdal İnönü, Sn. Murat Karayalçın,
Sn. Hikmet Çetin ve Sn. Deniz Baykal'a yurtdışı
ziyaretlerinde kaç koruma görevlisi tahsis edilmiştir?
Bunların gezi-gezi dökümü nedir?

5.Dışişleri Bakanı ve Başbakan
Yardımcısı Tansu Çiller'e RP-DYP Koalisyon
hükümeti döneminde dış gezilerinde
kaç koruma görevlisi verilmiştir? Bunlara yapılan
ödemeler ne kadardır?

6.Tansu Çiller'e ABD gezisi öncesinde 30 kişilik
bir koruma ordusunun eşlik edeceği ifade edilmektedir?
Büyükelçiliklerimizde yeterli koruma kadrosu
yok mudur? Diğer Başbakanlara gösterilmeyen bu
koruma yoğunluğunun gerekçesi nedir?

(1) 13.11.1996 tarihli 17 nci Bir. tutanak dergisinde yayımlanana
ek cevap.

 T.C.

 Devlet Bakanlığı 

 Sayı :  B.02.0.0010/01212 28.11.1996

Türkiye Büyük Millet Meclisi Başkanlığına

İlgi : a) TBMM Başkanlığının
7.10.1996 tarih ve A.01.0.GNS.0.10.00.02-7/1315-3422/9479 sayılı
yazısı.

b) Başbakanlık Kan. ve Kar. Gen. Müd.'nün
11.10.1996 tarih ve B.02.0.KKG/106-377-33/4114 sayılı
yazısı.

c) 11.11.1996 tarih ve B.02.0.0010/00959 sayılı
yazımız.

İzmir Milletvekili Sayın Hakan Tartan'ın;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen 7/1315 Esas No.
lu yazılı soru önergesi ile ilgili olarak İçişleri
Bakanlığından alınan cevabi yazı
ekte sunulmuştur.

Bilgilerinizi ve gereğini arz ederim.

  Lütfü Esengün   Devlet Bakanı



 T.C.

 İçişleri Bakanlığı

 Emniyet Genel Müdürlüğü 

 Sayı :  B.05.1.EGM.0.12.01.01/255464 21.11.1996

         Konu : Yazılı Soru Önergesi

Sayın Lütfü Esengün

(Devlet Bakanı) 

İlgi : 21.10.1996 gün ve B.02.0.0010/00745 sayılı
yazınız.

İlgide kayıtlı yazınız ekinde
gönderilen İzmir Milletvekili Hakan Tartan'ın
Sayın Başbakanımıza yönelttiği
soru önergesi incelenmiştir.

Şu anda hayatta bulunan eski Başbakanlarımızdan
Bülent Ulusu'ya 3, Bülent Ecevit'e 5, Yıldırım
Akbulut'a 12 ve A. Mesut Yılmaz'a 29 koruma görevlisi
verilmiştir.

DYP Genel Başkanı, Dışişleri Bakanı
ve Başbakan Yardımcısı Sayın
Tansu Çiller'in kendi yakın koruma hizmetleri ile
aile fertleri ve Ankara Bilkent'teki ikametlerini korumak üzere
(4) Başkomiser, (1) Komiser ve (52) Polis Memuru görev
yapmaktadır.

Sayın Tansu Çiller'in Aydın-Kuşadası'ndaki
çiftliğinde ve Antalya'daki yazlık evinde Devlet
tarafından tahsis edilmiş koruma görevlisi bulunmamaktadır.
İstanbul-Yeniköy'de bulunan ikametinde ise 12/24 esasına
göre çalışan toplam 21 personel görev
yapmaktadır.

RP-DYP Koalisyon hükümeti döneminde Sayın
Tansu Çiller'in gerçekleştirdiği iki dış
temastan;

17-18 Temmuz 1996 tarihlerindeki İrlanda ziyaretinde; toplam
(8) koruma görevlisi verilmiş olup, görevlilere
133 792 000 TL ödeme yapılmıştır.

22-30 Eylül 1996 tarihlerindeki A. B. D. ziyaretinde ise
toplam (4) koruma görevlisi verilmiş, bu görevlilere
de toplam 441 217 000 TL ödeme yapılmıştır.

Bilgilerinize arz ederim.

  Dr. Meral Akşener    İçişleri Bakanı

2. - Aydın Milletvekili İsmet Sezgin'in, Kuşadası'nda
meydana gelen sel felaketinden zarar görenlere yapılacak
yardımlara ve hasara uğrayan altyapı yatırımlarına
ilişkin Başbakandan sorusu ve Devlet Bakanı
Lütfü Esengün'ün yazılı cevabı
(7/1346) (1)

Türkiye Büyük Millet Meclisi Başkanlığına

 Aşağıdaki sorularımın Başbakan
tarafından yazılı olarak cevaplandırılması
için gereğini arzederim.

  İsmet Sezgin    Aydın

Soru 1.6-7-8 Eylül 1996 günlerinde Kuşadası'nda
meydana gelen sel felaketi nedeniyle zarar gören vatandaşlarımıza
ne gibi yardımlar yapılacaktır?

Soru 2.Bu beldemizin turizm sekörüne olan katkısı
ve 6-10 Ekim tarihleri arasında 103 ülkeden en az
bin konuğun katılımı ve Sayın
Cumhurbaşkanımızın huzuruyla bu Beldemizde
yapılacak olan Dünya Enerji Konferansı Toplantısı
dikkate alınarak, Kuşadası'nda sel felaketi
nedeniyle kullanılamaz hale gelen yollar, kanalizasyon
ve elektrik şebekelerinin bir an önce faal hale getirilmesi
için ne gibi tedbirler alınacaktır? Ayrıca,
bu konuda yapılacak çalışma ve yardımlar
nelerdir? 

Soru 3.Kuşadası'nda meydana gelen sel felaketi
nedeniyle esnafımız büyük maddi  kayıplara
uğramıştır. Esnafımızın
bu maddi kayıplarını önlemek ve ticaretin
yeniden canlanmasını sağlamak için neler
yapılacaktır?

Soru 4. Bu beldemizin afet bölgesi kapsamına alınması
için çeşitli kanunlarda değişiklik
yapmayı ve Kuşadası'nı da afet bölgesi
olarak ilan etmeyi düşünüyor musunuz?

Soru 5.Çevre yollarının refüjlerinin
tamamlanarak ışıklandırılması
çalışmalarına hız verilecek
midir? Kuşadası Belediyesine, faaliyetlerini sürdürebilmesi
için ek yardımlar yapılacak mıdır?


(1) 13.11.1996 tarihli 17 nci Bir. tutanak dergisinde yayımlanana
ek cevap.


 T.C.

 Devlet Bakanlığı 28.11.1996

 Sayı : B.02.0.0010/01163

Türkiye Büyük Millet Meclisi Başkanlığına

İlgi : a) TBMM Başkanlığının
7.10.1996 tarih ve A.01.0.GNS.0.10.00.02-7/1346-3448/9563 sayılı
yazısı.

b) Başbakanlık Kan. ve Kar. Gen. Müd.'nün
11.10.1996 tarih ve B.02.0.KKG/106-376-21/4093 sayılı
yazısı.

c) 11.11.1996 tarih ve B.02.0.0010/00962 sayılı
yazımız.

Aydın Milletvekili Sayın İsmet Sezgin'in;
Sayın Başbakanımıza tevcih ettiği
ve Sayın Başbakanımızın da kendileri
adına Bakanlığım koordinatörlüğünde
cevaplandırılması istenilen 7/1346 Esas No.
lu yazılı soru önergesi ile ilgili olarak Bayındırlık
ve İskân Bakanlığı ile Enerji ve
Tabiî Kaynaklar Bakanlığından alınan
cevabi yazılar ekte sunulmuştur.

Bilgilerinizi ve gereğini arz ederim.

  Lütfü Esengün   Devlet Bakanı


 T.C.

 Bayındırlık ve İskân Bakanlığı
20.11.1996

 Basın ve Halkla İlişkiler Müşavirliği



Sayı   : B.09.0.BHİ.0.00.00.25/2-A/7794

Konu : Aydın Milletvekili İsmet Sezgin'in yazılı
soru önergesi

Sayın Lütfü Esengün 

Devlet Bakanı

İlgi : a) TBMM'nin 7.10.1996 gün ve A.01.0.GNS.0.10.00.02-7/1346-3448/9563
sayılı yazısı.

b) Başbakanlığın 11.10.1996 gün ve
B.02.0.KKG/106-376-21/4093 sayılı yazısı.

c) 18.10.1996 gün ve B.02.0.0010/00724 sayılı
yazınız.

İlgi (a) ve (b) yazılar gereğince; ilgi (c)
yazınız ekinde alınan, Aydın Milletvekili
İsmet Sezgin'in Başbakan'a yönelttiği yazılı
soru önergesi incelenmiş ve Bakanlığımızla
ilgili hususlar aşağıda belirtilmiştir.

Aydın İli ve çevresinde meydana gelen, ancak
Kuşadası İlçesinde daha hissedilir
şekilde yaşanan su baskını olayı
konut ve iş yerlerinde herhangi bir hasara neden olmamıştır.

Söz konusu olay genel hayata da etkili olmadığından,
7269 Sayılı Yasa kapsamına girmemektedir.

Konunun 4123-4133 Sayılı Kanunlar gereği incelenmesi
için İller Bankası Genel Müdürlüğümüze
talimat verilmiş ve bankadan gelen cevaba göre;

6-7-8 Eylül 1996 tarihlerinde meydana gelen rüzgar ve
yağıştan sonra, İller Bankası 3
üncü Bölge (İzmir) Müdürlüğü
ile Kuşadası Belediyesi temsilcilerinin iştirakiyle
9 Eylül 1996 tarihinde yapılan hasar tespit tutanağında
kanalizasyon ve diğer alt yapıların hasar görmediği
belirtilmiş olup, Belediyesinin 1996 yılı
gelir payı 74 800 000 000 TL dir.

Ayrıca; Kuşadasında 6-10 Ekim 1996 tarihleri
arasında düzenlenen Dünya Enerji Konferasından
önce Kuşadası bağlantılı,
karayolları ağımızdaki tüm yolların
bakım ve onarımı tamamlanmıştır.
Yol ağımız dışındaki yolların
bakım ve onarımı ise Belediyesi ile yapılan
protokol gereği tamamlanmıştır. Trafiği
engelleyici bir durum mevcut olmayıp, bakım çalışmalarımız
rutin olarak devam etmektedir.

Orta refüj çalışmalarının
tamamlanmasıyla duble hale getirilen Kuşadası
geçişinin aydınlatma çalışmaları
ise TEDAŞ'ı ilgilendirmektedir.

Bilginize arz eder, saygılar sunarım.

  Cevat Ayhan     Bayındırlık ve İskan
Bakanı

Aydın Milletvekili Sayın İsmet Sezgin'in
Soru Önergesi ve Cevabı

(7/1346-3448)

Soru 2 : Bu beldemizin (Kuşadası) Turizm Sektörüne
olan katkısı ve 6-10 Ekim tarihleri arasında
103 ülkeden  en az bin konuğun katılımı
ve Sayın Cumhurbaşkanımızın
huzuruyla bu Beldemizde yapılacak olan Dünya Enerji
Konferansı Toplantısı dikkate alınarak
Kuşadasında sel felaketi nedeniyle kullanılamaz
hale gelen yollar kanalizasyon ve elektrik şebekelerinin
bir an önce faal hale getirilmesi için ne gibi tedbirler
alınacaktır? Ayrıca bu konuda yapılacak
çalışma ve yardımlar nelerdir?

Cevap : Kuşadası'nda meydana gelen sel felaketi selin
etkilediği bölgelerdeki elektrik şebekesinde kayda
değer bir tahribata yol açmamıştır.

“Dünya Enerji Konseyi” ve “Karadeniz Bölgesi
ve Orta Asya Ülkeleri Arasında Bölgesel Enerji
İşbirliği Çalışma Grubu (REWG)”
nun Program Komitesi ve Yürütme Kurulu Toplantıları
ile Enerji ve Tabiî Kaynaklar Bakanlığı'nın
desteği ve Sn. Cumhurbaşkanımızın
himayelerinde Karadeniz Bölgesi ve Orta Asya Ülkeleri
Arasında Bölgesel Enerji Formu”, 6-10 Ekim 1996
tarihleri arasında Kuşadası'nda yapılmış
olup, toplantı esnasında alınan tedbirler
sonucu, ilçede herhangi bir enerji kesintisi meydana gelmemiştir.

Soru 5 : Çevre yollarının refüjlerinin
tamamlanarak ışıklandırılması
çalışmalarına hız verilecek
midir? Kuşadası Belediyesine faaliyetlerini sürdürebilmesi
için ek yardımlar yapılacak mıdır?

Cevap : Kuşadası İlçe merkezi ile Davutlar
yol ayırımı arasında (çevre
yolunda) açılan yaklaşık 6 km'lik yolun
orta refuj aydınlatması işi ihale edilmiştir.

Yüklenici ile TEDAŞ Aydın Elektrik Dağıtım
Müessesesi arasında imzalanan ihale sözleşmesi
gereğince, söz konusu orta refuj aydınlatma tesisleri
1996 yılı sonu kadar tamamlanarak hizmete açılacaktır.


3. -Muğla Milletvekili Lâle Aytaman'ın,
Muğla'da Kültür ve Tabiat Varlıkları
Koruma Kurulunun ihdasına ilişkin sorusu ve Kültür
Bakanı İsmail Kahraman'ın yazılı
cevabı (7/1568)

  24.10.1996

Türkiye Büyük Millet Meclisi Başkanlığına

Aşağıdaki yazıl sorularımın
Kültür Bakanı tarafından İçtüzüğün
97 nci maddesi uyarınca yazılı olarak cevaplandırılmasını
arz ederim.

  Dr. Lâle Aytaman        Muğla

Ülkemizin kültür ve tabiat varlıkları
bakımından en zengin illerinden biri olan Muğla
İlinde yüzlerce koruma altında olan eski eser
mevcuttur.

Hal böyle iken, Muğla'lı koruma altında
olan veya SİT kapsamına giren tüm gayrimenkulleri
ile ilgili işlemler için İzmir II no'lu Kültür
ve Tabiat Varlıkları Koruma Kuruluna başvurmak
zorunda kalmaktadır.

İzmir'dek kurul ise çok yoğun teleplerle karşılaştığından,
mevcut müracaatlara bazen yıllarca cevap verememe
durumundadır. Vatandaş çaresizlik içinde
tüm iyi niyetlerine rağmen kaçak yapılaşmaya
gitmektedir. Bu darboğazı aşmak, kültür
varlıklarımızı daha iyi koruyabilmek
ve vatandaşı rahatlatmak için Muğla'da
bir Kültür ve Tabiat Varlıkları Koruma
Kurulu kurulması teklif edilmiş ve geçen hükümet
döneminde Bakanlar Kurulu imzası aşamasına
gelmiş idi. Ancak öğrendiğimize göre Muğla
Sit Kurulu teklifi Başbakanlık tasarruf tedbirleri
prensipleri dahilinde tekrar geri çekilmiştir.

Bu durumda :

1.Tasarruf tedbirleri kapsamından çıkartılarak
yöre halkına büyük bir hizmet getirecek
olan Muğla Sit Kurulunun acilen kurulması için
Bakanlığınızın bir çalışması
var mıdır?

2.Muğla Sit Kurulunun ihdası için Bakanlığınız
1997 bütçesinde gerekli yatırımı
öngörmüş müdür?

 T.C.

 Kültür Bakanlığı 13.12.1996

 Araştırma, Planlama ve Koordinasyon 

 Kurulu Başkanlığı 

Sayı : B.16.0.APK.0.12.00.01/940-526

Konu : Yazılı soru önergesi

Türkiye Büyük Millet Meclisi Başkanlığına

İlgi : a) T. B. M. M. Başkanlığı'nın
8 Kasım 1996 tarih ve KAN. KAR. MÜD. 7/1568-3955/10898
sayılı yazısı.

b) T. B. M. M. Başkanlığı'nın 4
Aralık 1996 tarih ve KAN. KAR. MÜD. 7/1568-3955/10898
sayılı yazısı.

Muğla Milletvekili Sayın Lâle Aytaman'nın
“Muğla'da Kültür ve Tabiat Varlıklarını
Koruma Kurulunun İhdasına ilişkin” yazılı
soru önergesinin cevabı ekte sunulmuştur.

Bilgilerinizi arz ederim.

  İsmail Kahraman     Kültür Bakanı

Cevap 1.Muğla İlinde korunması gerekli
taşınmaz kültür ve tabiat varlıkları
ile sit alanlarının yoğun olması ve İzmir
II numaralı Koruma Kurulunun görev alanının
geniş olması sebebiyle, Muğla, Aydın ve
Denizli ile ilgili konuların yürütülmesinde
gecikmeler olmaktadır.

Muğla'daki sit alanları ile ilgili çalışmaların
daha sağlıklı ve zamanında yürütülebilmesi
amacıyla Muğla'da Koruma Kurulu kurulması ve
bu konuda gerekli teşkilatlanmanın yapılması
talebimiz Devlet Planlama Teşkilatı Müsteşarlığının
7.8.1996 gün ve 3120 sayılı yazılarıyla
95/7376 sayılı Program Kararnamesinin 12 nci maddesi
gereğince uygun görülmüştür.

Bakanlığımıza doğrudan merkeze bağlı
Taşra Teşkilatı olarak Muğla İlinde
“Koruma Kurulu Büro Müdürlüğü”
kurulması, 3046 sayılı Kanunun 17 nci maddesinin
(d) fıkrası gereğince Bakanlar Kurulu kararı
alınmak üzere 3.9.1996 gün ve 4055 sayılı
yazımızla Başbakanlığa bildirilmiştir.

Başbakanlık Kanunlar ve Kararlar Genel Müdürlüğü,Muğla
İlinde Koruma Kurulu Büro Müdürlüğünün
kurulması için hazırlanan Kararname Projesini
Bakanlar Kurulunun imzasına sunmuş ancak hükümet
programında yer alan tasarruf tedbirlerine uymadığı
gerekçesiyle imzalanmayarak iade edilmiştir.

Cevap 2.Muğla Koruma Kurulunun ihdası için
Bakanlığımız 1997 yılı
bütçesinde herhangi bir yatırım öngörülmemiştir.

4. -Bartın Milletvekili Cafer Tufan Yazıcıoğlu'nun,
Almanca ve Fransızca öğretmenlerinin Türkçe
dersi vermelerinin mümkün olup olmadığına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1615)

Türkiye Büyük Millet Meclisi Başkanlığına

Aşağıdaki sorumun Sayın Millî Eğitim
Bakanı tarafından yazılı olarak cevaplandırılması
saygılarımızla arz ve talep ederim. 6.11.1996

  Cafer Tufan Yazıcıoğlu    Bartın

SoruTürkçe Öğretmenlerinin bulunmadığı
yerlerde Almanca ve Fransızca Öğretmenlerinin
Türkçe dersine girmelerine Bakanlığınızca
izin veriliyor mu?

 T.C.

 Millî Eğitim Bakanlığı 12.12.1996

 Araştırma, Planlama ve Koordinasyon 

 Kurulu Başkanlığı 

Sayı : B.0.8.APK.0.03.01.00-022/3408

Konu : Soru önergesi

Türkiye Büyük Millet Meclisi Başkanlığına

İlgi : T. B. M. M. Başkanlığının
14.11.1996 tarih ve A.01.0.GNS.0.10.00.02-4218/11369-7/1615-4116
sayılı yazısı.

Bartın Milletvekili Sayın Cafer Tufan Yazıcıoğlu'nun
“Türkçe öğretmelerinin bulunmadığı
yerlerde Almanca ve Fransızca öğretmenlerinin
Türkçe dersi vermelerinin mümkün olup olmadığına
ilişkin” yazılı soru önergesi incelenmiştir.

Fransızca ve Almanca öğretmeni olup, kendi branşında
dersi bulunmayan öğretmenlerin “Türkçe”
dersini okutmak üzere atamaları yapılabilmektedir.

Arz ederim.

  Prof. Dr. Mehmet Sağlam   Millî Eğitim Bakanı

5. -Çanakkale Milletvekili Ahmet Küçük'ün,
ayçiçeği üreticilerinin ürün
bedeli alacaklarına ilişkin sorusu ve Sanayi ve Ticaret
Bakanı Yalım Erez'in yazılı cevabı
(7/1639)

Türkiye Büyük Millet Meclisi Başkanlığına

Aşağıdaki sorularımın Sanayi ve
Ticaret Bakanı Sayın Yalım Erez tarafından
yazılı olarak cevaplandırılmasını
saygılarımla arz ederim.  14.11.1996

  Ahmet Küçük       Çanakkale

Ülkemizde; Türk tarımı ve üreticisi,
yıllardır izlenen tarım politikası
ile çaresizlik noktasına getirilmiştir. Son
günlerde Trakya bölgesinde ayçiçeği
üreticileri yaklaşık 40 bin liraya mal ettikleri
ayçiçeğini Trakyabirlik'in izlediği hatalı
politikalar nedeniyle tüccar ve sanayiciye 23 ile 28 bin
lira arasında satmak zorunda kalmıştır.
Ayrıca birliğe ayçiçeğini 35 bin
lira taban fiyatla satabilen üreticilerde paraları
peşin alamadıkları için, borçlarını
zamanında kapatamadılar ve faiz ödemek durumunda
kaldılar.

1.Trakyabirlik'e ürünlerini 1 Ekim 1996 tarihinden
sonra teslim edenlerin ürün bedellerini ne zaman ödemeyi
düşünüyor sunuz?

2.Trakya'da ayçiçeği üretimi başlamadan
önce üreticiye ürün bedellerinin peşin
olarak ödeneceğini Trakya çiftçisine açıkladınız
mı? Açıkladıysanız, üreticiye
verdiğiniz sözü neden tutmuyor sunuz?

3.Trakya halkına dürüst, sözünün
sahibi bir politikacı olarak verdiğiniz sözleri
yerine getiremediğiniz için T.C. Hükümetinin
bir bakanı olarak üreticinin mağduriyeti karşısında
siyasi sorumluğunuz gereği ne yapmayı düşünüyor
sunuz?

 T.C.

 Sanayi ve Ticaret Bakanlığı 9.12.1996

 Basın ve Halkla İlişkiler Müşavirliği

 Sayı : B.140.BHİ.01-345

 Konu : Yazılı soru önergesi

Türkiye Büyük Millet Meclisi Başkanlığına

İlgi : 22.11.1996 tarih ve A.01.0.GNS.0.10.00.02-7/1639-4220/11633
sayılı yazınız.

Çanakkale Milletvekili Ahmet Küçük'ün,
ayçiçeği üreticilerinin ürün
bedeli alacaklarına ilişkin olarak tarafımdan
cevaplandırılmasını istediği (7/1639)
esas nolu yazılı soru önergesiyle ilgili cevabımız
ekte takdim edilmiştir.

Bilgilerinizi ve gereğini arz ederim.

  Yalım Erez    Sanayi ve Ticaret Bakanı

Çanakkale Milletvekili Ahmet Küçük'ün

Yazılı Sorularına Cevaplarımız

Bilindiği gibi bu yıl ayçiçeğinin
iç ve dış piyasa fiyatı 26 000 TL civarında
olduğu halde üreticinin desteklenmesi için birlikler
35 000 liradan alım yapmıştır. Geçen
yılın 18 000 TL olan alım fiyatına
göre % 94 oranında bir artış yapılmıştır.
Geçen yıl piyasada oluşan 13 000 TL fiyata
göre artış oranı ise % 170 olmaktadır.

Ayrıca dış piyasada çok düşük
olan ayçiçeği tohumu ve ham ayçiçek
yağı fiyatları nedeniyle gerçekleşecek
ucuz ithalattan üreticinin korunması amacıyla,
ayçiçeği tohum ithalatında % 3 olan gümrük
vergisi % 29'a, ham ayçiçek yağı ithalatında
% 12 olan gümrük vergisi % 39'a çıkarılmıştır.
Bu uygulamada halen sürmektedir. 

Birlikler; bu yıl ayçiçeğine, piyasa
fiyatı üzerinde fiyat verilmesi nedeniyle, önemli
miktarda alım yapmıştır. Geçen
yıl birliklerin kampanya dönemi sonu itibariyle aldıkları
ürün miktarı 239 482 ton iken, bu yıl
26.11.1996 tarihi itibariyle 267 511 tondur.

Bu yıl iki birliğin aldığı ayçiçeğinin
değeri de 9, 4 trilyon TL olup, bunun 6, 2 trilyon TL'sı
ödenmiş durumdadır. Geçen yıl
tüm iş yılı boyunca ayçiçeğine
verilen DFİF kredisi tutarı sadece 450 milyar TL
iken, bu yıl şimdiden verilen DFİF kredisi
toplamı 3 trilyon 350 milyar TL olarak gerçekleşmiştir.
Geri kalan ödemeler de,yeni kredi imkânları
ve birlik kaynakları ile yapılmaya devam edecektir.
İkinci dilim DFİF kredisine ilişkin kararname
de,ayrıca yayımlanmak üzeredir.

Görüleceği üzere, bu yıl üreticiyi
memnun edecek fiyattan alım yapılmış
ve ürün bedelleri büyük oranda ödenmiştir.
Geri kalan ödemeler de en kısa zamanda yapılacaktır.

6. -Hatay Milletvekili Atillâ Sav'ın, bir tiyatro
oyunu hakkında Kahramanmaraş Valiliğince verilen
yasaklama kararına ilişkin sorusu ve İçişleri
Bakanı Meral Akşener'in yazılı cevabı
(7/1641)

Türkiye Büyük Millet Meclisi Sayın Başkanlığına

İstanbul Birlik Sahnesi Tiyatro Topluluğu'nun 5 Kasım
1996 günü Kahramanmaraş'ta Sabancı Kültür
Merkesinde sahneleyeceği Nazım Hikmet'in “İnek”
adlı oyunu hakkında Kahramanmaraş Valiliğince
verilen yasaklama kararını kapsayan aşağıdaki
sorularımın İçişleri Bakanınca
yazılı olarak yanıtlanması isteğimi
bilgi ve taktirlerinize sunarım.

Saygılarımla

  Atilâ Sav    Hatay

Sorular

Her türlü sanat etkinlikleri Anayasamızda yer
alan bilim ve sanat özgürlüğünün
güvencesi altındadır. Bu temel hakkın
doğal sonucu olarak İçişleri Bakanlığı'nın
29.9.1995 günlü 1200/001.25 sayılı yazısı
ile “tetkik için önceden oyun metinleri ve senaryo
kontrolü men edilmiş” bulunmaktadır. Bunun
dışında, mülki ve idari amirliklerin
ve güvenlik güçlerinin bir sanat etkinliğini
yasaklamak, durdurmak ve engellemek gibi bir yetkisi bulunmamaktadır.
Yukarıda belirtilen yazı uyarınca, “toplulukların
izin almak için değil icra edecekleri oyun, temsil
ve gösteriyi sadece mülkî ve idarî amirliklere
bildirme” yükümlülükleri vardır.

İstanbul Birlik Sahnesi Topluluğu, 5 Kasım 1996
günü Kahramanmaraş'ta Sabancı Kültür
Merkezi'nde Nazım Hikmet'in “İnek” adlı
oyununu sahnelemek üzere gerekli anlaşmaları
ve her türlü hazırlıkları yapmış
iken Kahramanmaraş Valiliği'nin 1 Kasım 1996
günlü B.05.1.EGM.4.46.00.12-1996/673 sayılı
yazısı ile oyunun il çevresinde sahnelenmesine
izin verilmediği bildirilmiştir. Bu yazının
tiyatro sorumlusuna gösteri günü tebliğ edilmesi
nedeniyle de satılan biletlerin bedelleri ödenmiş
ve gösteri iptal edilmiştir.

Bu durumda; 

1.Bakanlığınızca, Kahramanmaraş
Valiliği'nin Anayasaya aykırı  olan yasal bir
dayanağı bulunmayan bu işlemi nedeniyle ilgililer
hakkında bir değerlendirme ve soruşturma yapılmış
mıdır? Yapılmışsa hangi aşamadadır?

2.Anayasal bir hakkı kullanarak ekonomik bir işletme
halinde çalışan İstanbul Birlik Sahnesinin
bu haksız yasaklama nedeniyle uğradığı
zararların karşılanması düşünülmekte
midir?

 T.C.

 İçişleri Bakanlığı 13.12.1996

 Emniyet Genel Müdürlüğü

Sayı : B.05.1.EGM.0.12.01.01/276580

Konu : Yazılı soru önergesi

Türkiye Büyük Millet Meclisi Başkanlığına

İlgi : TBMM Başkanlığının
22.11.1996 gün ve A.01.0.GNS.0.10.00.02-7/1641-4237/11707
sayılı yazısı.

Hatay Milletvekili Atilâ Sav tarafından TBMM Başkanlığına
sunulan ve tarafımdan yazılı olarak cevaplandırılması
istenen soru önergesinin cevabı aşağıya
çıkarılmıştır.

5.11.1996 günü saat 20.00'de Kahramanmaraş İli
Kültür Merkezi Tiyatro Salonunda, İstanbul Birlik
Sahnesi Tiyatro grubu tarafından Nazım Hikmet'in
“İnek” isimli oyununun sahnelenmesine; 5442 Sayılı
İller İdaresi Kanununun 11 inci maddesinin (c) fıkrasında;
“İl sınırları içinde huzur
ve güvenliğin, kişi dokunulmazlığının,
tasarrufa müteallik emniyetin, kamu esenliğinin sağlanması
ve önleyici kolluk yetkisi valinin ödev ve görevlerindendir.”
hükmüne istinaden valilikçe izin verilmemiştir.

Sözkonusu Valiliğin uygulamasında İstanbul
Birlik Sahnesi Tiyatro Topluluğunu zarara uğratmak kastı
olmayıp, Topluluk Temsilcisinin Valilik onayını
takip etmemesinden dolayı maddi zararının
kendi ihmalinden kaynaklandığı anlaşılmıştır.

Bilgilerinize arz ederim.

  Dr. Meral Akşener   İçişleri Bakanı

7. -Rize Milletvekili Ahmet Kabil'in, Kültür Bakanlığı
Güzel Sanatlar Genel Müdürlüğü demirbaşına
kayıtlı tabloların bir kısmının
çalındığı iddiasına ilişkin
sorusu ve Kültür Bakanı İsmail Kahraman'ın
yazılı cevabı (7/1650)

Türkiye Büyük Meclisi Başkanlığına

Aşağıdaki sorularımın Sayın
Kültür Bakanı tarafından yazılı
olarak cevaplandırılması için gereğini
saygılarımla arz ederim. 18.11.1996 

  Ahmet Kabil    Rize

Son yıllarda devlet malı deniz zihniyeti ile devletin
en üst kademelerindeki bazı kişilerin devlete
ait arazileri yok pahasına kapattığını,
kaynağı belil olmayan vergisini vermeden dolarları
yurtdışına kaçırdığını
devletin sosyal tesislerini çiftlik gibi kullandığını,
yatlarını, villalarını devlet kurumlarına
bedelsiz tamir ettirdiğini görmüştük.
En son 17.11.1996 tarihli Hürriyet Gazetesinde yayınlanan
bir yazıda bunlara ilaveten;

Kültür Bakanlığı Güzel Sanatlar
Genel Müdürlüğü demirbaşına
kayıtlı ünlü Türk ressamları
imzasını taşıyan 414 tablonun çalındığını,
1995 yılında Sayıştay devreye girmek
suretiyle bir araştırma yaptırıp Savcılığa
bildirilmek üzere bir soruşturma raporu hazırlandığı
ancak bu raporunda Savcılığa intikalini bazı
makamların engellediği iddiaları yer almaktadır.

Artık bütün kamuoyunda devlet yağma ediliyor,
kapanın elinde kalıyor kanaatını hızla
yayılıyor. Bu nedenle öğrenmek istediğim;

Soru 1.Kayıp tablo sayısı ne kadardır?

Soru 2.Kültür Bakanlığı Güzel
Sanatlar Genel Müdürlüğünün zimmetindeki
tablolarla ilgili yeni bir sayım yapmayı düşünüyor
musunuz?

Soru 3. Müzelerde devlet dairelerinde ve diplomatik binalarda
saklanan resimlerden kaç tanesi sahteleri ile değiştirilmiştir?

Soru 4.Sayıştay soruşturma raporunun
bir yılı aşkın süredir hazırlanmamasının
sebebi nedir? Ve kim engel olmaktadır?

Soru 5.Kültür Bakanlığı tablolarından
kaç tanesi hangi devlet yöneticilerinin özel
konutlarındadır?

Soru 6.Sayıştay soruşturma raporu ne
zaman savcılığa intikal ettirilecektir?

Soru 7.Soruşturma sonrası sorumlular hakkında
herhangi bir işlem yapılmış mıdır?

Soru 8.Kayıp olan tablolar hangi ressamlarımıza
aittir ve kaç tanesi hangi kurumlardan kaybolmuştur?

Soru 9.Bu tablolar hakkında herhangi bir sebeple
imha raporu varsa, imha sebebi nedir ve bu raporun tarihi ve raporda
bulunan imzalar kimlere aittir?

 T.C.

 Kültür Bakanlığı 13.12.1996

 Araştırma, Planlama ve Koordinasyon 

 Kurulu Başkanlığı

Sayı : B.16.0.APK.0.12.00.01.940-528

Konu : Yazılı soru önergesi

Türkiye Büyük Millet Meclisi Başkanlığına

İlgi : T. B. M. M. Başkanlığı'nın
25 Kasım 1996 tarih ve KAN. KAR. MÜD. 7/1650-4256/11785
sayılı yazısı.

Rize Milletvekili Sayın Ahmet Kabil'in Bakanlığımız
“Güzel Sanatlar Genel Müdürlüğü
demirbaşına kayıtlı tabloların
bir kısmının çalındığı
iddiasına ilişkin” yazılı soru
önergesi incelenmiştir.

Bakanlığımız Teftiş Kurulu Başkanlığı
ile Sayıştay Başkanlığının
inceleme ve soruşturmaları devam etmekte olup, sonucu
hakkında ayrıca bilgi verilecektir.

Bilgilerinize arz ederim.

  İsmail Kahraman   Bakan

8.-Afyon Milletvekili H. İbrahim Özsoy'un, şeker
fabrikalarında özel koruma ve güvenlik görevlerinde
çalıştırılan personele ilişkin
sorusu ve Sanayi ve Ticaret Bakanı Yalım Erez'in
yazılı cevabı (7/1658)

Türkiye Büyük Millet Meclisi Başkanlığına

Aşağıdaki sorumun Sanayi ve Ticaret Bakanı
Sayın Yalım Erez tarafından yazılı
olarak cevaplandırılmasına delaletlerinizi
arz ederim.

Saygılarımla

  Dr. H. İbrahim Özsoy   Afyon

Bakanlığınıza bağlı Şeker
Fabrikalarında sözleşmeli ve 657'ye tabi olarak
görev yapan Özel Koruma ve Güvenlik Memurları
2495 sayılı Kanun gereği kamu kurum ve kuruluşlarının
güvenliğinin sağlanması için görev
yerinde silah taşımakta vardiyalı olarak 24
saat nöbet tutmakta, ruhen ve bedenen aşırı
yıpranmakta, hiçbir ek ödenek verilmediğinden
dolayı da mağdur edilmektedirler.

1.Silah taşıma ruhsatlarının
sürekli taşıma ruhsatı haline dönüştürümeyi
düşünüyor musunuz?

2.Bu kadroda çalışanlara, yıpranma
zammı, işgüçlüğü zammı
vermeyi düşünüyor musunuz?

3.Yıpranmaları gözönüne alınarak
emeklilik konusunda iyileştirme ve aynı görevi
yapanlara verilen hakları vermeyi düşünüyor
musunuz?



 T.C.

 Sanayi ve Ticaret Bakanlığı 9.12.1996

 Basın ve Halkla İlişkiler Müşavirliği

Sayı : B.140.BHİ.01-349

Konu : Yazılı soru önergesi

Türkiye Büyük Millet Meclisi Başkanlığına

İlgi : 25.11.1996 tarih ve A.01.0.GNS.0.10.00.02-7/1658-4283/11860
sayılı yazınız.

Afyon Milletvekili H. İbrahim Özsoy'un, Şeker
Fabrikalarında özel koruma ve güvenlik görevlerinde
çalıştırılan personele ilişkin
olarak tarafımdan cevaplandırılmasını
istediği (7/1658) esas nolu yazılı soru önergesiyle
ilgili cevabımız ekte takdim edilmiştir.

Bilgilerinizi ve gereğini arz ederim.

  Yalım Erez    Sanayi ve Ticaret Bakanı

Afyon Milletvekili H. İbrahim Özsoy'un Yazılı
Sorularına Cevaplarımız

 Cevap 1.Koruma ve Güvenlik Teşkilatı
Personelinin silah taşımaları; Koruma ve Güvenlik
Personelinin çalışma ve görev ifa şekillerini
belirleyen 2495 sayılı Kanun ve bu Kanunun bazı
maddelerini değiştiren 2.7.1992 tarihli 3832 sayılı
Kanun ile yürürlüğe konulan Yönetmeliğin
7 nci maddesi 4 üncü paragrafında yer alan “Özel
Güvenlik Teşkilatı Personeli, bu Yönetmelikte
tespit edilen özel kıyafetlerini ve teçhizatını
görev alanları içinde giyebilir, taşıyabilir.”

Ancak;

a) Grup nakillerinde, nakil görevinin bitimine kadar,

b) Kuruluşların toplu nakit para nakil zorunluluğu
hallerinde, bu iş bitinceye kadar,

c) 22.7.1981 tarih ve 2495 sayılı Kanunun 27 nci
maddesine göre Genel Zabıtanın emrine verilmesi
veya aynı Kanunun 30 uncu maddesine göre “Sıkıyönetim
Komutanının emrine girmesi halinde görev yaptığı
sırada, resmî kıyafet ve teçhizatı
görev alanları dışında giyebilir
ve taşıyabilir.” Hükümlerine göre
belirlendiğinden bu personel kendilerine verilen kıyafet
ve teçhizatı ancak görev ifa ettiği sürece
ve sadece görev alanı içinde taşıyabilmektedir.

Cevap 2.a) Kimlere ve hangi kadroda çalışanlara
yıpranma zammı verileceği 5434 sayılı
T.C. Emekli Sandığı Kanunun 32 nci maddesinde
belirlenmiş olup Koruma ve Güvenlik kadrosunda çalışan
personelin unvanı yukarıda bahsedilen Kanunun 32
nci maddesinde yer almadığından yıpranma
zammı verilmesi, Kanunda değişiklik yapılmadığı
sürece mümkün değildir.

b) Koruma ve Güvenlik Teşkilatı Personeli 399
sayılı Kanun Hükmünde Kararname Hükümlerine
tabi ve 11 sayılı Cetvelde Sözleşmeli
Statüde çalıştıklarından
Kararname ile belirlenen temel, kıdem ve başarı
ücreti dışında kalan işgüçlüğü
zammı verilmesi mümkün değildir.

Cevap 3.Bu konuda 2 nci sorunun (a) bendinde gerekli açıklama
yapılmış olup, Koruma ve Güvenlik Personeli
5434 sayılı T.C. Emekli Sandığı
Kanununun 32 nci maddesi kapsamına alınmadan herhangi
bir işlem yapılamaz.

9. -Yozgat Milletvekili İsmail Durak Ünlü'nün,

-Bir Devlet Bakanının dövizli askerlikten
yararlanmak için bakanlığı yanılttığı
iddialarına,

-Bir Devlet Bakanının askerliğiyle ilgili
olarak basında yer alan iddialara dair açıklama
yapmayı düşünüp düşünmediğine

İlişkin soruları ve Millî Savunma Bakanı
Turhan Tayan'ın yazılı cevabı (7/1671,
1672)

Türkiye Büyük Millet Meclisi Başkanlığına

Aşağıdaki sorularımın Millî
Savunma Bakanı tarafından yazılı olarak
cevaplandırılmasına delaletlerinizi arz ederim.

  İsmail Durak Ünlü   Yozgat

Refahyol Hükümetinin DYP Kanadının Spor'dan
Sorumlu Devlet Bakanı ve Bilecik Milletvekili Bahattin
Şeker'le ilgili olarak bir TV kanalında belgeleriyle
kamuoyunun bilgisine sunulan iddialar malumunuzdur.

Programda; Devlet Bakanı, Bilecik Milletvekili Bahattin
Şeker'in “Dövizli Askerlikten” faydalanmak
için Millî Savunma Bakanlığına
sunduğu belgelerle devleti nasıl yanılttığı
çeşitli görüntü ve belgelerle iddia
edilmiştir.

Sorular

1.Bu konuda, Bakanlığınızca herhangi
bir inceleme yapılmış mıdır?
Yapılmışsa, ortaya çıkan gerçek
nedir?

2.Şayet incelemeden ortaya çıkan sonuç,
programda iddia edilenleri teyit ediyorsa, bunun Bakan ve Milletvekili
Bahattin Şeker'e getireceği müeyyide nedir?

  Türkiye Büyük Millet Meclisi Başkanlığına

Aşağıdaki sorularımın Başbakan
Yardımcısı ve Dışişleri
Bakanı Sayın Tansu Çiller tarafından
yazılı olarak cevaplandırılmasına
delaletlerinizi arz ederim.

  İsmail Durak Ünlü   Yozgat

Bir TV kanalında dövizle askerlikten faydalanmak için
çeşitli usullerle devleti yanılttığı
iddia edilen ve halihazırda 54 üncü Hükümetin
Spordan Sorumlu Devlet Bakanı ve Bilecik Milletvekili Bahattin
Şeker ile ilgili olarak:

Sorular

1.Belgeleriyle iddia edilen hususlarda DYP Genel Başkanı,
Hükümetin Başbakan Yardımcısı
ve Dışişleri Bakanı olarak, konu hakkında
tarafınızca herhangi bir inceleme yapılmış
mıdır?

2.Konu hakkında bugüne kadar niçin herhangi
bir açıklama yapılmamıştır?
DYP Genel Başkanı ve de Başbakan Yardımcısı
olarak, bu hususta kamuoyuna açıklama yapmayı
düşünüyor musunuz?

 T.C.

 Millî Savunma Bakanlığı 12.12.1996

 Kanun : 1996/1045-TÖ.

Konu  :  Soru önergesi

Türkiye Büyük Millet Meclisi Başkanlığına

İlgi : (a) TBMM Bşk. lığının
2 Aralık 1996 tarihli ve KAN.KAR.MD.A.01.0.GNS.0.10.02-7/1671-4327/11925
sayılı yazısı.

(b) TBMM Bşk. lığının 2 Aralık
1996 tarihli ve  KAR.KAN.MD.A.01.0.GNS.0.10.02-7/1672-4328/11926
sayılı yazısı.

Yozgat Milletvekili İsmail Durak Ünlü tarafından
verilen ve İlgi (a) ve (b) Ek'inde gönderilerek cevaplandırılması
istenilen 7/1671 ve 7/1672 sayılı Yazılı
Soru Önergelerinin cevabı Ek'tedir.

Arz ederim.

  Turhan Tayan    Millî Savunma Bakanı

Yozgat Milletvekili İsmail Durak Ünlü Tarafından
Verilen

7/1671 ve 7/1672 Sayılı Soru Önergelerinin
Cevabı

 1.Devlet Bakanı Sayın Bahattin Şeker'in
askerlik hizmeti hakkında, 7 Kasım 1996 tarihinde
bir özel televizyon kanalında yapılan yayında
yer alan iddialara ilişkin olarak gerekli araştırmalara
derhal başlanılmıştır.

2.Sayın Bahattin Şeker'in kayıtlı
bulunduğu Bozüyük Askerlik Şubesindeki dosyasının
incelenmesinde, 1975 yılında Samsun Kolejinden mezun
olduğu, bilahare sırasıyla; Bursa İktisadi
ve Ticari İlimler Akademisi, Eskişehir Yabancı
Diller Yüksek Okulu, Ankara Üniversitesi Fars Dili ve
Edebiyatı Bölümlerinde belirli sürelerle
okuduğu, bu durumu itibariyle de askerlik hizmetinin 1111
Sayılı Akserlik Kanununun 35/C maddesi çerçevesinde,
29 yaş sonuna kadar ertelendiği ve 15 Kasım 1985
tarihinde askerliğine karar alındığı
anlaşılmıştır.

3.Alınan askerlik kararı doğrultusunda,
Mayıs 1986 celbinde askere sevki planlanan Bahattin Şeker
hakkında, Amman Büyükelçiliğinin 25
Mart 1986 tarihli yurtdışı işçi
erteleme belgesinin gönderilmesi üzerine, Askerlik Kanununun
35/G maddesi uyarınca askere sevki Aralık 1988 tarihine
kadar ertelenmiştir.

4.Erteli bulunduğu süre içerisinde, Kanunda
öngörüldüğü şekilde yurtdışında
işçi olarak bir yıllık süreyi
tamamladığını belirterek Amman Büyükelçiliğine
başvuruda bulunan ve Büyükelçilikçe
de gerekli kontrolleri yapılarak, başvuru belgesi
7 Şubat 1988 tarihinde Bozüyük askerlik şubesine
gönderilen Bahattin Şeker, 14 Eylül 1988'de temel
askerlik eğitimini yapmak üzere Burdur 58 nci Topçu
Er Eğitim Tugay Komutanlığı emrine sevk
edilmiş ve tabi olduğu statüde iki aylık
temel eğitimini 14 Kasım 1988 tarihinde tamamlamasını
müteakip terhis edilmiştir.

5.Yükümlüler hakkında askerlik şubelerince
yürütülen işlemlerin tamamı, ilgili
kurum ve kuruluşlarca tanzim edilen belgeler üzerinden
yapılmaktadır. Öğrencilik nedeniyle askerlik
hizmetinin ertelenmesi; okullardan gelen öğrenci durum
belgelerine, yurtdışında çalışma
durumu nedeniyle erteleme veya dövizle askerlik hizmetine
başvurunun kabulü, konsolosluklarımızın
gönderdikleri belgelere göre yapılmaktadır.

6.Sayın Bahattin Şeker'in 1111 Sayılı
Askerlik Kanunun 35/G Maddesi uyarınca askerliğinin
ertelenmesi ve yine aynı Kanunun EK-1 nci Maddesi gereğince
dövizle askerlik hizmetinden yararlandırılması
ilgili konsolosluğun göndermiş olduğu belgelere
dayandığından, söz konusu belgelerin gerçeği
yansıtmadığı iddiasının
ortaya atılmasından sonra gerekli araştırmanın
yapılması Dışişleri Bakanlığından
20 Kasım 1996 tarihinde bir yazı ile istenilmiş
olup, elde edilecek bilgilere göre işlem yapılacaktır.

Arz ederim.

  Turhan Tayan    Millî Savunma Bakanı

10. -Erzincan Milletvekili Mustafa Kul'un, İstanbul
ve Ankara Büyükşehir Belediyelerinin faaliyetlerine
ilişkin sorusu ve İçişleri Bakanı
Meral Akşener'in yazılı cevabı (7/1688)

Türkiye Büyük Millet Meclisi Başkanlığına

Aşağıdaki sorularımın İçişleri
Bakanı tarafından sözlü olarak cevaplandırılmasını
saygıyla arz ederim. 

  Mustafa Kul    Erzincan

1.27 Mart 1994 seçimlerinde göreve gelen İstanbul
ve Ankara Büyüşehir belediyelerinden göreve
başladıklarından bugüne kadar kaç
kişi işten çıkartılmıştır?

2.İşten çıkartılanların
kaçı memur statüsünde, kaçı
işçi statüsünde, kaçı geçici
işçi statüsündedir?

3.Belediyeden, Belediye şirketlerinden ve bağlı
kuruluşlardan; işten çıkartılan
çalışanların yerine yeni eleman alınmış
mıdır? Alınan bu yeni elemanlarla ilgili
sınav yapılmış mıdır?

4.27 Mart 1994 tarihinden önce sınav yapılarak
ve sınavda başarılı olarak 657 sayılı
Devlet Memurları Yasasına göre göreve
başlayan memurlar hangi yasal dayanakla işten çıkartılmışlardır?

5.Ankara ve İstanbul belediyeleri hakkında
27 Mart 1994 tarihinden bugüne kadar kaç adli ve idari
dava açılmıştır?

6.Sözkonusu bu belediyelerde idari yargı kararları
uygulanabiliyor mu?

7.İdari yargı kararları uygulanmıyor
ise, bu konuda Bakanlığınızın
herhangi bir yaptırımı sözkonusu olmuş
mudur?

8.Sözkonusu bu belediyelerde ve bağlı kuruluşlarda
27 Mart 1994 tarihinden bugüne kadar kaç iş
ihale edilmiştir?

9.İhale edilen bu işler hangi kişiler
ve firmalar tarafından alınmıştır?

10.Bu işleri alan kişi ve firmaların
yeterlilikleri var mıdır?

11.Bu firmalardan tüzelkişiliğe sahip olanlar
hangi tarihte kurulmuşlardır? Bu belediyelerden hangi
tarihte iş almışlardır?

12.Bu kişiler veya şirketler; almış
oldukları işe benzer işleri daha önce
yapmışlar mıdır, yapmışlar
ise bu işleri bitirmişler midir?

13.Muradiye ve Reşadiye Vakıfları aracılığı
ile hangi işler yaptırılmıştır?
Bu vakıfların kurucuları kimlerdir?

14.Sözkonusu belediyelerin 27 Mart 1994 tarihinden
önce başlattığı yatırımlar
devam ediyor mu?

15.Ankara Metro inşaatında 27 Mart 1994 tarihinden
bugüne kadar hangi çalışmalar yapılmıştır?

16.Ankara Metro inşaatı ne zaman tamamlanacaktır?

17.Ankara ve İstanbul Büyükşehir
belediyeleri 27 Mart 1994 tarihinden bugüne kadar dış
kredi kullanmışlar mıdır? Kullanılmış
ise ne kadar kredi kullanılmıştır?

18 .Kullanılan bu krediler için Hazine garantisi
verilmiş midir?

19.Ankara ve İstanbul Büyükşehir
belediyelerinde 27 Mart 1994 tarihinden sonra ne kadar yeşil
alan açılmıştır?

20.Sözkonusu belediyelerde aynı tarihler arasında
ne kadar arsa üretilmiştir? Konut sorununun çözümü
konusunda herhangi bir proje geliştirilmiş midir?

21.Ankara ve İstanbul belediyelerinde 27 Mart 1994
tarihinden günümüze kadar, otobüs taşıma
ücretlerine ve içme suyuna kaç kez zam yapılmış,
hangi oranda artırılmıştır?

22.Sözkonusu belediyelerde aynı tarihler arasında
ne kadar yol asfaltlanmıştır? Ne kadar yeni
tesviye yol açılmıştır, ne kadar
kanalizasyon ve içme suyu şebekesi yapılmıştır,
kaç üniteye doğalgaz verilmiştir?

23.Metropol sınırlar dışında
kalan ve belediyelerin sorumluluk sahası dışındaki
ilçe ve belde belediyelerine asfalt verilmiş midir?

24.Sözkonusu belediyeler 27 Mart 1994 tarihinden günümüze
kadar 3030 sayılı yasaya göre ne kadar hazine
yardımı almışlardır?

25.Ankara ve İstanbul Büyükşehir
belediyelerinin 3030 sayılı yasaya göre almış
oldukları hazine yardımlarının ne
kadarını ilçe belediyelerine vermişlerdir?

26.Aynı tarihler arasında hangi ilçe
belediyesine ne kadar yardım verilmiştir?

27.1994-1996 yılları arasında ne kadar
kaçak kömür yakalanmıştır?
Bu kömürler nerededir? Satılmış
mıdır? Satılmışsa bu satışlar
belgelenmiş midir?

28.Mithatpaşa üst geçidinin ihalesinin
keşif bedeli ne kadardır? Bu keşif artırılmış
mıdır? Artırılmışsa ne
kadar artırılmıştır?

 T.C.

 İçişleri Bakanlığı

 Mahalli İdareler Genel Müdürlüğü


Sayı : B050MAH0650002/(80-84)96-80939

Konu  :  Erzincan Milletvekili 

             Sayın Mustafa Kul'un 

             Yazılı Soru Önergesi

Türkiye Büyük Millet Meclisi Başkanlığına

İlgi : a) TBMM Başkanlığının
16.4.1996 tarih ve A.01.0.GNS.0.10.00.02-6/48-1216/3203 sayılı
yazısı.

b) TBMM Başkanlığının 2.12.1996
tarih ve A.01.0.GNS.0.10.00.02-7/1688-1216/3203 sayılı
yazısı.

İlgi (a) sayılı yazı ekinde tarafımdan
sözlü olarak cevaplandırılması
istenilen, ilgi (b) sayılı yazı ile de yazılı
soruya çevrildiği bildirilen Erzincan Milletvekili
Mustafa Kul'un “İstanbul ve Ankara Büyüşehir
Belediyelerinin faaliyetine ilişkin” soru önergesine
cevap teşkil edecek bilgiler adı geçen belediyelerden
temin edilerek ayrıntılı olarak ekte sunulmuştur.

Bilgilerinize arz ederim.

  Dr. Meral Akşener   İçişleri Bakan

Not : Yazılı soruyla ilgili bilgiler hacimli olduğundan
dosyasındadır.


















Türkiye Büyük Millet Meclisi

GÜNDEMİ

34 ÜNCÜ BİRLEŞİM

15 . 12 . 1996 PAZAR

Saat : 10.00

1

BAŞKANLIĞIN GENEL KURULA SUNUŞLARI

2

ÖZEL GÜNDEMDE YER ALACAK İŞLER

X 1. -1997 Malî Yılı Bütçe
Kanunu Tasarısı ve Plan ve Bütçe Komisyonu
Raporu (1/518) (S.Sayısı : 134) (Dağıtma
tarihi : 6.12.1996)

X 2.-1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.Sayısı
: 103) (Dağıtma tarihi : 6.12.1996)

X 3. - 1995 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan Bütçe Komisyonu Raporu (1/492, 3/516) (S.Sayısı
:151) (Dağıtma tarihi : 6.12.1996)

X 4.-Katma Bütçeli İdareler 1997
Malî Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S.Sayısı
: 135) (Dağıtma tarihi : 6.12.1996)

X 5.-1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S.Sayısı
: 102) (Dağıtma tarihi : 6.12.1996)

X 6.-1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S.Sayısı
: 150) (Dağıtma tarihi : 6.12.1996)

                                                             
       3

SEÇİM

4

OYLAMASI YAPILACAK İŞLER

5

 MECLİS SORUŞTURMASI RAPORLARI

6

GENEL GÖRÜŞME VE MECLİS ARAŞTIRMASI

YAPILMASINA DAİR ÖNGÖRÜŞMELER

7

SÖZLÜ SORULAR

8

KANUN TASARI VE TEKLİFLERİYLE

KOMİSYONLARDAN GELEN DİĞER İŞLER




TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












