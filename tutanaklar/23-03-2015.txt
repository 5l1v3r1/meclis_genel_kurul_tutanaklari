



TBMM Tutanak Müdürlüðü




23 Mart 2015
Pazartesi
BİRİNCİ OTURUM
Açılma Saati:
14.00
BAŞKAN: Başkan
Vekili Sadık YAKUT
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
-----0- 
 
 TÜRKİYE BÜYÜK MİLLET MECLİSİ
 TUTANAK DERGİSİ

 81’inci
Birleşim
 23
Mart 2015 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Konseyi Parlamenter Meclisi (AKPM) Başkanı Anne Brasseur Başkanlığındaki
heyetin Türkiye Büyük Millet Meclisi Başkanlığının konuğu olarak ülkemize resmî
bir ziyarette bulunmasının Türkiye Büyük Millet Meclisi Başkanlık Divanının
4/3/2015 tarihli 95 sayılı Kararı’yla uygun bulunduğuna ilişkin tezkeresi
(3/1722)
B) Meclis Araştırması Önergeleri
1.- Şanlıurfa Milletvekili İbrahim Binici ve 21
milletvekilinin, Türkiye’deki sosyal yardım uygulamalarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1269) 
2.- Batman Milletvekili Ayla Akat Ata ve 21
milletvekilinin, ana dilinde eğitim alamayan çocukların bilişsel, duyuşsal,
sosyal ve kimliksel gelişmelerinde yaşadıkları sıkıntıların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1270) 
3.- Mardin Milletvekili Erol Dora ve 21
milletvekilinin, engellilerin
günlük hayat içerisinde karşı karşıya kaldıkları sorunların, ayrımcı
politikaların ve kullanamadıkları haklarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1271) 

V.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, Karayolları Genel Müdürlüğüne bağlı şube
şefliklerinde hizmet alımıyla taşeron işçi olarak çalışan personelin örgütlü
oldukları sendikaları tarafından adlarına açılan dava lehlerine sonuçlanmasına
rağmen işçilerin mağduriyetinin giderilmesi ve taşeron işçilerinin sorunlarının
araştırılması amacıyla 7/1/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Mart 2015 Pazartesi günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 
2.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Manisa Milletvekili Erkan Akçay ve arkadaşları tarafından,
engellilerin istihdam sorununun araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (10/783), ön görüşmelerinin Genel Kurulun 23
Mart 2015 Pazartesi günkü birleşiminde yapılmasına ilişkin önerisi
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, Türkiye’de milletvekili genel
seçimlerinde uygulanan seçim barajı sistemi ve Siyasi Partiler Kanunu’ndan
kaynaklanan sorunların tespiti ve çözüm yollarının belirlenmesi amacıyla
23/3/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Mart 2015 Pazartesi günkü
birleşiminde sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi
4.- AK PARTİ Grubunun, bastırılarak dağıtılan 705 sıra
sayılı Kanun Teklifi’nin kırk sekiz saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 5’inci sırasına, yine
bu kısımda bulunan 673, 679, 704 ve 687 sıra sayılı Kanun Teklifi ve
Tasarılarının ise bu kısmın 8, 9, 10 ve 11’inci sıralarına alınmasına ve diğer
işlerin sırasının buna göre teselsül ettirilmesine; Genel Kurulun, bastırılarak
dağıtılan (11/50), (11/51), (11/54), (11/49) ve (11/53) esas numaralı Gensoru
Önergelerinin, 24 Mart 2015 Salı günkü gündemin “Özel Gündemde Yer alacak
İşler” kısmına alınmasına ve gündeme alınıp alınmayacağı hususundaki
görüşmelerinin bu birleşiminde yapılmasına; gensoru önergelerinin
görüşmelerinin tamamlanmasını müteakip bu birleşiminde gündemin “Kanun Tasarı
ve Teklifleri ile Komisyonlardan Gelen Diğer İşler” kısmında yer alan işlerin
görüşmelerine devam edilmesine; 705 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi 



VI.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin,
Yozgat Milletvekili Yusuf Başer’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
2.- Bingöl Milletvekili İdris Baluken’in, Yozgat
Milletvekili Yusuf Başer’in CHP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
3.- Bingöl Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklaması sırasında şahsına ve
Halkların Demokratik Partisine sataşması nedeniyle konuşması
4.- İstanbul Milletvekili Mehmet Akif Hamzaçebi’nin,
Amasya Milletvekili Mehmet Naci Bostancı’nın yaptığı açıklaması sırasında
şahsına ve Cumhuriyet Halk Partisine sataşması nedeniyle konuşması
5.- Gaziantep Milletvekili Ali Serindağ’ın, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması 

VII.- AÇIKLAMALAR
1.- Amasya Milletvekili Mehmet Naci Bostancı’nın,
İstanbul Milletvekili Mehmet Akif Hamzaçebi ve Bingöl Milletvekili İdris
Baluken’in sataşma nedeniyle yaptıkları konuşmalarındaki bazı ifadelerine
ilişkin açıklaması 
2.- Amasya Milletvekili Mehmet Naci Bostancı’nın,
Gaziantep Milletvekili Ali Serindağ’ın 705 sıra sayılı Kanun Teklifi’nin 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
3.- İstanbul Milletvekili Mehmet Akif Hamzaçebi’nin,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
4.- İzmir Milletvekili Oktay Vural’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede Değişiklik
Yapılmasına Dair Kanun Tasarısı, Manisa Milletvekili Özgür Özel’in; Kamu Kurum
ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi’nin; Millî Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporu (2/2736, 1/1039, 2/2118, 2/2731) (S. Sayısı: 705) 
6.- Polis Vazife ve Salahiyet
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ile İstanbul Milletvekili Mahmut Tanal'ın; Nüfus Hizmetleri
Kanununda Değişiklik Yapılmasına Dair Kanun Teklifi, İstanbul Milletvekili
Bülent Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Salahiyet Kanununda Değişiklik Yapılmasına İlişkin Kanun Teklifi,
Adana Milletvekili Osman Faruk Loğoğlu'nun; Emniyet Teşkilatı Kanununda
Değişiklik Yapılması Hakkında Kanun Teklifi, Mersin Milletvekili Ertuğrul
Kürkcü'nün; Polis Vazife ve Salahiyet Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu ve Cumhuriyet
Halk Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri
Kanununda Değişiklik Yapılması Hakkında Kanun Teklifi ile Avrupa Birliği Uyum
Komisyonu ve İçişleri Komisyonu Raporları (1/995, 2/422, 2/514, 2/909, 2/1518,
2/1579, 2/1632, 2/2443, 2/2469) (S. Sayısı: 684) 

IX.- YAZILI SORULAR VE CEVAPLARI
1.- Manisa
Milletvekili Özgür Özel'in, Ege Linyit İşletmesi Müessesesi tarafından Soma
AŞ.'den alınan kömüre ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/59241)
2.- Manisa Milletvekili Hasan Ören'in, 2013'te Soma
AŞ.'den alınan kömüre ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/59243)
3.- İzmir Milletvekili Ahmet Kenan Tanrıkulu'nun,
İzmir'in Kemalpaşa ilçesine bağlı bir köyde açılacağı iddia edilen taş ocağına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/59246)
4.- Kütahya Milletvekili Alim Işık'ın, Türk Tarih
Kurumunun 2015 yılı bütçesinden yapılacak harcamalara,
Türk Dil Kurumunun 2015 yılı bütçesinden yapılacak
harcamalara,
Atatürk Kültür Merkezinin 2015 yılı bütçesinden
yapılacak harcamalara,
Atatürk Araştırma Merkezinin 2015 yılı bütçesinden
yapılacak harcamalara,
Atatürk Kültür Dil ve Tarih Yüksek Kurumunun 2015 yılı
bütçesinden yapılacak harcamalara,
İlişkin, soruları ve Başbakan Yardımcısı Numan
Kurtulmuş'un cevabı (7/59446), (7/59447), (7/59448), (7/59449), (7/59450)
5.- İstanbul Milletvekili Abdullah Levent Tüzel'in,
Soma Kömür AŞ.'den kalori değeri düşük kömür satın alındığına dair Sayıştay
raporuna ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/59481)
6.- Manisa Milletvekili Sakine Öz'ün, kömür üretimi
için yapılan bir ihaleye ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/59656)
7.- Manisa Milletvekili Erkan Akçay'ın, kömür ve ham
petrol fiyatlarındaki artışa ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/59658)
8.- Manisa Milletvekili Erkan Akçay'ın, 2002-2014
yılları arasında elektrik üretiminde ithal kömüre dayalı santrallerin miktarına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/59659)
9.- Manisa Milletvekili Erkan Akçay'ın, kamu
yatırımlarında enerjinin payının azalmasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/59660)
10.- Manisa Milletvekili Erkan Akçay'ın, 2014 yılında
elektrik faturalarından yapılan çeşitli kesintilere ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/59661) 
11.- Manisa Milletvekili Erkan Akçay'ın, BOTAŞ'ın
finans açığına ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/59662)
12.- Manisa Milletvekili Erkan Akçay'ın, 2002-2015
yılları arasında TKİ'den alınan kömür miktarına ve karşılığında yapılan
ödemelere ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/59663)
13.- Erzincan Milletvekili Muharrem Işık'ın, son
aylarda Türkiye genelinde yaşanan uzun süreli elektrik kesintilerinin
sebeplerine ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/59665)
14.- İzmir Milletvekili Alaattin Yüksel'in, İzmir'in
Kemalpaşa ilçesinin bir köyünde açılmak istenen taş ocağına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/59891)
15.- Bursa Milletvekili İlhan Demiröz'ün, Bursa'nın
İnegöl, Yenişehir ve Keles ilçelerinde yaşanan elektrik kesintilerine ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59893)
16.- Sakarya Milletvekili Münir Kutluata'nın,
Sakarya'da yaşanan elektrik kesintilerine ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/59894) 
17.- Hatay Milletvekili Adnan Şefik Çirkin'in,
işlettiği madende kaza meydana gelen bir firmaya yeniden maden işletmek için ön
lisans verildiği iddialarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/59895)
18.- Balıkesir Milletvekili Ahmet Duran Bulut'un,
Ermenek'te madencilere ücretlerinin ödenmemesine ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/59896)
19.- Ankara Milletvekili Özcan Yeniçeri'nin, 2005-2015
yılları arasında Bakanlık ile bağlı kurum ve kuruluşlar tarafından yurt
dışından satın alınan mal ve hizmetlere ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/59897)
20.- Kütahya Milletvekili Alim Işık'ın, Maden Tetkik ve
Arama Genel Müdürlüğünün 2014 yılı bütçesinden yapılan harcamalara ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59898)
21.- Kütahya Milletvekili Alim Işık'ın, Türkiye Atom
Enerjisi Kurumunun 2014 yılı bütçesinden yapılan harcamalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/59899)
22.- Kütahya Milletvekili Alim Işık'ın, Ulusal Bor
Araştırma Enstitüsünün 2014 yılı bütçesinden yapılan harcamalara ilişkin sorusu
ve Enerji ve Tabii Kaynaklar Bakanı Taner Yıldız’ın cevabı (7/59900)
23.- Kütahya Milletvekili Alim Işık'ın, Enerji Piyasası
Düzenleme Kurumunun 2014 yılı bütçesinden yapılan harcamalara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/59901)
24.- Şanlıurfa Milletvekili İbrahim Ayhan'ın, Viranşehir'de
yaşanan elektrik kesintilerine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/59902)
25.- Manisa Milletvekili Erkan Akçay'ın, kurşunsuz
benzin ve motorinin vergisiz fiyatlarının yüksekliğine ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/59903)
26.- İzmir Milletvekili Rahmi Aşkın Türeli'nin, İzmir
Urla'da elektrik kesintileri sebebiyle seracıların zarara uğramasına ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/59904)
27.- İstanbul Milletvekili Umut Oran'ın, İstanbul'daki
deprem toplanma alanlarına ilişkin sorusu ve Başbakan Yardımcısı Numan
Kurtulmuş'un cevabı (7/60115)
28.- Malatya Milletvekili Veli Ağbaba'nın, 3 Şubat
2015'te açıklanan enflasyon rakamlarına ilişkin sorusu ve Ekonomi Bakanı Nihat
Zeybekci’nin cevabı (7/60786)
29.- Ankara Milletvekili Zühal Topcu'nun, tarım
ürünleri ile ilgili haksız rekabetin önlenmesine ilişkin sorusu ve Ekonomi
Bakanı Nihat Zeybekci’nin cevabı (7/60787)
30.- Çanakkale Milletvekili Mustafa Serdar Soydan'ın,
Çanakkale'de yaşanan sel felaketine,
- Ankara Milletvekili Özcan Yeniçeri'nin, acil yardım
ve afet yönetimi lisans mezunlarına unvan ve kadro verilmesine yönelik
çalışmalara,
Üniversitelerin acil yardım ve afet yönetimi bölümlerine
İngilizce hazırlık sınıfı uygulaması getirilmesine yönelik çalışmalara,
Üniversitelerin acil yardım ve afet yönetimi
bölümlerinin kontenjanlarının ve akademik kadrolarının belirlenmesine yönelik
çalışmalara,
Türkiye'ye sığınan Türkmen ailelere yapılan yardımlara,
İlişkin soruları ve Başbakan Yardımcısı Numan
Kurtulmuş'un cevabı (7/61001), (7/61003), (7/61004), (7/61005), (7/61008)


----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşimini açıyorum. 
Toplantı yeter sayısı vardır. 
Gündeme geçiyoruz. 
Başkanlığın Genel Kurula sunuşları
vardır. 
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım. 
Okutuyorum: 
IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Avrupa
Konseyi Parlamenter Meclisi (AKPM) Başkanı Anne Brasseur Başkanlığındaki
heyetin Türkiye Büyük Millet Meclisi Başkanlığının konuğu olarak ülkemize resmî
bir ziyarette bulunmasının Türkiye Büyük Millet Meclisi Başkanlık Divanının
4/3/2015 tarihli 95 sayılı Kararı’yla uygun bulunduğuna ilişkin tezkeresi
(3/1722)
19/03/2015
Türkiye Büyük
Millet Meclisi Genel Kuruluna
Avrupa Konseyi Parlamenter Meclisi
(AKPM) Başkanı Anne Brasseur Başkanlığındaki heyetin Türkiye Büyük Millet
Meclisi Başkanlığının konuğu olarak ülkemize resmî ziyarette bulunması, Türkiye
Büyük Millet Meclisi Başkanlık Divanının 4 Mart 2015 tarih ve 95 sayılı Kararı
ile uygun bulunmuştur. 
Söz konusu heyetin ülkemizi ziyareti
Türkiye Büyük Millet Meclisinin Dış İlişkilerinin Düzenlenmesi Hakkında 3620 Sayılı
Kanunun 7’nci maddesi gereğince Genel Kurulun bilgilerine sunulur. 

 Cemil
Çiçek
 Türkiye
Büyük Millet Meclisi
 Başkanı
BAŞKAN – Bilgilerinize sunulmuştur. 
Meclis araştırması açılmasına ilişkin üç
önerge vardır, ayrı ayrı okutuyorum: 
B) Meclis Araştırması Önergeleri
1.- Şanlıurfa Milletvekili İbrahim Binici ve 21
milletvekilinin, Türkiye’deki sosyal yardım uygulamalarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1269) 
Türkiye Büyük
Millet Meclisi Başkanlığına
Türkiye'de sosyal yardım uygulamaları
AKP hükûmetleri tarafından siyasi istismar aracı hâline dönüştürülmüştür.
Sosyal devletin görevi olan ve devlet bütçesinden yapılan bu yardımların hak
sahiplerine ulaştırılması ve etkinliğinin arttırılması gerekmektedir. Bu
itibarla sosyal yardım uygulamalarının incelenmesi ve alınması gereken
tedbirlerin belirlenmesi amacıyla, Anayasa’mızın 98, TBMM İçtüzüğü’müzün 104 ve
105. maddeleri gereğince Araştırma Komisyonu kurularak sorunun araştırılmasını
arz ve talep ederiz. 30/11/2012
 
1) İbrahim Binici (Şanlıurfa)

2) Pervin Buldan (Iğdır)
3) İdris Baluken (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Mülkiye Birtane  (Kars)
18) Erol Dora (Mardin)
19) Ertuğrul Kürkcü (Mersin)
20) Demir Çelik (Muş)
21) Nazmi Gür  (Van)
22) Özdal Üçer (Van)
Gerekçe: 
1961 Anayasasıyla birlikte
"Cumhuriyetin Nitelikleri" başlığı altında temel bir unsur olarak
girmiş olan "Sosyal Devlet" kavramı; 1982 Anayasası'nın 2. maddesinde
aynen tekrar edilmiştir. Genel kabul görmüş tanıma göre sosyal devlet; klasik
liberal demokrasinin ekonomik ve siyasal temellerini değiştirmeden sosyal
güvenliğin sağlanması, işsizliğin önlenmesi, emeğiyle yaşayanların korunması ve
yaşam düzeylerinin yükseltilmesi yoluyla sosyal eşitsizlikleri giderme işlevini
yüklenen devlete denir. Sosyal devlet, bireylere yalnız klasik özgürlükleri
sağlamakla yetinmeyip, aynı zamanda onların insanca yaşamaları için gerekli
olan maddi ihtiyaçlarını karşılamayı da kendisine görev edinen devlettir. Bu
bağlamda hedeflenen refah toplumuna ulaşmak için sosyal güvenlik, sosyal yardım
ve hizmetler, devletin vatandaşlarına tanıdığı bir lütuf değil, bizatihi onun
asli görevidir.
Sosyal yardım kavramı, sosyal hizmet ve
sosyal sigorta kavramlarıyla birlikte sosyal güvenlik sistemi içerisinde yer
almaktadır. Sosyal yardım kavramı, kendi ellerinde olmayan nedenlerle asgari
seviyede dahi geçinme imkânı bulamayan insanları; muhtaçlık araştırmalarına
dayalı olarak en kısa sürede kendi kendilerine yeterli hâle getirme amacını
taşıyan karşılıksız parasal ve sosyal destek sağlamak için yapılan kamusal
faaliyetler olarak tanımlanmaktadır.
Türkiye'de sosyal güvenlik sisteminin
işletilemediği çalışan nüfusun yarısının kayıt dışı olmasından ve İşsizlik
Sigortası Fonu’nun amacı dışında kullanılmasından kolayca anlaşılmaktadır.
Ülkemizde son yıllarda işsizliğe bağlı olarak yaşanan "yoksulluk"
sorunu giderek büyümekte ve mevcut politikalar çözüm üretmede yetersiz
kalmaktadır. Son yıllarda sosyal yardımlardan yararlanan kişi sayısında ve
sosyal yardım harcamalarında görülmekte olan büyük artışlar bu durumun göstergesidir.
DPT tarafından yapılmış "Türkiye'de Sosyal Transferlerin Yoksulluk
Üzerindeki Etkileri" isimli çalışmaya göre, Türkiye'de en yoksul kesimin
yüzde 30'u sosyal yardımlardan yararlanmamaktadır. Bunun yanı sıra küçücük bir
gelir kaybıyla yoksul olabilecek insanlarımızın sayısı 6,3 milyon kişidir.
Çalışmanın sonuç bölümünde, özellikle son yıllarda Türkiye'de yaygın bir
transfer biçimi hâline gelen ayni yardımların etkinliği düşük ve hedef
kitlesinden fazlaca sapma gösterebilen bir yardım türü olduğu vurgulanmaktadır.
Türkiye'de yapılmakta olan sosyal
yardımlarda etkinliği düşük ayni yardım miktarının yüksekliği geçmişten bu yana
devam etmekle birlikte, mevcut iktidar tarafından âdeta kurumsallaştırılmıştır.
AKP Hükûmeti yoksulluğu gidermek yerine "yoksulluğu yönetmek"
amacıyla hareket etmektedir. Yoksul halk yığınlarını kontrol altında tutma ve
terbiye etmenin bir aracı olarak kullanılan sosyal yardımlar, mevcut iktidar
döneminde siyasi istismar aracı hâline dönüştürülmüştür. Hükûmetin özellikle
her seçim döneminde, kış ortasında elektriksiz köylere buzdolabı veya yaz
sıcağında kömür dağıtarak sosyal yardımları oya tahvil etmek için kullandığına
defalarca tanıklık ettik. Sosyal devletin görevi olan ve devlet bütçesinden
yapılan bu yardımlar, yoksul yığınlara AKP iktidarının bir lütfu gibi
sunulmakta ve seçim dönemlerinde çok ciddi sıçramalar göstermektedir.
Önümüzdeki üç yıllık süreçte peş peşe yaşanacak olan üç ayrı seçimi dikkate
alan Hükûmet, 2013 yılı bütçesinde sosyal yardımları bu perspektifle dizayn
etmeye çalışmaktadır.
Bu itibarla, yukarıda belirtilen
hususlar doğrultusunda ülkemizde iktidar partilerince siyasallaştırılan sosyal
yardım uygulamalarının araştırılması yerinde olacaktır.

2.- Batman Milletvekili Ayla Akat Ata ve 21
milletvekilinin, ana dilinde eğitim alamayan çocukların bilişsel, duyuşsal,
sosyal ve kimliksel gelişmelerinde yaşadıkları sıkıntıların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1270) 
Türkiye Büyük
Millet Meclisi Başkanlığına
Eğitim hakkının çok önemli bir bileşeni
olan ana dilinde eğitim hakkı Türkiye'de ana dili Türkçeden farklı olan
çocuklara tanınmamaktadır. Ana dilinde eğitim alamayan çocukların bilişsel,
duyuşsal, sosyal ve kimliksel gelişmelerinde yaşadığı sıkıntıların
araştırılması amacıyla Anayasa'nın 98, İçtüzüğün 104 ve 105'inci maddeleri
gereğince Meclis Araştırması açılmasını arz ederim.
1) Ayla Akat Ata   (Batman)
2) Pervin Buldan   (Iğdır)
3) İdris Baluken   (Bingöl)
4) Sırrı Sakık   (Muş)
5) Murat Bozlak   (Adana)
6) Halil Aksoy   (Ağrı)
7) Hasip Kaplan   (Şırnak)
8) Hüsamettin Zenderlioğlu (Bitlis)
9) Emine Ayna (Diyarbakır)
10) Nursel Aydoğan (Diyarbakır)
11) Altan Tan (Diyarbakır)
12) Adil Zozani (Hakkâri)
13) Esat Canan (Hakkâri)
14) Sırrı Süreyya Önder (İstanbul)
15) Sebahat Tuncel (İstanbul)
16) Mülkiye Birtane (Kars)
17) Erol Dora (Mardin)
18) Ertuğrul Kürkcü (Mersin)
19) Demir Çelik (Muş)
20) İbrahim Binici (Şanlıurfa)
21) Nazmi Gür (Van)
22) Özdal Üçer (Van)

Gerekçe:
Ana dili, insanın dış dünyayla ilk
iletişim kurduğu, dünyayı tanımaya ve anlamaya başladığı, kimlik gelişiminin
ilk adımlarını içinde yaşadığı dildir. Bu yüzden ana dilinde eğitim, kişilerin
ruhsal, düşünsel, kimliksel ve sosyal gelişimlerinde vazgeçilmez öneme
sahiptir. Türkiye'de, diğer birçok ülkede olduğu gibi, egemen dilden farklı pek
çok dil konuşulmaktadır. Fakat bunların en yaygın konuşulanından en az
konuşulanına kadar hiçbiri eğitim dilinde kullanılmamaktadır.
Türkiye gibi çok dilli, çok etnisiteli
pek çok ülke, eğitim sisteminde çok dilliliği benimsemiştir. Türkiye'deyse
eğitimde çok dilliliğin halkları ayrıştıracağı şeklindeki isabetsiz görüş
dolayısıyla ana dili ve eğitimle ilgili tartışmalar çok yeni ve oldukça kısıtlı
ölçekte ilerlemektedir. Oysa, dünyanın pek çok yerinde yapılan çeşitli
uygulamaların da kanıtladığı gibi, ana dilinde eğitim hakkını tanımak etnisite,
din, dil temelli ayrımcılığın önüne geçmekte büyük adım olacaktır.
Türkiye'nin de taraf olduğu Birleşmiş
Milletler Çocuk Hakları Sözleşmesi'nin 29’uncu maddesi uyarınca, taraf
devletler çocuk eğitiminin aşağıdaki amaçlara yönelik olmasını kabul ederler;
sözleşmenin 30’uncu maddesiyse, çocukların ailesinin konuştuğu dili kullanıp
geliştirebilme hakkı tanınmıştır. Oysa ki, Türkiye'deki eğitim sisteminde, ana
dili Türkçe’den farklı olan, hatta Türkçe bilmeyen çocuklar ana dili Türkçe
olanlarla aynı eğitime tabi tutulmaktadır. Bu durum, eğitimde eşitliğin
sağlanması ilkesine ve eğitimin yukarıda belirtilen amaçlarına tamamen
aykırıdır. Dil politikaları ve insan hakları temelli çalışmalar yapan Tove
Skutnabb-Kangas da, çocuğun bilmediği bir dilde eğitim görmesini çocuk
haklarının ihlali olarak nitelendirmektedir. Bu koşulların doğurduğu sonuçlar
açıkça ortadadır. Eğitimine ana dilinden farklı bir dilde başlayan çocuklarda
sınıf tekrarı, okul terki, akademik başarısızlık yaygın olarak görülmektedir.
Özellikle eğitimin ilk kademesine ciddi zorluk yaşayan çocuklar, kendilerine
güven kaybı yaşar ve içinde oldukları bu eşitsiz koşullar, hayatlarının ileri
döneminde de sıkça kendini gösterir. Oysaki devletler yurttaşlarını eşit
şekilde eğitim hakkından yararlandırmakla yükümlüdür.
Bolivya, İspanya, Güney Afrika,
Almanya, İsrail ve İsveç gibi pek çok ülkede çok dilli eğitim modelleri
uygulanmaktadır. Uygulamada ülkeden ülkeye farklılıklar görülmekle beraber, tüm
bu ülkelerde ortak olarak ana dilinde eğitim hakkının tanınması ve devletlerin
en azından bu hakkın önündeki engelleri kaldırması söz konusudur. Ana dili
meselesini eğitim hakkı üzerinden ele aldığımızda da, eğitim hakkının
gerçekleşmesinin ve eğitimde fırsat eşitliğinin sağlanmasının buna doğrudan
bağlı olduğunu görüyoruz. Ana dilini öğrenmek, ana diline değer verildiğini
hissetmek ve ana diliyle eğitime başlamak gibi temel koşullar gerçekleşmeden
eğitim fırsat eşitliğinden bahsetmek mümkün olmaz.
Eğitimine ana dilinde başlayan
çocuklar, matematik de dâhil olmak üzere her alanda daha fazla başarı gösterir.
Bu durum, toplumun genelinde hâkim olan dili öğrenmeyi de aksatmaz, tersine
eğitimine ana dilinde başlayan çocuklar ikinci bir dili oldukça başarıyla
öğrenmektedir. Dolayısıyla, ana dillerinde eğitim gören çocukların ortak
dildeki hâkimiyetleri de daha fazla olacak ve toplumla ilişkilerinde daha
başarılı olacaklardır. Ana dili temelli çift dilli eğitim modellerini uygulayan
ülkelerdeki araştırmalar gösteriyor ki bu tip bir eğitimle çocukların
yaratıcılığı, özgüveni, kendini ifade etme becerisi, hayal gücü ve toplumsal
etkinliklere katılımcılığı yüksek oranda artmaktadır.
Toplumsal hayatta etnisite temelli
ayrımcılık kendisini en çok dil üzerinden belli etmektedir. Bu yüzden ana dili
Türkçe olmayan halkların yaşadığı mağduriyeti ortadan kaldırmak için ana dilde
eğitim hakkı vakit kaybetmeden tanınmalı ve uygulanabilirliğin sağlanması için
ciddi adımlar atılmalıdır.
Ana dilinde eğitim alamayan çocukların
gerek akademik gerekse toplumsal alanda yaşadığı sıkıntıların önüne geçmek,
eğitimde eşitliği sağlamak açısından elzemdir. Yukarıda sayılan gerekçelerden
ötürü, Türkiye genelinde ana dili Türkçe olmayan çocukların karşılaştığı
zorluklara dair kapsamlı bir Meclis araştırması yapılıp sıkıntıların
giderilmesi için uygulanabilecek modellerin belirlenmesi oldukça önemlidir.

3.- Mardin Milletvekili Erol Dora ve 21
milletvekilinin, engellilerin
günlük hayat içerisinde karşı karşıya kaldıkları sorunların, ayrımcı
politikaların ve kullanamadıkları haklarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1271) 
Türkiye Büyük
Millet Meclisi Başkanlığına
Türkiye'de yoğun olarak hak ihlaline
uğrayan gruplardan biri de engellilerdir. Engellilerin -günlük hayat içerisinde
karşı karşıya kaldıkları sorunların, ayrımcı politikaların- yasalarla güvence
altına alındığı belirtilse de erişemedikleri ve kullanamadıkları haklarının gündeme
taşınması amacıyla Anayasa’nın 98'inci, İç Tüzük’ün 104 ve 105'inci maddeleri
gereğince Meclis Araştırması açılması için gereğini arz ederiz. 
1) Erol Dora  (Mardin)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Sebahat Tuncel  (İstanbul)
17) Mülkiye Birtane  (Kars)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)

Gerekçe: 
Türkiye'de, en son 2002 yılında
Başbakanlık Özürlüler İdaresi Başkanlığı tarafından yapılan araştırmanın
sonuçlarına göre nüfusun yüzde 12,29'u engellidir. Bu orana göre, Türkiye'de
yaklaşık 8 milyon 500 bin kişi engelli olarak yaşamını sürdürmektedir ve
günümüzde bu sayı 10 milyon kişiye yaklaşmıştır. Engelliler, nüfusun bu kadar
büyük bir kısmını kapsamalarına rağmen devlet tarafından yapılan çalışmalar
oldukça yetersiz kalmakta, toplumsal hayatta ciddi problemler ile karşı karşıya
kalmaktadırlar.
Türkiye, 2008 yılında Birleşmiş
Milletler Engelli Hakları Sözleşmesi'ni imzalamıştır. Sözleşme, engellilerin
bütün dünyada temel hak ve özgürlüklere eşit erişim olanaklarından yoksun
olmaları gerçeğinden yola çıkmakta ve engelliliğe dayalı her türlü ayrımcılığın
önlenmesini ve engellilerin insan haklarını güçlendirmeyi amaçlamaktadır.
Türkiye mevzuatında ise ayrımcılık karşıtı düzenlemeler, çoğunlukla genel
eşitlik düzenlemeleri olmaktan öteye geçmemektedir. Son on yıl içinde çeşitli
kanunlara eklenen ayrımcılık karşıtı hükümler ise, tüm ayrımcılık temellerine
vurgu yapılmaması, ayrımcılık tanımlarına yer verilmemesi, ispat yükünün yer
değiştirmesi ilkesine uyulmaması, yaptırımların yeterli olmaması ve bağımsız
izleme mekanizmalarının oluşturulmaması nedeniyle ayrımcılığı ortadan
kaldırmaktan uzaktır.
Türkiye'de engellilere karşı olan hak
ihlalleri yaşam hakkından erişebilirlik sorununa kadar geniş bir alanı
kapsamaktadır. Bunun içerisinde ayrımcılığa, şiddete maruz kalmak, nefret
söylemine tabi tutulmak, aşağılanmak, acıyarak sürekli yardıma muhtaç konumda
değerlendirilmek vs. bulunmaktadır. En yaygın sorunlardan biri kamusal alanlar
ve hizmetlere erişebilirlik noktasındadır. Buna en yakın örnek Taksim'in
yayalaştırılması için başlatılan çalışmalar nedeniyle Taksim Meydanı'na çıkan
engelli asansörü süresiz olarak kapatılmıştır. 
Eşit Haklar İçin
İzleme Derneğinin 2011 yılında Türkiye'de Engellilere Yönelik Ayrımcılık ve Hak
İhlalleri İzleme Raporu'nda engellilerin maruz kaldığı ihlaller istatistikler şeklinde
verilmiştir. Rapor içerisinde Profesör Doktor Esra Burcu tarafından yapılan
“Türkiye'deki Engelli Bireylere İlişkin Kültürel Tanımlamalar: Ankara Örneği”
araştırmasının sonuçlarına yer verilmiştir. Katılımcılara "Toplumdaki
engelli bireyler hakkında ne düşünüyorsunuz? Onları birey olarak nasıl
tanımlıyorsunuz?" açık uçlu sorusuna katılımcıların yüzde 39,4'ü
"Acınacak hâldedirler, devamlı ilgi ve yardıma ihtiyaçları vardır."
şeklinde cevap vermiştir. 
Engellilerin
yaşadıkları başlı başına büyük bir sorunken engelli nüfus içerisinde yer alan
engelli kadınlar ve engelli çocuklar daha yoğun hak ihlalleriyle karşı karşıya
kalmaktadırlar. Engelli nüfusunun iş gücüne katılım oranı sadece yüzde 22 iken
kadın engellilerin katılım oranı yüzde 7'lere kadar düşmektedir. Sermaye,
engelli emeğini ya dışarıda tutmakta ya da olabilecek en güvencesiz, en esnek
çalışma koşullarında çalıştırmak istemektedir. Devlet de sermaye mantığıyla
hareket etmekte, istihdama dair kendi koyduğu yasalara dahi uymamaktadır.
Öncelikli olarak bahsedilen tüm bu
sorunların detaylı olarak incelenip giderilmesi gerekmektedir. Ayrıca engelli
bireylerin toplum içerisinde dezavantajlı konumunu sonlandıracak çalışmalar
yapılmalı, hakları anayasal güvence altına alınmalı ve pratikte de engelli bireyler
bu hakları kullanabilmelidirler. 
Tüm bu sorunlar ve çözüm yolları
düşünülerek gerekli araştırmaların yapılması amacıyla Anayasa’nın 98'inci, İç
Tüzük’ün 104 ve 105'inci maddeleri gereğince Meclis araştırması açılması için
gereğini arz ederiz.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Sayın milletvekilleri, sayın grup
başkan vekillerini davet ediyorum. 
Birleşime on dakika ara veriyorum. 
Kapanma Saati:
14.17

İKİNCİ OTURUM
Açılma Saati:
14.37
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin İkinci Oturumunu açıyorum.
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Okutuyorum:
V.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, Karayolları Genel Müdürlüğüne bağlı şube
şefliklerinde hizmet alımıyla taşeron işçi olarak çalışan personelin örgütlü
oldukları sendikaları tarafından adlarına açılan dava lehlerine sonuçlanmasına
rağmen işçilerin mağduriyetinin giderilmesi ve taşeron işçilerinin sorunlarının
araştırılması amacıyla 7/1/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Mart 2015 Pazartesi günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 
23/03/2015
Türkiye Büyük
Millet Meclisi Başkanlığına
Danışma Kurulunun 23/03/2015 Pazartesi
günü (Bugün) yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris Baluken
 
Bingöl 
Grup Başkan Vekili
Öneri:
7 Ocak 2015 tarihinde, Bingöl
Milletvekili Grup Başkan Vekili İdris Baluken tarafından verilen (1313 sıra
no.lu), "Karayolları Genel Müdürlüğüne bağlı şube şefliklerinde hizmet
alımıyla taşeron işçi olarak çalışan personelin örgütlü oldukları sendikaları
tarafından adlarına açılan dava lehlerine sonuçlanmasına rağmen işçilerin
mağduriyetinin giderilmesi ve taşeron işçilerinin sorunlarının
araştırılması" amacıyla, Türkiye Büyük Millet Meclisine verilmiş olan
Meclis araştırma önergesinin, Genel Kurulun bilgisine sunulmak üzere bekleyen
diğer önergelerin önüne alınarak, 23/03/2015 Pazartesi günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN – Halkların Demokratik Partisi
grup önerisi lehinde söz isteyen Adil Zozani, Hakkâri Milletvekili. (HDP
sıralarından alkışlar)
ADİL ZOZANİ (Hakkâri) – Teşekkür
ediyorum Sayın Başkan.
Değerli milletvekilleri, grubumuz adına
verilmiş Meclis araştırma önergesi üzerinde söz almış bulunuyorum. Hepinizi
selamlıyorum.
Öncelikle, hepinizin geçmiş “Nevroz
Bayramı”nı kutluyorum. Bu “Nevroz”un Türkiye’nin geleceği açısından demokrasi
ve barışa vesile olmasını umut ediyorum. Türkiye’de demokrasinin ve barışın
egemen olması için de grup olarak var gücümüzle çalışacağımıza dair halkımıza
verdiğimiz sözü burada bir kez daha yenilemek istiyorum.
Değerli milletvekilleri, Türkiye’de
emek dünyası üzerinde uygulanan adaletsizliğin, haksızlığın belki simge davası
olan Karayolları işçilerinin 2011 yılından bu yana sürdürdükleri hukuk
mücadelesinde ve Hükûmetin buna karşı takındığı hukuk tanımaz tutumu üzerine
değerlendirmelerde bulunacağım ama önce bir saptamada bulunmak istiyorum. Bu
Karayolları şubelerinde hizmet alımı yoluyla çalıştırılan 8 bin dolayında
Karayolları işçilerinin Türkiye’ye, Türkiye’nin hazinesine, bütçesine yüklediği
yük nedir, onunla ilgili bir iki veriyi öncelikle sizlerle paylaşacağım, ondan
sonra genel değerlendirmelerde de bulunacağım. 
8 bin civarında emekçiden söz ediyoruz,
asgari ücretle devletin çalıştırdığı emekçiden söz ediyoruz. Kimisi on yıl,
kimisi on beş yıl, süresiz çalışmış ve bir noktadan sonra bu özelleştirme
politikalarına kurban edilerek kapı dışı edilmişlerdir. Şu anda her biri evine
ekmek götürme sorununu yaşamaktadırlar. Yaşları geçtiği için, bazılarının
yaşları emeklilik safhasına geldiği için de başka bir işte, başka bir sektörde
iş bulma olanakları da yok.
2011 yılından bu yana, yaklaşık beş
yıldır sürdürdükleri bir hukuk mücadelesi var. 2013 yılında Yargıtay 9. Dairesi
bu insanların işe iadesine ilişkin olarak karar aldı fakat üzerinden tam iki
yıl geçti Hükûmet yargının kararını ısrarla yerine getirmiyor. Açık ifade
edeyim, Hükûmet bu konuda hukuku tanımadığını ilan etmiştir, mahkemenin vermiş
olduğu kararı uygulamamakta ısrar ediyor. İlgili bakanlıkla defalarca bu konuyu
konuşmuş olmamıza rağmen bu insanların sorunları bir türlü çözülemedi. Her
defasında önümüze başka bir gerekçe her defasında bu emekçiler açısından ilgili
bakanlıklar -Ulaştırma Bakanlığı, Maliye Bakanlığı bir de Çalışma ve Sosyal
Güvenlik Bakanlığı- yeni vaatlerle, boş vaatlerle bu insanları oyaladılar,
bugüne kadar getirdiler.
Peki, bu 8 bin civarında insan, 8 bin
civarında devletin asgari ücretle çalıştırdığı, bu taşeron marifetiyle
çalıştırılan emekçi çalışıyor olsa devletin hazinesine ne yük getirir, onunla
ilgili bir veriyi sizlerle paylaşacağım. Bu insanların tamamı, sosyal güvenlik
primleri de dâhil olmak üzere çalıştırılıyor olsa devletin hazinesine aylık
maliyeti 160 milyon civarındadır. Yıllık 1 trilyon 920 milyon civarında
devletin hazinesine yük getirir.
Bunların tamamı takdir edersiniz ki bir
saray parası eder yani bu 8 bin insana devletin ödeyeceği ücret devletin üst
erkânı sırça sarayda yaşasın diye yaptığı 1 sarayın maliyetine tekabül ediyor.
Sarayın içerisindeki masraflardan söz etmiyorum, sadece kuru inşaat olarak 1
saraya ödenen maliyetle bu insanların bir yıllık ücretlerini devlet rahatlıkla
ödeyebilir. Sadece saray kampüsü içerisinde devletin yaptığı harcamanın onda
1’i kadardır. Bakın, Beştepe’deki sarayın hazineye yüklediği yıllık yükün onda
1’ini bu emekçilere devlet verirse hepsinin maaşını ödemiş olacak, bu 8 bin
insan evine ekmek götürme olanağına sahip olacak. 
Peki, bu 8 bin insanın tamamı bugün
mahkeme kararı uygulanırsa hepsi geri işe mi alınmış olacak? Hayır, pek çoğu,
yaklaşık yarısına yakını emeklilik yaşını doldurmuş olduğu için zaten emekli
olacaklar. Devletin bu kararı uygulamasıyla birlikte işe alacağı insan sayısı
topu topuna 4 bin civarındadır yani biraz önce ifade ettiğim rakamın yarısı
kadar bir rakamı devlet verirse bu insanların emeklerinin karşılığı verilmiş
olacak, bu haksızlık ortadan kaldırılmış olacak. Ama ısrarla bu yapılmıyor,
ısrarla, Hükûmet, bu emekçilerin hak iadesini gerçekleştirmemek için gayret
sarf ediyor, hukuku tanımadığını ifade ediyor. Sadece bu emekçilere ödenen
ücretler üzerinden bir rakam paylaştım ama bu emekçiler çalışıyor olsa
yaratacakları katma değeri hesaba kattığınız zaman, bir yılda 5 tane Beştepe
sarayını yapacak kadar bu ülkenin katma değerine katma değer katmış olacaklar.
Yani, üretecek, üreten insanlardan söz ediyoruz. Neye göre bu rakamları
buluyoruz? Son iki yılda özelleştirme marifetiyle kara yollarının bakım ve
onarım hizmetlerine ödenen paraları hesap ettiğiniz zaman bu rakamı çok
rahatlıkla bulabiliyorsunuz. Bu insanlara ödenecek olanın 10 katı kadar para
özelleştirme marifetiyle taşeronlara veriliyor ve taşeronlar üzerinden devlet
bütçesi soyulup soğana çevriliyor.
Şimdi burada bir araştırma önergesi
getirdik, bu insanların dertleriyle Meclis ilgilensin istedik, bu sorunu çözelim
istedik ama iktidar partisi grubunun ne tavır takınacağını çok iyi biliyoruz.
Çünkü, bakın, daha birkaç gün önce Çalışma Bakanı açıklama yapmış: “Ekim ayında
bu sorunu temelden çözeceğiz.” diyor. Hangi ekim olduğunu söylememiş, sadece
ekim ayında bu işçilerin, bu emekçilerin sorunlarını çözeceğine dair söz
vermiş. Ama, öyle zannediyorum ki Türkiye kamuoyu, Hükûmet aktörlerinin bu
vaatlerinin ne anlama geldiğini çok iyi biliyor, bizim ayrıca tercüme etmemize
gerek yok. Bu sözlerde bir samimiyet aramanın bir anlamı yoktur çünkü bu sözler
ilk defa dile getirilmiyor, defalarca ifade edilmiştir, defalarca söylenmiştir
ama hele hele bu sözler Çalışma Bakanı Sayın Faruk Çelik’in ağzından çıkıyor
ise Türkiye kamuoyu, özellikle emekçiler, bunun kandırmadan öte bir şey ifade
etmediğini çok iyi biliyor. 
MEHMET AKİF HAMZAÇEBİ (İstanbul) –
Yani, ekim ayında görevde miymiş o?
ADİL ZOZANİ (Devamla) – Şimdi, hangi
ekim ayı olduğunu söylemiyor çünkü biliyorlar artık bir ekim ayını
göremeyecekler. Nisan ayına gireceğiz birkaç gün sonra, martı yaşıyoruz, daha
ekime çok ay var, 7 Hazirandan sonra onların devri kapanacağı için dolayısıyla
böyle bir sözün de bir anlamı kalmamış olacak. 
Değerli arkadaşlar, 3 tane mahkeme
kararı var elimde, Yargıtay 9. Hukuk Dairesinin kararları bunlar. Bu kararları
Hükûmet uygulamakla sorumludur. Bu kararların aksini yapmak hukuksuzluktur,
hukuk tanımamaktır. Hükûmet, pek çok kere hukuku tanımadığını gösterdi Türkiye
kamuoyuna ama özellikle Hükûmet açısından bu bir hukuk garabetidir. Bu kararların
gereğinin yerine getirilmemiş olması son derece utanç verici bir durumdur. Çok
açık ve net bir tablo var orta yerde, bir durum var orta yerde bu kararların
gereğinin yerine getirilmemiş olması bakanlıklar arası uyuşmazlıkla ifade
ediliyor. Nedir? Eğer bu Karayolları işçileri Yargıtay Hukuk Dairesinin
kararına istinaden işlerine iade edilirlerse emek dünyasındaki diğer
adaletsizlikler açısından emsal bir kararı teşkil edeceği için bunu Maliye
Bakanlığı, Çalışma Bakanlığı ve Ulaştırma Bakanlığı el birliğiyle, ısrarla
uygulamıyor. Şimdi Meclis bu soruna el koysun istiyoruz, Parlamento bu soruna
el koysun istiyoruz. Bu, herhangi bir partinin ya da grubun muhalefet edeceği
bir durum değildir, insanlarımızın sofrasına koyacağı ekmekle ilgili bir
durumdur, emekçilerimizin alın teriyle ilgili bir durumdur. Buna muhalefet
etmek vicdanla bağdaşmaz.
(Mikrofon otomatik cihaz tarafından
kapatıldı) 
ADİL ZOZANİ (Devamla) – Dolayısıyla, bu
soruna Parlamentonun el koyarak bu sorunun çözümünü sağlaması gerekiyor ve
herkesin de buna “evet” diyeceğini umut ediyorum.
Meclisi saygıyla selamlıyorum. (HDP
sıralarından alkışlar) 
BAŞKAN – Teşekkür ediyorum.
Öneri aleyhinde söz isteyen Alim Işık,
Kütahya Milletvekili. (MHP sıralarından alkışlar) 
ALİM IŞIK (Kütahya) – Teşekkür ediyorum
Sayın Başkanım.
Sayın Başkan, değerli milletvekilleri; Halkların
Demokratik Partisi Grubunun vermiş olduğu önerge üzerinde söz aldım. İç Tüzük
kuralları gereğince aleyhinde aldığım sözde lehinde konuşacağımı baştan ifade
etmek isterim.
Karayollarının
değişik şubelerinde taşeron işçisi olarak çalışan işçilerimizin aynı kurumda
çalışan kadrolu işçilerin yaptığı işlerle aynı işi yaptıkları gerekçesiyle
yargı makamlarınca onanmış ve daimî işçi kadrolarında çalışan işçilerle aynı haklara sahip olmaları
gerektiği gerekçesiyle bunların derhâl mağduriyetinin giderilmesine yönelik
mahkeme kararının uygulanması gerektiğini başta ifade etmek istiyorum. Bu
işçilerin sorunlarının araştırılarak alınması gereken önlemlerin belirlenmesi
amacıyla verilen Meclis araştırma önergesinin Genel Kurul gündemine alınıp
gereğinin yapılması bu yüce Meclisin temel görevlerinden birisidir ancak bugüne
kadar olduğu gibi bugün de sonucun değişmeyeceğini bilerek Türkiye’nin
gerçeklerini sizlerle ve bizleri izleyen değerli vatandaşlarımızla paylaşmak
bizim görevimiz. Ben de bunu yapacağım, bunu yapmaya çalışacağım.
Değerli milletvekilleri, sadece Karayollarındaki işçilerin
en yüksek yargı makamınca onanmış kararlarının uygulanmadığı örneği yok
Türkiye’de. Buna benzer birçok örnek var. Değişik bakanlıklarda daha önce aynı
şekilde mağduriyete uğradıkları ve kadrolu işçilerle aynı işleri yaptıkları
için yargı makamlarına başvurarak mağduriyetlerin giderilmesi talebinde
bulunmuş birçok işçilerimize ait mahkeme kararları var. Örneğin 2011 yılında
Enerji Bakanlığı aleyhine Çalışma ve Sosyal Güvenlik Bakanlığı müfettişleri
tarafından açılan bir davada, Kütahya Emet Eti Borik Asit Tesislerinin Hisarcık
tesislerinde çalışan işçilerin de aynı gerekçeyle, kadrolu işçilerle aynı
görevleri yaptığı için kadro verilmesi yönünde mahkeme kararı var. Aradan geçti
dört yıl, uygulanmadı. Burada aradan geçmiş kırk iki ay, uygulanmıyor. Yani
Hükûmet, hukuk devletini yok sayan, hukuku ayaklar altına alan uygulamalarına
inatla devam ediyor. Bu inadın sonu hayır değil. Bir başka örnek vereyim: 21
Mart 2012 tarihli ve 28240 sayılı Resmî Gazete’de yayınlanmış, Millî Savunma
Bakanlığı, Genelkurmay Başkanlığı ve kuvvet komutanlıklarında görevli Devlet
Memurlarının Görevde Yükselme ve Unvan Değişikliği Yönetmeliğinde Değişiklik
Yapılmasına Dair Yönetmelik hükümleri gereğince bu kurumlarda çalışan
mübaşirlerin yardımcı hizmetler sınıfından genel idare hizmetleri sınıfına
geçirilmesine yönelik karar alınmış, Türk Silahlı Kuvvetleri ve Genelkurmay
Başkanlığı bunun gereğini yapmış ama hukuku uygulamakla görevli olan Adalet
Bakanlığı kendi bünyesinde çalışan bu durumdaki mübaşirleri, maalesef, genel
idare hizmetleri sınıfına almamaya direniyor. 
Buna benzer birçok mahkeme örneğini ve
hukuksuzluğu saymamız mümkün. Ama hepsinin ortak bir özelliği var ki Türkiye’yi
yönetmekle görevli olan Hükûmet hukuk tanımıyor, adalet tanımıyor, hukuk
ilkelerini hiçe sayıyor. Biz de, Hükûmeti, görevinin son döneminde hiç olmazsa
hayırla yâd edilecek birkaç konuda adaleti uygulamaya, hukuk ilkelerinin
gereğini yapmaya ve vatandaşlarımızın mağduriyetlerini gidermeye davet
ediyoruz.
Değerli milletvekilleri, taşeron
işçiliği konusu, bu kürsüden birçok milletvekili arkadaşımın defalarca dile
getirdiği, muhalefet partisine mensup çok değerli milletvekillerinin ısrarla
üzerinde durduğu ve Hükûmeti, çözüm bulmak için göreve davet ettiği önemli bir
konudur. Ancak, ne yazık ki, bugüne kadar olduğu gibi bugün de biraz sonra
muhtemelen iktidar partisi adına burada söz alacak arkadaşım “Zamanımız yok,
vaktimiz kalmadı. Dolayısıyla, daha önemli işler var, bunlara gerek yok.” deyip
bu önergeyi de reddedecektir. Biz bunu bilerek buraya geldik. Ancak memleketin
sorunları giderek çok büyüdü. Özellikle işsizlik, taşeron işçiliği konusunda
yaşanan mağduriyetler, vatandaşın, üniversite mezunu evladını taşeron işçisi
yapabilmek için özellikle iktidar partisinin il ve ilçe teşkilatlarına gidip
önce onlara üye olmaları gerektiğini, daha sonra, partiye üye olduktan sonra
durumlarının değerlendirileceğini, partiye üye olanların bir kısmının taşeron
işçiliğine uygun görüldüğü ancak ne yazık ki çalışma ortamlarının kötülüğü,
özellikle taşeron işçi olarak işe girse dahi iki ay, üç ay maaş alamayan
işçilerin her geçen gün sayısının arttığı gerçeğini de sizlerle bir kez daha
paylaşmak isterim.
Özellikle bu konuda yaşanan
mağduriyetlerin en çok rastlanıldığı illerden birisi benim seçim bölgem
Kütahya’dır. Kütahya’da AKP hükûmetleri döneminde özelleştirilmeyen kuruluş
kalmadı. Özelleştirmenin arkasından yaşanan gerçeklerden birisi taşeron
işçiliği. İşe girenlere bazı alt işverenlerin “Evet, biz seni asgari ücret veya
onun üzerinde, az üzerinde bir maaşla alırız. Bordroda ve hesabına yatan maaşta
bu rakam olur ancak devam etmek istiyorsan, sigorta istiyorsan bu maaşın bir
kısmını ertesi gün çekip geri şirkete yatırman gerekir.” şeklindeki bir
pazarlık sonucunda ancak işe girebildikleri, dolayısıyla o asgari ücretin bile
taşeron işçilerine çok görüldüğü bir Türkiye’de yaşıyoruz.
Hemen çok sıcak bir örnek vereceğim
size: Sadece Kütahya’da değil, örneğin, Bitlis’in Tatvan ilçesinde Aile ve
Sosyal Politikalar İlçe Müdürlüğünde çalışan taşeron işçileri bugün iki aydır
maaş alamıyor. Ona benzer birçok kurumda çalışan taşeron işçilerin maaşlarını
zamanında alamadıkları, aldıkları maaşların önemli bir bölümünü şirkete geri
vermek zorunda kaldıkları, kalan paraya da mecbur oldukları için o ağır
şartlarda çalışmaya devam etmek zorunda oldukları gerçeği bizlere de
iletiliyor, değerli iktidar partisinin milletvekillerinin de bildiği bir konu.
Yani bu taşeron işçilik konusundan, 2,5 milyona yaklaşmış insanımızın çalıştığı
çok zor şartlarda, izin verilmeden, hastası olduğunda hastasını hastaneye
götürdüğünde o gün o ücretinden kesintinin yapıldığı bir gerçek üzerinden
siyasi rant sağlama peşinde koşması gerçekten akıllara durgunluk verecek bir
konudur. Yani bir üniversite mezunu gencimizi partiye üye yaptırıp ondan sonra
taşeron işçiliğine layık görmekle oy artıracağını mı zannediyor Adalet ve
Kalkınma Partisi? Ama bunlar Türkiye'nin gerçeği.
Bu sorunun çözümü, bu işçilerin muhatap
oldukları çok ciddi sorunların çözümü için Meclisin görevini yapması gerekiyor.
Tabii ki bunda da en önemli pay yine iktidar partisine düşüyor çünkü sorunları
çözmek iktidarın görevi, sorunlarla ilgili uyarılarda ve önerilerde bulunmak da
bizim görevimiz. Biz diyoruz ki: Taşeron işçilerle ilgili bu Meclis iradesini
ortaya koysun, bu işçilerin hak ettiği kadrolar kendilerine verilsin. Mahkeme
kararına rağmen hâlen kadroları verilmeyen bu işçilerin hakkı, inanıyorum ki
“Bu sorunlar çözülmesin.” diyen değerli iktidar partisi milletvekillerinin
oylarıyla bir kez daha verilmemiş olacaktır; bu vebal de herhâlde bu
arkadaşlarımıza yeter demek zorunda kalıyorum.
Onun dışında, taşeron işçilerin birçok
ilimizde, özellikle çalıştıkları yerlerde ağır şartlarda çalıştırılmalarına
rağmen, hak ettikleri ücretleri alamadıkları, özlük hakkı diye bir haklarının
olmadığı, çalışma saatlerine asla uyulmadığı; kanunları çıkarıyoruz, sekiz
saat, on saat ama bunların en az on iki saat çalışmak zorunda kaldıkları
gerçeği de yine hepimizin bildiği bir gerçektir.
Bu duygu ve düşüncelerle önerinin
lehinde oy kullanacağımızı ifade ediyor, hepinize bir kez daha saygılar
sunuyorum.
BAŞKAN – Teşekkür ediyorum.
Önerinin lehinde söz isteyen İzzet
Çetin, Ankara Milletvekili. (CHP sıralarından alkışlar) 
İZZET ÇETİN (Ankara) – Sayın Başkan,
değerli milletvekilleri; Halkların Demokratik Partisinin grup önerisi lehinde
söz aldım. Hepinizi saygıyla selamlıyorum.
Değerli arkadaşlar, bu dosya YOL-İŞ
Sendikası tarafından hazırlanmış, başlangıcı 17 Mayıs 2010 ve bugüne kadar
çözümlenememiş, Karayolları işçilerinin sorunlarını anlatan bir dosya. Bu dosya
Cumhurbaşkanına, Başbakana, ilgili bakanlara, Devlet Personel Başkanlığına pek
çok kere verildi ama bugüne kadar bir çözüm bulunamadı. En son, on beş gün
evvel, YOL-İŞ Sendikası Genel Kurulunda Çalışma ve Sosyal Güvenlik Bakanı
salona alkışlarla alındı, söz verdi, benim dinlediğim ikinci müjdeyi orada
verecekti, olmadı. Anlıyorum, duyuyorum ki bugün, yarından sonra, Başbakan,
çarşamba günü, YOL-İŞ Sendikasını ziyaret edip işçilere müjdeyi orada
verecekmiş. İnşallah verir.
Değerli arkadaşlar, alt işveren
uygulaması, bir başka deyimle taşeron uygulaması, özellikle kamu kesiminde,
AKP’nin 3 Kasım 2002’de ilk Hükûmetinin başlamasıyla birlikte uygulamaya geçen
bir sistem. Esasında İş Kanunu’muzda 1936’dan bu yana var olan bir düzenleme
ama özel sektörde uygulanıyor, AKP iktidara gelinceye kadar kamu hizmetleri,
kamu çalışanları eliyle ağırlıklı olarak görülüyor idi. 1990’lı yılların
sonunda, kısaca, iş yerlerinde yemekhane, temizlik ve güvenlik hizmetlerinde
başladı, bugün artık salgın hâlini aldı, AKP’nin uygulamaya koyduğu
politikalarla da ana çalışma biçimine dönüştürüldü. Asıl amaç ücretleri
düşürmek, baskılamak, esnek çalışma biçimlerini yaygınlaştırmak, kuralsızlığı
kural hâline getirmek idi, AKP bunu başardı.
Bir başka başarısı AKP’nin, 4/C’li
çalışanlara ilişkin idi. AKP iktidara gelmeden önce, 3 Kasım 2002 öncesi, üçlü
koalisyonla TÜRK-İŞ anlaşmış ve özelleştirme sonrasında işsiz kalan çalışanları
kadroya alarak 4/C’li sorununu ortadan kaldırmış idi. 3 Kasım 2002’de sadece
164 olan 4/C’li çalışan sayısı bugün 23 binlerde. Taşeron çalışma da, özel
sektörü bir kenara bıraksak bile kamuda 1 milyonu aştı.
Değerli arkadaşlar, Karayollarıyla
ilgili hikâye çok uzun. Gerçekten, YOL-İŞ Sendikası bunu sistematik hâle
getirdi. İlk davasını açtığından bugüne kadar geçen süre bir buçuk ay sonra tam
beş yıl olacak. Karayolları Genel Müdürlüğü iş yerlerinde, kağıt üzerinde
“taşeron işçisi” olarak gösterilip İş Kanunu’nda yer alan pek çok temel haktan
ve iş yerlerinde imzaladıkları toplu sözleşmelerdeki haklardan mahrum olarak
çalışan 8.371 işçi için sorun hâline gelmiş bir konu bu konu. Bu işçilerle
ilgili olarak YOL-İŞ Sendikası, önce zamanın Bayındırlık ve İskân Bakanı Faruk
Nafiz Özak’la bir anlaşma yaptılar. “İş yerlerinde ücretler yüksek. Biz taşeron
uygulamasına geçeceğiz. Siz ücretleri düşük tutarsanız biz de buna onay
veririz.” dedi sendika, işten atılma yerine. O zaman, asgari ücretin biraz
üzerinde işçi alım sözüyle o günkü Bakanla anlaştılar ama olmadı, Bakan 1.000
kişi aldı. Diğerlerini taşeron işçisi olarak alınca, YOL-İŞ Sendikası “Sen
taşeron işçisini dışarıdan almadın, bizim işçilerimizi, yirmi yıldan, on beş
yıldan beri bizim iş yerlerimizde çalışan sendika üyemiz işçileri taşeronun
emrine verdin, iş yerlerine, bölüp parçalayıp ihale ettin. Bu böyle olmaz.”
deyip dava açtı. Davaları peş peşe kazandı. İlk dava da 10 Mayıs 2011 günü
sonuçlandı. İşe ilk girdiği tarihten itibaren işçilerin Karayolları işçisi
olduğu kanıtlandı. Akabinde -konunun zaman darlığı nedeniyle fazla ayrıntısına
girmeyeceğim ama- o günkü Ulaştırma, Denizcilik ve Haberleşme Bakanı Sayın
Binali Yıldırım’la görüştüler, kadro istediler. Kadro için Bakan yazı yazdı.
Maliye Bakanlığı “Hayır.” dedi, Maliye Bakanlığının “Hayır.”ı üzerine sendika
yeniden dava açtı, o “Hayır.” kararını kaldırttı. O arada Çalışma Bakanlığına
bu işçiler için çağrı yaptı, toplu sözleşme imzaladı. İmzalanan toplu
sözleşmedeki TÜHİS yetkisine itiraz etti Kamu İşverenleri Sendikası. İtirazı
yargı kaldırdı ve imzalanan sözleşme işçilere uygulanmadığı gibi bazı işçilerin
işten atılması üzerine işe iade davaları açıldı, onlar da kazanıldı. 
Şimdi, değerli arkadaşlar, bunu hem
2013 hem 2014 bütçe görüşmeleri sırasında ilgili bakanlara da söyledik.
Bakınız, Çalışma Bakanlığı, Maliye Bakanlığının, Ulaştırma, Denizcilik ve
Haberleşme Bakanlığının yazılarına rağmen yargı kararını uygulamadı. Neden?
Çünkü “Taşeron kanununu çıkaracağım, taşeron işçisi yapacağım bunları.” diye
çıkartmadı. İşte, geçtiğimiz sene bu ısrar, bu inat sonucunda Soma’da 300,
Ermenek’te 18 madenci yaşamını yitirdi. İş Sağlığı ve Güvenliği Kanunu
getirecektiniz, getirdiniz ama unutturdunuz, iç güvenlik kanununu dayattınız.
Oysa iş güvenliği sorunu çözüm bekliyor, taşeron sorunu çözüm bekliyor,
4/C’lilerin sorunları çözüm bekliyor. Şimdi, çözüm için “Yargı kararlarını,
hukuk devletinde, uygulamıyorum.” diyen bakanların hesap vermesi gerekirken,
Meclisin o bakanlara “Bizim çıkarttığımız kanunları neden uygulamıyorsun?” diye
hesap sorması gerekirken; pişkin pişkin bakanlar, başbakanlar sorunun ana
merkezinde, odağında kendileri olmalarına rağmen sanki sorunu başkaları
yaratmış gibi çözmeye uğraşıyorlar. Zaten AKP iktidarlarının takdir ettiğim en
büyük başarısı önce bir sorun yaratıp sonra o sorunu çözmek için çabalayarak iş
yaptıklarını zannetmek ve bunu da halka yutturmak.
Değerli arkadaşlar, şimdi, yapılması
gereken iş, verilen sözleri yerine getirmektir. Çalışma Bakanı taşeron kanununu
çıkartmak için bu işçilerin haklarını beş yıldır gasbetmiştir, vermemiştir.
Şimdi, bu konudaki araştırma önergesi son derece yerinde bir önergedir,
zamanlaması da iyidir. “Başbakan çarşamba günü TÜRK-İŞ’e gidip işçilere müjde
verecek.” diye dellâl yapıp herkesi beklentiye sokacağınıza, haksız bir şekilde
elinden aldığınız işçi haklarını teslim etmeniz gerekiyor. Yapmanız gereken bu
kanunu uygulamaktır. 
Değerli arkadaşlar, esas sorun taşeron
sisteminin kendisidir, yani sistem acımasız bir sistemdir. Düşük ücretle, iş
güvencesinden yoksun, asgari ücretin bile altında, kimi yerlerde kayıt dışı
hâle gelmiş… Yani bugün söylüyorsunuz, Maliye Bakanı olarak Bakan çıkıyor diyor
ki: “Çalışanların yüzde 48’i asgari ücretli, ekonominin yüzde 35’i kayıt dışı.”
E buralarda çalışan işçilerin hâlleri nedir? Niye hiç… İnsan değil misiniz,
vicdanınız yok mu? Biraz da çalışanları düşünün. Hep havuza para atan, devlet
kesesinden zengin ettiğiniz müteahhitleri, iş adamlarını göreceğinize; biraz da
bu ülke için alın teri döken, emek veren, ülkenin kalkınmasına katkı koyan
işçileri, emekçileri, işsizleri görseniz ya. Sıra onlara geldi mi “Bütçe
imkânları.”
Değerli arkadaşlar, YOL-İŞ Sendikasının
Hükûmete sunduğu önerinin asıl özü şuydu, dediler ki: “Siz müteahhide yani
taşerona, adamınıza, yandaş müteahhidinize ne kadar veriyorsanız onu verin, biz
bu ücreti işçilere bölüştürelim, fazla da zam istemeyeceğiz.” Hükûmet de buna
“evet” demişti ama işverenlerin, taşeron firmaların baskısına Hükûmet her zaman
olduğu gibi boyun eğdi. Beş yıldan bu yana yargıyı hiçe sayıyor, hakkı teslim
etmiyor, hukuku ayaklar altına alıyor. Bu hukuksuzluğu başlatan iktidar,
hukuksuzluğu sonlandırırken, bir şey veriyormuş gibi değil, özür dileyerek
vermesi gerekir. Yani Cumhurbaşkanının bazı davalarda, beş yıl sonra, bu kadar
acıdan sonra “Pardon.” dediği gibi, ne Çalışma Bakanının ne Başbakanın “Pardon,
yanlış yapmışız Karayolu işçileri.” demesine gerek yok, yargı kararını
uygulayın yeter.
Yüce Meclisi saygıyla selamlıyorum,
teşekkür ediyorum. (CHP sıralarından alkışlar)
BAŞKAN – Teşekkür ediyorum.
Öneri aleyhinde söz isteyen Recep Özel,
Isparta Milletvekili. (AK PARTİ sıralarından alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. Halkların
Demokratik Partisinin, Karayolları Genel Müdürlüğüne bağlı şube şefliklerinde
hizmet alımıyla yani taşeron işçisi olarak çalışan personelin örgütlü oldukları
sendikalar tarafından adlarına açılan dava neticesinde işe iade hakkında, kadro
verilmemesi dolayısıyla bir Meclis araştırması açılmasına dair vermiş olduğu
grup önerisi üzerine söz almış bulunmaktayım.
Evet, böyle bir problem, böyle bir
sorun ülkemizin gündeminde. Tabii, taşeron uygulaması ne sadece AK PARTİ
döneminde iş hayatımıza girmiş bir uygulama ne…
HAYDAR AKAR (Kocaeli) – 37 bin kişi
vardı, 650 bin kişi oldu devlette. Bizim dönemde mi girdi o da? 
RECEP ÖZEL (Devamla) – Bizden önce de
taşeron uygulaması uygulamaya girmiş ve çoğu iş yerinde gerek hizmet alımı
şekliyle gerek başka şekillerde uygulanmıştır. Tabii, bunun aksayan yanları çok
olmuştur. Aksayan yanlarını düzeltmek, evet, iktidarın görevi. Bu taşeron
işçilerle ilgili olarak birtakım düzenlemeleri özel hukuk anlamında burada
yaptık. 
HAYDAR AKAR (Kocaeli) –
Kurumsallaştırdınız taşeronu Recep.
RECEP ÖZEL (Devamla) – Bunların,
öncelikle, almış oldukları ücretlerin eksiksiz bir şekilde hesaplarına
yatırılmasına dair düzenlemeyi buradan geçirdik, sözleşmenin üç yıl yapılarak
iş garantisinin verilmesi…
İZZET ÇETİN (Ankara) – Karayolları
işçilerinin sorununa gel Recep. 
RECEP ÖZEL (Devamla) – …bunların
ücretli yıllık izinlerinin kullandırılması gibi birtakım iş güvencesi sağlayan
tedbirleri buradan geçirdik. 
Tabii, burada şöyle bir şeyi de
sizlerle paylaşmak istiyorum: Bu taşeron uygulaması, bir mahkeme karar verdi
diye hemen onların devlette kadroya alınması... İşçilerin ne şekilde kadroya
alınacağının mevzuatı var, uygulaması var. Böyle her mahkeme kararındaki
uygulamayı biz kadroya alacak olursak bunun adı “popülizm” olur, bunun adına…
İZZET ÇETİN (Ankara) – Ne popülizmi?
Yargıyı uygula. 
İDRİS BALUKEN (Bingöl) – Mahkemeyi
tanımıyor musun? 
ADİL ZOZANİ (Hakkâri) – Mahkeme
popülizm mi yapıyor?
RECEP ÖZEL (Devamla) – Bir şey daha
söyleyeceğim, 57’nci Hükûmet döneminde bir, norm kadro denilen olay çıktı değil
mi, norm kadro. Şimdi, bir belediyede bir temizlik işini bir firma aldı, dönem
sonunda, iki yıl sonra bitti. Biz burada çalışan işçileri o belediyenin norm
kadrosuna alsak, yeni gelen firma tekrar çalıştırdığı zaman… Böyle bir şey
olabilir mi yani? 
HAYDAR AKAR (Kocaeli) – O firmayı
getirmeyeceksin bir daha ya, firmayı getirmeyeceksin. Recep basmıyor ya,
anlayamamışsın, basmıyor be!
RECEP ÖZEL (Devamla) – Kaç işçiye kadro
verileceği, o işte kaç işçinin çalışacağı, standart norm kadrolar bellidir. Her
mahkeme kararını, biz kadroya geçirirsek bunun adı “popülizm” olur. Şimdi,
devlette norm kadroların ne olacağı uygulamalarıyla belli. Kamuda hangi işlerde
hizmet alımı yapılacağının öncelikle Bakanlar Kurulu kararıyla belirlenmesi
gerekiyor. Onun da en kısa sürede -inşallah- belirlenmesi gerektiğinin burada
altını çizmek istiyorum.
Artık her işte
hizmet alımı ve taşeron uygulaması yapılamayacak, hangi işlerde yapılacağı
Bakanlar Kurulu kararıyla belirlenecek. Yardımcı işler ile asıl işler arasında
net bir hat olmadığı, net bir ayrım olmadığı için yaşanan karmaşa yargıya
intikal etti. Evet, ortada bazı yargı kararları var. Bu yargı kararlarının
hangi hükümle verildiği, hangi şeylerde nasıl bir uygulama yapılacağı, bu
kararların nasıl yerine getirileceği, burada mağdur olan işçilerin
mağduriyetinin nasıl giderileceği noktasında bir çalışma da Hükûmet tarafından
yapılmaktadır.
HAYDAR AKAR
(Kocaeli) – Karayollarında yardım işçiyedir ya. Asıl iş nedir, yardımcı iş
nedir? Yemektir yardımcı iş; asıl iş yol tamiridir, yol yapımıdır.
RECEP ÖZEL
(Devamla) – Bu, mahkeme kararlarının hiçbir zaman uygulanmayacağı anlamında da
değildir. Hangi usulle, hangi yöntemle… Burada eğer mağdur edilen işçi
arkadaşlarımız, kardeşlerimiz varsa bunlarla ilgili de düzenleme yapılmaktadır.
Asıl iş nedir, yardımcı iş nedir; burada bir çalışmayı Bakanlık yapmaktadır.
Kısa süre içerisinde bunlarla ilgili bir düzenleme gelecektir. Bundan dolayı da
herkesin müsterih olmasını arzu ediyoruz.
Biraz önce MHP
Grubu adına konuşan Alim Işık Bey “Evet, biz bu sorunları burada konuşuyoruz,
biraz sonra iktidar temsilcisi gelecek ‘Zamanımız yok, vaktimiz yok; daha acil
işlerimiz var.’ diyecek ve bunun lehinde olmayacak.” diye bir cümle sarf etti.
Biz bu işi, taşeron işçiler sorununu önemsiyoruz, önemli bir konu.
İZZET ÇETİN
(Ankara) – Siz yarattınız Recep, siz.
RECEP ÖZEL
(Devamla) – Bu, dar, sıkışık bir zamana bırakılmayacak kadar da önemli. Meclis
on beş gün sonra kapanacak, 5 Nisan itibarıyla kapatmayı planlıyoruz.
Verdiğiniz bu araştırma önergesi öyle on beş günde, on günde çözüme kavuşacak
bir mesele de değil, bunu önümüzdeki dönemde daha geniş bir…
Alim Işık Bey
bir şeyden daha bahsetti: “Evet, biz bu sorunu buraya getiriyoruz iktidar
bunları çözsün diye.” Evet, iktidar bu sorunları çözecek, çözmeye de azmetti.
Seçime iki ay kala hâlâ “Biz iktidar olamayacağız, AK PARTİ iktidar olacak, ona
biz yol gösteriyoruz.” diyorsa…
HAYDAR AKAR
(Kocaeli) – Merak etme Recep, biz geliyoruz, 7 Haziranda biz çözeceğiz, sen
üzülme.
RECEP ÖZEL (Devamla) – …biz de onlara
teşekkür ediyoruz kendilerinin iktidara gelmek gibi bir niyetleri olmadığından
dolayı, bize yol gösterdikleri için, bu sorunları çözmemiz için bize fırsat
tanıdıkları için. Daha başka neler varsa da Meclis kürsüsüne getirip hepsini AK
PARTİ Hükûmeti, AK PARTİ iktidarı çözer diyorum. 
HAYDAR AKAR (Kocaeli) – Hangisi?
Davutoğlu mu, Erdoğan Hükûmeti mi, hangisi?
RECEP ÖZEL (Devamla) - Grup önerisini,
biraz önce belirttiğim gerekçelerden dolayı… 
HAYDAR AKAR (Kocaeli) – Hangisi,
Davutoğlu mu, Erdoğan mı çözecek, yoksa Bülent Arınç mı çözecek?
RECEP ÖZEL (Devamla) - Önümüzde, bakın,
47 bin öğretmeni ilgilendiren kadro sorununu çözeceğiz, doğumla ilgili birtakım
çocuk yardımlarını görüşeceğiz, kamuoyunu yakından ilgilendiren meseleleri
görüşeceğiz. 
HAYDAR AKAR (Kocaeli) – Davutoğlu mu,
Erdoğan mı, hangisi?
RECEP ÖZEL (Devamla) - Ondan dolayı,
gündemimiz gerçekten bu haftalık yoğun.
İnşallah, 25’inci Dönemde bunları
görüşmek ümidiyle diyorum, hepinize saygılar, sevgiler sunuyorum efendim. (AK
PARTİ sıralarından alkışlar)
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı.
Grup önerisini oylarınıza sunacağım,
karar yeter sayısı arayacağım. 
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum.
 Kapanma
Saati: 15.16 
ÜÇÜNCÜ OTURUM
Açılma Saati:
15.26
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Üçüncü Oturumunu açıyorum.
Halkların Demokratik Partisi grup
önerisinin oylamasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım.
Elektronik cihazla oylama yapacağız.
Üç dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar
yeter sayısı vardır, önerge kabul edilmemiştir.
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme alacağım
ve oylarınıza sunacağım:
2.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Manisa Milletvekili Erkan Akçay ve arkadaşları tarafından,
engellilerin istihdam sorununun araştırılarak alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (10/783), ön görüşmelerinin Genel Kurulun 23
Mart 2015 Pazartesi günkü birleşiminde yapılmasına ilişkin önerisi
23/03/2015
Türkiye Büyük Millet Meclisi Başkanlığına
Danışma Kurulunun 23 Mart 2015
Pazartesi günü (bugün) yaptığı toplantısında, siyasi parti grupları arasında oy
birliği sağlanamadığından grubumuzun aşağıdaki önerisini İç Tüzük'ün 19'uncu
maddesi gereğince Genel Kurulun onayına sunulmasını arz ederim.
Saygılarımla.
 Oktay
Vural
 İzmir

MHP Grup Başkan Vekili
Öneri:
Türkiye Büyük
Millet Meclisi gündeminin, Genel Görüşme ve Meclis Araştırması Yapılmasına Dair
Öngörüşmeler kısmında yer alan, Manisa Milletvekili Erkan Akçay ve
arkadaşlarının (10/783) esas numaralı, engellilerin istihdam sorununun
araştırılarak alınması gereken önlemlerin belirlenmesi amacıyla verdiği Meclis
araştırması açılması önergesinin 23/03/2015 Pazartesi günü (bugün) Genel
Kurulda okunarak görüşmelerinin bugünkü birleşiminde yapılması önerilmiştir.
BAŞKAN –
Milliyetçi Hareket Partisi grup önerisi lehinde söz isteyen Erkan Akçay, Manisa
Milletvekili. (MHP sıralarından alkışlar)
ERKAN AKÇAY
(Manisa) – Sayın Başkan, değerli milletvekilleri; engelli vatandaşlarımızın
istihdam sorunlarının tespiti ve çözülmesi amacıyla Milliyetçi Hareket Partisi
olarak verdiğimiz Meclis araştırması önergesi hakkında Milliyetçi Hareket
Partisi Grubu adına söz aldım. Muhterem heyetinizi saygıyla selamlıyorum.
Değerli milletvekilleri, modern
devletin en önemli görevlerinden biri engelli bireylerin haklarını geliştirmek,
yeteneklerini ve potansiyellerini geliştirmesini sağlamak ve onların eşit
fırsatlara sahip olmalarını güvence altına almak ve engellilerimizin ekonomik
ve sosyal refahını sağlamaktır. Ancak, ülkemizde engellilerle ilgili hizmetler
farklı kurum ve kuruluşlar tarafından yerine getirilmektedir ve bunlar arasında
bir iş birliği ve koordinasyon da yoktur. Bu nedenle, ülkemizde yaklaşık 10
milyon engelli vatandaşımız eğitimden sağlığa, istihdamdan ulaşıma kadar her
alanda onlarca sorun yaşamasına rağmen bir türlü engellilerle ilgili bir millî
politika oluşturulması sağlanamamıştır. 
Türkiye’de engellilerle ilgili olarak
en son çalışma, Devlet İstatistik Enstitüsü tarafından, Milliyetçi Hareket
Partisi iktidarında yapılan Türkiye Özürlüler Araştırması 2002 çalışmasıdır. On
üç yıllık AKP iktidarında engellilerle ilgili geniş kapsamlı bir araştırma
yapılmamıştır. Sadece 2010 yılında Engelliler Veri Tabanındaki engelli
vatandaşlarımızla ilgili Engellilerin Sorun ve Beklentileri 2010 çalışması
yapılmıştır. Kadın ve aileden sorumlu bakanlar ile Aile ve Sosyal Politikalar
Bakanlıkları açıklamalarında işte bu 2002 yılında engellilerle ilgili yapılan
çalışma sonuçlarını kullanmaktadırlar ve o çalışmalara dayanmaktadırlar.
Dolayısıyla, Aile ve Sosyal Politikalar Bakanlığı yetkilileri sorumluluk
alanındaki engelli vatandaşların sayısını, engel durumunu, eğitim, sağlık ve
istihdam durumunu bilememektedirler.
Engelli örgütlerinin devlet desteğiyle
hayata geçirmek istedikleri projeler ise “Kaynak yok.” gerekçesiyle geri
çevrilmektedir. Aile ve Sosyal Politikalar Bakanlığı bina ve araç kirasına
milyonlarca lira harcayacağına öncelikle Engelli ve Yaşlı Hizmetleri Genel
Müdürlüğünün bütçesini artırmalıdır. Özellikle son haftalarda kamuoyuna
yansıyan Aile ve Sosyal Politikalar Bakanlığı hizmet binası için aylık 850 bin
lira, yıllık 10 milyon 200 bin lira bir kira ödemesi yapılmaktadır ve bu
binanın sahibi Bayraktar İnşaat, bu kira bedelinin de çok düşük olduğunu
söyleyebilmektedir. Oysa 10 milyon 200 bin lira bir bakanlık için gerçekten
büyük bir rakamdır.
2002 yılında yapılan araştırma
sonuçlarına göre ülkemizdeki engelli nüfusun toplam nüfusa oranı yüzde 12,29’dur.
Dolayısıyla, ülkemizdeki engelli vatandaşlarımızın sayısı 10 milyonu geçmiştir.

Engelli vatandaşlarımızın en önemli
sorunlarından birisi de işsizliktir. Engellilerin yüzde 77,8’i iş gücüne dâhil
değildir. 2013 ÖMS, yani Özürlü Memur Sınavı verilerine göre 6.121 boş kadro
için 126.175 engelli başvuru yapmış ve 5.926 engelli vatandaşımız
yerleştirilmiştir.
Ülkemizde engellilere yönelik istihdam
politikaları büyük ölçüde kota tekniğine dayanmaktadır. Kota tekniği, istihdam
aşamasına yönelik olmakla beraber istihdam öncesi engellilerin korunması hep
ihmal edilmektedir. 657 sayılı Devlet Memurları Kanunu’nun 53’üncü maddesine
göre kamuda çalıştırılması gereken engelli memur oranı yüzde 3’tür. Devlet
Personel Başkanlığının 1 Ocak 2015 verilerine göre, kamuda çalışan memur sayısı
2 milyon 16 bin 768’dır. Kamuda çalıştırılması gereken engelli memur kontenjanı
ise 60.371’dir. Kamuda çalışan engelli memur sayısı ise 36.165 kişidir. Yani
24.566 engelli memur kontenjanı boştur. Türkiye Büyük Millet Meclisi Genel
Sekreterliği, Cumhurbaşkanlığı, MİT Müsteşarlığı, Merkez Bankası, Ziraat
Bankası, Halk Bankası ile mahallî idareler kadro pozisyonları da bu sayılara
dâhil değildir. Engelli memur kontenjanına bu kanunun uygulamasından sorumlu
Çalışma ve Sosyal Güvenlik Bakanlığı ile Aile ve Sosyal Politikalar Bakanlığı
dahi uymamaktadır. Yani 2 bakanlık, bu kanun hükümlerine, engelli
vatandaşlarımızın istihdamına ilişkin şartlara ve kanun emirlerine
uymamaktadır. Devlet Personel Başkanlığının bağlı bulunduğu Çalışma Bakanlığında
73 kişilik engelli memur kadrosundan 59’u boştur, Aile ve Sosyal Politikalar
Bakanlığında 47 engelli memur kontenjanı hâlen boştur.
Engelli istihdamıyla ilgili bir başka
sorun da cinsiyet eşitsizliğidir. Devlet Personel Başkanlığının verilerine göre,
kamudaki engelli 36.165 memurun 28.184’ü erkek memurken sadece 7.981’i
kadındır. Dolayısıyla, engelli personel istihdamında kadınlar yeterince yer
alamamaktadır. İş Kanunu’nun 30’uncu maddesine göre, işverenler 50 veya daha
fazla işçi çalıştırdıkları özel sektör iş yerlerinde yüzde 3 özürlü işçi, kamu
iş yerlerinde ise yüzde 4 engelli işçi çalıştırmak zorundadır. Kamuda
çalıştırılması gereken engelli işçi kontenjanı 13.525 kişidir. Kamuda çalışan
engelli işçi sayısı 12.515, boş engelli kontenjan sayısı 1.010’dur. Özel
sektörde çalıştırılması gereken engelli kontenjanı ise 102 bin kişidir ancak
Ağustos 2014 verilerine göre, kamu ve özel sektörde çalışan engelli işçi sayısı
91.378 kişidir ve aradaki fark 10.622 boş işçi kontenjanıdır. Dolasıyla, AKP Hükûmeti
2010 yılının başında bu yılın engelliler yılı olacağını iddia ederek kamudaki
açık kadroların tamamının doldurulacağı sözünü vermişti. Ancak görüldüğü gibi,
kamuda dahi engelli kontenjanının büyük bölümü boştur. 
İş Kanunu kapsamında engelli işçilerin
istihdamından Türkiye İş Kurumu Genel Müdürlüğü yetkili ve sorumludur. Ancak
Türkiye İş Kurumu, piyasa iş gücü sunma görevini yürütememekte, sadece
kendisine gelen talepler doğrultusunda istihdam görevini sürdürmeye
çalışmaktadır. 50’den fazla işçi çalıştıran iş yerleri genel olarak büyük
kentlerde ve özellikle sanayi ve hizmet sektörünün gelişmiş olduğu yerleşim
bölgelerindedir. Kırsal bölgelerde ve az gelişmiş yörelerde 50’den fazla işçi
çalıştıran iş yerlerinin az olması nedeniyle bu yörelerde yaşayan özürlüler
kota sisteminden faydalanamamaktadır. Engelli işçi çalıştırma yükümlülüğüne
uymayan işveren veya işveren vekiline çalıştırmadığı her engelli işçi ve
çalıştırmadığı her ay için İŞKUR tarafından 1.900 lira idari para cezası
uygulanmaktadır. Bu ceza miktarı caydırıcı olmadığı için, işveren engelli
çalıştırma yerine para cezası ödemeyi tercih etmektedir.
Engellilerin istihdamında en önemli
yöntemlerinden biri de korumalı iş yerleridir. Korumalı iş yeri, iş gücü
piyasasına kazandırılması güç olan zihinsel veya ruhsal engellilere mesleki
rehabilitasyon sağlamak ve istihdam oluşturmak amacıyla, devlet tarafından
teknik ve mali yönden desteklenen ve çalışma ortamı özel olarak düzenlenen iş
yerleridir.
Değerli milletvekilleri, konuşma
süremin bitmek üzere olduğu bu saniyelerde, iktidar partisine ve Hükûmete,
hazır bu torba kanunları görüştüğümüz bu süreçte, engelli vatandaşlarımızın
istihdamı için, bu torba kanunda hemen, derhâl, bugün veya yarın, Meclis
çalışmaları bitmeden bir düzenleme yapabiliriz, engelli vatandaşlarımızın
istihdamı için bu düzenlemeleri yapmaya Hükûmeti davet ediyorum.
Bu düşüncelerle araştırma önergemizin
kabulünü diler, hepinize saygılar sunarım. (MHP sıralarından alkışlar)
BAŞKAN – Teşekkür ediyorum. 
Öneri aleyhinde söz isteyen Gürsoy
Erol, İstanbul Milletvekili. (AK PARTİ sıralarından alkışlar)
GÜRSOY EROL (İstanbul) – Sayın Başkan,
değerli milletvekilleri; Milliyetçi Hareket Partisinin, engelli istihdamının
tespiti ve yaşadığı sorunların çözümüyle alakalı vermiş olduğu araştırma önergesi
üzerine, AK PARTİ Grubu adına, aleyhinde söz almış bulunmaktayım. Bu vesileyle
hepinizi saygıyla selamlıyorum.
Öncelikle, tabii, engelli dediğimiz
zaman, insanlık tarihi kadar eski bir olgu, eski bir kavramı konuşuyoruz.
Toplumun, daha doğrusu insanlık tarihinin ilk zamanlarında “engelli” denildiği
zaman âdeta bir korku oluşturmuş, ilk çağlarda baktığınız zaman engelli doğan
çocuklar öldürülmüş, katledilmiş ve dolayısıyla büyük zulümlere uğramış, ta ki
özellikle yüce Kitabımızın, hakkında ayet inmesine kadar vesile olan
engellilikle ilgili ve daha sonra yüce Peygamberimiz’in de yapmış olduğu
uygulamalarla ilgili, engellilerin toplumda nerede olması gerekir ve
dolayısıyla nasıl değer verilmesi gerekir, bu konuda ciddi uygulamalar
başlamıştır.
Günümüze gelir isek Türkiye Cumhuriyeti
olarak, kuruluşundan bu yana engellilerle ilgili birçok konuda adımlar atılmış
ama kurumsal anlamda ilk hamlenin merhum başbakanlarımızdan Necmettin Erbakan
Hocamızın o dönemde Özürlüler İdaresi Başkanlığını kurarak -ilk ciddi, yasal
anlamda, bir kurum anlamında- oluştuğunu görüyoruz. Daha sonrasında, AK PARTİ
hükûmetleri döneminde, benim de içinde bulunduğum 2005 yılında, Engelliler
Yasası’yla beraber Türkiye ilk defa engeliler konusunda ciddi anlamda bir
yasaya kavuştu ve bu noktada bundan sonraki çalışmalar daha artık yasa
çerçevesinde yapılmaya başlandı.
Tabii, engelliler adına kim bir adım
atmışsa, geçmiş dönemden bugüne kadar kim bir hamle yapmışsa ben hepsini burada
da saygıyla anıyorum, teşekkür ediyorum engelliler adına.
Öncelikle, istihdamın tespitinden önce
en önemli konunun eğitim konusu olduğunu düşünüyorum ki Engelliler Yasası’nda
da biz eğitim konusunu en ön plana aldık. Geçmiş dönemlerde “yeşil kartlılar”
ve “BAĞ-KUR’lular” dediklerimiz, özel eğitim hizmetlerinden yararlanamıyordu.
Öncelikle Millî Eğitim bütçesini alarak yeşil kartlıları ve BAĞ-KUR’luları da
bu kapsam içine aldık ve o günlerde 20 binlerde olan bu sayı… Bugün özel
eğitim, rehabilitasyon merkezlerinde eğitim alan kişilerin sayısı 200 binlerin
üzerinde. Keza, bütçeye de konan bu rakamla beraber Millî Eğitim bütçesinden
artık bu karşılanmakta. Çünkü, eğitim her şeyin başı. Eğitim olmadıktan sonra,
tıpkı sağlıklı bireylerde olduğu gibi engelli kişilerde de herhangi bir şekilde
bir şey yapabilmek, sağlıklı bir şey yapabilmek mümkün değil.
Dolayısıyla, bu hamlenin ötesinde,
okullarımızda eskiden servis ve yemek sıkıntısı yaşıyorlardı. Bu hizmeti de AK
PARTİ hükûmetleri döneminde getirdik ve dolayısıyla şu anda millî eğitimde de
engelliler yaklaşık 25 binlerden 50 bini geçen sayılarda -en son rakamı
almadım- ciddi bir şekilde okullara devam ediyorlar. Kaynaştırma eğitimiyle,
keza, aynı şekilde çocuklarımız engelli-engelsiz bir arada eğitim
faaliyetlerine devam ediyorlar.
Eğitimle beraber istihdam sorunu… Tabii
ki, engellilerin öncelikle istemiş olduğu konu: Toplumda insan onuruna yakışır
bir şekilde yer almak. Bununla ilgili -yasada koyduğumuz gibi- ayrımcılığa hem
ceza hem de adli para cezası koyduk. Engelliler adına yapılacak herhangi bir
işlemin ayrımcılık olmayacağını halkımızla beraber 2010 yılındaki referandumla
çıkarmış olduk.
Bu arada, 2005 yılında çıkarmış
olduğumuz Engelliler Yasası’nı da Meclisimizde tüm grupların ortak kararıyla ve
ortak desteğiyle çıkarttığımızı, Mecliste tüm yasaların, keşke, bu şekilde,
hep birlikte, ortak ve uyum içerisinde çıkmış olabileceğini, çıkmış olması
gerektiğini de özellikle arzuladığımı ifade etmek istiyorum.
Engellilerin istihdamı konusunda
attığımız en önemli adımlardan birisi “Engelli KPSS sınavı” dediğimiz memur seçme
sınavını ayırarak, 2012 yılında, dünyada bir ilk olan engelli KPSS’sine
başlamış olduk. Ve bu yolla da, 2002 yılında kamuda engelli sayısı 5 bin
küsurken şu anda 35 bine yaklaşmış durumda. Hâlâ açığımız var ama hemen
önümüzdeki dönemde, nisan alımıyla beraber ve her yıl yapılan bu alımlarla
beraber bu açığı kapatacağız.
Engelli probleminin çözümünde hep
birlikte, el ele vererek bu problemleri çözeceğiz. İktidar üzerine düşenleri
muhakkak ki yapıyor, yapacak ama muhalefetin de bu konuda yapıcı önerileriyle
engellilerin toplum hayatında daha çok yer almasını ve toplum hayatında
istihdama daha çok katılmasını hep birlikte sağlayacağız.
 Engelli işçilerde de 2002’de 10
binlerde olan sayı şu anda 30 binleri geçmiş durumda ve dolayısıyla bu sayıyı
da hep birlikte daha fazla artıracağız. Çünkü engelliler evlerine kendi
kazandıkları rızıklarını götürmek istiyorlar, ayaklarının üstünde durarak
ailelerini geçindirmek istiyorlar. Devletin temel görevlerinden biri de bu.
Tabii, sosyal yardımlarda,
çalışamayacak durumda olan -eğitim seviyesi itibarıyla olsun, kendi bulunduğu
sağlık durumu açısından olsun- kişilere sosyal yardımlar noktasında 2005
yılında getirmiş olduğumuz evde bakım hizmetiyle… Bu sayı ilk defa şu anda
-2005 yılında getirmiştik - 500 bini aştı ve bu noktada bir asgari ücreti, evde
bakıcısına ödenen bir parayı konuşuyoruz, çok ciddi bir bütçeyi konuşuyoruz.
Bu noktada, farkındaysanız, engelliler daha çok sokağa çıkmaya başladı,
daha çok toplum hayatına katılmaya başladı.
Bundan sonrası için de engelliler adına
en önemli sorunlarımızdan biri olan ulaşılabilirlik konusunu da hep birlikte el
ele vererek çözeceğiz. Niye hep birlikte diyorum? Çünkü Türkiye’deki
belediyeler bu noktada, hangi parti olursa olsun, atacağı adımlarla
engellilerin her türlü hizmete ulaşma hakkına daha çok yardımcı olacaklar. Bu
noktada kim bir taş üzerine taş koyuyorsa ben tekrar her birine teşekkürlerimi
iletiyorum ama bu problem sadece iktidarın değil hepimizin problemi. Tüm
belediyeler el ele verecek ve bu noktada, engellilerin toplum hayatında daha
çok hizmete ulaşması noktasında elinden ne geliyorsa bu gayreti sarf edecek.
Burada, toplu taşıma olsun, sosyal alanlar olsun, kamu binalarına giriş olsun,
hepsini kastediyorum.
Ben bu noktada daha iyi günlerin
ülkemizi beklediğini, engellilerin bu noktada bütün yaşadığı problemleri
iktidar olarak hep birlikte, beraberce çözeceğimize inanıyorum. Özellikle
kurucu Genel Başkanımız, Cumhurbaşkanımız Sayın Recep Tayyip Erdoğan’a, 2005
yılında Türkiye’ye ilk defa böyle bir yasayı kazandırdığı için, engelliler
adına ne zaman bir şey geldiğinde destek verdiği için, keza şu anki
Başbakanımıza da ve bu noktada, engelliler konusunda desteklerini esirgemeyen
muhalefetin değerli mensuplarına da ayrı ayrı teşekkür ediyorum.
Biz istiyoruz ki engelli-engelsiz diye
bir ayrım olmadan ülkemiz daha çok istihdama katılsın ve engelliler üretime
daha çok katılsın, hep birlikte üretelim, Türkiye -100’üncü yılında- 2023’e
giderken dünyanın ilk 10’u içerisinde hep birlikte olalım. Engellilerin
yapabileceği çok şey var, bunları da toplum hayatında hepimiz gittiğimiz zaman
görüyoruz. Bunu yapabilmek için sadece engellilerin önündeki engelleri
kaldırmak yetiyor. Neler yapabildiğini, neler üretebildiğini basında da
izliyoruz, toplumda da hep birlikte takip ediyoruz. Bu noktada, hep birlikte
sevgiyle ve yeter ki insan onuruna yakışır bir şekilde engellilere destek
verelim ve hep birlikte ülkemizi çok daha güzel günlere taşıyalım. Bu noktada,
en azından böyle bir konuyu gündeme getirme fırsatı tanıdığı için Milliyetçi Hareket
Partisi Grubuna da ben teşekkürlerimi sunuyorum. Bu noktada, önümüzdeki
günlerde böyle bir komisyonun kurulması, çalışması, yeterli süremizin de
olmayacağı düşüncesiyle, çıkması gereken yasaların da bir an önce çıkması, 5
Nisan itibarıyla çalışma kararımız sonrasında Meclisimizin de tatile gireceği
düşüncesiyle, bu noktada, komisyonun kurulamayacağı noktasında aleyhinde
konuşmuş oldum. İnşallah, engelliler adına çok daha güzel hizmetleri 25’inci
Dönemde de, bundan sonraki günlerde de hep birlikte yapacağımıza inanıyorum.
Yüce heyetinizi sevgiyle, saygıyla
selamlıyorum.
Hayırlı günler diliyorum. (AK PARTİ
sıralarından alkışlar)
BAŞKAN – Teşekkür ediyorum.
Öneri lehinde söz isteyen Aytuğ Atıcı,
Mersin Milletvekili. (CHP sıralarından alkışlar)
AYTUĞ ATICI (Mersin) – Teşekkür
ederim Sayın Başkan.
Değerli milletvekilleri, engelli vatandaşlarımızın istihdam
sorunlarının tespiti ve çözüm önerilerinin geliştirilmesi amacıyla Meclis
araştırma komisyonu kurulmasıyla ilgili olarak verilen önergeyle ilgili grup
önerisinin lehinde Cumhuriyet Halk Partisi Grubu adına söz almış bulunuyorum.
Siyasi kariyerlerini ve kazanımlarını hiç kimsenin gölgesine borçlu olmayan
milletvekillerini saygıyla selamlarım.
Değerli arkadaşlar, engellilerin istihdam sorunlarıyla
ilgili araştırma komisyonu kurulması için bir teklif verildi. Böyle bir
ihtiyacın bulunması bile bir Hükûmet için en büyük ayıptır. Gerçekten, on iki
yıldır görevde olan bu Hükûmetin engellilerle ilgili sorunları çözemediği için
böyle bir araştırma komisyonu kurulmasının istenmesinden dolayı kendimi iyi
hissetmiyorum. 
Şimdi sizlere bir soru soracağım, çoktan seçmeli bir soru:
On iki yıldır tek başına iktidar olan ve kendini her şeye muktedir gören,
liderini sözüm ona “dünya lideri” olarak tanımlayan bir Hükûmetin engellilerin
sorununu çözememesinin nedeni nedir?
a) : Engellileri önemsemiyordur.
b) : Engellilerin sorunlarını kullanıyordur. 
c) : Bu sorununun çözümünde herhangi bir menfaati yoktur. 
d) : Beceriksizdir. 
e) : Yukarıdakilerin hepsidir.
Şimdi, engellilerin önünde engel olarak duran bir
Hükûmetimiz var. (CHP sıralarından alkışlar) Engellilerin önünde engel olarak
durmayın. Gölge etmeyin, başka ihsan istemez. Engelliler sizden lütuf
istemiyorlar değerli arkadaşlarım. Engelliler “Bize lütfedin.” demiyorlar. Engelliler,
onlara acınmasını istemiyorlar; “Vah, vah”, “Tüh, tüh” denmesini istemiyorlar.
Peki, ne istiyor engelliler? Engelliler sadece ve de sadece yasal haklarını
istiyorlar, her vatandaş gibi özgür ve eşit bir birey olarak kabullenilmek
istiyorlar ve engelli sorunlarının engelli sorunu olarak değil, bir insan hakkı
sorunu olarak algılanmasını istiyorlar. Yani, onlar acınarak bir iş yapılacaksa
hiç yapılmasın çok daha iyi diyorlar. Peki, onlar bunu istiyorlar, siz ne
yapıyorsunuz? Bakanınız çıkıyor, görme engelli bir vatandaşa diyor ki: “Hem
körsün hem sana iş verdik, daha ne istiyorsun?” Şimdi, böyle bir zihniyetin
ürünü olan bu Hükûmetten engellilerin bir şey beklemesini ben istemiyorum, bir
beklenti içinde olup da hayallerinin yıkılmasını istemiyorum.
Başka ne
yapıyorsunuz bu engellilere? Yalova’da bilerek, engelli olduklarını bilerek
bunlara oy kullandırıyorsunuz. Sonra, Yalova’da seçimi az bir farkla
kaybettiğinizi de anlayınca “Vay efendim, bunlar engelliydi, oy kullanmaya
ehliyetleri yoktu.” deyip seçimi iptal ettiriyorsunuz, yine engelli
vatandaşlarımızı siyasi emellerinize alet ediyorsunuz. Yani, yardım
etmiyorsunuz, bari onların hayalleriyle oynamayın. Yardım etmiyorsunuz, bari
onları kullanmayın, onları üzmeyin.
Engellilerin
sorunları zaten yığınla, bu sorunlar yetmiyormuş gibi bir de onların yasal
hakkı olan yani Türkiye Büyük Millet Meclisinin engellilere vermiş olduğu
hakları kullanmasını da engelliyorsunuz. İşe yerleştirme işlemlerini
yapmıyorsunuz. Bakın, bir muhalefet milletvekili olarak benim fikrim değil, bu
yüce Meclisin çıkardığı kanuna göre 50 işçiden fazla çalıştıran özel kurumlar
yüzde 3, devlet kurumları yüzde 4 engelli çalıştırmak mecburiyetinde. Peki, bu
düzenlemeye rağmen, bu kadar amir bir hükme rağmen Türkiye’de kaç engelli çalışıyor
biliyor musunuz? Sayısı 100 bini geçmiyor. Daha da acı bir şey, istatistikler
şunu gösteriyor ki: Çalışabilecek durumda olan –bakın bütün engellileri
kastetmiyorum, çalışamayacak durumda olanlar var- ve ekmeğini kazanabilecek
olan her 5 engelliden 4’ü işsiz değerli arkadaşlar. Bu insanlar size diyorlar
ki: Kalkın, görevinizi yapın. Bakın, hadi özel sektöre bazen kızıyorsunuz,
konuşmam artık onlarla, küstüm, oynamam diyorsunuz ama dönüp kamuya bakınız.
Kamuda boş engelli kadrolarına baktım. İşçi kadrolarının binden fazlası boş
kamuda, memur kadrolarının yaklaşık 25 bin tanesi boş. Şimdi, arkadaşlar,
engelliler diyor ki: Biz sizden iş istiyoruz, yasal hakkımızı istiyoruz
kardeşim, mecbursunuz vermeye. Siz, kamuda 25 bin memur ve bin kadar işçiyi
istihdam edebilecekken, kadroları boşken bunlara görev vermiyorsunuz. Peki, ne
yapıyorsunuz bunlara? Efendim, bakım aylığı gibi, cep harçlığı gibi şeyler
veriyorsunuz sanki kendi kesenizden veriyormuşsunuz gibi. Verelim, daha
fazlasını verelim. Ancak engellilerin sizden istediği bu değil, engelliler
diyor ki: Kardeşim, bana sadaka verme. Ben hakkımla çalışmak, alın terimle para
kazanmak istiyorum. Bunlardan çok daha kötüsü ne, biliyor musunuz değerli
arkadaşlarım: Engelliler eğer şanslı olup da, birisi eğer vicdana gelip de veya
yasalara uyup da onlara iş vermeye kalkıyorsa, bu sefer çok düşük ücretlerle
çalışmak mecburiyetinde kalıyorlar. Eğer Bakan “Hem körsün hem iş verdik, daha
ne istiyorsun?” derse, o zaman diğer insanlar “Ya, engellisin, iş verdik. Ancak
bu kadar parayı hak ediyorsun.” diyebilirler.
Değerli
arkadaşlarım, engellilerin çalışma koşullarının da uygun olmadığını biliyoruz
yani işe gidiş gelişlerinde çalışma koşullarının onlar için uygun olmadığını
biliyoruz; yaşam koşullarının, yolların, kaldırımların uygun olmadığını
biliyoruz. Daha da kötüsü, sağlık koşullarının onlar için yetersiz olduğunu,
fizik tedavi ve rehabilitasyon ünitelerinin engellilerin derdine çare olacak
şekilde organize edilemediğini... Hani şu sağlıkta devrim yapıyorsunuz ya sözüm
ona, ama nerede para kazanamayacaksanız oradan elinizi çekiyorsunuz. İşte,
engellilere bunu yaptınız. Engellilerin cebinde para olmadığı için, o paraları
da ceplerinden alamayacağınız için onların sağlık sorunlarını bilerek,
isteyerek çözmüyorsunuz. Çünkü istatistikler diyor ki: “Engellilerin yüzde
44,3’ü sağlık hizmetlerinden yararlanamıyor. Engelliler, sağlıkta katkı
paylarından muzdaripler. Engelliler, protez ve ortez ücretlerinin
ödenmemesinden muzdaripler.” Başhekimleriniz genelge yayınlıyor, diyorlar ki: “Protezleri
ve ortezleri ikinci, üçüncü plana koyun, döner sermaye zarar ediyor, yoksa size
döner sermaye katkı payı veremem.” Bunun belgesini size burada gösterdim,
yakında da bunu yayınlayacağım. 
Peki, engellilerin durumu, engelli
olmaları kader mi acaba? Hayır, yine Hükûmetinizin problemi. Trafik kazalarının
sorumlusu sadece sürücüler değil, Hükûmetinizin de bunda sorumluluğu vardır,
yaptığı, yaptığını zannettiği yollar nedeniyle. Önlenebilir hastalıklar, aşıyla
önlenebilir hastalıklar; özellikle, kızamık sonrasında ortaya çıkan SSPE
hastalığının sorumlusu sizsiniz. Çocuklarımızı yeterince aşılayamadığınız için
çocuklarımız kızamık oluyorlar ve sizin Bakanınızın rakamıyla geçen yıla göre
kızamık sayısının tam 7 bin arttığını söylüyorsunuz ve bu çocukların bir kısmı
SSPE hastası olacaklar ve engelli olacaklar. Erken doğumlardaki bakım
yetersizliği, mayınları temizleyememeniz nedeniyle yarattığınız engelli ordusu,
yurt içindeki sorunların, yurt dışındaki sorunların barışçıl yollarla
çözülememesi, özellikle çözmemeniz ve bundan hem kişisel hem de çeşitli
inançsal yararlar, çıkarlar sağlamanız nedeniyle engelli yaratıyorsunuz, her
gün engelli yaratıyorsunuz. Şuraya çıkıp da “özürlü” kelimesini “engelli”ye
değiştirdiniz diye engellilerde hiçbir şey değişmedi arkadaşlar. Onun için,
kelimelerle oynamadan gelin işimizi yapalım.
Demin konuşan Sayın Milletvekilimiz
dedi ki: “Eğitim sorunu önemlidir, biz eğitim istiyoruz.” Buyurun işte, gelin
bu komisyonu kurun. Bir ay mı çalışır, iki ay mı çalışır; ne çalışsa kârdır.
Efendim, Sayın Cumhurbaşkanına teşekkür
ederken ben biraz ürperdim, efendim, dünyadaki ilk kanunu çıkardı 2005 yılında
diye. Baktım, 2012 yılında yürürlüğe girecek bir kanun çıkardınız, üç gün kala
bu kanunu ötelediniz 2015 yılına. Neydi bu kanun? Engelliler yollarda rahat
yürüsünler, Türkiye engelsiz olsun diye. Üç gün kala ertelediniz 2015’e,
arabalardaki, otobüslerdeki durumu da 2018’e ertelediniz, ötelediniz. Bundan
utanmak lazım arkadaşlar, bundan utanmak lazım.
Teşekkür ediyorum. (CHP sıralarından alkışlar)
BAŞKAN – Teşekkür ediyorum.
Öneri aleyhinde söz isteyen İsmail
Tamer, Kayseri Milletvekili. (AK PARTİ sıralarından alkışlar)
İSMAİL TAMER (Kayseri) – Sayın
Başkanım, değerli milletvekili arkadaşlarım; Milliyetçi Hareket Partisinin
engelli kardeşlerimizin istihdamıyla ilgili, problemleriyle ilgili Meclis
araştırması aleyhine söz almış bulunuyorum. Hepinizi saygıyla selamlıyorum.
Aslında, engellilik bir siyaset
üstüdür. Bizim burada siyaseten engellileri ortaya atarak birtakım tartışmalar
yapmamız bana göre yanlıştır. Toplumdaki her birey engelli olmaya da adaydır.
Bunu hiç aklımızdan çıkarmamamız gerekiyor. 
Dolayısıyla, engellilerle ilgili
değerli arkadaşım Gürsoy Erol Bey geniş olarak izah etti, ben çok
dokunmayacağım ama şunu ifade etmek istiyorum: 2005 yılında çıkardığımız 5378
sayılı Engelliler Kanunu anlamlıdır diyorum. Şimdiye kadar yapılmayan işler
yapılmıştır. Özellikle, istihdamla ilgili hem kamuda hem de özelde engellilerin
sayıları artırılmıştır. 5 bin civarında olan bu sayı bugün 35 bine çıkmıştır.
Engellilerle ilgili yapmış olduğumuz bir sürü çalışmamız söz konusudur.
Belediyelerle olan iş birliğimiz ve -onların takibinde- engellilerin hayatını
kolaylaştırmadaki çalışmalarımız devam ediyor. O açıdan şunu ifade etmek
istiyorum: Engelliler toplumda bizler için çok önemlidir ve onlar adına
yapılması gereken ne varsa tüm siyasi partilerdeki arkadaşlarımızla beraber
bunu yapabildiğimizi söylememiz gerekiyor. Bunun yanında yapmış olduğumuz
şeylerle… Engelliler önemlidir, bizim için değerlidir, çalışmalarımız devam
ediyor.
Hepinize saygı ve sevgilerimi
iletiyorum, teşekkür ediyorum. (AK PARTİ sıralarından alkışlar)
BAŞKAN – Teşekkür ediyorum.
Öneriyi oylarınıza sunuyorum...
ERKAN AKÇAY (Manisa) – Karar yeter
sayısı…
BAŞKAN – Karar yeter sayısı arayacağım.
AYTUĞ ATICI (Mersin) – Sayın Başkan…
BAŞKAN - Buyurun…
AYTUĞ ATICI (Mersin) – Sayın hatip 2005
yılında çıkardıkları kanundan bahsederek engelliler için çok şey yaptıklarını
söylüyor. 2005 yılında çıkarılan Kanun’un uygulaması 2015 yılına ertelenmiştir.
RECEP ÖZEL (Isparta) – Hayır ya, hayır,
o dediğin farklı.
MEHMET AKİF HAMZAÇEBİ (İstanbul) –
Evet, evet, ertelendi.
ERKAN AKÇAY (Manisa) – Hatta iki defa
ertelendi.
AYTUĞ ATICI (Mersin) – 2005 yılında
çıkarılan Kanun’un uygulaması 2012 yılıdır. 2012 yılında da bu 2015, belediye
otobüsleri için 2018 yılına ötelenmiştir. Bunun kayıtlara geçmesi gerekir.
RECEP ÖZEL (Isparta) – Hiç de
ötelenmedi, yanlış biliyorsun, hiç de doğru değil.
BAŞKAN – Evet, kayıtlara geçti. 
AYTUĞ ATICI (Mersin) – Engellileri de kimsenin
kandırmaya hakkı yoktur.
BAŞKAN – Teşekkür ediyorum.
MEHMET AKİF HAMZAÇEBİ (İstanbul) –
Karar yeter sayısı… 
BAŞKAN – Öneriyi oylarınıza sunacağım
ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime on dakika ara veriyorum. 
Kapanma Saati:
16.05
DÖRDÜNCÜ OTURUM
Açılma Saati:
16.16
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Dördüncü Oturumunu açıyorum. 
Milliyetçi Hareket Partisi grup
önerisinin oylanmasında karar yeter sayısı bulunamamıştı. 
Şimdi öneriyi tekrar oylarınıza
sunacağım ve karar yeter sayısı arayacağım. 
Kabul edenler… Kabul etmeyenler… 
Kâtip üyeler arasında anlaşmazlık var,
elektronik cihazla oylama yapacağız. 
İki dakika süre veriyorum. 
(Elektronik cihazla oylama yapıldı)
BAŞKAN – Sayın milletvekilleri, karar yeter sayısı vardır,
Milliyetçi Hareket Partisi Grup önerisi kabul edilmemiştir.
Şimdi, Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, Türkiye’de milletvekili genel
seçimlerinde uygulanan seçim barajı sistemi ve Siyasi Partiler Kanunu’ndan
kaynaklanan sorunların tespiti ve çözüm yollarının belirlenmesi amacıyla
23/3/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Mart 2015 Pazartesi günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi
 23/03/2015
Türkiye Büyük Millet Meclisi
Başkanlığına
Danışma Kurulunun 23/03/2015 Pazartesi günü (Bugün) yaptığı
toplantısında, siyasi parti grupları arasında oy birliği sağlanamadığından,
Grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.

 M.
Akif Hamzaçebi
 
İstanbul
 Grup
Başkan Vekili 
Öneri: 
İstanbul Milletvekili ve CHP Grup Başkanvekili M. Akif
Hamzaçebi tarafından, "Türkiye'de milletvekili genel seçimlerinde
uygulanan seçim barajı sistemi ve Siyasi Partiler Kanunu’ndan kaynaklanan
sorunların tespiti ve çözüm yollarının belirlenmesi" amacıyla 23/03/2015
tarihinde Türkiye Büyük Millet Meclisi Başkanlığına verilmiş olan Meclis
Araştırma Önergesinin (1758 sıra nolu), Genel Kurulun bilgisine sunulmak üzere
bekleyen diğer önergelerin önüne alınarak 23/3/2015 Pazartesi günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN –
Cumhuriyet Halk Partisi grup önerisi lehinde söz isteyen Gökhan Günaydın,
Ankara Milletvekili… 
Lehte söz
isteyen Hasip Kaplan, Şırnak Milletvekili. 
Buyurun Sayın
Kaplan. (HDP sıralarından alkışlar) 
HASİP KAPLAN
(Şırnak) – Teşekkür ederim Sayın Başkan. 
Cumhuriyet Halk
Partisinin seçim barajıyla ilgili sorunların tespiti ve sistemle ilgili
konularda verdiği araştırma önergesi lehinde söz aldım. Halkların Demokratik
Partisi Grubu adına hepinizi saygıyla selamlıyorum. 
7 Haziranda
önümüzde bir seçim var. Bu Parlamento iki hafta sonra tatile girecek arkadaşlar
fakat milletin iradesinin tecellisi, oylarını özgürce kullanması, adaylarını
rahatlıkla tespit etmesi için biz defalarca kanun teklifi verdik, araştırma
önergeleri verdik.
Şimdi tekrar soruyoruz: Milletin önüne
seçim barajlarını koyan 12 Eylül darbesinin getirdiği bu sistemi savunmak
ahlaki midir, hukuki midir, vicdani midir, insani midir, demokratik midir ve
adil temsili sağlamaya yönelik midir? Buradan bir tek parlamenterin, Millet
Meclisinde bir tek kişinin buna “evet” diyeceğini sanmıyorum ama 12 Eylül
darbesinin üzerinden otuz beş sene geçti, hâlâ bu sistemden nemalanma,
yararlanma, bu sistem sayesinde az oyla Parlamento çoğunluğunu ele geçirme ve
az oyla milletin oylarını çalma düzenlemesi devam ediyor. Şimdi soruyorum size:
Siz, yüzde 34,3 oy aldığınız zaman, Meclise geldiğinizde Meclisin tam tamına
yüzde 66 temsil oranında milletvekiliyle geldiniz buraya. Niye? Seçim
barajıyla. Niye? Milletin iradesiyle değil seçim hilesiyle geldiniz. Yüzde 10
barajı sistemi tıkayan, demokrasinin önünü tıkayan, faşizme götüren,
diktatörlüğe götüren, baskı yönetimine getiren bir baraj olmaktan öte
Türkiye’deki siyasetin gelişmesinin önünde en büyük engeldir. Biz bu barajların
tümden kaldırılması için Meclise kanun teklifi vermiş bir parti olarak sizlere
sesleniyoruz. Milletin iradesinden, özgürce oyunu kullanmasından, sandık başına
gitmesinden neden rahatsız oluyorsunuz? Veya hak etmediği şekilde çok az oyla
milletvekili olup bu Meclis sıralarında oturmak milletin iradesine aykırı değil
midir? Bunu sorduğumuz zaman, maalesef, AK PARTİ Hükûmeti, AK PARTİ’nin üç
dönem bu baraja sığınması… Ondan önceki sağcı, milliyetçi, muhafazakâr
koalisyonlar döneminin hepsinde bu yüzde 10 barajına sığınılmış. Bu baraj
olayı, arkadaşlar, bizim dönemimizde de kaldırılmamışsa, bu bizim ayıbımız, bir
yüz karasıdır; demokrasiye, seçime, sandığa, milletin, yurttaşın oylarının
özgürce kullanılmasına inanılmadığı içindir. Şimdi soruyorum size: Allah
aşkına, hazine yardımını 2007’den bu yana grup olarak Mecliste temsil etmemize
rağmen niye üç parti alıyor? Kenan Evren’in darbe yasasında dahi gruplar hazine
yardımı alırken, 1,5 milyar lirayı kendi aranızda paylaşırken hiç yüzünüz
kızarmıyor mu, utanmıyor musunuz, hicap duymuyor musunuz? Yani milletin parası…
BAŞKAN – Sayın Kaplan, lütfen temiz bir
dille konuşalım. Lütfen…
HASİP KAPLAN (Devamla) – Milletin
iradesini çalmaktan hicap duymayanlara “Hicap duymuyor musunuz?” denmez mi? 
İDRİS BALUKEN (Bingöl) – Hicap duymanın
temiz dille ne alakası var ya?
HASİP KAPLAN (Devamla) – Sayın Başkan,
bana hangi dille konuşacağımı siz öğretemezsiniz. Bak, bu şekilde…
BAŞKAN – Evet, ben İç Tüzük gereği
söylemek durumundayım efendim. Temiz bir dille konuşun lütfen. 
İDRİS BALUKEN (Bingöl) – Hicap duymanın
temiz bir dille çelişkisi yok ki. Ne alakası var ya!
HASİP KAPLAN (Devamla) – Yüzde 10
barajına sığınmak ahlaki değildir. “Hicap duymuyor musunuz yüzde 10 barajına
sığınmaktan?” diye soruyorum.
BAŞKAN – Genel Kurula dönün lütfen,
Genel Kurula doğru hitap edin.
HASİP KAPLAN (Devamla) – Siz
duymadığınızı söylüyorsanız söyleyin Sayın Başkan. 
Hicap duymayan var mı içinizde? 
BAŞKAN – Tutanaklara bakın, tekrar
ediyorum, temiz bir dille konuşun lütfen. 
HASİP KAPLAN (Devamla) – “Yüzde 10
barajına sığınıp hicap duymuyorum.” diyenler ayağa kalksın. “Hicap duymuyor
musunuz?” demek temiz bir dil değilse size “Oy hırsızlığı yapmayın.” diyorum. Yüzde
10 barajıyla oy hırsızlığı ahlaki değildir, demokratik değildir, milletin
iradesine uygun değildir. Bu kürsüde “Bundan hicap duymuyor musunuz?” dediğimiz
zaman sizin partili Başkan Vekiliniz beni temiz dile davet ediyor. Ben sizi
temiz siyasete davet ediyorum. Ben sizi milletin iradesine saygıya davet
ediyorum. Ben sizi sandıkta milletin önüne baraj koymamaya davet ediyorum. Ben
sizi milletin iradesinin önünde değil engel, engelleri kaldırmaya davet
ediyorum. Bunun neresi temiz değil? Hırsızlık mı temiz? Hırsızlık temiz mi? Oy
hırsızlığı temiz mi arkadaşlar? 
Bakın, 2007’den bu yana parti grubumuz
Mecliste. Darbeci Kenan Evren zamanında bile çıkan yasada parti grupları hazine
yardımı alıyordu. Peki, 1 milyar 300 milyon lira para üç parti alırken, sizin adaletiniz,
eşitliğiniz bu mudur? Soruyorum: Bundan hicap duymuyor musunuz? Hicap duymuyor
musunuz? O paraları bizim seçmenler de vermiyor mu yurttaş olarak, hazineye
parası vergi olarak girmiyor mu? Giriyorsa o yurttaşın hazineye giren parasını
niye HDP Grubu alamıyor? Soruyorum size: Bundan hicap duymuyor musunuz? Sayın
Başkan, siz bunda hangi temiz dili arıyorsunuz? 
İDRİS BALUKEN (Bingöl) – Genel Kurula
hitap et! Bırak Sayın Başkanı.
HASİP KAPLAN (Devamla) - Size temiz dil
hangisi… Nasıl uyarırsınız beni? Bunu lütfen geri alınız.
BAŞKAN – Sayın Kaplan, İç Tüzük’ün
67’nci maddesi çok açık.
HASİP KAPLAN (Devamla) - Sayın Başkan,
yüzde 10 barajına sığınanların hepsinin temiz dille konuşması lazım.
BAŞKAN - Hangi kelimeleri konuştuğunuzu
tutanakları alırsınız bakarsınız. Uyarmak durumundayım ben. 
HASİP KAPLAN (Devamla) – Oy hırsızlığı,
hicap duymak, utanmak demektir, ar demektir, haya demektir… 
İDRİS BALUKEN (Bingöl) – Hicap duymanın
temiz dille hiçbir alakası yok. Hicap duymanın temiz dille ne alakası var? 
BAŞKAN – Hayır, hayır, hicapla ilgili
değil. 
İDRİS BALUKEN (Bingöl) – Utanmak, hicap
duymak, bunlar kirli bir dil değil yani. Bu kürsüden neler müdahale ediliyor!
HASİP KAPLAN (Devamla) – … utanmak
demektir, ahlak demektir, dürüstlük demektir, insan olmak demektir. Ben buna
davet ediyorum Meclisi; bunda ne var? Yüzde 10 barajını kaldırmaya davet
ediyorum. “Bundan utanın.” diyorum “Hicap duyun.” diyorum. Ahlaki bir çağrıda
bulunuyorum. Bundan daha güzel ne var arkadaşlar? Niye Kenan Evren’in
darbesine, seçimine, barajına bu kadar sıkı sıkıya sarılıyorsunuz? Yani
darbeden bu kadar medet ummak, bu kadar antidemokratik, dünyada, Avrupa’da
olmayan bu barajları savunmak kime ne kazandırır? Ayıptır ya! Ayıptır, ayıptır!
Milletin iradesiyle dalga geçmeyin. Hele “Sandıktan çıktık.” falan değil, siz
sandıktan değil, kaostan çıkıyorsunuz, gerilimden çıkıyorsunuz, seçim
hilesinden çıkıyorsunuz, adaletsiz seçim sisteminden çıkıyorsunuz. Vallahi de
billahi de seçimde yüzde 10 baraj olmasa bu partiler, bu Meclisin bütün rengi 7
Haziran günü değişir. Şu baraj olmasa 8 Haziran sabahı bu Parlamentoda başka
partiler oturur.
Bakın, hepiniz eğilim yoklaması için 7
Hazirana kadar bekliyorsunuz; 29’unda CHP’nin bir kısım illerde ön seçimi var,
MHP, aynı şekilde eğilim yoklamasını yapıyor, partimiz adaylarla ilgili
çalışmayı yapıyor.
Şimdi davet ediyoruz sizi, mademki
Anayasa’nın geçici bir maddesiyle bunu değiştirmek mümkün, gelin araştırma
önergesine destek verin. Olmuyorsa ahlaki bir çağrıda bulunuyorum, gelin
milletin önündeki barajları kaldıralım, bir geçici anayasa maddesiyle seçim
barajını indirelim seçime gidelim. Seçime gidelim ki halk istediği partiye,
istediği düşünceye, istediği adaya oy versin. Türkiye’ye yaraşacak olan budur.
Bu darbe yasaları, seçim sistemi hicap duyulacak bir şeydir. Hicap duyulmasını
talep etmek Halkların Demokratik Partisiyle en kibar kelimedir. Hırsızlık,
hırsızlık diyoruz! Yurttaşın oyunu çalmayın kardeşim; çalmayın, çalmayın, yeter
ya, yeter! Bu seçimi doğru dürüst yapın. Milletin özgürce milletvekilleri
seçilsin, kendi sandığından kendi istediği aday seçilsin. Niye yüzde 10 barajı
koyup 5 milyon oyla, zorla bu Meclise girip, bu Meclisi üç partiye, iki
partiye, dört partiye mecbur ediyorsunuz? Hicap, hicap, hicap, hicap duyun ya!
Hicap duyun bundan, hicap duyun! Sayın Başkan uyarıyor. Davet ediyorum sizi,
hicap duymaya davet ediyorum. Gereğini yapın, biraz vicdani olun ki bu işler
düzelsin. Bundan daha temiz bir dil kullanılamazdı arkadaşlar. 
Saygılarımla. (HDP sıralarından
alkışlar)
BAŞKAN – Teşekkür ediyorum.
Cumhuriyet Halk Partisi grup önerisi
aleyhinde söz isteyen Yusuf Başer, Yozgat Milletvekili. (AK PARTİ sıralarından
akışlar)
YUSUF BAŞER (Yozgat) – Sayın Başkan,
değerli milletvekilleri; Cumhuriyet Halk Partisinin milletvekilliği genel seçimlerinde
uygulanan yüzde 10 seçim barajı ve Siyasi Partiler Kanunu’ndan kaynaklanan
sorunların giderilmesi amacıyla vermiş olduğu grup önerisi aleyhinde söz almış
bulunuyorum. Bu vesileyle yüce heyetinizi saygıyla selamlıyorum. 
Ülkemizde milletvekilliği genel
seçimleri, gelişmiş demokratik ülkelerde olduğu gibi, tek dereceli, nispi
temsil esasına göre, genel, eşit, gizli oyla ve açık tasnif yoluyla ve yargı
gözetimi ve denetimi altında yapılmaktadır. Oyların sayım ve tutanaklara
bağlanması açık olarak yapılmakta, sandık kurullarında bir önceki seçimde
seçime girmiş olmak ve orada teşkilatlanmasının yapılmış olması ve en fazla oy
alan 5 siyasi partinin her bir sandıkta temsilcilerinin olduğu bir seçim
yapılmaktadır. 
Yine, aynı şekilde bu seçimlerde
yapılmış olan tutanakların tamamı yine AK PARTİ iktidarlarının yapmış olduğu
düzenlemeyle beraber bir sureti seçime giren siyasi partilerin tamamına
verilmektedir. Yine aynı şekilde Yüksek Seçim Kurulunun yapmış olduğu tüm işler
ve işlemler aleni bir şekilde yapılmakta ve seçim sonuçları da yine aynı
şekilde tüm siyasi partilerin genel merkezlerine IP ucu vermek suretiyle
verilmektedir.
Yine, aynı şekilde siyasi
partilerimizin temsilcileri, sandık kurullarında başta olmak üzere ilçe seçim
kurullarında, il seçim kurullarında ve Yüksek Seçim Kurulunda bulunmaktadır,
müzakerelerine katılmaktadır.
Sayın Başkan,
değerli milletvekilleri; seçim barajı uygulaması birçok Batı ülkelerinde
uygulanmakta ve bu oran ülkeden ülkeye değişmektedir. Ülkemizde yüzde 10 seçim
barajı temsilde adaletin ve yönetimde istikrarın sağlanması amacıyla 12 Eylül
darbesi bir hükümdür değerli arkadaşlar ve ne gariptir ki 12 Eylül darbesi
ürünü olmasına rağmen ve tüm siyasi partiler tarafından eleştirilmesine rağmen,
değiştirilmesi hususunda ortak kanaat belirtilmesine rağmen, değerli
arkadaşlar, kurucu Genel Başkanımız ve o dönemdeki Başbakanımız, şimdiki
Cumhurbaşkanımızın 30 Eylül 2013 tarihinde yapmış olduğu demokratikleşme paketi
çerçevesi içerisinde bununla ilgili olarak tüm siyasi partilere -o zamanki
Genel Başkanımız- açık çağrıda bulundu. Değerli arkadaşlar, tüm siyasi
partilere dedik ki: Bir, mevcut yüzde 10 baraj sistemi devam edebilir. Kaldı
ki, değerli arkadaşlar, yüzde 10 barajlı sistem içerisinde AK PARTİ 2001
yılında kuruldu. Kurulduğu andan itibaren de bu sistemin yanlış olduğu, eksik
olduğu ve katılımdaki çoğulculuk anlayışını yerleştirmek amacıyla da bununla
ilgili yasal düzenlemelerimizin yapılması gerektiği hususunda ortak
kanaatlerimiz olmuştu, hatta bunu parti programlarına yazdık. Değerli
arkadaşlar, biz, 2002 yılında iktidara geldiğimizde mevcut bu sistemle biz
iktidara geldik, değiştirilmesi için de tüm gayretlerimizi gösterdik.
İkinci olarak
biz dedik ki değerli arkadaşlar: “Seçim barajını yüzde 5’e düşürelim ve bununla
ilgili olarak beşli gruplandırmayla beraber daraltılmış bölge seçim sistemini
getirelim.” 
Üçüncü olarak
yine biz dedik ki: “Evet, barajı biz tamamen kaldıralım, dar bölge seçim
sistemini getirelim.”
Değerli
arkadaşlar, AK PARTİ olarak tüm öneri, tavsiye ve eleştirileri gözden geçirdik
ve bu sorunu çözmek için de gayret gösterdik. Maalesef, bununla ilgili, bizim
samimi bu tekliflerimize muhalefet partileri tarafından yeterli bir cevap
alamadık.
AYTUĞ ATICI
(Mersin) – Birazdan alacaksınız.
YUSUF BAŞER
(Devamla) – Tüm bunlara rağmen, AK PARTİ olarak milletimize vermiş olduğumuz ve
siyasetimizin de temel felsefesi olan “aldatan ve aldanan” olmamak adına
demokratikleşme paketinde vadettiğimiz hususların bir kısmını biz Siyasi
Partiler Yasası’nda, Seçim Kanunu’nda -gerekli düzenlemeleri- yapmaya gayret
gösterdik.
Değerli
arkadaşlar, bununla ilgili olarak, mesela, yapmış olduğumuz düzenlemelerden bir
tanesi biliyorsunuz, mevcut Siyasi Partiler Kanunu’nda siyasi partilerin hazine
yardımından yardım alabilmesi için yüzde 7 baraj vardı -2014 yılındaki yapmış
olduğumuz düzenlemeyle- biz bunu yüzde 3’e çektik. Yine, aynı şekilde, siyasi
partilerde ilçelerde teşkilatlanma zorunluluğunun belde teşkilatlarında olması
şartı gerekiyordu; biz bunu da kaldırdık.
Yine, aynı
şekilde, siyasi partilerde eş genel başkanlığın önünü açtık. Parti tüzüklerinde
olması kaydı şartıyla…
GÖKHAN GÜNAYDIN
(Ankara) – Barajı ne yaptın? Onu söyle, onu bir açıkla.
YUSUF BAŞER
(Devamla) – …gelişmiş batılı ülkelerde olmuş olduğu gibi, onunla ilgili genel başkanın
da eş genel başkan olmasını sağladık.
Yine, aynı
şekilde, biz siyasi partilerde üye olmayı daraltan ve kısıtlayan bazı
engellemeleri de kaldırdık.
Yine, aynı
şekilde, siyasi parti ve adaylarımız tarafından yapılacak her türlü siyasi
propagandanın Türkçe dışında başka bir dille de yapılmasının önündeki engelleri
kaldırdık.
Değerli arkadaşlar, Türkiye’deki seçim
sistemi, özellikle 12 Eylül müdahalesinin ardından her zaman tartışma konusu
oldu ancak bizim sunmuş olduğumuz bu üçlü teklif, maalesef, muhalefet siyasi
partileri tarafından gerekli desteği görmedi.
AYTUĞ ATICI (Mersin) – Tamamen
kaldırsaydınız. Yani niye şartlı kaldırıyorsunuz? Kaldıralım gitsin; geç değil,
hadi bugün yapalım.
YUSUF BAŞER (Devamla) - Ben umuyor,
istiyor ve arzu ediyorum ki 2015 yılında yapılacak seçimlerden sonra inşallah
Parlamentomuzun bu husustaki gerekli düzenlemeleri yapacağına inanıyorum.
Yapmış olduğumuz bu düzenlemeler…
AYTUĞ ATICI (Mersin) – Hadi bugün
yapalım, bugün!
YUSUF BAŞER (Devamla) - Değerli
arkadaşlar, şu an yapacağımız düzenlemeleri haziranda yapacağımız seçimlerde
uygulama imkânı yoktur, uygulanabilmesi için seçimlerden bir yıl önce…
AYTUĞ ATICI (Mersin) – Niye? Anayasa’yı
değiştiririz.
YUSUF BAŞER (Devamla) – Yani, AK PARTİ
kurucu Genel Başkanı ve Genel Başkanımızın, o zamanki Genel Başkanımızın
demokratikleşme paketi çerçevesinde yapmış olduğu, taleplerimiz doğrultusunda
hep beraber keşke bir araya gelsek…
AYTUĞ ATICI (Mersin) – Mümkün, mümkün!
Anayasa’yı değiştiririz mümkün olur!
YUSUF BAŞER (Devamla) – …ve bu
düzenlemeleri yapabilseydik ama yapma imkânımız olmadı.
AYTUĞ ATICI (Mersin) – Hadi bugün
yapalım, hadi Anayasa’yı da değiştirelim, maddeyi de getirelim.
YUSUF BAŞER (Devamla) – Bu duygu ve
düşüncelerle değerli arkadaşlar, CHP’nin vermiş olduğu grup önerisi aleyhinde
olduğumu belirtiyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN – Evet, teşekkür ediyorum. 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi. 
MEHMET AKİF HAMZAÇEBİ (İstanbul) –
Efendim, sayın hatip konuşmasında daha önce seçim sistemiyle ilgili olarak
getirmiş oldukları önerilere muhalefet partilerinin katılmadığını, destek
vermediğini söylemek suretiyle bir sataşmada bulunmuştur, söz istiyorum
efendim.
BAŞKAN – Sataşma nedeniyle iki dakika
söz veriyorum.
İDRİS BALUKEN (Bingöl) – Sayın Başkan,
aynı gerekçeyle biz de söz istiyoruz.
BAŞKAN - Buyurun Sayın Hamzaçebi. (CHP
sıralarından alkışlar) 
VI.- SATAŞMALARA İLİŞKİN KONUŞMALAR
1.- İstanbul Milletvekili Mehmet Akif Hamzaçebi’nin,
Yozgat Milletvekili Yusuf Başer’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; doğru, zamanın
Başbakanı Sayın Erdoğan 30 Eylül 2013 tarihinde muhalefet partilerine bir
öneride bulundu seçim sistemiyle ilgili, şunları söyledi, üçlü bir öneriydi:
Bir: Bugünkü sistemle devam edelim yani yüzde 10 seçim barajıyla devam edelim.
İki: Daraltılmış seçim bölgesi uygulamasına gidelim, en az 5
milletvekilliğinden oluşan daraltılmış seçim bölgesi uygulamasına gidelim.
Bunun anlamı yüzde 10 seçim barajından vazgeçmek suretiyle kaybedeceğim
milletvekili sayısını daraltılmış seçim bölgesiyle alayım. Yani, aslında bu bir
öneri değil. Üçüncüsü de dar bölge yani 550 milletvekilinden oluşan seçim
modeli. Üçlü… Ama bir şeyi demiyor Sayın Erdoğan yüzde 10 seçim barajını
kaldıralım demiyor. Öneri yaparken dahi diyor ki: Bir: Mevcut sistemle devam
edelim. Muhalefet ne diyor, Cumhuriyet Halk Partisi ne diyor? Bu yüzde 10 seçim
barajı demokrasinin önünde bir engeldir, millet iradesinin Türkiye Büyük Millet
Meclisinde temsil edilmesinin önünde bir engeldir, gelin bunu indirelim. Yüzde
7’ye indirebiliriz, yüzde 5’e indirebiliriz, yüzde 3’e indirebiliriz veya bu
oranlar çerçevesinde önerdiğiniz farklı bir oran varsa bunları da
konuşabiliriz. Bütün bunları duymazlıktan gelip yüzde 10 seçim barajıyla devam
etmeyi muhalefetin önüne bir öneri olarak koyuyorsanız, sizin, aslında yüzde 10
seçim barajını kaldırma niyetiniz yok demektir. Öyle olsaydı, evet, yüzde 10
seçim barajını kaldırıyoruz adımını cesaretle atabilirdiniz. Atamazsınız,
attığınız anda altüst olacaksınız çünkü. Ama fark etmiyor, yüzde 10 seçim
barajıyla da gitsek 7 Haziranda artık bu on üç yıllık iktidarın sonu gelmiş
olacaktır. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyorum. 
Yine sataşma nedeniyle Sayın Baluken,
buyurun. 
2.- Bingöl Milletvekili İdris Baluken’in, Yozgat
Milletvekili Yusuf Başer’in CHP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri;
hepinizi saygıyla selamlıyorum. 
Ülke demokrasisi açısından son derece
önemli bir konuyu burada görüşüyoruz ama doğrusu, iktidar partisinin buradan ne
ifade ettiğini hiçbirimiz anlamadık. Net olarak yüzde 10 seçim barajını
destekleyip desteklemediğinizi, bu barajın arkasına sığınıp sığınmadığınızı
çıkıp burada açık yüreklilikle 78 milyonun önünde ifade edebilirsiniz. Daha
önce şu öneri yapılmıştı, seçimlerde oy şöyle kullanıldı, sayım şöyle yapıldı
gibi şeyleri bize söylemenize gerek yok. Bizler çocuk değiliz, sizler de bize
burada ders anlatan bir hoca pozisyonunda değilsiniz. Daha önce getirdiğiniz üç
önerinin tamamının AK PARTİ’nin stratejistlerinin yapmış olduğu seçim
simülasyonları üzerine hazırlandığını bizden daha iyi biliyorsunuz. Zaten o üç
öneri içerisinde yüzde 10 barajı aynı şekilde dursun demekle, siz, öbür
önerilerin kadük olduğunu en başta ifade ediyorsunuz. Dar bölge sistemi,
daraltılmış bölge sistemi tartışılabilir, Avrupa’da belli ülkelerde var ama
orada böyle katı merkeziyetçi bir yapı yok, orada Ankara'dan 78 milyonun
yaşadığı bütün coğrafyayı yönetme yok, orada yetkilerin yerel yönetime
verildiği farklı idare sistemi, idari sistem modelleri var. Bu idari sistem
modellerini getirirseniz diğer öneriler de tabii ki tartışılabilir ama mevcut
durumda yapmanız gereken bu yüzde 10 baraj ayıbını bir an önce ortadan
kaldırmaktır. Avrupa'nın ve dünyanın hiçbir ülkesinde bu düzeyde bir seçim
barajı oranı söz konusu değildir. Bu barajı tamamen kaldırmıyorsanız bile kaça
indirilmesiyle ilgili hangi tartışmaları yürüttünüz, gelip burada ifade
etmenizi bekliyoruz diyorum, Genel Kurulu saygıyla selamlıyorum. (HDP ve CHP
sıralarından alkışlar) 
BAŞKAN – Teşekkür ediyorum.
Buyurun Sayın Bostancı.
VII.- AÇIKLAMALAR
1.- Amasya Milletvekili Mehmet Naci Bostancı’nın,
İstanbul Milletvekili Mehmet Akif Hamzaçebi ve Bingöl Milletvekili İdris
Baluken’in sataşma nedeniyle yaptıkları konuşmalarındaki bazı ifadelerine
ilişkin açıklaması 
MEHMET NACİ BOSTANCI (Amasya) – Sayın
Başkanım, teşekkür ediyorum. 
Bu baraj meselesi 12 Eylülden beri
geliyor. Bu süre içerisinde Türkiye'de farklı iktidarlar oldu, AK PARTİ sürekli
iktidarda değildi. Farklı siyasi eğilimler –bugün de Parlamentoda temsilcisi
olan- onlar iktidar oldular, Anayasa değişiklikleri de yaptılar ama bugüne
kadar barajı indirme yönünde bu 1980’den bu yana geçen otuz beş yıllık süre
içerisinde -bunun on iki yılı AK PARTİ’ye aittir, on üç yılı AK PARTİ’ye
aittir- herhangi bir hareket olmadı. Dolayısıyla, bunu getirip böyle bir
mugalata mevzu hâlinde bugün gündem üzerinden bir tür popülist bir yaklaşım
sergilemeyi çok uygun bulmam. Peki, niçin olmuyor? Olmamasının önemli
nedenlerinden birisi -aslında hepimize ait ortak bir problemdir-
Türkiye'de siyasal uzlaşma kültürü zayıf. Muhalefetin de bunda payı vardır,
elbette iktidarın da payı vardır. Ümit ederim ki siyasal uzlaşma doğrultusunda
genel bir yaklaşım, Türkiye siyasetinde bu tür kronik problemlerin de hâllinde
rol oynar.
Ayrıca, şunu belirteyim: Burada herkes
yeri geldiğinde arkasında milletin, halkın olduğundan bahsediyor. Arkasında
halkın olduğu hiçbir siyaset yüzde 10 barajından korkmaz, barajları aşarak
gelir. Ümit ederim, 7 Haziranda, işte, barajları aşarak gelsinler, her kim
gelecekse, hodri meydan! 
Teşekkürler. 
BAŞKAN – Teşekkür ediyorum. 
İDRİS BALUKEN (Bingöl) – Sayın Başkan,
açıklamasında yine açık bir sataşmada bulundu Sayın Grup Başkan Vekili. 
MEHMET NACİ BOSTANCI (Amasya) – Ne
sataşması var?
BAŞKAN – Sataşma… Hayır, isim vermedi
efendim.
İDRİS BALUKEN (Bingöl) – “Mugalata”
deyimini kullanarak…
BAŞKAN – Genel anlamda…
İDRİS BALUKEN (Bingöl) – Mugalata ne
demek?
BAŞKAN – Anladım da partinizin ismini
zikretmedi, hiçbir partinin ismini zikretmedi.
İDRİS BALUKEN (Bingöl) – Hayır, işte
kürsüden konuşan hatipleri bu şekilde suçladı. Biz öyle bir şeyi yapmadık. 
Bu kadar önemli bir demokrasi sorununda
bu ayıp bir şey.
BAŞKAN – Buyurun Sayın Baluken,
istiyorsunuz, buyurun.
Sataşma nedeniyle iki dakika süre
veriyorum.
VI.- SATAŞMALARA İLİŞKİN KONUŞMALAR (Devam)
3.- Bingöl Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklaması sırasında şahsına ve
Halkların Demokratik Partisine sataşması nedeniyle konuşması
İDRİS BALUKEN (Bingöl) – Teşekkür
ediyorum Sayın Başkan.
Sayın Grup Başkan Vekilinin özrü
kabahatinden beter. Varsa seçim barajıyla ilgili bir düşünceniz çıkar burada
açıkça ifade edersiniz. Böyle muhalefet partilerine sataşmakla bu gündemi
değiştireceğinizi hiç sanmayın. 
Biz sizin niyetinizi net olarak
biliyoruz. Siz darbecilerin getirdiği seçim barajının arkasına sığınarak haksız
bir şekilde milletvekili çalmayı düşünüyorsunuz. Açık bir şekilde bunu ifade
ediyoruz. Varsa buna karşıt bir görüşünüz gelir buradan ifade edersiniz. Seçim
dönemi boyunca neler yaptığınızı çok iyi biliyoruz. Demin sayın milletvekili
burada nasıl oy kullanıldığını, nasıl sayım yapıldığını söyledi ama seçim
döneminde neredeyse ülkenin büyük bir kısmında aynı anda elektriklerin nasıl
kesildiğini, trafolara haylaz kedilerin nasıl apansızca dayandığını, adliye
koridorlarında mühürsüz torbaların nasıl havada uçuştuğunu, YSK bürolarında
imzasız, mühürsüz tutanakların nasıl ortaya çıktığını biz çok iyi biliyoruz.
Ha, bütün bunlar
yetmiyor, “Korkuyoruz." diyorsunuz, bunun üstüne bir de “Bu seçim barajına
ihtiyacımız var.” diyorsunuz, “Bunu yapacağız." diyorsunuz. Buna saygı
gösteririz ama bu şekilde lafın arkasından dolanmak ahlaki bir duruş değil,
etik bir duruş değil. Kaldı ki bu problem sadece buradaki 4 siyasi partiyi
ilgilendirmiyor, Türkiye'de 20’nin üzerinde siyasi parti var, çoğu bu barajdan
dolayı Mecliste temsil edilmiyor. Bu siyasi partilerin Mecliste temsil edilme
hakkını bu şekilde gasbediyorsunuz. Dolayısıyla, eğer gerçekten temsilde bir
adalet gibi kaygınız varsa gelin bir saatlik mesaiye bakıyor, Meclisteki 3
diğer siyasi parti destek verirse bir saatte bu ayıbı ortadan kaldırabiliriz diyoruz.
Sayın Grup Başkan Vekiline de o
ifadeleri yakıştırmadığımı ifade ediyorum.
HASİP KAPLAN (Şırnak) – Sayın Başkan,
bir önceki…
MEHMET AKİF HAMZAÇEBİ (İstanbul) –
Sayın Başkan, aynı gerekçeyle ben de söz istiyorum efendim. 
BAŞKAN – Buyurun Sayın Hamzaçebi.
Sataşma nedeniyle iki dakika söz
veriyorum. 
4.- İstanbul Milletvekili Mehmet Akif Hamzaçebi’nin,
Amasya Milletvekili Mehmet Naci Bostancı’nın yaptığı açıklaması sırasında
şahsına ve Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Evet, sataşma nedeniyle. 
Teşekkür ederim Sayın Başkan.
Şimdi, yüzde 10 seçim barajını
arkanıza almışsınız ve diyorsunuz ki: “Hadi hodri meydan!” Hodri meydan öyle
denmez, meydan okuma böyle olmaz. Meydan okumak yüzde 10 seçim barajını kaldırarak
olur. (CHP sıralarından alkışlar) 
YUSUF BAŞER (Yozgat) – Neden
kaldırmadığınızı söyler misiniz?
MEHMET AKİF HAMZAÇEBİ (Devamla) – Ben
size şimdi “Hadi hodri meydan!” diyorum, var mısınız? Gelin seçim barajını
indirelim, yüzde 7’ye indirelim, 5’e indirelim, 3’e indirelim, kaç istiyorsanız
ona indirelim. Cesaret budur, meydan okumak budur ama siz yüzde 10 seçim
barajına sığınmışsınız, “Hadi hodri meydan!” diyorsunuz. Cumhuriyet Halk
Partisinin baraj problemi yok. Bunu söylememe gerek yok herhâlde.
RECEP ÖZEL (Isparta) – Bir de baraj
problemi olsaydı!
MEHMET AKİF HAMZAÇEBİ (Devamla) – Biz
bunu demokrasi için istiyoruz. Biz iktidarı hedeflemiş bir partiyiz ama bu
Parlamento demokratik olacaksa, buradan milletin bütün renkleri, düşünceleri
temsil edilecekse barajın makul bir orana indirilmesi gerekir. Kaldırılması
gerekir diyemiyorum çünkü Anayasa’nın bir temel ilkesi var: “Temsilde adalet,
yönetimde istikrar.” İkisini dengeleyecek şekilde bir oranı Türkiye Büyük
Millet Meclisinde biz belirleyebiliriz.
İDRİS ŞAHİN (Çankırı) - Aynı şekilde
Avrupa İnsan Hakları Mahkemesinin de bir kararı var.
MEHMET AKİF HAMZAÇEBİ (Devamla) –
Devamlı anayasa değişiklik teklifleri getiriyorsunuz. Şimdi, bir tane daha
verdiniz. Hadi, yüzde 10 seçim barajıyla ilgili bizim çok sayıda teklifimiz
var, bunu yasalaştıralım. Anayasa’ya da bir geçici madde ekleyelim, “Bir yıl
geçmeden bu yüzde 10 seçim barajıyla ilgili değişiklik bu seçimlerde
uygulanır.” diyelim. Hadi hodri meydan, var mısınız? 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ediyorum.
HASİP KAPLAN (Şırnak) – Sayın Başkan…
BAŞKAN – Buyurun Sayın Kaplan. 
HASİP KAPLAN (Şırnak) – Grubumuz
adına konuşan bendim. 
BAŞKAN – Hayır efendim, Sayın Baluken
konuştu. Eğer İç Tüzük’ün 60’ıncı maddesi gereğince söz istiyorsanız yerinize
oturun…
HASİP KAPLAN (Şırnak) – Sayın Grup
Başkan Vekilinin kullandığı “Mugalata ediyorlar.” olayı, sözü benim konuşmam
nedeniyle…
BAŞKAN – Efendim, tutanakları isteyeyim
sizin şahsınızla ilgili bir şey varsa söz vereceğim.
HASİP KAPLAN (Şırnak) – Sayın Başkan,
ben konuşurken…
BAŞKAN – Sayın Kaplan, usulüne göre
yapmak durumundayız. İç Tüzük’ün 60’ıncı maddesine göre söz istiyorsanız…
HASİP KAPLAN (Şırnak) – Araştırma
önergesine göre…
BAŞKAN – Bir dinleyin lütfen.
…yerinizden söz vereceğim ama sataşma
nedeniyle söz istiyorsanız, Grup Başkan Vekiliniz söz istedi verdim. 
ALİ HAYDAR ÖNER (Isparta) – Osmanlıca
kullandı efendim. Mugalata ne demek?
BAŞKAN - Şimdi tutanakları
getirteceğim. Sizin şahsınızla ilgili sataşma söz konusuysa vereceğim.
HASİP KAPLAN (Şırnak) – Sayın Başkan,
ben hatip olarak kürsüdeydim. Sayın Grup Başkan Vekilim de grup adına
konuşmuştur. Ben hatip olarak… “Hatipler mugalata yapıyor.” dedi.
HAYDAR AKAR (Kocaeli) – Bir sataşma var
Sayın Başkan.
MEHMET NACİ BOSTANCI (Amasya) – Hiç
öyle bir şey demedim. 
BAŞKAN – Tutanakları getirteceğim
efendim.
HASİP KAPLAN (Şırnak) – Ne tutanağı
Sayın Başkan? 
BAŞKAN – Sizin o söylediğiniz varsa
vereceğim diyorum.
HASİP KAPLAN (Şırnak) – Sayın Başkan
Vekili, siz kime bu kavramı kullandınız söyler misiniz?
MEHMET NACİ BOSTANCI (Amasya) – Size
değil Hasip Bey. Kamuoyunda yapılan tartışmalar var.
ADİL ZOZANİ (Hakkâri) – Geri almış
oldu…
HASİP KAPLAN (Şırnak) – Geri almış
oldunuz değil mi bu şekliyle?
MEHMET NACİ BOSTANCI (Amasya) – Bir şey
söylemedim ki geri alayım.
ADİL ZOZANİ (Hakkâri) – E, kime
söylediniz?
MEHMET NACİ BOSTANCI (Amasya) – “Size
söylemedim.” diyorum Allah Allah!
HASİP KAPLAN (Şırnak) – “Laga luga”
diyorsun, “mugalata” diyorsun, daha ne diyeceksin? Ama Sayın Başkan sizi temiz
dile davet etmiyor “laga luga” deyince.
ALİ HAYDAR ÖNER (Isparta) – Sayın
Bostancı mugalata yapmış. Kendi yapmış.
ÖZCAN YENİÇERİ (Ankara) – Muallakta
kaldı mugalata.
HASİP KAPLAN (Şırnak) – Tutanakları
getirtelim.
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, Türkiye’de milletvekili genel
seçimlerinde uygulanan seçim barajı sistemi ve Siyasi Partiler Kanunu’ndan
kaynaklanan sorunların tespiti ve çözüm yollarının belirlenmesi amacıyla
23/3/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Mart 2015 Pazartesi günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Cumhuriyet Halk Partisi grup
önerisi lehinde söz isteyen Gökhan Günaydın, Ankara Milletvekili.
Buyurun Sayın Günaydın. (CHP
sıralarından alkışlar) 
GÖKHAN GÜNAYDIN (Ankara) – Sayın
Başkan, değerli milletvekilleri; hepinizi saygıyla selamlıyorum.
Türkiye açısından, Türkiye'nin siyaseti
açısından son derece önemli bir konuyu tartışıyoruz. Çünkü yurttaşın iradesinin
Türkiye Büyük Millet Meclisine, Parlamentoya ve ülkenin geleceğine yansıması lazım.
Bu alanda eğer aykırılıklar varsa bunu düzeltmek de hepimizin görevi.
Yüzde 10 seçim barajının Avrupa’da
başka hiçbir ülkede olmayan, savunulmasının da mümkün olmayacağı bir engel
olduğunu Türkiye’de siyaset yapan ve siyasetle uğraşan herkes biliyor. Buna
karşın AKP Grup Başkan Vekili diyor ki: “Türkiye’de uzlaşma kültürü eksiktir.
Onun için biz bunu düzeltemiyoruz.” 
Bakın, bizim Grup Başkan Vekilimiz bir
çağrı yaptı, dedi ki: “Uzlaşma kültürü var bizde. Anayasa’nın bir yıllık
engelini de bir Anayasa değişikliğiyle düzeltmek gene bizim elimizde.” Gelin,
işte, burada, CHP’nin önerileri var yüzde 5’e çekmeye yönelik, onlarca önerimiz
var, kanun tekliflerimiz var. Bir yıllık hükmü de bir aya çekelim ve bugün
düğmeye basarak Türkiye'nin bu ayıbını ortadan kaldıralım, var mısınız? Eğer
mesele, eğer eksiklik siyasi uzlaşma kültüründeyse muhalefette böyle bir
uzlaşma kültürü eksikliği yok. O hâlde, sözünü ettiğiniz uzlaşma kültürünün
bizatihi sizde olduğunu sadece bu değerlendirme bile saptamış bulunuyor.
Sevgili arkadaşlarım, şimdi AKP Grubu
adına bir hatip konuştu, dedi ki: “Avrupa ülkelerinde de var canım bu baraj.”
Evet, Avrupa ülkelerinde gerçekten var, doğru söylüyor hatip. Örneğin,
Hollanda’da yüzde 1…
HAKAN ÇAVUŞOĞLU (Bursa) – Rusya’da?
GÖKHAN GÜNAYDIN (Devamla) – Rusya’yı da
söyleyeceğim, hiç merak etme, acele etme. Ben hepsini doğru söylerim, hiç merak
etme.
Yüzde 2 olanları söylüyorum: İsrail,
Danimarka ve Filipinler yüzde 2.
Yüzde 3 olanları söylüyorum:
Arnavutluk, Arjantin, Bosna-Hersek, Yunanistan ve Karadağ.
Yüzde 4’ler: Avusturya, Bulgaristan,
İtalya, Norveç, San Marino, İsveç, Slovenya.
Peki, bir de yüzde 5’lik grubu sayalım:
Belçika, Hırvatistan, Kuzey Kıbrıs Türk Cumhuriyeti, Çek Cumhuriyeti, Estonya,
Almanya, Gürcistan, Macaristan, İzlanda, Letonya, Litvanya, Moldova, Romanya,
Sırbistan, Slovakya, Ukrayna. Bunların tamamında yüzde 5.
Şimdi, sizin sorunuz, telefonla
konuşuyorsunuz: Rusya’da da var bu baraj. Rusya’da bile yüzde 7. 
Peki, şimdi bana söyleyin. Avrupa’da ya
da kör topal bir demokrasiyi yürütmekte olan herhangi bir ülkede yüzde 10 baraj
var mı? Olmadığını görüyoruz ve burada siz oturmaya devam ediyorsunuz. Ondan
sonra muhalefet milletvekili “Bu ayıptır, utanılacak bir şey.” deyince düzgün
dilden bahsediliyor. Elbette biz burada düzgün dil kullanacağız ama bu
memleketin, demokrasinin ayıbını ortadan kaldırmamakta direnen, ondan sonra da
bunu uzlaşma kültürü eksikliğine bağlamaya çalışan bir siyasal anlayış asıl
ayıbı yapmıyor mu arkadaşlar? Yani başkasının oyları üzerinden, başkasının milletvekilleri
üzerinden siyaset yapmanın siyasi ahlakla anlaşılır ya da örtüşür açıklanabilir
bir durumu var mı?
Bakın, somutlayayım ben size. 2002
yılından bahsedeyim size; barajları aşarak geliyorlarmış, hangi barajı nasıl
aştığınızı anlatayım size. 41,5 milyon seçmen vardı 2002 yılında, AKP’nin
aldığı oy 10 milyon 808 bindir. Yani siz 30 milyon 599 bin seçmenden oy
alamadınız. (AK PARTİ sıralarından gürültüler)
İDRİS ŞAHİN (Çankırı) – Seçmenin ne
kadarı oy kullanmış? Seçmenin ne kadarı sandığa gitmiş, onu da söyle!
RECEP ÖZEL (Isparta) – Niye geçerli oyu
saymıyorsun?
GÖKHAN GÜNAYDIN (Devamla) – Hiç
sinirlenme bak, sinir sana yakışmıyor, hemen onu ben söyleyeyim. Sinir sana
yakışmıyor, hemen onu da söyleyeyim. Yahu, arkadaşlar, sinir iyi bir şey
değildir. Bakın, ben rakamları hiç çarpmam, bölmem; beni kendinizle
karıştırmayın. Ben rakamları çok açık veririm.
Bir kez daha söylüyorum: 10 milyon 808
bin kişiden oy aldınız, 30 milyon 599 bin kişiden oy alamadınız. Peki…
YUSUF BAŞER (Yozgat) – Sen kaç oy aldın,
onu söylesene!
GÖKHAN GÜNAYDIN (Devamla) – Onu da
söyleyeceğim, yahu dur kardeşim, önce sorduğuna cevap vereyim be, insaf et!
Önce sorduğuna cevap vereyim.
YUSUF BAŞER (Yozgat) – Kaç oy aldınız,
kaç?
BAŞKAN – Sayın Başer… Sayın Başer…
GÖKHAN GÜNAYDIN (Devamla) – 32 milyon
seçmen oy kullandı ve siz 21 milyon 960 bin seçmenden oy alamadınız. Al sana,
bu da bunun cevabı.
ŞUAY ALPAY (Elâzığ) – Kaç tane aldınız?
Siz kaç oy aldınız?
GÖKHAN GÜNAYDIN (Devamla) – Peki, ne
ifade ediyoruz? Barajdan bahsediyoruz, barajdan.
ŞUAY ALPAY (Elâzığ) – Kaç oy aldığınızı
söyle!
GÖKHAN GÜNAYDIN (Devamla) – Barajdan
bahsediyoruz. Ne oldu biliyor musun? Aldığınız yüzde 34…
ŞUAY ALPAY (Elâzığ) – Kaç oy, kaç? Kaç
oy aldınız?
GÖKHAN GÜNAYDIN (Devamla) – Aldığınız
oy, oy kullananın yüzde 34’ü ama siz yüzde 66 oranında Türkiye Büyük Millet
Meclisinde sandalyeyle temsil edildiniz ve hâlâ -gerçekten bunu söylemekten
imtina ediyorum ama- birazcık sıkılma duygusu duymadan bu barajı burada
savunabiliyorsunuz.
ŞUAY ALPAY (Elâzığ) – Sıkılması gereken
sizsiniz! Kaç oy aldınız?
GÖKHAN GÜNAYDIN (Devamla) – Ayıp denen
bir şey yok mudur? Vatandaş ne diyor? “12 Eylül darbesinin ürünüdür.” diyor.
Yahu, 12 Eylül darbesinin ürünü olduğunu bilmeyen var mı bu Mecliste? Evet, bu,
12 Eylül darbesinin ürünü; siz de 12 Eylül darbesinin devamcısısınız. (AK PARTİ
sıralarından gürültüler)
YUSUF BAŞER (Yozgat) – Herkes kendi
sıfatını söyler!
GÖKHAN GÜNAYDIN (Devamla) – Çünkü
sizden başka bir şey olmaz, anlatabiliyor muyum? (CHP sıralarından alkışlar) 12
Eylülün ürünüsünüz ve 12 Eylülü bugün devam ettirmek için de elinizden geleni
yapıyorsunuz. (AK PARTİ sıralarından gürültüler) Sizin bir tek şeyden
bahsetmeye hakkınız yok. 
ŞUAY ALPAY (Elâzığ) – Yargılanmadan
bahsediyoruz biz! Kaç oy aldınız, onu söyle!
GÖKHAN GÜNAYDIN (Devamla) – Siz
diktadan bahsedebilirsiniz, siz otoriterleşmeden bahsedebilirsiniz ama siz
demokrasiden bahsedemezsiniz.
RECEP ÖZEL (Isparta) – Hadi oradan!
Hadi oradan!
GÖKHAN GÜNAYDIN
(Devamla) – Çünkü siz Kenan Evren’in uygulamalarının bire bir bugün
savunuculuğunu yapıyorsunuz ve bundan herhangi bir sıkılma içerisinde
değilsiniz. (AK PARTİ sıralarından gürültüler)
Şimdi, ben devam edeyim.
ŞUAY ALPAY (Elâzığ) – Söylediklerine
sen de inanmıyorsun.
GÖKHAN GÜNAYDIN (Devamla) – Ya, sen
matematik öğrenmediysen suç benim mi kardeşim, matematik öğrenmediysen suç
benim mi? 
ŞUAY ALPAY (Elâzığ) – Kaç tane oy
aldın?
GÖKHAN GÜNAYDIN (Devamla) – Yani,
utanma yoksa suç benim mi? Bu kadar açık konuşuyorum ya! 
ŞUAY ALPAY (Elâzığ) – Kaç oy aldın,
kaç?
BAŞKAN – Sayın Alpay…
GÖKHAN GÜNAYDIN (Devamla) – İnsan biraz
utanır!
RECEP ÖZEL (Isparta) – Utanma sende
yok. Lafları çarpıtıyorsun.
BAŞKAN – Sayın milletvekilleri, lütfen…
GÖKHAN GÜNAYDIN (Devamla) – Şimdi,
sevgili dostlarım, sevgili arkadaşlarım; Recep Tayyip Erdoğan diyor ki… (AK
PARTİ sıralarından gürültüler)
YILDIRIM M. RAMAZANOĞLU (Kahramanmaraş)
– “Dar bölge, sıfır baraj.” dedik, doğru bilgi verin. 
GÖKHAN GÜNAYDIN (Devamla) – Ya, şart
değil. Hemen ondan bahsedeyim, ayıp ediyorsun, ondan da bahsedeyim ya. 
“Yüzde 10 seçim barajını kaldıralım,
yüzde 5 yapalım ama daraltılmış bölgeyi 5’li gruplar hâlinde dönelim veya yüzde
sıfır yapalım ama dar bölge yapalım.” Ya, sizden daha akıllısı yok mu? 
HAKAN ÇAVUŞOĞLU (Bursa) – Ya, siz önce
Türkiye partisi olun, 11 ilde aday çıkaramadınız. 
GÖKHAN GÜNAYDIN (Devamla) – Bunların
tamamının milletvekilliği hırsızlığı üzerine yapılmış oy hesapları olduğunu
bilmeyen var mı? Bilmeyen yok. 
HAKAN ÇAVUŞOĞLU (Bursa) – Lokal
partisiniz, lokal…
GÖKHAN GÜNAYDIN (Devamla) – Ama insan
birazcık hicap duyar ve der ki: “Ya, hiç olmazsa bunu ben savunmayayım çünkü
Meclisin kayıtlarına giriyor, hiç olmazsa benim adım görünmesin.” Ama böyle bir
duygu olmadığı zaman elbette her şeyi savunmaya çalışırsınız. 
Şimdi buradan devam edelim. Daha geçen hafta
içerisinde Avrupa’da oğluna saat hediye edilen bir bakan derhâl istifa etti
bakanlıktan, oğluna saat hediye edilen bakan derhâl bakanlıktan istifa etti
daha geçen hafta. Türkiye’de ne oldu? 700 bin liralık saatleri takanlar sizin
oylarınızla aklandı ve dediniz ki: “Yargıya gerek yok, sandığa gideriz,
sandığa.” Ben de söylüyorum: Hırsızlık sandıkta aklanmaz kardeşim. Bu bir. 
İkincisi: İşte karne önünüzde, “Yüzde
50’yi zor tutuyoruz.” diyenler yüzde 34’le bu memleketin geleceğine ipotek
koydular. 
RECEP ÖZEL (Isparta) – Allah Allah!
2011’i söylesene. 
GÖKHAN GÜNAYDIN (Devamla) – Dolayısıyla
burada şunu söyleyin, kabul edelim: Biz Kenan Evren’i severiz, biz diktatörleri
severiz deyin, biz size bir şey söylemeyelim veya deyin ki: Ben on üç yıldır
iktidarım. 276 milletvekiliyle yasa değiştirebilirim.
RECEP ÖZEL (Isparta) – Bu kesin
matematikten kalmıştır. Kesin matematikten sınıfta kalmıştır bu ya. 
GÖKHAN GÜNAYDIN (Devamla) – “Ben
Anayasa değişikliği yaptım, kadınlara daha çok hak verdim. Bütün bunları yaptım
ama bir tek şeyi değiştirmedim. Niye? Neyi değiştirmedim? Başkasının oyuyla
70-80 milletvekili cebe cukka yapmaktan vazgeçmedim, vazgeçmeyeceğim de. Benim
böyle bir demokrasi anlayışım yoktur.” deyin, kimse de size bir şey demesin.
Zaten fiilî durum da budur.
Arkadaşlar, görüyorsunuz ki AKP’nin
savunulacak bir hâli yoktur.
ŞUAY ALPAY (Elâzığ) – Matematikle
ilgili ciddi bir problem yaşıyorsun arkadaşım.
GÖKHAN GÜNAYDIN (Devamla) – Bu hâlde,
bir kez daha ifade etmek istiyorum ki Türkiye Büyük Millet Meclisinde 24’üncü
Yasama Dönemi devam ediyor. 5 Nisan itibarıyla bu Meclis kapanacak. 5 Nisan
günü bu Meclisten ayrılanların yüzde 70’i bu Meclise bir daha dönmeyecek. Belki
ben de dönmeyeceğim, belki sizlerden de bir sürüsü dönmeyecek. Hiç olmazsa şu
tutanaklara ben böylesine haksız, böylesine usulsüz bir antidemokratik
uygulamayı gönlümün bütün açıklığıyla savundum diye geçmeyin de bari sessiz
kalmayı öğrenin.
RECEP ÖZEL (Isparta) – Sana ne?
GÖKHAN GÜNAYDIN (Devamla) – İnsan
birazcık der ki: “Ya, ben bugüne kadar 70 tane -başkasının oyuyla-
milletvekilinin üzerine oturmaktan hicap duyuyorum.” deyin, tarih belki sizi
affeder.
OSMAN AŞKIN BAK (İstanbul) – Vah vah!
GÖKHAN GÜNAYDIN (Devamla) – Çok
teşekkür ediyorum. Sağ olun, var olun. (CHP sıralarından alkışlar)
HASİP KAPLAN (Şırnak) – Efendim, Sayın
Hatip 2 defa, benim de kullandığım “Hicap duymanız lazım.” tabirini kullandı
fakat siz…
BAŞKAN – Sayın Kaplan, sizi “hicap
duymak” kelimesi için değil, başka şey için… Tutanakları istedim, size
söyleyeceğim ben.
İDRİS BALUKEN (Bingöl) – O ayrı.
HASİP KAPLAN (Şırnak) – Hayır, hayır.
BAŞKAN – Hayır efendim, tutanakları
istedim ben, size izah edeceğim.
HASİP KAPLAN (Şırnak) – Hayır efendim,
benim konuşmamda “Hicap duymuyor musunuz?” dediğim için beni temiz dile davet
ettiniz, değil mi?
BAŞKAN – Evet.
HASİP KAPLAN (Şırnak) – Sayın Hatip de
aynı şekilde “Hicap duymanız lazım.” dedi. Demek ki bana karşı bir ön yargınız
var. Tutumunuz hakkında söz istiyorum efendim.
BAŞKAN – Hayır, usul hakkında…
Tutanaklar gelsin… 
HASİP KAPLAN (Şırnak) – Hayır,
tutumunuz…
BAŞKAN – …sizi niye uyardığımı
söyleyeceğim ondan sonra efendim.
HASİP KAPLAN (Şırnak) – Hayır efendim,
demin beni uyardınız.
BAŞKAN – Uyardım, doğru. “Hicap” için
uyarmadım, onu söyledim, izah ettim.
HASİP KAPLAN (Şırnak) – 2 defa
söylediniz,
BAŞKAN – Tutanakları istedim, geliyor
tutanaklar.
İDRİS BALUKEN (Bingöl) – Sayın Başkan,
tutanakları bekliyoruz biz.
BAŞKAN – Evet.
HASİP KAPLAN (Şırnak) – Zaten
bekliyoruz…
İDRİS BALUKEN (Bingöl) – Yani Sayın
Hatibimiz orada temiz dile aykırı herhangi bir şey sarf etmedi ama siz, o
uyarıyı ne için yaptınız? Biz o tutanağı bekliyoruz.
BAŞKAN – Tutanakları istedim, geliyor
tutanaklar. İzah edeceğim.
HASİP KAPLAN (Şırnak) – Geldi
tutanaklar efendim, geldi zaten.
BAŞKAN – Evet, öneri aleyhinde söz
isteyen Ramazan Can, Kırıkkale Milletvekili. (AK PARTİ sıralarından alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Öncelikle şunu söylemek istiyorum ki
biz ne 12 Eylül ürünüyüz ne de başka bir ürünüz, biz milletin ta kendisiyiz,
milletin semeresiyiz, Allah’a hamdolsun ki ara rejim ürünü hiç değiliz. (AK
PARTİ sıralarından “Bravo!” sesleri, alkışlar)
Sayın Başkan, değerli milletvekilleri;
dünyada hiçbir seçim mevzuatı yoktur ki sistemde siyasal aktörleri memnun
edebilsin, mutlu edebilsin. Hangi seçim mevzuatı olursa olsun, siyasi
aktörlerden muhalefet partileri memnunsa iktidar partisi, iktidar partisi
memnunsa muhalefet partisi memnun değildir. Henüz bütün aktörleri memnun edecek
seçim sistemi de icat edilemedi, eğer icat edilirse bilin ki AK PARTİ icat
edecektir, AK PARTİ uygulayacaktır. 
GÖKHAN GÜNAYDIN (Ankara) – Memnun edeni
değil, demokratik olanı arıyoruz.
RAMAZAN CAN (Devamla) – AK PARTİ, 3
Kasım 2002’de seçimlere bu mevzuatla girdi; AK PARTİ, seçim mevzuatı üzerinde
hiç oynamadı, oynamayı akıl dahi etmedi, neyse seçim sistemi, onunla girdi. 
GÖKHAN GÜNAYDIN (Ankara) – Büyükşehir
Yasası ne? Maddi gerçeği bu kadar çarpıtma!
RAMAZAN CAN (Devamla) – Ben, AK PARTİ
Kurucu İl Başkanı olarak o dönemde siyasi çalışmalar yaparken o dönemin yerel
aktörleri bize “Siz seçimde barajı aşamayacaksınız.” dediler ama bir şeyi
unuttular, aziz milletin gücünü unuttular.
GÖKHAN GÜNAYDIN (Ankara) – Seçim
çevrelerini bile değiştirdiniz, seçim çevrelerini bile!
RAMAZAN CAN (Devamla) – Sayın Başkan,
değerli milletvekilleri; seçim yasalarından beklenen nedir? Bir yandan toplumun
eğilimleri yasama Meclisine yansıtılırken bir yandan da ülkeyi yönetecek
çoğunlukların oluşturulmasına olanak verilmesi sağlanır. Seçim sistemlerini bu
işlevleri açısından belirleyen iki özellik bulunmaktadır: Birincisi, temsilde
adalet; ikincisi, yönetimde istikrar yani fayda. Bu iki kriter, seçmen
eğilimlerini adil bir biçimde yasama Meclisine yansıtırken yönetimde istikrar
ilkesi, istikrarlı hükûmetlerin kurulmasına yardım eder. Nitekim Anayasa’mızın
69’uncu maddesi “Seçim kanunları, temsilde adalet ve yönetimde istikrar
ilkelerini bağdaştıracak biçimde düzenlenir.” der. 
Diğer yandan, Parlamentoda temsil
edilmeyen oyların toplam düzeyi adalet açısından da bir örnektir. Nitekim -bunu
kabul ediyorum ben- 2002 seçiminde Meclisin yaklaşık yüzde 45’i temsil
edilmemiştir, alınan oy oranı anlamında söylüyorum. Bundan AK PARTİ de
faydalanmıştır, Cumhuriyet Halk Partisi de faydalanmıştır. Ancak, 2011
seçimlerine geldiğimizde bu oran, yüzde 5’lere düşmüştür. Netice itibarıyla
aynı sistem, siyasi arenaya uygulandığında birinde temsilde adaleti öne
alırken, diğerinde, kullanılan oylar neticesinde yönetimde istikrarı ön plana
getirmiştir. Bunda siyasi aktörlerin bir etkeni, bir unsuru bulunmamaktadır ama
vatandaşın kullanmış oldukları oylar bu yönde etkilemiştir. Netice itibarıyla,
1946’dan sonra, çok partili siyasi hayata geçtikten sonra uygulanan seçimlerden
örnek vermek istiyorum: Nispi temsil uygulanmış, liste usulü D’Hondt sistemi,
D’Hondt sistemi, bakiye sistemi, ülke barajlı D’Hondt sistemi. Bütün bu
neticeler uygulanmış ve temsilde adaletin sağlanıp sağlanmadığı noktasında ise
tartışmalar devam etmiştir. 
Öncelikle şunu söylemek isterim ki 1995
ve 1999 seçimlerinde temsilde adalet öne çıkmış ama siyasi istikrar
sağlanamamıştır. Bundan önceki grup önerisinde, bu konuyla ilgili verilmiş…
Bursa Milletvekilimiz Hakan Çavuşoğlu’nun ciddi bir çalışması oldu. Onun
araştırmalarına göre Türkiye’de bütün seçimlerde hükûmetlerin -süreye,
ortalamaya vurduğumuzda- yaklaşık bir buçuk yıllık bir ömrü bulunmaktadır. Bu,
şu demektir: Türkiye’deki hükûmetler asgari bir buçuk yıl civarında.
Dolayısıyla, burada bir istikrar bulunmadı. Fakat böyle bir istikrar yoktur
diye de temsildeki adaleti zedelemek de doğru değildir. Hem temsilde adalet
olacak hem siyasette istikrar olacak. Bunun ikisinin ortak noktada buluştuğu
sistemlerde demokrasi ön planda olur diye düşünüyorum.
Vaktimiz dar, grup önerisinin aleyhinde
olduğumu belirtiyor, hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ediyorum.
 III.
YOKLAMA
(CHP ve MHP sıralarından bir grup
milletvekili ayağa kalktı)
MEHMET AKİF HAMZAÇEBİ (İstanbul) –
Yoklama talep ediyoruz Sayın Başkan.
BAŞKAN – Yoklama talebini yerine
getireceğim.
Cumhuriyet Halk Partisi Grup önerisini
oylarınıza sunacağım, yoklama talebi var yerine getireceğim.
Sayın Hamzaçebi, Sayın Akar, Sayın
Günaydın, Sayın Çetin, Sayın Seçer, Sayın Düzgün, Sayın Kaplan, Sayın Öner,
Sayın Bulut, Sayın Çıray, Sayın Köktürk, Sayın Haberal, Sayın Atıcı, Sayın
Türeli, Sayın Kuşoğlu, Sayın Varlı, Sayın Çınar, Sayın Öz, Sayın Belen ve Sayın
Korkmaz.
Üç dakika süre veriyorum. 
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır. 
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, Türkiye’de milletvekili genel
seçimlerinde uygulanan seçim barajı sistemi ve Siyasi Partiler Kanunu’ndan
kaynaklanan sorunların tespiti ve çözüm yollarının belirlenmesi amacıyla
23/3/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Mart 2015 Pazartesi günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Cumhuriyet Halk Partisi grup
önerisini oylarınıza sunuyorum: Kabul edenler… Kabul etmeyenler… Kabul
edilmemiştir. 
Sayın Kaplan: “Kenan Evren’in darbe
yasasında dahi gruplar hazine yardımı alırken, 1,5 milyar lirayı kendi aranızda
paylaşırken hiç yüzünüz kızarmıyor mu, utanmıyor musunuz?” Bundan sonra da
“…hicap duymuyor musunuz? Yani, milletin parası…” Ben bu arada “Sayın Kaplan,
lütfen temiz bir dille konuşalım.” diyorum. Daha sonraki ilerleyen bölümde de
“Hayır, hayır, hicapla ilgili değil. Daha önceki kullandığınız ‘…paylaşırken
hiç yüzünüz kızarmıyor mu, utanmıyor musunuz?’”
HASİP KAPLAN (Şırnak) – Paylaşmadınız
mı Sayın Başkan? Paylaşmadınız mı? 
BAŞKAN – Sayın Kaplan, bunu gruba…
HASİP KAPLAN (Şırnak) – Hazine
yardımını paylaşmadınız mı? 
BAŞKAN - …iktidar partisinin grubuna
hitaben söylersiniz. 
HASİP KAPLAN (Şırnak) – Hazine
yardımını paylaşmadınız mı Sayın Başkanım? Tutumunuz hakkında söz istiyorum.
Böyle şey olur mu? Hazine yardımını paylaşmadınız mı? 
BAŞKAN – Efendim, İç Tüzük’ün 67’nci
maddesi çok net.
HASİP KAPLAN (Şırnak) – İç Tüzük çok
açık. Böyle keyfî yönetemezsiniz Sayın Başkan! Ben size şunu soruyorum: Siz 3 parti
olarak hazine yardımını bölüşmediniz mi kardeşim? 1,5 milyarı bölüşmediniz mi?
SÜREYYA SADİ BİLGİÇ (Isparta) – Meclis
Başkan Vekiliyle bunun ne alakası var Sayın Kaplan?
BAŞKAN – Hazine yardımı, Anayasa’nın,
yasanın tanıdığı bir haktır, partiler kendi aralarında paylaşıyorlar,
bölüşüyorlar, doğru. 
Görüşmeler sırasında…
HASİP KAPLAN (Şırnak) – E tamam, bunu
bölüşürken adil olması için yaptığımız talepleri reddederek siz bunu…
BAŞKAN – Evet, 67’nci madde: “Genel
Kurulda kaba ve yaralayıcı sözler söyleyen kimseyi Başkan derhal, temiz bir
dille konuşmaya, buna rağmen…” diye devam ediyor. Ben davet ederim efendim.
HASİP KAPLAN (Şırnak) – Sayın Başkan,
siz, burada benim kullandığım o kelimelerin hiçbirisinin temiz olmadığını,
hicap duymaya davet etmenin temiz dil olmadığını iddia edemezsiniz. 
BAŞKAN – Sayın Kaplan, partilerin
hazine yardımını tenkit edebilirsiniz.
HASİP KAPLAN (Şırnak) – Evet, Sayın
Başkan, yine iddia ediyorum, yine çıkarım yine bu kürsüde söylerim.
BAŞKAN – Teşekkür ediyorum.
HASİP KAPLAN (Şırnak) – Siz böyle
konuşamazsınız. Bakın, demin CHP’den diğer arkadaşımız da hicap… 
BAŞKAN – Teşekkür ediyorum Sayın
Kaplan.
HASİP KAPLAN (Şırnak) – Sayın Başkan,
siz buradan, bu kürsüden muhalefet partisi milletvekilini azarlama hakkını
nereden buluyorsunuz, nasıl azarlayabilirsiniz?
BAŞKAN – Hayır, azarlama değil efendim,
İç Tüzük’ün 67’nci maddesini okudum ben size efendim. İç Tüzük…
HASİP KAPLAN (Şırnak) – Sayın Başkan,
böyle azarlama hakkınız yok.
BAŞKAN – Sesinizi istediğiniz kadar
artırabilirsiniz yani hiç önemli değil.
HASİP KAPLAN (Şırnak) – Sizi azarlama
terbiyesi konusunda uyarmak hakkı… 
BAŞKAN – Evet, teşekkür ediyorum.
HASİP KAPLAN (Şırnak) – Böyle bir şey
yapamazsın. Ben söz istiyorum tutumunuz hakkında.
İDRİS BALUKEN (Bingöl) – Hasip Bey, bir
dakika…
HASİP KAPLAN (Şırnak) – Yönetiminiz ve
tutumunuz hakkında söz istiyorum, usul tartışması açıyorum.
BAŞKAN – 67’nci madde açık efendim. 
HASİP KAPLAN (Şırnak) – Usul tartışması
açıyorum.
BAŞKAN – Usul tartışması açacak bir şey
söz konusu değil.
Buyurun Sayın Baluken.
HASİP KAPLAN (Şırnak) – Ben açıyorum,
talep ediyorum efendim.
ALİ RIZA ÖZTÜRK (Mersin) – Hasip
Kaplan’ı azarlayamazsınız Sayın Başkan. Ben de söylüyorum, Hasip’i
azarlayamazsınız.
BAŞKAN – Buyurun Sayın Baluken.
İDRİS BALUKEN (Bingöl) – Şimdi, demin
okuduğunuz tutanaktan da anlaşılıyor ki kürsüden hatibi temiz dile davet edecek
herhangi bir ifade o kürsüde kullanılmamıştır.
BAŞKAN – Okudum efendim burada.
İDRİS BALUKEN (Bingöl) – Okudunuz.
“Yüzünüz kızarmıyor mu?” ya da ”Utanmıyor musunuz?” demek, Türkçede herhangi
bir hakaret anlamına gelmiyor. Mevcut bir adaletsizliğe karşı olan
duyarsızlığa, arkadaşımız kürsüden bir eleştiri yöneltmiştir. Dolayısıyla,
burada sanki milletvekilimizle ilgili ön yargılı bir tutumunuz var ve siz, bu
ön yargılı tutumunuzdan dolayı kullanmadığı hâlde temiz bir dile davet etme
şeklinde bir tutum ortaya koydunuz. Bu tutumunuzdan dolayı bir usul tartışması
açmak gerekiyor.
BAŞKAN – Benim hiçbir sayın
milletvekiline ön yargılı tutumum söz konusu değil efendim.
İDRİS BALUKEN (Bingöl) – Ama o zaman
temiz bir dile davet edecek bir şey yok ki.
BAŞKAN – Kullandığı kelimeler için
ileride de…
HASİP KAPLAN (Şırnak) – Geri alın
kelimenizi Sayın Başkan, geri almıyorsanız usul tartışması açıyorum. Usul
tartışması açıyorum Sayın Başkan.
BAŞKAN – “Hicap duyuyor musunuz?”
kelimesinden dolayı “Söyleyemezsiniz.” dediğinde ben “hicap duyma” kelimesinden
dolayı söylemediğimi de…
HASİP KAPLAN (Şırnak) – Sayın Başkan,
ya geri alırsınız ya usul tartışması açıyorum.
BAŞKAN – Teşekkür ettim efendim.
İDRİS BALUKEN (Bingöl) – Sayın Başkan…
Sayın Başkan…
HASİP KAPLAN (Şırnak) – Sayın Başkan…
Sayın Başkan, 63 açık. 
BAŞKAN - Adalet ve Kalkınma Partisi
grup önerisini okutuyorum önce…
HASİP KAPLAN (Şırnak) – Sayın Başkan…
Sayın Başkan, usul tartışması açıyorum.
BAŞKAN – Lütfen, Sayın Kaplan, buyurun
yerinize.
HASİP KAPLAN (Şırnak) – Sayın Başkan,
İç Tüzük gereği talepte bulunuyorum.
BAŞKAN – İç Tüzük’te açma zorunluluğu
yok efendim, buyurun.
HASİP KAPLAN (Şırnak) – Sayın Başkan…
BAŞKAN - Lütfen oturun Sayın Kaplan.
4.- AK PARTİ Grubunun, bastırılarak dağıtılan 705 sıra
sayılı Kanun Teklifi’nin kırk sekiz saat geçmeden gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 5’inci sırasına, yine
bu kısımda bulunan 673, 679, 704 ve 687 sıra sayılı Kanun Teklifi ve
Tasarılarının ise bu kısmın 8, 9, 10 ve 11’inci sıralarına alınmasına ve diğer
işlerin sırasının buna göre teselsül ettirilmesine; Genel Kurulun, bastırılarak
dağıtılan (11/50), (11/51), (11/54), (11/49) ve (11/53) esas numaralı Gensoru
Önergelerinin, 24 Mart 2015 Salı günkü gündemin “Özel Gündemde Yer alacak
İşler” kısmına alınmasına ve gündeme alınıp alınmayacağı hususundaki
görüşmelerinin bu birleşiminde yapılmasına; gensoru önergelerinin
görüşmelerinin tamamlanmasını müteakip bu birleşiminde gündemin “Kanun Tasarı
ve Teklifleri ile Komisyonlardan Gelen Diğer İşler” kısmında yer alan işlerin
görüşmelerine devam edilmesine; 705 sıra sayılı Kanun Teklifi’nin İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi 
Türkiye Büyük
Millet Meclisi Başkanlığına
Danışma Kurulunun 23/3/2015 Pazartesi
günü (bugün) yaptığı toplantıda siyasi parti grupları arasında oy birliği
sağlanamadığından, İç Tüzük’ün 19’uncu maddesi gereğince, grubumuzun aşağıdaki
önerisinin Genel Kurulun onayına sunulmasını arz ederim.

Mehmet
Naci Bostancı
Amasya
AK PARTİ
Grup Başkan Vekili
Öneri:
Bastırılarak dağıtılan 705 sıra sayılı
Kanun Teklifi’nin kırk sekiz saat geçmeden gündemin "Kanun Tasarı ve Teklifleri
ile Komisyonlardan Gelen Diğer İşler" kısmının 6’ncı sırasına, yine bu
kısımda bulunan 673, 679, 704 ve 687 sıra sayılı kanun teklifi ve tasarılarının
ise bu kısmın 8, 9, 10 ve 11’inci sıralarına alınması ve diğer işlerin
sırasının buna göre teselsül ettirilmesi,
Genel Kurulun;
Bastırılarak dağıtılan (11/50),
(11/51), (11/54), (11/49) ve (11/53) esas numaralı gensoru önergelerinin, 24
Mart 2015 Salı günkü gündemin "Özel Gündemde Yer alacak İşler"
kısmının sırasıyla 1, 2, 3, 4 ve 5’inci sıralarına alınması; özel gündemde bu
şekilde sıralanan gensoru önergelerinin Anayasa’nın 99’uncu maddesi gereğince
gündeme alınıp alınmayacağı hususundaki görüşmelerinin bu birleşiminde
yapılması, gensoru önergelerinin görüşmelerini tamamlanmasını müteakip bu birleşiminde
gündemin "Kanun Tasarı ve Teklifleriyle Komisyonlardan Gelen Diğer
İşler" kısmında yer alan işlerin görüşmelerine devam edilmesi,
705 sıra sayılı Kanun Teklifi’nin İç
Tüzük’ün 91’inci maddesine göre temel kanun olarak görüşülmesi ve bölümlerinin
ekteki cetveldeki şekliyle olması;
önerilmiştir.








705 sıra sayılı
Bazı Kanun ve Kanun Hükmünde
  Kararnamelerde Değişiklik Yapılmasına Dair Kanun Teklifi
(2/2736)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1. BÖLÜM


1 ila 15’inci maddeler arası


 15




2. BÖLÜM


16 ila 30’uncu maddeler arası
(Geçici 1’inci madde dâhil)


16




TOPLAM
  MADDE SAYISI


31




BAŞKAN – Adalet ve Kalkınma Partisi
Grubu önerisi lehinde söz isteyen Mehmet Doğan Kubat, İstanbul Milletvekili.
(AK PARTİ sıralarından alkışlar) 
MEHMET DOĞAN KUBAT (İstanbul) – Sayın
Başkanım, çok değerli arkadaşlarım; grup önerimizin lehinde görüşlerimi ifade
etmek üzere söz almış bulunuyorum, bu vesileyle yüce heyetinizi saygılarımla
selamlarım.
Değerli arkadaşlar, grup önerimizde,
gündemde yer alan bir kısım tasarı ve tekliflerin ön sıralara alınması
önerilmektedir. Bu çerçevede, 705 sıra sayılı Bazı Kanun Hükmünde
Kararnamelerde Değişiklik Yapılmasına Dair Kanun Teklifi’nin gündeme alınarak
bugün görüşmelerine başlanılması önerilmektedir. Kamuoyunda yakından takip
edilen bu kanun teklifinde, bilindiği üzere, 47 bin öğretmen kadrosu, inşallah,
ihdas edilmiş olacak. 
Yine, öğrenci katkı paylarının
ödenmesinden kaynaklı bir kısım mağduriyetlerin giderilmesine yönelik
düzenlemeler bu teklifte düzenlenmiştir. 
Doğum parası, çeyiz tasarruf hesabı,
bunlara devlet katkısı; yine, konut edindirme hesabı ve devlet katkısı; altmış
beş yaş üstündeki vatandaşlarımızın toplu taşımadan yararlanmalarına yönelik
düzenlemeler; keza, belediye borçlarının yapılandırılmasına ilişkin olarak daha
önce çıkarttığımız kanundan kaynaklı bir kısım sorunların çözülmesine ilişkin
düzenlemeler yine bu teklifte yer almaktadır. 
Teklif, temel kanun olarak görüşülecek;
31 madde, 2 bölüm hâlinde görüşülmesi önerilmektedir.
Değerli arkadaşlar, yine, öte yandan,
bakanlarımız hakkında verilmiş 5 tane gensorunun yarın gündeme alınmak
suretiyle görüşülmesi önerilmektedir. 
Önerimize
desteklerinizi bekler, yüce heyetinizi saygılarımla selamlarım. (AK PARTİ
sıralarından alkışlar)
BAŞKAN – Öneri
aleyhinde söz isteyen Süleyman Nevzat Korkmaz, Isparta Milletvekili. (MHP
sıralarından alkışlar)
S. NEVZAT
KORKMAZ (Isparta) – Sayın Başkan, değerli milletvekilleri; yüce heyetinizi
saygıyla selamlıyorum.
Ben de AKP grup
önerisi aleyhinde söz aldım. Meclis Genel Kurulunun gündemi, bildiğiniz üzere,
sık sık AKP Grubunun keyfine göre değiştiriliyor. Maksat, tabii, muhalefet
partilerini hazırlıksız yakalamak ve özellikle sandığa giden bu yolda da
milletin gerçek ihtiyaçlarından ziyade başka hususları gündeme getirerek seçime
tahvil etmek.
Değerli
arkadaşlar, ister kabul edelim ister etmeyelim, efendim, gönlümüz, dilimiz
elvermese de içinde bulunduğumuz şartlar açık seçik ekonomik krizdir. Dolar,
2,60’larda; geçen hafta, bildiğiniz üzere, 2,65’leri de gördü, daha da yükseleceği
bekleniyor. Yanlış ekonomi politikaları ve Merkez Bankasına anlamsız Erdoğan
baskıları yüzünden Türk lirası son iki ayda dolar karşısında yüzde 20’nin
üzerinde değer kaybetti. Yani, mal ve hizmetlere yüzde 20 civarında zam geldi.
Temmuzda FED, faizi artıracak ve asıl fırtına o zaman başlayacak. Uzmanlar hele
hele dövizle borçlanan iş adamlarına, iş dünyasına “aman dikkat” sinyalleri
veriyor. 
Sene 2006, AKP rakamlarla oynayarak bir
gecede fert başına millî geliri 10 bin dolara çıkardı; sene 2015, hâlâ 10 bin
dolar. Ya o zaman yalandı rakamlar ya da şimdi. 2014 TÜİK rakamlarına göre,
fert başına millî gelir 10.971 dolar. Dolardaki yükselişle, 2015 mart ayında
-dikkat edin arkadaşlar- fert başına millî gelir 8.763 dolara inmiş. 2.200
dolarlık bir düşüş var. İnsanımız, son iki ayda 2.200 dolar fakirleşti. Türk
lirası değer kaybediyor. Ekonomi bilimi der ki: “İhraç mallarının fiyatları
ucuzlarsa miktarı artar.” Gelişmeler tam tersini söylüyor, şubat ayında yüzde
14 düşmüş ihracatımız, rekor seviyede. Rus ekonomisi batak. Rusya’dan
Türkiye’ye turist gözükmüyor. Otellerin en büyük müşterisi Ruslardı. Onların
olmaması, turizmi felç ediyor, bu yaz, turizm sektöründe istihdam edilen
binlerce insanın işsiz kalması anlamına geliyor. 
Değerli arkadaşlar, bir diğer sıkıntı:
Giderlerimiz dolar, gelirlerimiz ise euro cinsinden. Eğer parite 1’in altına
düşerse -ki öyle görünüyor- giderlerimiz karşısında gelirlerimizin daha da
yetersiz kalması ve cari açığın gittikçe büyümesi demek bu da. 
Özel sektörde korkunç bir dolar borç
stoku var. Yükselen kur, binlerce işletmenin iflası ve ara malı ithal eden
üretici firmaların artık üretim yapamaması anlamına geliyor. AKP Hükûmetinin,
BOP Eş Başkanlığını üstlenmesiyle Orta Doğu’da, Kuzey Afrika’da istenmeyen
ülkeyiz. Türkiye, dış ticaretinde Orta Doğu’da gemilerini yanaştıracağı liman
bulamıyor. Irak ve Suriye hükûmetlerinin Türkiye’yi vuracak topu tüfeği yok
âdeta, fiilen soğuk savaş hâlindeyiz yani Orta Doğu pazarı da umutsuz. Bu
durum, önümüzdeki günlerde meyve sebze ihracatını da vuracak. 
İhracatımızda en büyük pay sahibi AB
ülkelerinin, zaten ekonomik durgunluk ve yüksek işsizlik yaşayan AB ülkelerinin
Türkiye’yi de gözden çıkarmış durumda olması… “Modern, demokratik İslam ülkesi
ve modeli” denilmiyor artık Türkiye için “Ciddi demokrasi ve hukuk sorunları
var.” deniyor. AB de karanlık Türkiye için. 
Rusya, Ukrayna pazarı perişan. Ruble
rekor oranda değer kaybedince bu pazarlara iş yapan Türk firmaları önünü
göremez hâle geldi çünkü anlaşmaların çoğu ruble üzerinden. Kazasız belasız ya
da en az zararla Rus pazarından çıkmak istiyor Türk firmaları, birçoğu parasını
dahi alamıyor. 
2008 krizinde
ekonomi yüzde 4 küçülürken, inşaat sektörü yüzde 20 küçüldü, büyük şehirler
dışında konut satışı durdu. Müteahhit borçla yürüyordu, yapsatçı müteahhit,
biraz önce dediğim gibi, zaten borçla yapıyordu ama şimdi artık satamıyor da.
Yüksek faizlerin altında ezilen inşaat firmaları bir bir iflas ediyor.
Halkın 6
milyarlık banka borcu 357 milyara çıkmış. Batık tüketici kredileri 127 kat,
kredi kartı borçları da 24 kat artmış. Türkiye'nin kurulduğu günden beri
yapılan borcun 3 katı, AKP döneminde on üç yılda yapılmış. İnsanlarımız,
Erdoğanlı yılların sonunda ekmeği 2 kat, benzini 3 kat pahalı alır hâle gelmiş.
Asgari ücretin alım gücü ise 7 çeyrek altından 5 çeyrek altına düşmüş. Yine,
Erdoğan döneminde yapılan yabancılara satışlar dolayısıyla başka ülkelere
aktarılan şirket kârları 170 milyar doları bulmuş, Türk milletine mal satıp kâr
etmiş bu firmalar ve bu paraları olduğu gibi alıp yurt dışına transfer
etmişler. 
Halkın icralık
borcu 22 milyarı geçmiş durumda, her ilde dörder beşer icra dairesi kurulmuş,
milletin ocağına her biri, incir ağacı dikmeye devam ediyor. Halka yansıyan
enflasyon oranı yüzde 20’nin üzerinde. Halkın gelirleri düştü, tasarruf yok,
tasarruf olmayınca yatırım da yok, yatırım olmayınca yeni iş alanları
açılmıyor. 
Devletin resmî
rakamları, işsizlikte son beş yılın rekoru, yüzde 10,9. Genç işsizliğe
bakarsanız bu oran yüzde 20, okumuş, eğitimli, üniversite mezunu işsizliğe bakarsanız
yüzde 30. Üniversite mezunu her 3 gençten 1’i işsiz durumda. Sağlamasını herkes
kendi çevresine baksın, yapsın. Her evde en az bir 1 hatta birkaç işsiz yok mu?

Düşük petrol
fiyatları da durumu kurtarmıyor, çünkü döviz kuru yükseldi, oradan yakalayacağınız
avantaj buradan gitti. Petrol gelirleri de düşünce Orta Doğu'nun zengin
devletleri ve şeyhleri Türkiye'deki düşük faiz baskısıyla ülkelerine paralarını
geri götürüyorlar, çok güvendiğiniz sıcak paradan da ümidinizi kesin.
Borcu borçla kapatıp elde avuçta ne
varsa satan ve üretmeyen ekonomi politikalarınız iflas etmiştir. Hokus pokusla
milletin gözünü boyadığınız sakil AKP ekonomisi duvara toslamıştır. Milletin
geleceğini karartan “AKP büyüsü” –biz demiyoruz, atama kalemleriniz ve köşe
yazarlarınız söylüyor- bozulmuştur. Bu milleti canından bezdiren AKP’li yıllar
için AKP yöneticileri birbirine düşmüştür. Erdoğan ile Hükûmet arasında bir laf
düellosu aldı başını gidiyor “Sen yaptın.”, “Yok ben yapmadım.” şeklinde.
Tencere dibin kara, seninki onunkinden kara. Milleti düşünen yok. Bırakın şu
kayıkçı kavgasını, hem Erdoğan hem Hükûmet, Arınç da dâhil, bu gidişattan eşit
şekilde, aynı şekilde sorumludur.
Milletin başına “çözüm, çözüm” diye
sardığınız bela, ektiğiniz fitne tohumları boy vermeye başlamıştır. PKK, önce
pazarlık masasındaki ortağınızdı, şimdi, ülkeyi yönetmeyi dayatmaktadır.
Erdoğan çıkıp “İzleme komitesi yanlıştır. Dolmabahçe görüşmeleri iyi
olmamıştır.” gibi demeçler vermektedir. Ya ne olacaktı Sayın Erdoğan? Demedik
mi “Terör örgütleriyle mücadeleden vazgeçer iseniz önce müzakereye oturursunuz,
sonra bu, mütarekeye kadar gider.” diye. Adım adım oraya gelinmiştir. İçişleri
Bakanı Ala, Başbakan Yardımcısı Akdoğan kimin gülleri, hangi dağın
bülbülleridir? İzleme komitesi üyeleri Sayın Erdoğan, 63’lük akil adamlar
içinde değil midir? Bu milletin -AKP oyları düşüp MHP oyları yükselirken- 7
Haziranda atacağı şamarın hazırlığını yapmaktadır. Bunu görüp aklınca iyi
polis-kötü polis oynamaya soyunmuşlardır. Yemezler! Milletin aklıyla alay
etmeyin, hesap günü yaklaşıyor.
Değerli milletvekilleri, AKP’li yıllar,
milletin devletine güveninin dinamitlendiği yıllardır. Bu milletin en güvendiği
kurumları bile günlük siyasi emelleriniz doğrultusunda perperişan ettiniz;
Silahlı Kuvvetlerimiz öyle, mahkemelerimiz öyle. 
Bugüne kadar hiç tartışılmayan ve
herkesin hakkına razı olduğu ÖSYM’yi bile sonuçlarına güvenilmeyen bir kurum
hâline getirdiniz. Unutuldu mu sandınız? 2012’de KPSS’de oturum sürerken bazı
sorular İnternet’ten yayınlanmıştı, 2012 TUS sınavında usulsüzlükler ortaya
çıkmıştı, 2011’de YGS’de basına verilen kitapçıkta soruların şifreli olduğu
ortaya çıkmıştı, 2010 öğretmen atamaları sınavları “sorular sızdırıldı” diye
iptal edilmişti. Daha sayalım mı? Binlerce öğrencinin, binlerce ailenin vebali
var üzerinizde. Bugün sınav yolsuzluklarıyla ilgili operasyonlar yapılıyor ama
bu hukuksuzluğu yapan sizin atadığınız idareciler ve bunun siyasi sorumluları
sizler, bu usulsüzlüğün hesabını vermeyecek misiniz? Bu adil midir? Gençlerin
kaybolan yıllarının, onların ve ailelerinin ümitlerinin hesabı kime
sorulacaktır? Bu yüzden diyoruz, 7 Haziran günü seçim, 8 Haziran günü hesap
günüdür; bu hesabı da Milliyetçi Hareket Partisi soracaktır. Bu yüzden diyoruz
ki hırsıza, yolsuza, kutucuya, kasacıya, villacıya, hazine peşkeşçisine,
zalime, haine karşı bizimle yürü Türkiye. 
Teşekkür ediyorum. (MHP sıralarından
alkışlar)
BAŞKAN – Sayın milletvekilleri,
birleşime beş dakika ara veriyorum.
Kapanma Saati:
17.31
BEŞİNCİ OTURUM
Açılma Saati:
17.35
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Beşinci Oturumunu açıyorum.
Adalet ve Kalkınma Partisi grup önerisi
lehinde söz isteyen Osman Aşkın Bak, İstanbul Milletvekili.
Buyurun Sayın Bak. (AK PARTİ
sıralarından alkışlar)
OSMAN AŞKIN BAK (İstanbul) – Sayın
Başkan, değerli milletvekilleri; AK PARTİ Grubumuzun vermiş olduğu önerinin
lehinde söz aldım. Yüce heyetinizi saygıyla selamlarım.
Önerimizde Meclisimizin bu haftaki
çalışmasını düzenliyoruz. 705 sıra sayılı kanunun görüşmelerini öne alıyoruz;
673, 679, 704 ve 687 sıra sayılı kanun tekliflerini ve tasarılarını ön sıralara
alıyoruz. Verilmiş 5 tane gensorunun görüşülmesini öne alıyoruz; yarın, salı
günü bu gensorular görüşülecek. Ardından, 705 sıra sayılı Kanun Tasarısı’nda,
özellikle kadroya yeni atanacak öğretmenlerimizle, 47 bin kadroyla ilgili konu
var, bu önemli. Onun dışında, taşımacılıkta, yaşlı vatandaşlarımız için, 65 yaş
üzerindeki vatandaşlarımız için bazı düzenlemeler getiriliyor ve halkımızı
ilgilendiren pek çok husus, bu 705 sıra sayılı Kanun Teklifi’nde görüşülecek.
Gündemimiz yoğun. Bunun ardından torba
yasalar var ve çalışmalarımıza devam edeceğiz.
Yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ediyorum.
Öneri aleyhinde söz isteyen Haydar
Akar, Kocaeli Milletvekili.
Buyurun Sayın Akar. (CHP sıralarından
alkışlar)
HAYDAR AKAR (Kocaeli) – Sayın Başkan,
sayın milletvekilleri; AKP grup önerisi üzerine söz almış bulunuyorum.
AKP grup önerisi üzerinde geçen hafta
da konuşmuştum, aynı şeyleri söylemiştim. Her pazartesi veya salı günü normalde
Meclis açıldığında… Ki bugünlerde finale yaklaştığımız için ve 24’üncü Dönemin
sonuna geldiğimiz için her gün daha yoğun çalışarak dönemi kapatacağız -böyle
düşünüyoruz- 5’ine kadar ama AKP her pazartesi günü -pazartesileri de çalışma
gündemine aldığımız için- bir çalışma önerisiyle Meclise geliyor ve yasa
tasarılarının, kanunların yerlerini değiştirerek yeniden önümüze getiriyor.
Peki, niye bunu yapıyor? Çünkü, geçen hafta demiştim, planlayamadığı için bunu
yapıyor. Dikkat ederseniz dört yıl boyunca da bunu yaptılar ve sonunda da
buraya grup yöneticileri ya da milletvekili arkadaşlarımız geliyor, daha önemli
maddeler olduğunu söyleyerek, bunu niçin yaptıklarını da izah etmeden, buradan,
kürsüden zamanı da kullanmadan ayrılıyorlar. Aslında anlatacak çok şey var,
aslında bu zamanı çok iyi kullanabilirsiniz ama bunu tercih etmiyorsunuz. 
Geçen hafta görüştüğümüz torba kanunun
son 2 maddesi kaldı, ondan önce görüştüğümüz iç güvenlik yasasının son 63
maddesi komisyona havale edilmişti, onlardan bir haber yok, nereye gittikleri
belli değil şu anda. Bugün de yine yeni bir torba kanun getirildi buraya ve bu
da yanılmıyorsam 32 maddeden oluşuyor. 
Tabii, bu kanun 32 maddeden oluşuyor
ama buraya çıkan AKP temsilcileri 47 bin öğretmen atamasını söylüyor, algıyı
bunun üzerine kurmaya çalışıyorlar çünkü müthiş bir algı yönetimleri var.
Beceremedikleri, yapamadıkları veya çözemedikleri problemleri bu algı
yönetimiyle Türkiye’ye sunuyorlar ve başarmış gibi konuşuyorlar. Doğru, bu
torbanın içerisinde 1 madde olarak 47 bin öğretmen ataması geçiyor ama
Türkiye'nin ihtiyacı olan, Millî Eğitim Bakanlığının verilerine göre 110 bin
öğretmen -Millî Eğitim Bakanı kendisi açıklıyor- yine, Avrupa standartlarına
göre, Avrupa Birliğinin kriterlerine göre de 210 bin öğretmen açığı var. Buna
rağmen AKP ne getiriyor buraya? 47 bin öğretmen ataması getiriyor. 
Ben ne yaptım onunla ilgili? 110 bin
öğretmen atanmasıyla, gerçekten Millî Eğitim Bakanlığının tespit etmiş olduğu
açıkla ilgili bir kanun teklifi verdim -gerçi buraya dâhil edilmemiş- 110 bin
öğretmen atanmalı dedim. Grup Başkan Vekilim Sayın Akif Hamzaçebi de 150 bin
öğretmen atanması gerektiğini ifade ederek kanun teklifini verdi ve bu torba
kanunda bu birleştirildi. Demek ki doğrusu 100 binin üzerinde öğretmen atamaktı
ama siz bunu yapmıyorsunuz. Sadece bunda mı, bütün meslek gruplarında bunu
yapıyorsunuz. Bakın, Gıda, Tarım ve Hayvancılık Bakanlığının müthiş derecede
ziraat mühendisi ve veteriner açığı var. Bu çocukların atamalarının yapılması
gerekiyor. Yine, gıda mühendislerinin atamasının yapılması gerekiyor.
Özellikle, iktisadi ve idari bilimler fakültesi mezunlarının -ki en kalabalık
grubu teşkil ediyor- bu arkadaşlarımızın, bu çocuklarımızın, bu gençlerimizin
de bir an evvel atanmaları gerekiyor ama siz hep bunları göz ardı ediyorsunuz,
sadece öğretmen üzerinden bir algı yaratıyorsunuz. Onu da beceremiyorsunuz zaten.
Diyorum ya, “algı yönetimi” diyorsunuz.
Algı yönetimi deyince Türkiye'yi on iki yıl boyunca -on üçüncü yıla girdiniz-
sadece kandırdınız. Bugünlerde -çok merak ediyorum- büyük ekonomiyi niye hiç
konuşmuyorsunuz? On iki yıldır başımızın etini yediniz, vatandaşı bunalttınız. 
OSMAN AŞKIN BAK (İstanbul) – Daha dün
açıklama yapıldı, 16’ncı sırada.
HAYDAR AKAR (Devamla) - 17’nci büyük
ekonomi, 17’nci büyük ekonomi… 10’uncu olacağını iddia ettiniz. Kaç şu anda,
kaç?
OSMAN AŞKIN BAK (İstanbul) – 16. 
HAYDAR AKAR (Devamla) – 19’uncu büyük
ekonomi şu anda. Gayrisafi millî hasıla düşerken 16’ncı büyük ekonomi olmaz.
OSMAN AŞKIN BAK (İstanbul) – Hayır, 16,
dünkü haberi oku.
HAYDAR AKAR (Devamla) – Şu anda 19’uncu
büyük ekonomi. Bunu niye hiç konuşmuyorsunuz, merak ediyorum. Konuşamazsınız.
Büyüme hızlarından bahsettiniz,
Türkiye'nin büyümesinden bahsettiniz sürekli; diyorum ya, algı operasyonundan
bahsediyorsunuz.
OSMAN AŞKIN BAK (İstanbul) – 250 milyar
dolardan 900 milyar dolar oldu, nasıl oldu ya?
HAYDAR AKAR (Devamla) - 1950 yılından
2002’ye kadar, AKP dönemine kadar Türkiye 5,1 büyümüş. AKP döneminde, on iki
yıllık, on üç yıllık dönemde 4,8 büyümüş. Bu da yetmemiş, hele bu yıl, 2014’ün
son çeyreğinde 1,75’ler civarına gelmiş, artık yüzde 3’lük bir büyümeye yakarır
hâle gelmişiz ki bunun çok önemli… Bir ülkenin kalkınması, insanların
işsizlikten kurtulması, yoksulluktan kurtulabilmesi için en az yüzde 7’ler,
yüzde 8’ler ortalamasıyla gidebilmeliyiz ki Türkiye’deki işsizlik rakamlarını
azaltabilelim. 
Sadece bunda mı
algı yönetimi yapıyorsunuz? Hayır. “Dış borç” diyorsunuz. “Türkiye'nin dış
borcunu, IMF’ye 5 milyar dolar borç verdik, IMF’nin borçluluğunu bitirdik.”
deyip gittiniz bütün kentlerde, 81 ilin kentinde il başkanlıklarınızla,
milletvekillerinizle ayran içerek kutladınız ve alkışlattırdınız bütün millete.
Vatandaş da Türkiye'nin dış borcunun bittiğini düşündü çünkü Türkiye'de bir
algı var ki Türkiye'nin borcu denince sadece IMF’ye olan borç düşünülür.
Aslında, IMF Türkiye'ye borç verirken finans kuruluşlarından daha düşük faizle
borç veriyordu -biz de ortağıyız çünkü IMF’nin- ama siz ne yaptınız? “IMF’ye
borç bitti.” diye vatandaşı kandırdınız ama vatandaşa, Türkiye’nin 123,7 milyar dolar borcu olduğunu
ve bunun 40 milyar dolarının sizin hükûmetleriniz döneminde borçlanıldığını
söylemediniz, söylememeye de devam ediyorsunuz. Tarihin en borçlu hükûmeti
sizsiniz. Yani AKP hükûmetleri on iki yılda, on üç yılda 40 milyar dolarlık bir
borçla… Ki sadece o 40 milyar dolar da değil. Cumhuriyet döneminin bütün
kazanımlarını talan ettiniz, yandaşlarınıza birer rant unsuru olarak
aktardınız. Türkiye’deki 62 milyar dolarlık özelleştirmenin 53-54 milyar
dolarını hükûmetleriniz döneminde yaptınız. 
Peki, şimdi buradan size
sesleniyorum, vatandaşlara sesleniyorum: Hani bize diyorsunuz ya “Bu ülkede
çakılı bir çiviniz yok.” diye. On üç yıllık AKP döneminde, işte o çivilerimizi
söke söke sattınız, o çivilerimizi söke söke 52 milyar doları cebinize
koydunuz. Ne yaptınız bu 52 milyar dolarla? 7 Haziranda Cumhuriyet Halk Partisi
iktidara geliyor. 
OSMAN AŞKIN BAK (İstanbul) – Hayda!
HAYDAR AKAR (Devamla) – 7 Haziranda
Cumhuriyet Halk Partisi iktidara geldiğinde… Biz özelleştirmelere karşıyız.
OSMAN AŞKIN BAK (İstanbul) – Kendin
bile inanmıyorsun. Genel Başkan yüzde 35’e bile razı!
HAYDAR AKAR (Devamla) - Bir tek
eserinizi söyleyebilir misiniz? Biz iktidara geldiğimizde satabileceğimiz bir
tek eserinizi söyleyebilir misiniz?
OSMAN AŞKIN BAK (İstanbul) – Genel
Başkanınız ne diyor, hedefiniz ne diyor?
HAYDAR AKAR (Devamla) - Ne yaptınız?
Yol yaptınız, değil mi? Körfez geçişi yapıyorsunuz, değil mi? Vatandaş o Körfez
geçişinden 35 dolar ödeyerek geçecek. 
ÖNDER MATLI (Bursa) – Haydar ağabey,
yapma!
HAYDAR AKAR (Devamla) - İki gün evvel
köprünün halatı koptuğu için, ertesi gün Japon mühendis intihar etti. Siz
Türkiye’yi soydunuz ama hükûmeti bırakmamak için, devletin rantını bırakmamak
için, yandaşlarınızı bu ranttan mahrum etmemek için her türlü hukuksuzluğu, her
türlü illegaliteyi deniyorsunuz ve algı yönetiminiz devam ediyor. 
Sadece dış borçla mı? Son 600 milyon
doları öderken -bakın, “hazine.gov.tr”ye girin- yine bir dış borç aldınız ve
finans kuruluşlarından aldığınız bu dış borçla, bu 600 milyon doları, IMF’nin
son taksitini ödediniz, bugün de almaya devam ediyorsunuz. 
Peki, enflasyona bakalım. Yıllarca
övündünüz “Enflasyon bitti, enflasyonu bitirdik.” diye. Doğru, bitirdiniz.
Enflasyon dünyada bitmişti, sizin haberiniz yok. Arjantin’de, Brezilya’da
enflasyona bakıyor musunuz, beraber yarıştığınız ülkelere? O dönemde
enflasyona, o yüksek, üç haneli rakamlarda, iki haneli olduğu rakamlarda,
dünyadaki enflasyona baktınız mı? Peki, onlar şimdi nerede? Gelişmekte olan o
ülkelere…
CUMA İÇTEN
(Diyarbakır) - Kendi dediğine inanıyor musun?
HAYDAR AKAR
(Devamla) – Hiç hayatında kitap okudun mu sen? 
CUMA İÇTEN
(Diyarbakır) – Bu dediğine sen inanıyor musun?
HAYDAR AKAR
(Devamla) – Hiç ekonomi raporu okundu mu sen hayatında, hiç okudun mu? 
Şimdi ben size
söylüyorum.
CUMA İÇTEN
(Diyarbakır) – Ya, senin okuduğun kitapları okumam ben!
OSMAN AŞKIN BAK
(İstanbul) - Bir tek sen mi okuyorsun ya!
HAYDAR AKAR
(Devamla) – Okumadığı belli oluyor.
Bakın,
gelişmekte olan ülkelerden Malezya’da enflasyon 3,1. Güney Kore ne kadar?
Soruyorum, Güney Kore’nin enflasyonu ne kadar? Bilmezsin. Senin el kaldırmaktan
başka görevin yok, bir tek görevin var, bu. Malezya’da, Güney Kore’de 3,1;
Meksika’da yüzde 4. Bunlar gelişmekte olan ülkeler, yarıştığımız ülkeler
arkadaşlar. Biz Türkiye olarak hep adlandırılıyoruz ya “gelişmekte olan ülke”
diye, yarıştığımız ülkelerin hepsinin enflasyonu bizim altımızda. Euro
bölgesine bakalım. Euro bölgesinin enflasyonu da 0,4 arkadaşlar. Amerika’yı
falan söylemiyorum, bizim şeyimiz değil.
CUMA İÇTEN
(Diyarbakır) – Millî gelir kaç?
HAYDAR AKAR
(Devamla) – Millî gelir de 2 bin dolardı… Demin dinlemedin, dışarıda oturmaktan
fırsat bulamıyorsun.
CUMA İÇTEN
(Diyarbakır) – Dinlenecek şeyi söylemiyorsun ama.
HAYDAR AKAR
(Devamla) – Bir öğren, öğren, öğren, başka bir şey demiyorum ya da ikra, ikra,
ikra diyeyim, belki anlarsın çünkü buraya gelip dinî bir konuşmanın dışında
hiçbir şey yapmadın bu Mecliste.
Muhalefete
muhalefet eden bir Hükûmetle karşı karşıyayız. Kaçak sarayın parasıyla bu
ülkede birçok şey çözülebilirdi.
AHMET YENİ
(Samsun) – Geçti onlar, geçti.
HAYDAR AKAR
(Devamla) – Doğru söylüyorsun. Senin de görevin Ahmet Yeni -bak sataşıyorum-
sadece laf atmak olur.
AHMET YENİ
(Samsun) – Bitti, bitti. Sürem doldu.
HAYDAR AKAR
(Devamla) – Evet, sürem doldu ama süre çok, biraz sonra yine o süreyi
kullanacağız. 
AHMET YENİ
(Samsun) – Hayır, benim doldu sürem. Haydar, benim sürem doldu.
HAYDAR AKAR
(Devamla) – Evet, kısaca şunu söyleyelim: On iki yıllık AKP döneminde
çözdüğünüz tek bir problemi söyleyin. İşsizliği mi çözdünüz? Emeklilerin
problemini mi çözdünüz? Öğrencilerin problemini mi çözdünüz? Enflasyonu mu
bitirdiniz? Dış borcu mu bitirdiniz? Cari açığı mı bitirdiniz? Tek bir şey
söyleyin, tek bir şey. Yaptığınız tek şey Türkiye’yi borçlandırmak diyor,
hepinize sevgiler, saygılar sunuyorum. (CHP sıralarından alkışlar, AK PARTİ
sıralarından gürültüler) 
BAŞKAN –
Teşekkür ediyorum.
Sayın Bostancı,
buyurun.
MEHMET NACİ
BOSTANCI (Amasya) – Sayın Başkanım, grup önerimizin “Öneri” kısmının 2’nci
satırında geçen “‘… Gelen Diğer İşler’ kısmının 6’ncı sırasına” ifadesinin “‘…
Gelen Diğer İşler’ kısmının 5’inci sırasına” olarak düzeltilmesini istiyorum.
Sehven “6’ncı” olarak yazılmış. Bu şekilde oylanmasını talep ediyorum.
BAŞKAN –
Teşekkür ediyorum.
Sayın Hamzaçebi, buyurun. 
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Sayın Haydar Akar konuşmasında
“Özelleştirmelere karşıyız.” şeklinde bir cümle ifade etti. Sanıyorum, orada
kastetmek istediği tüm özelleştirmeler değil, belli özelleştirmelerdir.
Cumhuriyet Halk Partisi politika olarak özelleştirmeyi benimsemiş olan bir
partidir ama elbette özelleştirmeyi benimsemek bütün kamu işletmelerinin
özelleştirilmesi anlamına gelmez. Özelleştirmeden amaç, kamu kaynaklarının
etkili ve verimli kullanılması ile özelleştirilen işletmenin olduğu piyasada
rekabetin sağlanması suretiyle fiyatların düşüşünün gerçekleşmesi ve bu sayede
tüketicinin menfaatine bir sürecin başlamasıdır. Cumhuriyet Halk Partisinin
özelleştirme politikası budur. Bunu tutanaklara geçirmek için söz aldım. 
Teşekkür ederim.
BAŞKAN – Evet, teşekkür ederim. 
Sayın Bostancı’nın düzeltmesiyle
birlikte, Adalet ve Kalkınma Partisi grup önerisini oylarınıza sunacağım.
Kabul edenler... Kabul etmeyenler...
Kabul edilmiştir. 
Alınan karar gereğince, gündemin “Kanun
Tasarı ve Teklifleri ile Komisyondan Gelen Diğer İşler” kısmına geçiyoruz.
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
2'nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.

3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askeri Hakimler
Kanunu ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz.

4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
BAŞKAN – Komisyon? Yok.
Ertelenmiştir.
5’inci sıraya alınan, Eskişehir
Milletvekili Salih Koca ve Uşak Milletvekili İsmail Güneş ile 6
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporu’nun
görüşmelerine başlayacağız.

5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel’in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi’nin; Millî Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporu (2/2736, 1/1039, 2/2118, 2/2731) (S. Sayısı: 705) (x)
BAŞKAN –
Komisyon ve Hükûmet? Yerinde.
Komisyon Raporu 705 sıra sayısıyla
bastırılıp dağıtılmıştır. 
ADİL ZOZANİ (Hakkâri) – Sayın Başkan,
özür dilerim.
Şimdi, biraz önce, görüşeceğimiz 705
sıra sayılı Kanun Tasarısı’nın gündemimizin 5’inci sırasına alındığına dair bir
beyanınız oldu yanlış anlamadıysam.
BAŞKAN – Benim değil efendim, Sayın
Bostancı’nın. Grup başkan vekilleri anlaşarak yaptılar, onunla birlikte oyladım
zaten, o düzeltmeyle birlikte.
ADİL ZOZANİ (Hakkâri) – Şimdi, gözden
kaçırılan bir husus var kanımca Sayın Başkan. 5’inci sırada bulunan 684 sıra
sayılı torba Kanun Tasarısı Meclis gündeminden çekilmiş değil. Bu torba
tasarının kimi maddeleri gündemden çekildiği için tasarı Meclis gündeminin
5’inci sırasındaki yerini alıyor zaten. O nedenle, bu sıralama yanlıştır diye
düşünüyorum. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – O, 6’ya kaymış oluyor.
BAŞKAN – Tasarı Komisyona iade edildi
efendim. Değil mi?
ADİL ZOZANİ (Hakkâri) – Tasarı
Komisyona iade edilmedi efendim. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – 6’ncı sıraya kaydırıldı. 
ADİL ZOZANİ (Hakkâri) – Hayır efendim,
tasarı Komisyona iade edilmedi.
BAŞKAN – Herhangi bir problem yok,
doğru söylüyor, 6’ncı sıraya kaydı.
ADİL ZOZANİ (Hakkâri) – Bu gündemimizde
de görüştüğümüz bir tasarı olduğu için yeri kaydırılamaz. Bu 5’inci sıradaki
yerini korur, önerideki şekliyle, görüşeceğimiz bu tasarı, yeni tasarı, 705
sıra sayılı Tasarı 6’ncı sırada yerini alır. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – 5’inci sırada yerini alır. 
ADİL ZOZANİ (Hakkâri) – 6’ncı sırada
yerini alır.
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – 5’inci sırada yerini alır.
ADİL ZOZANİ (Hakkâri) – Efendim, hayır.
Tek çekmediniz ki, bazı maddelerini çektiniz. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Çekmeye gerek yok, onunla alakalı değil. Genel
Kurulun kararıyla 5’inci sıraya alındı. Diğerleri de ona göre yeni…
ADİL ZOZANİ (Hakkâri) – Hayır efendim,
mesela, İç Tüzük’le ilgili tasarıyı da burada 1’inci sırada sürekli
zikrediyorsunuz ama kimi maddeleri görüşülüp geri çekildiği için, o şekilde,
sıradaki yerini koruyor.
BAŞKAN – Sayın Zozani, 6’ncı sıradaki
iş de yarım iş, doğru, ancak biraz önceki oylamayla birlikte…
ADİL ZOZANİ (Hakkâri) – 6’ncı sıra
olması gerekir Sayın Başkan. 
O zaman, bunu,
684’ü kaçıncı sıraya aldınız?
BAŞKAN – Anladım da 6’ncı sıradaki iş
de yarım. Biraz önce Sayın Bostancı’nın düzeltmesiyle birlikte, grup başkan
vekilleriyle anlaşıp düzelttiği konuyla ilgili birlikte oylama yaptık zaten,
Genel Kurul kabul etti.
ADİL ZOZANİ (Hakkâri) – Sayın Başkan,
grupların buna iştirak etmesi bir şeyi değiştirmez. Bizim 5’inci ve 6’ncı
sıradaki yarım kalan işlemlerimiz…
BAŞKAN – Anladım da Genel Kurul karar
verdi diyorum Sayın Zozani.
ADİL ZOZANİ (Hakkâri) – Şimdi, İç
Tüzük’le ilgili işlem yarım kalmış bir işlem değil mi Sayın Başkan? Yarım
kalmış bir işlemdir ama 1’inci sıradaki yerini muhafaza ediyor. 5’inci ve 6’ncı
sıradaki işlemler de yerini muhafaza eder.
BAŞKAN – Sayın Zozani, bu ilk defa
yaptığımız bir işlem değil. Daha önce de yarım kalan işlerin önüne yeni
tasarılar alındı ve işlem yapıldı.
ADİL ZOZANİ (Hakkâri) – Bakın, Sayın
Başkan, bu konuda derdim size itiraz etmek değil.
BAŞKAN – Anladım da ilk defa yapılan
bir işlem değil ki Sayın Zozani, onu anlatmak istiyorum.
ADİL ZOZANİ (Hakkâri) – Bakın, 5’inci
işleme kadar komisyon ve Hükûmeti arıyorsunuz, “Yerinde yok. Bir sonraki
işlem…” diyorsunuz, 1’inci sıradan 5’inci sıraya kadar bu işlemi yapıyorsunuz.
5 ve 6 için de aynı işlemi yapmanız gerekir ve dolayısıyla, bunun 7’nci
sıradaki işlem olarak işlem görmesi gerekir.
BAŞKAN – Herhangi bir usulsüzlük yok
efendim.
Teşekkür ediyorum.
ADİL ZOZANİ (Hakkâri) – Usulsüzlük var
da ısrar ediyorsunuz.
BAŞKAN – Sayın milletvekilleri, alınan
karar gereğince bu teklif İç Tüzük’ün 91’inci maddesi kapsamında temel kanun
olarak görüşülecektir. Bu nedenle, teklif tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Teklifin tümü üzerinde Halkların
Demokratik Partisi Grubu adına söz isteyen Adil Zozani, Hakkâri Milletvekili.
Buyurun Sayın Zozani. (HDP sıralarından
alkışlar)
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
705 sıra sayılı “torba tasarı” mı
diyeceğiz, “tasarı” mı diyeceğiz, “teklif” mi diyeceğiz, ne diyeceğimiz belli
olmayan teklif üzerinden konuşacağız. Şunun için bu belirlemelerde bulunuyorum:
Bakın, 3 maddelik Hükûmet tasarısı olarak Komisyonumuza sevk edilen bir
işlemden söz ediyoruz. Bu 3 maddelik Hükûmet tasarısında ne vardı? 47 bin
öğretmen kadrosu ihdasıyla ilgili bir işlem öngörüyordu. Ancak biz Komisyonda
bunu Hükûmet tasarısı olarak görüşemedik çünkü 5 sayın milletvekili Hükûmetin
tasarısındaki metni de kendi kanun teklif metnine ilave ederek, dâhil ederek
bir torba kanun teklifi getirdiler. Biz, Komisyon çalışmaları esnasında torba
mı konuşacağız, teklif mi konuşacağız, tasarı mı konuşacağız, neyi
konuşacağımız belli olmadan buraya kadar geldi. Burada bir usulsüzlük olduğu
kesin. Hükûmetin tasarısı kadükleştirildi. Hükûmet, tasarısında 47 bin öğretmen
kadrosunun ihdasıyla ilgili olarak kamuoyuna bir söz verdi. Ama o söz…
Hükûmetin tasarı metni içerisinde bir düzeltme yaparak, esasında 47 bin kadro
ihdası yapıyormuş gibi bir düzenleme yapamadığı için, milletvekillerine kanun
teklifi imzalatarak getirdiler. Orada -açıkça söyleyeyim- kadro bekleyen
öğretmenleri bir aldatma durumu söz konusu oldu. Nasıl oldu? Dinlerseniz
sizinle paylaşayım.
Şimdi, bu saat
itibarıyla, bu torba kanun teklifini burada görüştüğümüz saat itibarıyla,
herkes 47 bin öğretmen kadrosunun ihdas edildiğini ve 47 bin öğretmenin nisan
ayı itibarıyla atanacağını düşünüyor. Kamuoyundaki beklenti, özellikle ataması
yapılmayan öğretmenlerin beklentisi bu yönde. Ancak, buradaki düzenleme bir aldatmaca
içeriyor. Açıkça, kadro bekleyen, atama bekleyen öğretmenleri Hükûmet buradaki
teklif ve tasarı metnindeki oynamalarla aldattı. Nasıl aldattı, ifade edeyim.
Şimdi, Hükûmet tasarısında alenen diyor ki: “47 bin öğretmen ihdası yapılır.”
Torba kanun teklifine, buna bir fıkra daha eklendi. 2015 yılı sonuna kadar,
aralık ayına kadarki zaman diliminde ataması yapılacağı yönünde bir düzenlemeye
dönüştürüldü. Bu neyi içeriyor? Bir kere, atayacağınız öğretmen sayısı 47 bin
değil, 35 bin. Yani, şu anda ataması yapılacak olan öğretmen sayısı 35 bin, 47
bin değil. Peki, geriye kalan 12 bin kadro ihdası ne olacak? Orada da büyük bir
yanılsama var, büyük bir kandırmaca var işin açıkçası. Geçen sene dershanelerle
ilgili olarak biz bir torba görüştük burada. O torbada 60 bin dershane
öğretmeninin mülakatla kadroya geçirileceği yönünde bir yasal düzenleme var. O
torba yasada yapılan düzenlemeyle diyor ki: “Dershanelerde çalışmakta olup da
altı yılını doldurmuş olan öğretmenler mülakatla öğretmen kadrosuna, memuriyet
kadrosuna atanacaklar.” Şimdi buradan anlaşılan o ki48 bin öğretmen aldatıldı.
Çünkü, bu ilave ihdas edilen 12 bin kadro onlar için kullanılacak. Yani, bu yıl
mart ayı sonu itibarıyla atama bekleyen 60 bin dershane öğretmeni açıkta
bırakıldı. 
Şimdi, siz geçen
sene bu düzenlemeyi burada yaparken bu öğretmenlere söz vermediniz mi? Bu
sözünüzü ne çabuk unuttunuz? Millî Eğitim Bakanı geldi, Plan ve Bütçe
Komisyonunda ifade etti: “Biz öğretmenlerimizi açıkta bırakmayacağız.” “On
yıldır, altı yıldır, sekiz yıldır, hatta on beş yıldır oralarda çalışan
öğretmenlerimizi açıkta bırakmayacağız, onlara kadro vereceğiz.” dediniz. Bu
sözdür, sözün ötesinde yasal düzenlemedir. Ama, burada bir hileye
başvuruyorsunuz. Hileyle 48 bin öğretmeni açıkta bırakacaksınız. Hükûmet adına
burada kim konuşacaksa ya da iktidar partisi grubu adına burada kim konuşacaksa
bu konuya bir açıklık getirmesini arzu ederim ne yapalım?
Bu yasa yapma usulünüz, daha doğrusu
usulsüzlüğünüz bir garabete dönüştü. Şu anda gündemimizde 7’nci sırada yer alması gerekirken bu torba
tasarı ve teklifi, şimdi yarım bıraktığınız iki torba tasarının önüne alarak
görüşmeye çalışıyorsunuz. Bunun altında da mutlaka bir bityeniği var. İki
torbayı ucu açık bıraktınız, sonunu getirmeden görüştünüz, özellikle 688 sıra sayılı
torba yasa tasarısında. Biz bunu Plan ve Bütçe Komisyonunda konuşurken Hükûmet
yetkilileri, iktidar partisi grubu mensubu milletvekilleri -bir kısmı burada
oturuyor- söz verdiler, dediler ki: “Biz bu tasarıyı görüşelim, bu şekilde
aşağıya indirelim, buna ilave olmayacak.” Peki, yürürlük maddelerini görüşmeden
niye sıra atlattınız? Bu 688’in yürürlük maddelerini neden görüşmediniz? Açıkça
ifade edelim, görüşmeme sebebiniz buraya ilave edeceğiniz yeni maddelerle
ilgilidir, madde ihdasları yapacaksınız. Hazırlık yapıyorsunuz, burada getirip
bunu bizimle görüşmeye çalışacaksınız. 
Şimdi, öğretmeni aldatan, işçiye verdiği sözü tutmayan,
emekçiye verdiği sözü tutmayan, Mecliste de yasama yöntemlerinde böyle
usulsüzlüklere böyle kandırmaca usullere başvurursa şaşmamak gerekir diye
düşünüyorum. 
Değerli arkadaşlar, bu yasanın özünde, şimdi görüşeceğimiz
tasarının içerisinde gizli olan 4 madde, esasını ruhunu oluşturan 4 madde geri
çekildi komisyon çalışmaları esnasında. Bunlardan bir tanesi, yine Anayasa’ya
aykırı bir şekilde, bu kanun teklifi içerisine sığdırılmış bir maddeyle YSK’nın
yetkilerinin RTÜK’e devriyle ilgiliydi. Muhalefet komisyon çalışmaları
esnasında uyarı görevini yapt, bunu buradan çıkartmak durumunda kaldınız. Ama
Anayasa’nın da 61’inci maddesine alenen aykırı bir uygulama olduğu için ve bu
yasanın önümüzdeki seçimde uygulanamayacağı anlaşıldığı için geri çekmek
durumunda kaldınız. Geriye çekilen diğer 3 madde de çok ilginçti, o da
müteahhitlere tanınan ayrıcalıklardı. Müteahhitlere nasıl ayrıcalıklar
tanınıyordu? Şimdi, sözleşmede “otuz iki ay” ibaresi var, “Tüketiciye otuz iki
ay içerisinde evlerini teslim edeceği” ibaresi var yasada. Bunlar, yaz
aylarını müteahhitlerin lehine kullanacak şekilde, yaz aylarını müteahhitlere
ekstra zaman olarak tanıyacak bir uygulama içeriyordu. Altı ay daha ilave edip
kırk iki ay içerisinde bunun gerçekleşmesini sağlıyorlardı. Muhalefet bunların
da çıkarılmasını sağladı. 
Ancak, burada bulunan hâlâ çok
tehlikeli bazı maddeler var. Hele TRT’yle ilgili bazı maddeler var, hiç maksadı
anlatılamayan maddelerdir. TRT ile Anadolu Ajansı arasında yapılacak ihale
sözleşmesi İhale Yasası’nın dışına çıkarıldı. Açıkça ifade edemediler ama olan
şu: TRT yeni bir kanal açacak. Mevcut olan kanallar iktidarın icraatlarını anlatmakta
yetersiz kalıyor, iktidarın propagandasını yapmakta yetersiz kalıyor, o nedenle
yeni bir kanal daha açılacak ve bu kanala alınacak program ve haber erişimi
hususunun da doğrudan doğruya Anadolu Ajansı üzerinden ihalesiz yapılması
öngörüldü ve böylesi örtülü bir madde daha bunun içerisinde var. 
Değerli arkadaşlarım, Türkiye’nin, daha
doğrusu bizim bitmeyen bir gündemimiz daha söz konusudur. Muhtemelen bu hafta
ya da önümüzdeki hafta tekrar denemesini yapacaksınız; 684 sıra sayılı iç
güvenlik yasasını geri çektiniz, bazı maddelerini geri çektiniz, gündemimizin
5’inci sırasındaki yerini de koruyor. şimdi bir sıra kaydırdınız ama önümüzdeki
günlerde yeniden görüşmeyi deneyeceksiniz, gündeme yeniden getirilmesini arzu
edeceksiniz. Bu iç güvenlik yasasında bizi bugüne kadar yaptığımız muhalefeti
bundan sonra da yapmaya devam edeceğiz. Çünkü şunu iyi biliyoruz: Örneğin, bu
iç güvenlik yasasının 4’üncü maddesiyle, değil bundan sonra polisin işleyeceği
cinayetleri cezai müeyyidenin dışına taşımak, bugüne kadar polislerin,
askerlerin, özel hareket timlerinin sokaklarda, toplumsal olaylarda işledikleri
bütün cinayetleri yargılama kapsamının dışında bıraktınız. Örtülü bir af
niteliğindeki bir madde düzenlemesi burada duruyor. Bu 684 sıra sayılı
Tasarı’nın 4’üncü maddesiyle, Ceza Kanunu’nun 7’nci maddesine dayanarak
“Kanunlardaki Lehe düzenlemeler geriye yürür.” fiilinden hareketle bugüne kadar
sokaklarda çocukları katleden polislere, askerlere, özel hareket timlerinin
tamamına örtülü af getirdiniz. Ethem Sarısülük'ü öldüren polisi affettiniz, o
polis şu anda bu yasanın bir an önce çıkmasını arzu ediyor. Uğur Kaymaz’ı, Enez
Ata’yı ve daha nice çocuğu sokakta katleden polislere, güvenlik görevlilerine
af getiriyorsunuz. Bu nedenle biz, o zaman da itiraz ettik, şimdi de itiraz
ediyoruz. Ama bu yetmiyor. Bakın, siz, olağanüstü hâl uygulamasına… Bugün de
Cumhurbaşkanı hükûmetlerinin icraatlarını anlatırken ifade ediyor. “Biz
iktidara geldiğimizin 2’nci ayında olağanüstü hâl uygulamasını ortadan
kaldırdık.” dediniz. İyi, isim olarak olağanüstü hâl uygulamasını ortadan
kaldırdınız. Peki, 430 ve 285 sayılı Kanun Hükmünde Kararnamelerdeki hükümleri
olduğu gibi diğer yasalara dercettiğinizin farkında mısınız? Siz farkındasınız
ama kamuoyundan gizliyorsunuz. 430 sayılı Kanun Hükmünde Kararname olağanüstü
hâl bölge valiliğinin yetkilerini düzenliyor. 285 sayılı Kanun Hükmünde
Kararname de aynı şekilde olağanüstü hâl bölge valiliğinin ihdasıyla ilgili
kanun hükmünde kararnamedir. Mesela, bu torba tasarının 53’üncü maddesini
hatırlarsınız, sansür ve sürgün yetkisi veriyor. 684 sıra sayılı torba
tasarının -sizin bir kısım maddelerini geriye çektiğiniz tasarının- 53’üncü
maddesi -Meclisin görüştüğü 53’üncü maddesi- 2830 sayılı Yasa’da bir değişiklik
öngörüyor; 17’nci maddede bir değişiklik öngörüyor. Bu, neye tekabül ediyor
biliyor musunuz? 430 sayılı Kanun Hükmünde Kararname’nin 3’üncü maddesinin (a)
fıkrasına tekabül ediyor. O fıkrayı olduğu gibi aldınız, buraya koydunuz.
Sansür ve sürgünle ilgili olağanüstü hâl bölge valisinin yetkisini aldınız, 81
vilayetin valilerinin yetkisine verdiniz. Siz kimi kandırıyorsunuz ya da kimi
kandırdığınızı düşünüyorsunuz? 
Devam edeyim: Bu tasarının 4’üncü
maddesi -biraz önce ifade ettiğim maddesi- bakın, yine, bu 430 sayılı KHK
hükümleri arasındadır. Burada da diyor ki: “Devlet görevlileri işledikleri
suçlardan dolayı yargılanamazlar.” Tek tek buradaki maddelerin hepsini aldınız,
bir şekilde bu tasarının içine koydunuz. Bu nedenle, biz, size dedik ki: “Bu,
olağanüstü hâl düzenlemesidir.” Adını koyduk; “Bu, olağanüstü hâl
düzenlemesidir.” Bu 2 KHK’daki herhangi bir yetki boşta kalmadı. Örneğin
jandarmayla ilgili düzenleme, bu KHK’ların düzenlemeleri içerisindedir. 
Bakın, 430 sayılı KHK’nın 6’ncı
maddesini size okuyorum: “Olağanüstü Hal Bölge Valiliğinin görev alanında, adli
ve idari yargı ile askeri mevzuata ilişkin hususlar hariç olmak üzere, yetki ve
görevlerin kullanılmasından doğacak ihtilafları çözümlemeye ve bu Kanun
Hükmünde Kararnamenin uygulanması ile ilgili her türlü idari düzenlemeleri yapmaya
Bakanlar Kurulu yetkilidir.” Burada böyle diyor ama buraya getirdiğiniz
düzenleme buradan bile geridir. Bakanlığın yetkisini dahi siz valiye verdiniz.
Olağanüstü hâl uygulamaları esnasında valinin, bakın, valinin dahi, olağanüstü
hâl bölge valisinin kullanmadığı yetkiler, kullanamadığı yetkiler şimdi
valilere verildi. Sadece bu mu? Benzerlik sadece bundan ibaret mi? 
Bakın, zararların tazminiyle ilgili
olarak bu tasarının 9’uncu maddesinde bir düzenlemeniz var. Onu da aldınız Naci
Bey, aynen, olağanüstü hâl bölge valilerine tanınan yetkilerin içerisinden alıp
buraya koydunuz. 
Sansür ve sürgünle ilgili maddeleri
nereye koydunuz? TİB düzenlemesinin içine koydunuz, gizlediniz. 
Daha önce yapılmış, daha önce sizin
hükûmetleriniz döneminde çıkarılmış İl Özel İdaresi Kanunu var. İl Özel İdaresi
Kanunu’nun da 7’nci maddesine bakmanızı öneririm. Yine, bu maddede olağanüstü
hâl bölge valiliğinin ihdasına ilişkin, Kanun Hükmünde Kararnameden alınıp
buraya konuldu. Şimdi, bu antidemokratik uygulamalara biz karşı çıkmayalım da
kim karşı çıksın? 
Siz şimdi bir de buraya getirip
diyorsunuz ki: “Bunlar çok demokratik uygulamalar.” Ee, bu demokrasiyse
Saddam’ın da uyguladığı demokrasiydi, bu demokrasiyse vallahi Mübarek’in de
kullandığı demokrasiydi, Beşar Esad’ın da kullandığı demokrasidir çünkü arada
hiçbir fark yok, arada hiçbir fark yok, hiçbir fark yok. 
Her şeyi kendinizi korumaya göre dizayn
etmeye çalışıyorsunuz. Bunlar sizi korumaz, emin olun bu düzenlemeler sizi
korumaz. İlelebet iktidarda kalmazsınız ama bizim iktidarımızda size karşı
hiçbir zaman kullanma arzusunda olmayacağımız düzenlemelerdir bunlar ve ilk
işimiz bütün bunları çöpe atmaktır. Hiç kimseye karşı bu yasal düzenlemelerin,
bu antidemokratik yasal düzenlemelerin kullanılmasını arzu etmeyeceğiz, buna ilişkin
muhalefetimizi sürdüreceğiz. 
Bakın, bu teklifin içerisinde
getirilmiş işte, yardım; aile yardımı, doğum yardımı, vesaire… Açıkça ifade
edeyim, bir tanesi, bir düzenlemesi, mesela doğumla ilgili düzenleme çok
kafatasçı bir düzenlemedir. Dünyanın neresinde olursa olsun, bir Türk dünyaya
gelirse babası Türk olsa ya da annesi Türk olsa bu sizin için yetiyor, yardım
göndereceksiniz. Amerika’da doğum yapan, Amerikan vatandaşı olacak birine de
yasal düzenlemedir bu. Bu kafatasçı bir düzenlemedir. Kendi ülkemizin
vatandaşına, kendi ülkemizin kayıtlarına kayıtlı vatandaşlarına yardım
yapılmasına hiç itiraz etmiyoruz. Hatta “Getirin, hiç bunları tartışmasız
geçirelim.” diyoruz ama dünyanın neresinde olursa olsun, doğum yapan bir Türk
kadın ya da çocuğu olan bir Türk baba bu yasal düzenlemeye göre Türkiye
Cumhuriyeti Hükûmetinden yardım talep edebilecektir, bu da kafatasçı bir
düzenlemedir. 
Saygılar sunuyorum. (HDP sıralarından
alkışlar)
BAŞKAN – Milliyetçi Hareket Partisi
Grubu adına söz isteyen Mehmet Günal, Antalya Milletvekili. 
Buyurun. (MHP sıralarından alkışlar)
MHP GRUBU ADINA MEHMET GÜNAL (Antalya)
– Teşekkürler Sayın Başkan. 
Değerli milletvekilleri, hepinizi
saygıyla selamlıyorum. 
Değerli arkadaşlar, maalesef, yine bir
torba kanunla karşı karşıyayız, bu da “seçim torbası” olarak herhâlde
literatüre geçecek. Seçim öncesinde gelen klasik torbalardan bir tanesi daha
geldi. Sürekli olarak Meclis bu tarz, artık “Hükûmet teklifi” diye literatüre
geçirdiğimiz kanun teklifleriyle bu kanun yapma sürecini maalesef bozmuştur ve
kötü bir gelenek hâline getirmiştir. Öncelikle bunu tespit etmemiz lazım. 
Tabii, böyle olunca ne oluyor? Mevzuat
Hazırlama Yönetmeliği rafta kalıyor. Yani Hükûmetin çıkarmış olduğu, kendi
döneminde çıkarmış olduğu Mevzuat Hazırlama Yönetmeliği’ne göre kanunların,
düzenlemelerin uyması gereken kurallar var, bunlara uyulmuyor. Çünkü, Plan ve
Bütçe Komisyonunda biz bunları konuşurken sürekli olarak aynı şeyleri
yaşıyoruz, soruyoruz, diyoruz ki: “Bu kanunun getirdiği mali yük nedir? Bir
etki analizi yaptınız mı?” Arkadaşlarımız peyderpey cevap vermeye çalışıyor,
maalesef, bunlar süzgeçten geçmiyor. Tasarı olarak gelmesi gereken böylesine
karmaşık düzenlemeler ne alt komisyonlarda görüşülüyor ne de ilgili kurumların
süzgecinden geçiyor. Böyle olunca da kendi meramını dahi anlatamayan -içerik
olarak- bizim usule, esasa ilişkin itirazımızın ötesinde, kendi çıkarmak
istediği kanunu dahi ifade edemeyen düzenlemeler geliyor. Türkçesi bozuk, kanun
tekniğine aykırı bu düzenlemeler maalesef aceleden, sahibinden, ihtiyaçtan
kanun var diye getiriliyor ve her seferinde de yeni yeni maddeler… Burada,
biliyorsunuz, 30 geliyor 60 oluyor, 130’a çıkıyor, arkasından 60 geliyor
120’ye, 130’a çıkıyor, 250’ye kadar çıkan kanunlar oldu. Dolayısıyla, böyle bir
teknik, böyle bir şey olamaz. 
Bu nedenle, bu
şekliyle gelen kanun tekliflerine… “Torba kanun” dediğimiz ve gereksiz şekilde
temel kanun olarak görüşülen bu kanun maalesef, içerik olarak da usul olarak da
yanlış gelmiştir. Tabii, her seferinde olduğu gibi, burada da bazı helaller ile
haramlar yine karıştırılıyor.
Sayın Bakanım,
burada sizin Bakanlığınızı ilgilendiren, öğretmenlerimizi ilgilendiren, çıkması
gereken güzel maddeler var. Biz de iktidar partisi mensuplarına dedik ki:
Hemen, hiç beklemeden çıkaralım. Ama, illaki içine haramları karıştırmadan bu
olmuyor. Yani, haramların bir kısmını arkadaşlar bizim ısrarımız üzerine
çıkardılar ama bir kısmı yine içinde kaldı. Ne kanun sürecinden geçiyor…
Başbakanlıkta Kanunlar Kararlar Genel Müdürlüğü var, artık bir iş yapmaz oldu
çünkü her şey teklif oluyor. Hükûmet hazırlıyor, bakanlar hazırlıyor veya nasıl
olsa biz orada komisyona getiririz diyorlar, İç Tüzük 35’e aykırı şekilde.
İçine -var mı yok mu- kafasına göre komisyon teklif getiriyor. 87’ye aykırı bir
şekilde, burada geliyor, ekleniyor. Yani İç Tüzük hükümleri maalesef ayaklar
altına alınıyor ve böyle kanunlar buraya geliyor. Biz dedik ki: Bakın, gelin
öğretmenlerle ilgili sizin tasarınız var -kanun tasarısı yani Hükûmetin
tasarısı- hemen bunu alalım, geçirelim, hiç görüşmeden, aşağıya… Hatta, biz
biraz daha artırılmasını istedik, bütçe imkânları sebebiyle geçen sefer de
artmamıştı. Sonrasında, teklifin içerisinde sizin maddelerinizi söyledik;
üniversite öğrencileriyle ilgili, harçlarla ilgili maddeler var, bunları hemen
alalım, bir paket yapalım, diğerleriyle bizi yormayın dedik. Acil olmayanlar
var. Şimdi, tam böyle seçim arifesinde araya getirip “Ne çıkarabilirsek
çıkaralım.” mantığı maalesef yanlış. Ama, tabii ki bu şekliyle yapmayınca da
helalin içine karıştırmazsanız haramı, millet tek başına maalesef yutmuyor.
Bizim ısrarlarımız üzerine, arkadaşlarımız inşatlarla ilgili, müteahhitlerle
ilgili maddeler vardı, onları çıkardılar. Çok tartışılan, kamuoyunu da
ilgilendiren, burada seçim süreciyle ilgili daha önce konuşmuş olduğumuz
YSK’nın seçime ilişkin yetkilerinin RTÜK’e devri vardı, sağ olsunlar,
ısrarlarımız sonucunda onları da çektiler. Doğruları teslim etmemiz lazım. Yani
haramları söylüyoruz, helalden ayrıştırılan haramları da söylüyoruz ama
kalanları da söylemek zorundayız. Bu maddeleri çıkardılar ama geri kalanlara
baktığımız zaman ki hakikaten, bu fecaat olacak bir şeydi çünkü tamamen,
nasıl ki iç güvenlik paketiyle savcının, hâkimin yetkisini alıp valiye
verdiysek burada da YSK’nın yetkisini RTÜK’e verecektik, bunu da çektiler
arkadaşlarımız. Bizi biraz yordular ama olsun, sonucunda çekilmiş oldu; bunlar
için teşekkür ediyoruz. Ama, şimdi, geri kalanlara baktığımız zaman burada çok
önemli bazı maddeler, maalesef, içinde kaldı. 
Bu şekliyle
kanun getirdiğimiz zaman, bu şekliyle çıkması mümkün olmuyor. Bunlardan bir
tanesi TRT’nin Anadolu Ajansından alacağı hizmet alımlarına ilişkin, açıkçası
bir vergi istisnası getiriliyor. Tabii, öyle bir masum şekilde geliyor ki “Ya,
işte, birtakım hizmetler alınacak, biz de bunu, ne var ki kamu kurumu olan
Anadolu Ajansından alalım.” 
Değerli
arkadaşlar, burada defalarca tartıştık, TRT’deki dış yapımlarla ilgili
yolsuzlukları, Anadolu Ajansının yönetimine ilişkin usulsüzlükleri defalarca
burada tartıştık. Şimdi, böyle bir şey ortadayken siz kalkıp “TRT doğrudan
ihaleyle alsın.” dediğiniz zaman bizim aklımıza bir sürü soru geliyor. İşte,
demin söylemiş olduğum, kanun tasarısı olarak gelmemesinin sakıncası burada
karşımıza çıkıyor. İlgili kurumlardan görüş alınmamış. Sayın Genel Müdür
Yardımcısı geldi, kendisine sorduk nedir bu işin aslı diye çünkü o söyleyince
biz de anladık. İlgili düzenlemenin 3 (g) maddesinde zaten istisna var ve -7
milyon 726 bin lira- doğrudan temin yöntemiyle alabiliyorlar. E, peki, şimdi,
TRT Anadolu Ajansından 7 milyondan fazla bir şeyi nasıl olur da alır, aklımız
ermedi. Uluslararası kuruluşların yıllık aboneliklerine baktık, uluslararası
ajansların verdiği hizmetlere baktık, maalesef hiçbiri bizi tatmin etmedi. 
Yine, öbür tarafta, hizmetle ilgili bir
şey var, “22’nci maddeden de yararlanamıyoruz." diyor. Yani, özet
itibarıyla, “Bize bırakın, biz kafamıza göre alalım.” Ha, sonra anladık ama
uzunca sorulardan sonra, Hazine yetkilisi arkadaşımızın bize verdiği bilgiden
Anadolu Ajansının önceki yıl sadece 28 milyon geliri olduğunu, 111 milyon
normal gideri olduğunu, sonucunda 105 milyon zarar ettiğini öğrendik. Şimdi,
buraya para aktaracaksak bunun ortağı hazine diyoruz. Milletin elektrik
faturalarına giren, TRT payından kesilen paraları alıp yine bir dış yapım
şeklinde, hele hele seçim arifesinde Anadolu Ajansına vermek neyin nesidir,
aklımız ermedi.
Toplam yıllık geliri 28 milyon. Şimdi,
zaten ihalesiz, tek partide 7 milyon 700 binlik hizmet alımı yapma şansınız
var. Soruyoruz, topluyoruz, çarpıyoruz, bölüyoruz, böyle bir rakam çıkmıyor.
Ha, buraya kaynak aktarılırken sadece, hazineye ait olduğu için, sermaye payı
aktarması değil hülleyle kaynak aktararak zararını azaltıyorsunuz.
Başka ne var? Öbür taraftan, tam da
seçim arifesinde, daha önce TRT’nin becerikli bir şekilde, elinde birçok
prodüktör, yapımcı, yönetmen varken dış alımlarla ne kadar parayı yandaşlara
aktardığını burada defalarca tartıştık, şimdi ona girmek istemiyorum. Ama böyle
sabıka varken, Anadolu Ajansının kendisi bu hizmetleri veremeyecekken oraya
verip seçim arifesinde yine taşeron şirketlere hizmet alımı yoluyla para
aktarmayı da açıkçası doğru bulmuyoruz. Ha, bu böyle değilse, sadece zarar
nitelikli şeyi kapatacaklarsa bunun yolu basit: Anadolu Ajansı bir anonim
şirket hâline dönüştürüldü, hukuki olarak bir tüzel kişiliği var, bunun ortağı
da Hazine; Hazine gider sermaye artırımına, kesesinden parayı verir, zararını
kapatır. Hülleyle seçim arifesinde “Bunu alıp oradan oraya koyduk, TRT’den para
aldık.” şeklinde yapmayı doğru bulmuyoruz. Velev ki muhalefet partilerinin,
Milliyetçi Hareket Partisinin haberlerini burada hiçbir şekilde doğru dürüst
vermeyen, sürekli olarak iktidarın borazanlığını yapan bir kurumun da bu
şekliyle parayı çarçur etmesini; hele hele bizden toplanan, kesilen paralarla,
faturalarımızdan TRT’ye kesilen katkı paylarıyla bunu böyle kullanmasını doğru
bulmuyoruz. Maalesef, bu madde bu şekliyle geldi. TRT’nin tarafsız olması
gerekiyor Anayasa’ya göre ama maalesef yapılmıyor. Dolayısıyla, bu maddenin
çıkarılması gerekiyor. 
Öte yandan, bu maddenin içerisinde çok
önemli bir husus daha var. Değerli arkadaşlar, daha önce, 17-25 Aralık
sürecinden sonra sürekli olarak bir “paralel devlet” suçlamasıyla yapılan
operasyonlar var. Tabii ki varsa suçlular, hukuk devleti içerisinde, hukuk
içerisinde, yine meşruiyet içerisinde yargılanırlar, cezalarını çekerler. Ama,
burada öyle bir kanun maddesi var ki değerli arkadaşlar, Sermaye Piyasası
Kanunu’nun 107’nci maddesinde değişiklik öneriyor. Bu maddenin (2)’nci
fıkrasında, bu (1)’inci fıkrada görülen birtakım işlemler, -sermaye
piyasasındaki dolandırıcılıkla ilgili, piyasa dolandırıcılığıyla ilgili madde-
işlem bazlı piyasa dolandırıcılığına paralel olarak, sermaye piyasası
araçlarının fiyatlarını, değerini ve yatırımcıların kararını etkileyebilecek
bilgiye dayanan bazı fiilleri cezai müeyyidelere bağlamış. Bu düzenleme,
sermaye piyasası araçlarının fiyatlarını, değerlerini veya yatırımcıların
kararlarını etkilemek amacıyla yalan, yanlış veya yanıltıcı bilgi veren,
söylenti çıkaran, haber veren, yorum yapan veya rapor hazırlayan ya da bunları
yayan kişiye iki yıldan beş yıla kadar hapis ve beş bin güne kadar adli para
cezası öngörüyor. 
Şimdi, bu düzenlemeyle, getirilen
değişiklikle “Bu suretle kendisine veya bir başkasına doğrudan yahut dolaylı
menfaat sağlayanlar…” ibaresi eklenerek âdeta Bank Asyayla ilgili yapılanlar
temize çıkarılıyor. Bakın, tekrar söylüyorum: Orijinal teklifte yoktu,
Komisyonda gelen önergeyle “…dolaylı olarak menfaat sağlayanlar…” da maalesef
çıkarıldı. Şimdi, garip geliyor. Neden? Burada defalarca tartıştık, Sayın
Cumhurbaşkanı ne dedi? “Bu banka batmıştır.” dedi, “Bu banka bitiktir.” dedi,
“Niye el koymuyorsunuz?” diye tahrik etti. Bunların tamamı, Sermaye Piyasası
Kanunu’na göre ve Bankacılık Kanunu’na göre suç teşkil ediyor. Şimdi, siz ne
yapıyorsunuz? Bu söylentiyi… Demin tekrar üzerine basa basa okudum: “… yalan,
yanlış veya yanıltıcı bilgi veren, söylenti çıkaran, haber veren ve yorum
yapan, rapor hazırlayanların hepsi ve bunları yayanlar…” Bir: Sayın Erdoğan’ı
kurtarıyorsunuz. İki: Bunu yayan yandaş gazeteleri kurtarıyorsunuz. Niye
diyeceksiniz? O bankaya el konulmadı, bakın öyle bir şey yokmuş. Sadece eksik
bilgi vermişler -ki onun da ne olduğu belli değil- yönetim kuruluyla,
kurucularla ilgili, ortaklarla ilgili birtakım belgeler eksikmiş. Şimdi, bu
banka batık demek mi? BDDK bile bula bula bunu bulabilmiş, başka bir şey
bulamamış. Peki, ne olacak şimdi o bankanın itibar kaybı, o bankanın hisse
senetlerindeki düşüşler? Suç işleyen varsa onu bulursunuz, önceden adamı bulup
sonra suç yaratmazsınız.
Şimdi, bu düzenlemeyle başka ne
geliyor? Ben size çok basit örnek vereyim: Bu düzenleme böyle geçsin. Bu
hâliyle geçtiği takdirde… Hepinizin malumu, spor kulüplerimiz anonim şirket ve
halka açık, bu örneği Komisyonda da verdim. Fenerbahçe Spor Kulübü hakkında bir
dedikodu çıkarsalar “Aziz Yıldım ile Teknik Direktör İsmail Kartal kavga etmiş,
10 futbolcu da bunlarla beraber istifa etmiş.” diye. Haberin aslı astarı yok,
birisi yazmış, bir spor gazetesi de bunu yayınlamış. Bir anda Fenerbahçe AŞ’nin
hisse senetleri yarı yarıya düştü. Halka açık, SPK Kanunu madde 107’yle ilgili.
Peki, ne olacak, sorumlu kim? Bu çıkardığınız kanunla o gazetenin sahibini
yargılayamazsınız, sorumlu yazı işleri müdürünü yargılayamazsınız. Niye? “E,
kardeşim, böyle bir haber geldi, ben bunu yaydım. Benim doğrudan menfaatim yok,
benim Fenerbahçe hissem yok.” diyecek. Benim borsada param da yok dediği zaman
neyle suçlayacaksınız? Bu maddeye göre yargılama imkânınız yok çünkü
dolaylısını dahi ortadan kaldırıyorsunuz. Tamam, Sayın Erdoğan’ı korumak
istiyor olabilirsiniz, yandaş basını korumak istiyor olabilirsiniz ama halka
açık şirketlerle ilgili… Veya tersinden düşünün, birçok sektörde rekabet eden
firmalar var, doğrudan bir menfaat temini yok. Bir yayın kuruluşuyla anlaştın,
adamı batırmak istiyorsun, hakkında dedikodu çıkardın. Mahkemeye gidince de
“Vallahi, böyle bir haber geldi, ben de yazdım.” dedi. En fazla ne olur? Tekzip
hakkını kullanır, mahkeme kararıyla bu haberin tersini yayınlarsınız, özür
dilersiniz. Basın Kanunu’ndaki suçlar ayrıdır ama “piyasa dolandırıcılığı”
tanımı farklı bir şeydir arkadaşlar.
Şimdi, bunu
yaptığımız zaman bütün bu suçları sorgulanamaz hâle getiriyorsunuz. Yarın, bir
ekonomik rekabet içerisinde bir rekabet savaşına yol açabiliriz. İsteyen
istediği firmayla ilgili bir sürü dedikodu çıkarır, çok basit. Biliyorsunuz,
bir yerde ne yapıyorlar? Bir tane numune buluyorlar falanca gıda kutusunun
içerisinden şöyle bir şey çıktı dedikleri zaman ne oluyor, bunu da gazete yazdığı
zaman? Aslı astarı var mı, yok mu ondan sonra anlaşılır. Onun için, bunu yaparsak halka açık
şirketlerin batırılmasının, kasten batırılmasının önünü açmış oluruz. Bir
tarafta gözünüze kestirdiğiniz bir bankayı batıralım derken veya onu
kötüleyenleri, batırmak isteyenleri, zarar ettirmek isteyenleri aklayalım,
bunları yayınlayanları aklayalım derken öbür taraftan bütün halka açık
şirketlerin batırılmasına, kâr-zarar hesabının büyümesine, zararının büyümesine
ve şirket hissedarlarının aşırı derecede zarar etmesine yola açabilecek bir
düzenlemeyi getirmiş oluyoruz. Yani böyle bir şey olması mümkün değil. 
Artı, bu arada masum gibi getirilen
başka düzenlemeler var. Bir de öyle bir şey var ki, arkadaşlarımız hiçbir şey
yokmuş gibi bize söylüyorlar. Soruşturunca ortaya çıkıyor. Asıl alındığımız
nokta o. Hükûmet tasarısı olmadığı için bakanların bile birçok şeyden haberi
olmuyor. Doğal olarak, geliyorlar nöbetçi bakanlar, maalesef haberleri olmuyor.

Şimdi diyoruz ki burada bir şey var. Sigortacılık Kanunu’nda
tanımlara ekleme yapıyor arkadaşlarımız. Diyoruz ki: Bu nereden çıktı? “Katılım
sigortası.” diyor. Tamam, katılım bankacılığı var, anladık, onunla ilgili bir
şeyler var ama tek maddelik bir şeyin içerisine tanım yaparak sigorta sistemini
kökünden değiştiren bir şeyi, burada, seçim torbasının içine koymak ne kadar
doğrudur? Plan ve Bütçe Komisyonunda bizim bekleyen Bankacılık Kanunumuz var
-alt komisyon üyesi olarak ben de bekliyorum- görüşülmedi. Şimdi, bunlar
dururken acelesi ne? Ne yaptınız, bu nereden çıktı diyoruz. “Bazı ülkelerde…”
diyor arkadaşlarımız. Sıkıştırınca diyorlar ki: “Malezya’da ve Körfez
ülkelerinde yatırımcılar var, onların talebi.” Ha adrese teslimmiş! Böylece onu
anlıyoruz. Hemen arkasından gelen bir madde daha var. “Yönetici şirket” diye
bir tanım gelmiş ilk defa. Soruyorum, diyorum ki: Arkadaşlar, ben böyle bir
tanımı görmedim yani iki dönemdir milletvekiliyim ama ondan önce hem Merkez
Bankacı hem para banka hocasıyım, sigortacılığı da az buçuk biliyorum. Buradan
kanunu da geçirdik, ayrıntısını da öğrendik. Peki, bu nedir dedik. İşte
“Efendim, şöyle de, böyle de.” Dünyada örneği var mı? Arkadaşlarımız dediler
ki: “Lloyd’s Insurance var. Zaten onların talebiydi. Biz bunu açıkça
yazamadığımız için -hatta bir de böyle çok açık söylemeye başladılar, bazı
ülkeler, efendim, Lloyd’s için özel çıkarıyormuş- kanun adına yazamadığımız
için böyle bir şey yapıyoruz.” İyi. Baktık ki Lloyd’s Insurance’ın arkasında
majesteleri var yani uluslararası bir şirket. Tamam, onlar da gelsin ama
adrese teslim, sipariş düzenleme olur mu arkadaşlar? Burası Türkiye Büyük
Millet Meclisi. Arkadaşlarımız getiriyor bir tane kanun teklifi, araya onları
da sokuyorlar. Diğerleri onu getirdi, bu bunu getirdi derken, maalesef, böyle
bir şeyle karşılaşıyoruz. Çok yanlış oluyor. 
Yani, evet, düzenleyelim ama mademki
böyle bir şey yapılmak isteniyor, kendi arkadaşlarımız orada bunu söylerken
Plan ve Bütçe Komisyonunun iktidar partisine mensup bazı milletvekilleri de
sordular “Burada, sektörde bir sıkıntı olmayacak mı?” diye bizim sorumuz
üzerine. Neden? Sigortacılık sektörünün yüzde 70’inden fazlası yabancı
şirketlerin elinde. Bir de bunun üstüne üst şemsiye kuruluş verip hepsini onun
tekeline verdiğiniz zaman sektör tamamen yabancıların eline geçer. Nerede kaldı
milliyetçiliğiniz? Hani son günlerde milliyetçilik çıkışı yapmaya çalışıyor
Sayın Erdoğan ve Sayın Davutoğlu. 
S. NEVZAT KORKMAZ (Isparta) – Ayaklar
altında!
MEHMET GÜNAL (Devamla) – Şimdi nasıl
oldu bu iş yani? Yüzde 70’i zaten gitmiş. “Malezyalılar istiyor yapalım, İngilizler
istiyor yapalım.” Bu Türk milletinin istediği ne olacak? Türk sigorta
şirketlerini bir araya getirip o aradan çıkarmaya çalışmaz da birilerinin
istediği kanun teklifini maddeyi araya sokarak seçim arifesinde getirirseniz
bunun haram olduğunu söylemek zorundayız. Bu doğru bir düzenleme değil. Onun
için, haramlar ile helalleri karıştırıyorsunuz diye bundan söylüyoruz. 
Bakın, içerisinde çok daha tehlikeli
bir düzenleme vardı İdari Yargılama Kanunu’yla ilgili. Arkadaşlarımızı uyarınca
o yanlışlığı da düzeltmiş olduk. O hâliyle geçseydi bugün çıkacak olan, daha
doğrusu itiraz edilmemiş olan, temyize başvurulmamış olan kararlara ilişkin de
dava açma hakkı olacaktı yeniden. Bitmiş, vatandaşın lehine sonuçlanmış dava…
Ha ne olmuş? 2014 Haziranında çıkarırken geçiş hükümlerini unutmuşuz. Ama
spesifik olarak o tarihe yazınca ancak daraltmış olduk kapsamını. 
Yani gelen kanunlar bu şekliyle geldiği
zaman eksikliğini yanlışlığını söylüyorum. Bir: Başbakanlıktan geçmezse. İki:
İhtisas komisyonundan geçmezse, hukukla ilgili bir şey Adalet Komisyonuna
gitmiyorsa… Biz onu nereden bileceğiz? Arkadaşlara sorunca öğreniyoruz, üzerine
bakınca düzeltebiliyoruz. 
Dolayısıyla, bu şekliyle torba kanun
yapmak İç Tüzük’e de diğer Mevzuat Hazırlama Yönetmeliği’ne de aykırıdır. Bunların
ayrı şekilde kanun tasarısı olması gerekir diyorum. Helal maddelere desteğimiz
vardır ama özellikle bu söylediğim maddelerde de çıkarılması için
önergelerimizi vereceğiz diyor, şimdiden teşekkür ediyorum. 
Saygılar sunuyorum. (MHP ve CHP
sıralarından alkışlar)
BAŞKAN – Evet, teşekkür ederim.
Cumhuriyet Halk Partisi Grubu adına söz
isteyen Bülent Kuşoğlu, Ankara Milletvekili.
Buyurun. (CHP sıralarından alkışlar)
CHP GRUBU ADINA BÜLENT KUŞOĞLU (Ankara)
– Sayın Başkan, değerli arkadaşlarım, değerli milletvekilleri; hepinizi
saygıyla selamlıyorum ama 550 kişilik milletvekili grubumuz, maşallah, 30
kişiyi geçmiyoruz galiba.
Değerli arkadaşlar, geçen hafta 688
sıra sayılı torba Kanun Teklifi’ni görüşmüştük, bitirmedik henüz biliyorsunuz.
Geçen hafta 688’i görüşürken biz Plan ve Bütçe Komisyonunda yeni bir torba
kanunla karşı karşıyaydık, onun hazırlıklarını yaptık geçen hafta içerisinde
alelacele ve şimdi 705 sıra sayılı Kanun Teklifi olarak burada görüşüyoruz.
Hemen seçim öncesi bu tür torba kanun
tekliflerinin gelmesi biraz garip. Çok acil olması, çok gerekli olması
durumunda gelmeleri gerekiyor ama bunların içerisinde çok acil olan, çok
gerekli olan 1 tane, bilemediniz 2 tane dışında hiçbir madde yok. Neden bu
kadar alelacele gelir, neden hem Plan ve Bütçe Komisyonu hem burası meşgul
edilir, bunları anlamak mümkün değil.
Ayrıca, torba kanunlara Başbakanımızın
karşı olduğunu, Başbakan Yardımcımızın, Meclis Başkanımızın karşı olduğunu
hepimiz biliyoruz, “Bir daha gelmeyecek.” diye de söz verdiklerini biliyoruz
ama buna rağmen, maalesef, yine bu tür, tasarı gelmese bile, teklifler
gelebiliyor ama bunlar yanlış.
Bu torba teklif de geldiğinde 36 madde
diye hatırlıyorum –yanlış hatırlamayayım- ve bunun içerisinde 25-26 tane farklı
kanun vardı, farklı kanunla ilgiliydi. Neyse ki bazılarını çok aykırı, çok
seçime yönelik olduğu için, çok saçma sapan şeyler olduğu için
çıkarttırabildik; bugün 30 maddeyle torba kanun huzurunuzda. Maalesef,
sakıncalı, çok sakıncalı bir yasama usulü yürütüyoruz. Zamanlaması da çok yanlış.
Bu işi bir türlü bir makule bağlayamadık. 
Değerli arkadaşlarım, zamanlama
konusunda, hani, sadece bir seçim öncesi olmasından dolayı değil, bir devlet
krizinin yaşandığı dönemde de bunları görüşmemizde bir sorun var. Bir devlet
krizi yaşıyoruz. Cumhurbaşkanımız ile Hükûmet arasında çok önemli bir sıkıntı
var, sorun var; bir devlet krizi var. Yani işin siyasi boyutuyla ilgileniyor
herkes, kamuoyu bakıyorum onunla ilgili, “İktidar partisinin içerisinde farklı
gruplaşmalar var, birbirleriyle uğraşıyorlar.” diye düşünülüyor, o yönü ele
alınıyor ama aslında ondan önce -o tarafı bizi ilgilendirmez, iktidar
partisinin kendi sorunudur- bir devlet krizi var. Bir Cumhurbaşkanı, bir
Hükûmet çok farklı noktalardalar, hem de neyle ilgili olarak? Türkiye'nin en
önemli meselesiyle ilgili olarak çok farklı noktalardalar Cumhurbaşkanı ve
Hükûmet; Türkiye'nin en önemli, en derin sorunuyla ilgili olarak farklı
noktalardalar. Cumhurbaşkanı şimdiye kadar aldığı, yürüttüğü Kürt meselesine,
Kürt sorununa “Yoktur.” diyor ve şimdiye kadar olan çözüm süreciyle ilgili
görüşmelerin yanlış olduğunu söylüyor; şimdiye kadar grup başkan vekilinin
katıldığı, Başbakan yardımcılarının katıldığı, bakanların katıldığı, Hükûmetin
katıldığı toplantıların yanlış olduğunu söylüyor; açıklamaların yanlış olduğunu
söylüyor, İzleme Komitesinin yanlış olduğunu söylüyor, 10 maddenin yanlış
olduğunu söylüyor; bunları anlamak mümkün değil. Bu, tam bir devlet krizidir.
Bir devlet krizinin olduğu bir ortamda biz burada keyfekeder, ne olduğu belli
olmayan -biraz sonra detaylarını da açıklayacağım- bir torba kanunu
görüşüyoruz; bu devlet krizini konuşmuyoruz, bu devlet kriziyle ilgili olarak
yapılması gerekenleri yapmıyoruz ve bu devlet krizini, bu kadar önemli bir
devlet krizini bir siyasi kriz olarak yorumluyoruz; iktidar partisinin kendi
içerisindeki bazı sorunlar, kişisel sorunlar gibi yorumlanıyor. Bu, tamamen bir
devlet krizidir; burada, böyle bir zamanda ciddi olarak ele alınması gerekir.
Madem görüşmeler yapılıyor bir seçim öncesi, madem Meclis açık, bu konunun
aslında gündeme getirilmesi gerekir. Devleti önemsiyorsak, geleceğimizi
önemsiyorsak konuşulması gereken budur. 
Sayın Cumhurbaşkanı bir sistem
değişikliğinden bahsediyor, kendisine göre, bir başkanlık sistemi oluşmasından
bahsediyor ve özellikle bu parlamenter sistemin yürütülmesini engellemeye
çalışıyor. Böyle bir durumla da karşı karşıyayız. Bunlar, tabii ki
sıkıntılıdır. Sayın Cumhurbaşkanı bu parlamenter sistemin yürümediğini,
Hükûmetin de yürütemediğini ispatlamak için her yola başvuruyor, bunu
ispatlamaya çalışıyor, “Efendim, benim dediğim doğrudur, başkanlık sistemine
geçelim.” diyor. On iki yıl kendisinin Başbakanlık yaptığı, yürüttüğü sistemi
inkâr ediyor, değiştirmeye çalışıyor. Bu, çok tehlikeli sonuçlar doğurabilecek
bir durumdur değerli milletvekilleri. Bu konuyu, özellikle bu torba kanunlar
yerine bunları burada görüşmemiz gerekir, tekrar ediyorum. 
Sayın Cumhurbaşkanı geçmişte yaptığı
hatalarla ilgili zaman zaman -siyaseten galiba yapıyor- günah çıkarıyor,
komutanların tutuklanmalarıyla ilgili, hocalarımızın tutuklanmalarıyla ilgili,
iş adamlarının veya gazetecilerin tutuklanmalarıyla ilgili olarak bugün “Biz
kandırıldık.” diyebiliyor. O zaman, dün kandırıldıysanız Sayın Cumhurbaşkanı,
siz, bu meselede de, bu Kürt meselesinde de, çözüm konusunda da kandırılmış
olabilirsiniz. O zaman sizin yaptıklarınız yanlıştır, o zaman sizin istifa
etmeniz gerekir “Kandırıldık.” diyorsanız. Kandırılan bir Başbakanın, bu kadar
önemli bir konuda kandırılan bir Başbakanın istifası gerekir. 
Bunları konuşmamız gerekir burada
değerli arkadaşlar, değerli milletvekilleri. 
MİT Müsteşarı apar topar, biliyorsunuz,
ayrıldı, milletvekili adayı oldu, tekrar geri gönderildi Hükûmet ile
Cumhurbaşkanı arasındaki çekişme dolayısıyla. Hâlâ MİT Müsteşarının kararnamesi
imzalanmış değil. Aslında orada oturmaması lazım, o görevi yapmaması lazım.
Kararname imzalanmış değil, imzalanmıyor çünkü prosedüre göre eksiklik var,
yanlışlık var. Yani bütün bunların konuşulması gerekirken maalesef bunlar konuşuluyor.
Sayın Cumhurbaşkanı diyor ki: “Konu mankeni değilim.” Konu mankeni değilsin ama
sizin anayasal çerçeve içerisinde bir sorumluluğunuz var. O sorumluluk
dâhilinde ya da sorumsuzluk dâhilinde görevinizi yapınız. 
Ülkede büyük sıkıntılar var ve biz nelerle
uğraşıyoruz değerli arkadaşlarım.
Ha, bir de deniyor ki: “Bütün bunlar
danışıklı dövüştür, Cumhurbaşkanı ile Hükûmet arasında bir danışıklı dövüş
yapılıyor.” Eğer böyle bir durum varsa en tehlikelisi de budur çünkü böyle bir
danışıklı dövüş yapılarak bu devlet yıpratılıyorsa bu ihanettir, vatana
ihanettir değerli arkadaşlar. Danışıklı dövüş yapılarak böyle bir devlet
yıpratma söz konusuysa bu, vatana ihanettir; bu, daha tehlikelidir. Çok daha
fazla üzülürüm böyle bir durum söz konusuysa.
Şimdi, gelelim bu torba kanuna. Değerli
arkadaşlarım da benden önce geneli üzerinde söz aldılar, anlattılar. En önemli,
acil olan maddesi Millî Eğitim Bakanlığıyla ilgili kadroların çıkarılması. Biz
dedik ki: Tek önemli madde budur, çok acil olan budur; bunu çıkaralım, hiç
tartışmayalım -şimdiye kadar da çıkmış olurdu- Genel Kurula gönderelim. Geçen
hafta içerisinde çıkarırdık, şimdiye kadar uygulamaya geçirilebilirdi bu madde.
Bu maddeyle, bundan sonra, 35 bin öğretmene bu yıl içerisinde kadro verilecek;
böyle bir beyanda bulunuldu. Peki, ihtiyaç ne kadar? Millî Eğitim Bakanlığı
yetkililerinin bildirdiğine göre -Komisyonda sorduk- bu sene içerisinde 115 bin
ihtiyaç var. 35 bin atama yapılacak. Öyleyse 80 bin kadroya daha ihtiyaç var
sadece öğretmenler için. Neden onları atamıyoruz? Yani bu, eğitim en önemli
konumuz. “Efendim, bu para meselesidir, bütçe meselesidir.” Değerli Bakanım,
bütçe meselesiyse, para meselesiyse o zaman saray yaptırmasaydınız, ona karşı
çıksaydınız. dedik. Eğitim için para harcamıyorsunuz, açık varken kadro
vermiyorsunuz, “Bütçe imkânlarımız sınırlıdır.” diye gerekçe gösteriyorsunuz
ama sarayı yapabiliyorsunuz ya da taşıtlarla ilgili olarak bu kadar harcama
yapabiliyorsunuz ya da uçak alabiliyorsunuz. Türkiye’de o kadar lüks var ki bu
bir bahane değildi. Madem bu sene 35 bin atama yapılacak yıl sonuna kadar ve
ilave olarak 115 bin bizim ihtiyacımız var, o zaman onların da yapılması
lazımdı. Biz Komisyonda da önerge verdik, bunların düzeltilmesini istedik,
burada da yine sırası gelince bu önergeleri vereceğiz. Bunların düzeltilmesi
gerekir arkadaşlar; bir işi yapıyorsak doğru dürüst bir iş yapalım, mantıklı
bir iş yapalım, bir anlamı olsun yaptığımız işin. Eğitimle ilgili olarak -en
önemli konumuzdur, Türkiye’nin en önemli meselesidir- kadro veriyorsak doğru
dürüst bir kadro verelim. Şu anda okullarda ihtiyaç var, bunu halledelim. Böyle
saçma sapan, bölük pörçük kadro vererek bu işi halledemeyiz. 
Diğer bir konu, değerli arkadaşlarım,
TRT’nin Anadolu Ajansından hizmet alması. Şimdi, TRT zaten Anadolu Ajansından
hizmet alıyor ve TRT, Anadolu Ajansından hizmet alırken 7,7 milyon liraya kadar
Kamu İhale Kanunu’nun 22’nci maddesine göre doğrudan alım yapabiliyor, ihalesiz
alabiliyor 7,7 milyon liraya kadar. Araştırdık, Anadolu Ajansının en yüksek
paketi… Bu, diğer ajanslar için, Reuters için de geçerlidir, ANKA için de
geçerlidir, en yüksek paketler 26 bin dolar civarında. Yani, bir yıl içerisinde
TRT’nin Anadolu Ajansından alacağı hizmetin bedeli 2,5 milyon lirayı aşmıyor,
böyle bir durum ortaya çıktı. Peki, TRT 7,7 milyon liraya kadar zaten ihalesiz
alabiliyor Anadolu Ajansından kamu kuruluşu oldukları için. Nedir bu? Yani
bunun üzerinde bir alım söz konusu. Öyle bir hizmeti yok Anadolu Ajansının. Bu
nedir? Anadolu Ajansı çok zararlı bir kuruluş, sürekli olarak zarar eden bir
kuruluş, kâr etmiyor, iyi çalışmıyor, Hükûmetin borazanı gibi faaliyet
gösteriyor bütün bunlara rağmen ve oraya kaynak aktarılıyor. Ve bütün bunlarla
beraber, seçimler sırasında da seçimlere yönelik, seçim sandıklarına yönelik
Anadolu Ajansında bir kadro oluşturulması ve o kadroların da iktidar partisine
hizmet etmesi gibi bir durum da var, bunu da söyledik. Bununla ilgili olarak da
maalesef gereken cevapları alamadık. Bu çok ciddi bir suçlama, bakın, biraz
önce diğer arkadaşlarım da bunu söylediler, ben de ifade ediyorum ana muhalefet
partisi milletvekili olarak: Bu kadar ciddi bir suçlama oluyor ve bunu
cevaplamaktan aciz kalıyor değerli arkadaşlarım. Böyle bir usul yok, bu şekilde
kanun yapılmaz, bu şekilde yapılan kanunların da butlan olması gerekir. 
Diğer taraftan, devletin bir usulü var
yani bıraktım öbür tarafını, devlette bir organizasyon vardır. Bazı kuruluşlar
yüzde 100 kamu kuruluşudur. Bazıları kamu iktisadi teşebbüsleridir, bunlar
piyasada daha rahat çalışabilmek için, piyasa koşullarında mücadele edebilmek
için farklı örgütlenmişlerdir. Bağımsız kuruluşlar vardır. Bir de şirket
şeklinde örgütlenmişler vardır. Anadolu Ajansı bir anonim şirkettir, anonim
şirket şeklinde çalışması gerekir. Siz, onu, Anadolu Ajansını şirket şeklinde
çalıştırmayıp tutuyorsunuz, Anadolu Ajansını da bir kamu kurumu gibi
çalıştırıyorsunuz, kaynak aktarıyorsunuz. O zaman kamu düzenini -bakın kamu
düzeni sadece sokağın düzeni değildir- bozuyorsunuz demektir, kamu düzenini
bozmaktır bunların yapılması. Bir kanunu, nizamı, hukuku bozmaktır, devlet
düzenini bozmaktır, saçma sapan işler yapmaktır. Bunlara nasıl cevap verecek
bundan sonra gelecek olan arkadaşım, merak ediyorum. Herhâlde cevap vermeyecek.
Bir diğer konu, getirilen maddelerden
birisi, 12’nci maddeyle Kredi Garanti Fonu’na hazineden 1 milyar lira
aktarılıyordu, 2 milyar liraya… Bu kaynağın 1 misli artırılması hedefleniyor.
Kredi Garanti Fonu gibi kuruluşlar değerli milletvekilleri, kriz zamanında
ortaya çıkmış; kriz dönemlerinde özellikle belli sektörlerin krizlerinde, genel
krizlerde normalde bankalardan kredi almakta zorluk çeken, sıkıntısı olan,
onlara teminat veremeyen bankalara teminat vermekte zorluk çeken kuruluşlara
destek olmak için getirilmişlerdir. Doğru, yapılması gereken bir iştir. Bu da,
Kredi Garanti Fonu, 1993 yılında –yanlış hatırlamıyorsam- kurulmuştur bizde. O
yıldan beri faaliyettedir, faaliyet göstermesi lazım. Ama, kabul etmek gerekir
ki bu değerlerin yani o 1 milyar liranın 1 misli artırılması, bu konuda
düzenleme yapılması mevcut ekonomik krizin de kabul edildiği anlamına geliyor.
Bu, bir anlamda da Hükûmet tarafından, iktidar tarafından ekonomik krizin
önemli boyutlara ulaştığını anlatıyor. 
Değerli arkadaşlar, ekonomiyle ilgili
söze başlamışken şunu ifade edeyim: Başlangıçtan beri Türkiye’de ekonomiyle
ilgili iktidar partisinin mimarisi yanlış çizilmiştir, yanlış yapılmıştır,
yanlış bir bina üzerine inşa edilmiştir. Dünyada ekonomiyle ilgili bir
değişimin olduğu dönemde, dünya ekonomisiyle, küresel ekonomiyle eklemlenmemiz
gereken, birleşmemiz gereken bir dönemde bir eklemlenme söz konusu olmuştur bu
iktidar zamanında ama bu eklemlenme, küresel ekonomiye eklemlenme finansal
ekonomiyle olmuştur. Gitmişiz, finans ekonomisiyle, sanki bizde çok fazla para
varmış, sermayeye çok fazla ihtiyacımız yokmuş gibi, sermayeyi kontrol
edebiliyormuşuz gibi, finansı kontrol edebiliyormuşuz gibi finansla -hoşumuza
gitmiş, kolaycılığa kaçmışız- eklemlenmişiz; hâlbuki üretimle eklemlenmesi
gerekirdi. Biz, dünya küresel ekonomisinin üretim ayağıyla, üretim yönüyle
eklemlenmesi gereken bir parçası olmalıydık, dünyaya daha fazla mal
üretebilmeliydik, hizmet üretebilmeliydik, inovasyona dayalı yüksek teknoloji
ürünleri üretebilmeliydik. Bu yanlış en başından yapıldı, kolaycılığa kaçıldı;
dünyada çok fazla para olan, likit olan, kaynak olan bir dönemde kolaylıkla
borç alındı, bunlar har vurup harman savruldu. Konya-Eskişehir arasındaki bütün
yüksek binalar bugün o borçlarla yapılmıştır, çoğu kamu kuruluşları tarafından
kullanılmaktadır. Alınan borçların, artırılan borçların hiçbiri üretime
gitmemiştir, maalesef sıkıntı içerisindeyiz. Bugün de ekonomiyle ilgili olarak
gelinen noktada büyük bir sıkıntı yaşamaktayız, ne yapacağımızı bilmez
durumdayız. Hem dış politikamız hem ekonomi politikamız maalesef açmazdadır,
siyaseten de biraz önce anlattığım şekilde bir devlet kriziyle karşı
karşıyayız; acınacak bir tablo ve Mecliste hiç kimse yok bu şartlarda bile. 
Bir diğer konu:
Bu torba kanunun 16’ncı maddesiyle getirilen piyasa dolandırıcılığıyla ilgili
madde. Böyle bir madde olamaz, böyle bir saçmalık olamaz. Müsaadenizle, bakın,
şunu okuyayım -Sermaye Piyasası Kanunu’yla ilgili getirilmiş bu düzenleme-
diyor ki: “Sermaye piyasası araçlarının fiyatlarını, değerlerini veya
yatırımcıların kararlarını etkilemek amacıyla…” “Yatırımcıların kararlarını
etkilemek amacıyla…” diyor, yatırımcıların kararlarını etkilemek amacıyla yani
piyasa dolandırıcılığı yapmak amacıyla bir şeyler yapıp menfaati olmayanlara
ceza verilmez diyor. Ya, böyle saçma bir şey olabilir mi? Piyasa araçlarının
fiyatlarını, değerlerini ve yatırımcıların kararlarını etkilemek amacıyla siz
bir şeyler yapacaksınız; manipülasyon yapacaksınız, söz söyleyeceksiniz,
yayında bulunacaksınız, ondan sonra da “Menfaatim yok.” diyeceksiniz. Hem
amacınız kötü hem “Menfaatim yok.” diyeceksiniz, kurtulacaksınız ceza almaktan.
Böyle saçma bir şey olamaz. Herhâlde cumhuriyet tarihinin en saçma
maddelerinden bir tanesidir bu. Muhakkak bir mantığı vardır, birilerini
kurtarmak üzere getiriliyordur; tabii bu daha da acınacak bir durum. 
Değerli arkadaşlar, bir diğer konu da
bu teklifle seçime yönelik bir yatırım yapılması; çeyiz ve konut hesapları
düzenlenmesi, evleneceklere ve konut alacaklara güya yardım yapılıyor olması.
Bunlar o kadar yetersiz düzenlenmiş ki… Tutuyorsunuz, örneğin evlenmek üzere
para biriktiriyorsunuz, üç sene bir banka hesabında bu parayı biriktirmek
zorundasınız, üç sene o banka hesabında da faizsiz tutmak durumundasınız çünkü
oraya zaman zaman parayı aktarıyorsunuz. Çok düşük bir faizle tutacaksınız. Mesela,
bu dönemde olsaydı, yılbaşında başlamış olsaydınız hesapların birinde bu parayı
tutmaya, yılbaşından beri bir kere yüzde 20 dövizden dolayı kaybetmiş
olacaktınız. Kim tutar bu parayı orada? Kim güvenir de tutar çeyiz hesabında,
konut hesabında ev alabilmek için? En fazla 5 bin lira çeyiz hesabında, 15 bin
lira da konut hesabında, en fazla. Bunlar yıla göre artırılacak da yeniden
değerleme katsayısı oranında, bir faydası olacak. Bir işi yapıyorsak doğru
dürüst yapmak lazım. Evet, Türkiye’de tasarrufların artması lazım ama bunlar
tasarrufların artması amacıyla yapılmış değil, bunlar seçime yönelik. Gidip de
vatandaşa “Bakın, biz iyi şeyler getirdik, konut alırken size destekte
bulunacağız, artık devlet olarak ya da evlenirken destekte bulunacağız.” demek
için, propaganda yapmak için getiriliyor, hizmet etmek için değil. Samimi değil
en azından bu maddeler, kime getirileceği de belli değil; doğru dürüst bir
ayrım yapılmadan -ne bölgesel ne demografik bir ayrım yapılmış ne mesleğe göre
ne gelir durumuna göre- hiçbir ayrım yapılmadan bütün bunlar getirilmiş.
5018 sayılı Kanun’a göre bir etki
analizi yapılır. Bunlar da yok. Ne olur, ne kadar kişi bu hesaplara girer?
Geçenlerde Halk Bankası…
(Mikrofon otomatik cihaz tarafından
kapatıldı) 
BÜLENT KUŞOĞLU (Devamla) – …bir hesap
açtı, on beş günde bitmesi gereken kredi bir günde bitti. Ekonomi bu durumda
maalesef. 
Bu vesileyle saygılar sunuyorum,
maddelerde görüşmek üzere diyorum. (CHP sıralarından alkışlar)
BAŞKAN – Teşekkür ediyorum.
Sayın milletvekilleri, birleşime bir
saat, 19.55’e kadar ara veriyorum. 
 Kapanma
Saati: 18.56
ALTINCI OTURUM
Açılma Saati:
19.56
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Altıncı Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz.
Komisyon ve Hükûmet yerinde.
Şahsı adına söz isteyen Salih Koca,
Eskişehir Milletvekili.
Buyurun Sayın Koca. (AK PARTİ sıralarından
alkışlar)
SALİH KOCA (Eskişehir) – Sayın Başkan,
değerli milletvekillerimiz; bazı kanun ve kanun hükmünde kararnamelerde
değişiklik yapılmasına dair 705 sıra sayılı Kanun Teklifi’miz hakkında söz
almış bulunuyorum. Bu vesileyle yüce heyetinizi saygıyla selamlıyorum. 
Meclis Başkanlığımıza sunulan ve Plan
Bütçe Komisyonumuzda son hâlini alan teklifimizde birçok yeniliğe imza
atıyoruz; yine vatandaşlarımızın hayatını kolaylaştıracak, mağduriyetlerini
giderecek düzenlemeleri yüce Meclisimizin gündemine taşıyoruz; finansman,
eğitim, teknolojik yatırımlar, vergi usulü, rekabet, adalet, sosyal yardımlar
alanında yeniliklere imza atıyoruz. Teklif edilen kanun tasarısıyla Millî
Eğitim Bakanlığımıza 47 bin serbest kadro ihdas ediyoruz. Böylece, atama bekleyen
öğretmen adaylarımıza devletimizin imkânları dâhilinde atama fırsatı sunuyoruz.

Ülkemiz, uluslararası kuruluşların
Türkiye’de temsilcilik açmasını teşvik etmektedir. Verdiğimiz teklifle ev
sahibi veya taraf olarak imzalamış olduğumuz uluslararası sözleşmeler
neticesinde kurulan, yüce Meclisimiz tarafından onaylanan veya Bakanlar
Kurulumuz tarafından yürürlüğe konulan uluslararası kuruluşlar ve bu
kuruluşların mensuplarına uygulanan KDV ve ÖTV istisnasının kapsamını ve
çerçevesini belirliyor, taraf olduğumuz uluslararası kuruluşların işleyişini
rahatlatmış oluyoruz.
Bugüne kadarki gelir politikamız, kamu
gelirlerimizin adil bir şekilde, sürdürülebilir kaynaklardan temin edilmesi
hedefine yöneliktir. Bu çerçevede, modern bilgi teknolojileri sistemlerini kullanarak
yeni hizmet seçeneklerini üretmeye ve mükelleflere sunulan hizmetlerin
kalitesini daha da iyileştirmeye devam edeceğiz. Bu kapsamda, elektronik
tebligatın muhatabın e-posta adresine ulaştığı tarihi izleyen beşinci günün
sonunda yapılmış olacağı hükmünü getirerek 7201 sayılı Tebligat Kanunu’na
paralel bir düzenleme yapılmış olacaktır. Böylece, elektronik tebligatı
yapabilecek hâle gelecek, yanlış tebligatların önüne geçecek, diğer taraftan da
yıllık ortalama 100 milyon TL olan tebligat masraflarından önemli ölçüde
tasarruf etmiş olacağız. 
Teklif edilen düzenlemelerden biri de
Türkiye Radyo ve Televizyon Kurumumuzun işleyişini düzenlemektedir. TRT’nin
yayın, yapım ve haberlerinin güncel, hızlı ve etkin bir şekilde hayata
geçirilmesi günümüz teknoloji çağının zorunluluğu hâline gelmiştir. Bu sebeple
TRT’nin Anadolu Ajansından yapacağı her türlü program, haber, yapım ve
yayınlarla ilgili mal ve hizmet alımlarının Kamu İhale Kanunu’ndan istisna
kapsamına alınması, kamusal yayıncılıkta etkinliği ve verimliliği artıracaktır.

Bir diğer düzenlemeyle sermaye
şirketlerine vergi kolaylığı sağlıyoruz. Böylece, öz kaynakla finansmanı teşvik
ediyor, sermaye artışlarında kurumlara indirim öngörüyoruz. Kurumlar Vergisi
Kanunu’na eklenmesi teklif edilen hükümle, sermaye şirketlerinin nakdi sermaye
artırımlar üzerinden hesaplanan bir tutarın kurumlar vergisi beyanı üzerinden
indirim yapılması suretiyle öz kaynakla finansman teşvik ediliyor. Şirketlere
hisselerini halka arz etmek üzere teşvik sağlayan bir düzenleme de öngörüyoruz.
Böylece, mevcut bulunan yüzde 15 stopaj oranını kâr dağıtımıyla orantılı olarak
aşağıya çekmeye veya artırmaya Bakanlar Kurulumuza yetki veriyoruz.
Finansman imkânlarını geliştirmek ve
kredi sisteminin etkin işlemesine katkı sağlamak amacıyla, firmalara kredi
garantisi veren kredi garanti kurumlarına daha önce 1 milyar lira olan üst
limiti 2 milyar liraya çıkarıyoruz ve böylece yatırımcının önünü daha da açmış
oluyoruz.
5216 sayılı Büyükşehir Belediyesi
Kanunu ve 5393 sayılı Belediye Kanunu’nun geçici 5’inci maddesi kapsamında,
vadesi 31/12/2004 ve öncesine ait olan borçlar için uzlaşma başvurusunda
bulunan kuruluşların vadesi geçmiş borçları bu statüden çıkarılarak uzlaşma
kapsamına alınmıştı. Yapılan düzenlemeyle, konusu kalmayan bu tutarların uzlaşma
sonucunda artık alacak statüsünde olmadığı, kayıtlardan çıkarılması gerektiği
hususları açıklığa kavuşturulacaktır.
Sosyal devlet olmanın en öncelikli
hedeflerinden biri sigorta sistemini yaygınlaştırmak ve bu vesileyle
vatandaşların refah ve yaşam seviyelerini belli bir standarda oturtmaktır.
Verdiğimiz teklifle, ülkemizde sigortacılık anlayışında katılım sigortası
tanımını yapıyoruz. Böylece, uluslararası fon kaynaklı şirketler de katılım
sigortası alanında ülkemize yatırım yapabilecek. Bu kapsamda, “katılım
sigortası” ve “yönetici şirket” tanımlarını yapıyoruz. Teklifin onaylanmasıyla
birlikte, finansal kapsayıcılığının artırılmasını teminen, çağdaş
sigortacılıkta giderek yaygınlaşan katılım sigortası mevzuatımıza tam anlamıyla
girmiş olacaktır. 
Sermaye Piyasası
Kanunu’nda yapmayı teklif ettiğimiz düzenlemeyle, sermaye piyasası araçlarının
fiyatlarını, değerlerini veya yatırımcıların kararlarını etkilemek amacıyla
yalan, yanlış veya yanıltıcı bilgi veren, söylenti çıkaran, haber veren, yorum
yapan veya rapor hazırlayan ya da bunları yayan ve bu suretle kendisine veya
bir başkasına menfaat sağlayanların iki yıldan beş yıla kadar hapis cezasıyla
cezalandırılması öngörülmektir.
Yine, Onuncu
Kalkınma Planı’mızda yer alan “Aile yardımlarının geliştirilmesi, aile
danışmanlık ve eğitim hizmetlerinin kapsamlı, standart, etkin ve yaygın hâle
getirilmesi, evlilik öncesi eğitimin yaygınlaştırılması, sosyal yardım ve
hizmetlerin aile temelli sunulması temin edilecektir.” hedefleri doğrultusunda
aile temelli hizmetleri vatandaşımıza sunmak adına önemli adımlar atıyoruz.
Teklifimizde, 27
yaşını doldurmamış vatandaşlarımızın gönüllü katılımına dayalı olarak,
bankalarda açacakları çeyiz hesaplarına devlet katkısı sağlanacaktır. Bu katkı,
vatandaşlarımızın ilk evliliklerinde ve tek seferde ödenecektir. Şahısların
hesabına yatırdığı miktar ve hak ediş süresiyle orantılı olarak azami 5 bin TL
çeyiz desteği yapılacaktır. Destekten faydalanabilmek için asgari üç yıl
sistemde kalmak gerekecektir.
Hayata geçirmeyi
planladığımız bir diğer düzenlemede, çeyiz desteğiyle aynı mantıkla işlemesini
öngördüğümüz devlet katkısıyla ilk defa konut sahibi olacak vatandaşlarımızın
konut tasarruf hesaplarına sosyal devlet olmanın getirdiği anlayışla destek
olmayı teklif ediyoruz. Bu rakam, vatandaşlarımızın tasarruf hesaplarına
yatırmış olduğu miktar ve hak ediş süresiyle orantılı olarak azami 15 bin TL
civarında olacak.
Ayrıca, yine
vatandaşlarımıza bu kapsamda; 1’inci çocuk için 300 TL, 2’nci çocuk için 400
TL, 3’üncü ve sonraki çocuklar için 600 TL yardım yapılacaktır.
Teklif ettiğimiz bir diğer
düzenlemeyle, belediyeler tarafından yetki verilen özel şahıs ya da şirketlere
ait şehir içi toplu taşıma hizmeti sunan her bir ulaşım aracı ile özel deniz
ulaşım aracı için ve bunların işletmecilerine, Aile ve Sosyal Politikalar
Bakanlığımız bütçesinden, bu amaçla konulan ödenekten ilgili belediyeler
aracılığıyla her ay gelir desteği ödemesi yapılacaktır. Böylece, gerek ücretsiz
biniş hakkı tanınan vatandaşlarımızın gerekse taşıyıcı firmaların mağduriyeti
giderilecek, Aile ve Sosyal Politikalar Bakanlığımızın ücretsiz taşıma
düzenlemesinden dolayı ortaya çıkan mali kayıplarının da önüne geçilmiş
olacaktır. 
Üniversitemizde mevcut durumda normal
öğretim öğrencileri, programları süresince katkı payı ödememektedir. İkinci
öğretim öğrencileri ise programa kayıt yaptırdıkları dönemden itibaren öğrenim
ücreti ödemektedirler. Öğrenim süresini program süresinde tamamlayamayan
öğrenciler, ilgili dönem için öngörülen katkı paylarının yanı sıra ders başına,
dersin kredisine göre belirlenen katkı payı veya öğrenim ücretini yüzde 50
fazlasıyla ödemekteyken bunu ortadan kaldırıyoruz ve fazla ödemenin önüne
geçiyoruz. Yapmayı teklif ettiğimiz düzenlemeyle, öğrencilerimizi mağdur eden
katlamalı harç uygulamasını ortadan kaldırıyor, lisansüstü öğrenim gören
öğrencileri de aynı kapsama alıyoruz. 
Teklif edilen düzenlemeler,
vatandaşlarımızın hayatını kolaylaştırmaya yönelik, sosyal devlet olarak
atılması gereken adımları öngören, millet odaklı düzenlemelerdir. Bunun yanında,
işleyişi rahatlatan, karmaşayı ortadan kaldıran düzenlemeler de mevcuttur. 
Bu anlayışla, görüşmelerimizin
devletimiz ve milletimiz lehine sonuçlanacağına olan inancımla, teklifimize
gerek Plan ve Bütçe Komisyonunda gerekse Genel Kurulda görüş, öneri ve
teklifleriyle katkı sağlayan, iktidar-muhalefet tüm milletvekillerimize
şükranlarımızı sunuyor, yüce heyetinizi saygıyla selamlıyorum. (AK PARTİ
sıralarından alkışlar) 
BAŞKAN – Şahsı adına ikinci konuşmacı
Vahap Seçer, Mersin Milletvekili. (CHP sıralarından alkışlar) 
VAHAP SEÇER
(Mersin) – Sayın Başkan, sayın milletvekilleri; yine bir torba düzenlemeyle
karşınızdayız. Henüz 688 sıra sayılı torba düzenlemeyi bitirmeden, bugün ikinci
bir torba teklif, 705 sıra sayılı Teklif’i görüşüyoruz. 30 maddeden oluşuyor.
Bu arada, bu teklifin tümü üzerine şahsım adına söz aldığımı da buradan
belirteyim.
Belki de en içime sinerek Komisyon
çalışmalarında üzerinde çalıştığımız madde Millî Eğitim Bakanlığının kadro
ihdasıydı ve burada 47 bin kadro ihdası oldu. 2015 sonuna kadar 35 bin öğretmen
ataması gerçekleştirilecek ama bunun hemen altını çizeyim, öğretmenlerimizin
beklediği, nisan ayı sonuna kadar bu atamaların gerçekleştirilmesi. Bu,
toplamsal bir yara, bütün milletvekili arkadaşlarımız atama bekleyen öğretmenlerin
sorunlarını yakından biliyorlar. Gerçekten, intihar eden öğretmenlerimiz var,
yuvası dağılan öğretmenlerimiz var, depresyona giren öğretmenlerimiz var,
dolayısıyla özellikle -biraz sonra o konuya da geleceğim, aslında, biz
önergemizde çok daha fazlasını istemiştik ama öyle görülüyor ki yine AKP
çoğunluğu burada galebe çalacak, o önergelerimiz kabul edilmeyecek- 35 bin
öğretmen atamasının en geç nisan ayında gerçekleştirilmesini istiyoruz,
vatandaşlarımız, yurttaşlarımız, öğretmenlerimiz adına.
Evet, 330 bin atanmayan öğretmen var
sayın milletvekilleri. Millî Eğitim Bakanlığının ihtiyacı 115 bin öğretmen,
yani Millî Eğitim Bakanlığının 115 bin öğretmen açığı var bugünkü millî
eğitimin fiziki koşullarında. Yani bir derslikte 20-22 öğrenci sayısından fazla
öğretim verilmesi uluslararası standartlara aykırı ama 30-40 kişilik sınıfların
olduğu millî eğitim sisteminde 115 bin öğretmen açığı var. Şimdi, bunun 35 bini
atanacak ve 80 bin öğretmen açığı kalacak ve mevcut sistem içerisinde de 60 bin
sözleşmeli öğretmen var. Biz şunu istiyoruz: Zaten 80 bin olan ihtiyacın 60
bini sözleşmeli öğretmenler tarafından gideriliyor, bunlara bir bedel ödeniyor.
Gelin, bu madde görüşülürken ortak bir önerge verelim ve Millî Eğitim
Bakanlığının tüm ihtiyacını karşılayalım. Türkiye’nin bütçesi buna kifayet
eder. Türkiye güçlü ülkedir, siz söylüyorsunuz. Türkiye dünyanın 17’nci büyük
ekonomisidir, siz söylüyorsunuz. Türkiye’nin -fena değil- topladığı vergi 340,
350; belki bu yıl 360, 370 milyar TL’lere çıkacak. Varsın, Türkiye’nin topladığı
vergi yılda 3-4 milyar TL daha artsın, bu sorunu kökünden çözelim.
Üniversite sınavları yapıldı ve
sonuçlar açıklandı. Bir tahlil yaptım, niçin öğretmen konusunu bu kadar
irdeliyorum, bu kadar önemsiyorum diye. Bakın, 2015 yılında Yükseköğretime Geçiş
Sınavı’na 2 milyon 126 bin 684 aday başvuruda bulunmuş. Sınava giren 1 milyon
987 bin 488 aday. Yaklaşık 42 bin öğrencimiz 140 puan alamadığı için ön lisans
ve açık öğretim fakültelerine dahi kayıt yaptıramayacaklar, bu haklarını
kaybetmişler. 575.768 aday da 180 taban puan barajını aşamadığı için LYS
sınavına giremeyecek. Değerli arkadaşlar, bu rakamlar Türkiye’deki eğitim
sisteminin hangi boyutlarda olduğunu çok net gösteriyor. Onun için, atanmayan
öğretmenler sorununu bir an önce çözmemiz gerekiyor. Millî eğitimdeki bu
sorunu, aslında, bu torba teklif içerisinde pekâlâ çözebiliriz.
7’nci madde, itiraz ettiğimiz,
muhalefetin çalışmalarda itiraz ettiği maddelerden bir tanesi. Burada TRT’nin
Anadolu Ajansından alacağı haber program hizmetleriyle ilgili diyor ki bu
madde: “TRT’nin Anadolu Ajansından bundan sonra alacağı hizmetler Kamu İhale
Kanunu kapsamının dışında olur.” Bunun istisnası ortadan kaldırılıyor, ki şunu
da söyleyeyim: 7,7 milyon TL doğrudan alım hakkı olmasına rağmen TRT’nin, bu
düzenlemeyle, Kamu İhale Kanunu’ndan sadece Anadolu Ajansına münhasıran bu
alımları çıkartıyoruz.
Peki, bunu niye yapıyorlar? Bunun tabii
ki mütalaasını yaptık, müzakeresini yaptık. 2013 yılında Anadolu Ajansının
zararı 105 milyon TL. Demek ki ortada zarar eden bir kurum var, hülle
yöntemiyle, yani TRT üzerinden, TRT oradan haber alsın, hizmet satın alsın,
bunu da Kamu İhale Kanunu kapsamı dışında tutalım ve belki de 1 TL’lik işi 3
TL’ye, 4 TL’ye, 5 TL’ye alma imkânı yaratalım, böylece, Anadolu Ajansına bir
kaynak aktaralım.
Şimdi, tehlike sadece bu mu? Hayır,
üçüncü şahıslardan, üçüncü kurumlardan muvazaalı alımlar da olabilir. Yani
işte, seçime gidiyoruz, üçüncü bir kurum, yandaş bir kurum, bir ajanstan böyle
bir hizmet alabilir Anadolu Ajansı ve bunu TRT’ye de Kamu İhale Kanunu dışında
verebilir, satabilir. Böyle bir tehlike de var. 
TRT’yi biliyorsunuz, yaktığımız
elektrikten faturalara yansıyan yüzde 2 kesintiyle onu kompanse ediyoruz. Doğru
mu? Ve Anayasa’da, yasalarda belirlenmiş TRT’nin ilkeleri, görevleri, yetkileri;
“Tarafsız yayın yap.” diyor, ama Allah selamet versin, TRT’ye “yansız” demek,
herhâlde… Burada, TRT’yi takip eden hiçbir yurttaş “TRT yansız, tarafsız yayın
yapıyor.” diyemez. Şimdi, biz, aynı TRT aracılığıyla Anadolu Ajansına bir
istisna getiriyoruz. 
Yine, karşı olduğumuz maddelerden bir
tanesi de 16’ncı madde, Sermaye Piyasası Kanunu’nun 107’nci maddesinde yapılan
değişiklik. Bu, tamamen yine adrese teslim bir düzenleme. Burada, 16’ncı
maddede, mevcut Sermaye Piyasası Kanunu’nun 107’nci maddesine bir ibare
ekleniyor. Bu ibare nedir? Mevcut kanunda “Sermaye piyasası araçlarının
fiyatlarını, değerlerini veya yatırımcıların kararlarını etkilemek amacıyla
yalan, yanlış veya yanıltıcı bilgi veren, söylenti çıkaran, haber veren, yorum
yapan veya rapor hazırlayan ya da bunları yayanlar iki yıldan beş yıla kadar
hapis ve beş bin güne kadar adli para cezası ile cezalandırılırlar.” hükmü var.
Buraya ne ekliyoruz bu düzenlemeyle? “Bu suretle menfaat sağlama” koşulunu
getiriyoruz. Bu olay, bize, aklımıza bal gibi Bank Asya olayını getiriyor
arkadaşlar, o örneği getiriyor. Sayın Cumhurbaşkanı çıktı, Bank Asyayla ilgili,
Bank Asyayı sıkıntıya sokabilecek, itibarını zedeleyebilecek birtakım
beyanatlarda bulundu.
Şimdi, biz bu düzenlemeyle bu tip suçu
işleyenlere bir zırh getiriyoruz. Yani, bir siyasetçi, bir gazeteci, bir köşe
yazarı bir bankayla ilgili, halka açık bir şirketle ilgili, onun mali durumuyla
ilgili, hisseleriyle ilgili herhangi bir olumsuz beyanatta bulunduğu zaman “Bu
işten ben bir menfaat sağlamadım. Benim bu halka açık şirkette ya da bankada
herhangi bir mali çıkarım yok, hissem yok.” dediği zaman ya da bunu ispatladığı
zaman bu konuda herhangi bir suçla karşı karşıya kalmıyor. Bu, tamamen sizin
rakibiniz olan, sizin sevmediğiniz, sizin hazzetmediğiniz birtakım bankalara,
halka açık şirketlere ilişkin, onlara yönelik yaptığınız suçlamalardan kurtulma
adına yapılan düzenlemeler.
Seçim maddeleri var, seçime yönelik.
Tabii ki bunun sizin lisanınızdaki karşılığı: Yardım. Nedir? Çeyiz yardımı,
konut edinme yardımı, çocuk yardımı; 1’inci çocuğa 300 TL, 2’nci çocuğa 400 TL,
3’üncü çocuğa 600 TL gibi yardımlar, sosyal yardımlar. Bunlar, bir anlamda
tabii ki tasarrufu teşvik eden ama bunun yanında da seçim öncesi, sanki
“Birtakım sosyoekonomik sınıflara…
(Mikrofon otomatik cihaz tarafından
kapatıldı)
VAHAP SEÇER (Devamla) – ...yoksul
kesimlere parasal yardım yapıyoruz, destek yapıyoruz.” gibi bir imaj
uyandırmaya çalışan düzenlemeler. 
Bu teklifin tabii ki onayladığımız
maddeleri var ama karşı olduğumuz maddelerimiz de var. Bunlar zaten muhalefet
şerhimizde yer almıştır.
Beni dinlediğiniz için teşekkür
ediyorum. (CHP sıralarından alkışlar) 
BAŞKAN – Teşekkür ediyorum. 
Şimdi yirmi dakika süreyle soru-cevap
işlemi yapılacaktır. 
On dakika soru sorma süresi vardır. 
Sayın Erdoğan? Yok. 
Sayın Işık, buyurun. 
ALİM IŞIK (Kütahya) – Teşekkür ediyorum
Sayın Başkan. 
Sayın Bakan, Bakanlığınız bütçesinden
2014 ve 2015 yıllarında sosyal yardım alan toplam vatandaş sayısı ve aile
sayısı ne kadardır? Özellikle seçim takviminin yaklaştığı bugünlerde, AKP
teşkilatları, bu yardımların AKP bütçesinden geldiğini vatandaşa söyleyerek
istismar etmektedirler. Şu ana kadar Adalet ve Kalkınma Partisi bütçesinden
vatandaşa bir sosyal yardım yapılmış mıdır? Yoksa Bakanlığınızın yaptığı bu
sosyal yardımlar devletin hazinesinden mi karşılanmaktadır? Lütfen, bunu
açıklarsanız, vatandaşlarımızın duymasını istiyoruz. 
İkincisi, Bakanlığınıza bağlı bazı
müdürlüklerde hizmet alımı yoluyla çalışan taşeron işçilerine iki aydır,
Bakanlığınız para göndermediği için, maaş verilmediği iddia edilmektedir. 
(Mikrofon otomatik cihaz tarafından
kapatıldı) 
ALİM IŞIK (Kütahya) – Bu konuda
yardımcı olmayı düşünür müsünüz? 
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan. 
Sayın Bakanım, sosyal yardımlar bir
ülke için çok önemli. 2013 yılında 20,1 milyar liralık sosyal yardım
yapıldığını biliyoruz, gerçi bunu siz net olarak açıklamadınız ama. 2014 için
sosyal yardım miktarı nedir, kalemler itibarıyla, ayrıntılı olarak bilgi verebilir
misiniz 2014 için? Bir de millî gelirin 2013’te yüzde 1,2’sine tekabül ediyor,
2014 için bu rakam, bu oran ne olmuştur? Böyle bir bilgi verebilirseniz memnun
olurum. 
Teşekkür ederim. 
BAŞKAN – Sayın Seçer…
VAHAP SEÇER (Mersin) – Teşekkür ederim
Sayın Başkan. 
Sayın Bakan, az
önce de söyledim, şu anda yaptığımız düzenlemeyle 35 bin öğretmen ataması
gerçekleştireceğiz 2015 sonuna kadar ancak toplumun talebi bunun nisana kadar
gerçekleşmesi yönünde. Bu konuda sizden bilgi istiyorum.
Ayrıca, Millî Eğitim Bakanlığının
ihtiyacı olan toplam bu 35 bin atamadan sonra kalan 80 bin öğretmen atamasını
ne zaman yapmayı planlıyorsunuz? 
Bakanlığınızın, Aile ve Sosyal
Politikalar Bakanlığının kaç kalem altında, toplam ne kadar yıllık sosyal
yardım yaptığı konusunda sizden bilgi istiyorum.
Teşekkür ederim.
BAŞKAN – Sayın Bulut…
AHMET DURAN BULUT (Balıkesir) –
Teşekkür ederim.
Sayın Bakan, Bakanlığınız koordinesinde
geçtiğimiz günlerde Amerika’ya, New York’a, Birleşmiş Milletler Kadının Statüsü
Toplantısı’na Türkiye’den sivil toplum kuruluşları çağrıldı. Bu çağrılan sivil
toplum kuruluşları hangi ölçüye göre çağrılmıştır, hangileri çağrılmıştır,
bunların masrafları Bakanlığınız tarafından mı karşılanmıştır? Bakanlığınız
personelinin orada bu sivil toplum kuruluşlarının toplantılarını organize etme,
toplantılarında görüşme gibi sizin bir programınız var mıdır? Bu konuda bizi
bilgilendirirseniz memnun olurum.
Teşekkür ederim.
BAŞKAN – Sayın Özkes…
İHSAN ÖZKES (İstanbul) – Teşekkür
ederim Sayın Başkan.
Sayın Bakan, IŞİD’in dinî argümanlarla
kafa kestiği ve her türlü dehşeti sergilediği bir dönemde Kayseri Hacı Sami
Boydak İlköğretim Okulunda düzenlenen Nevruz etkinliklerinde ilkokul
çocuklarının kurban kesme oyunu tam bir felakettir. 2 erkek öğrencinin, 1 kız
öğrencinin getirdiği tahta bıçakla temsilî öğrencinin canlandırdığı koçu
kesmesi düşündürücüdür. Öğrencilerin kurbanlık koç yerine yere yatırıp
ayaklarından bağladıkları ve temsilî olarak kestikleri arkadaşlarıyla birlikte
canlandırdıkları oyunu nasıl değerlendiriyorsunuz? Bu oyunu düzenleyenlerle
ilgili bir işlem yapılmış mıdır? Ülkemizde hemen her gün yaşanan vahşetlerin
işlendiği bir devirde, kadına şiddet ve aile içi şiddetin doruğa ulaştığı bir
sürede bu olayı nasıl değerlendiriyorsunuz? 
Teşekkür ederim.
BAŞKAN – Sayın Akar…
HAYDAR AKAR (Kocaeli) – Sayın Bakan,
Hükûmetin bir üyesi olarak, son günlerde Hükûmet Sözcüsü Bülent Arınç,
Cumhurbaşkanı Tayyip Erdoğan ve Büyükşehir Belediye Başkanı İ. Melih’le
aralarında geçen, görsel, yazılı basın ve sosyal medyada, sosyal paylaşım sitelerinde yer alan,
Arınç’ın damadının ve kızının da karıştırıldığı, sonra İ. Melih’in eşinin
karıştırıldığı durumu Aile ve Sosyal Politikalar Bakanı olarak nasıl
karşılıyorsunuz?
Aileleri de içine alan bu tür paylaşımların kamuoyuyla
paylaşılmasını doğru buluyor musunuz? 
BAŞKAN – Sayın Kaplan…
MEHMET HİLAL KAPLAN (Kocaeli) – Teşekkür ediyorum Sayın
Başkan.
Sayın Bakan, buradayken sizinle ilgili bir soru… Daha önce
bir soru önergesiyle Haziran 2014’te bir soru sordum -yazılı- ancak yanıt
alamadım. Sorumu yinelemek istiyorum: Bakanlığınızın 4/3/2014 tarihinde Resmî
Gazete’de yayımlanan Yönetmelik’inde, 65 yaş üstü yaşlılarımızın ve engelli
yurttaşlarımızın taşınmasıyla ilgili bir husus var. Bu yönetmeliğe göre 65 yaş
üzerindeki her Türk vatandaşı kimlik kartını gösterdiğinde ücretsiz taşımadan
yararlanabilir. Ancak, yaşadığım kent olan Kocaelin’de, Kocaeli Büyükşehir
Belediyesine bağlı toplu taşıma araçlarında bu uygulanmadı. “Kentkart Programı”
diye, karşılığında 10-15 lira gibi bir rakamla kart alındığını tespit edip bu
konuyu size sormuş olmama rağmen -Haziran 2014’te sormuşum- hâlâ yanıt
alamadım, yanıt verirseniz memnun olurum.
BAŞKAN – Sayın Düzgün…
ORHAN DÜZGÜN (Tokat) – Teşekkür ediyorum Sayın Başkan.
Sayın Bakan, bu çeyiz yardımıyla ilgili, önümüzdeki üç
yıllık süreç içerisinde kaç çiftin bundan yararlanacağıyla ilgili herhangi bir
öngörünüz var mı, herhangi bir hesaplama yapıldı mı? Bu yardım, bu sayıyla
ilgili herhangi bir ödenek hazırlandı mı? Bununla ilgili bilgi almak istiyorum.
BAŞKAN – Sayın Türeli…
RAHMİ AŞKIN TÜRELİ (İzmir) – Teşekkür ederim Sayın Başkan.
Sayın Bakan, görüşmekte olduğumuz kanun teklifinde öğretmen
atamalarıyla ilgili düzenlemeyi olumlu bulmakla birlikte yetersiz buluyoruz ve
yeni ihdas edilen 47 bin kişilik öğretmen kadrosunun 150 bine çıkarılmasını
talep ediyoruz. 
Diğer taraftan, kadro talebi olan
başka meslek mensupları da var. Örneğin, Gıda, Tarım ve Hayvancılık
Bakanlığında çalışmak için kadro bekleyen mühendisler, veteriner hekimler,
tekniker ve teknisyenler var. Kültür ve Turizm Bakanlığında çalışmak için
bekleyen gene arkeolog ve sanat tarihçilerinin 2 bin kişilik kadro talebi var.
KPSS sınavına giren 3,5 milyon kişiye 5.096 kişilik kadro açılmış, bunların
40 bin kişilik merkezî atanma talepleri var. Hükûmet olarak bu haklı taleplere
nasıl yaklaşıyorsunuz?
Teşekkür ederim.
BAŞKAN – Sayın
Akçay...
ERKAN AKÇAY (Manisa) – Teşekkür ederim
Sayın Başkan.
Bu torba kanun teklifiyle 47 bin
öğretmen kadrosu tahsis ediliyor. Ayrıca, Hükûmetinizin atama bekleyen ziraat
mühendisleri, veterinerler, su ürünleri mühendisleri, gıda mühendisleri,
arkeologlar gibi kadrolar için bir atama ve kadro tahsis çalışması var mıdır? 
Ayrıca, kamudaki 24.566 engelli memur
kontenjanı kadrosu boştur ve yine özel sektörde de 1.010 engelli kontenjanı
boştur. Başta bu kamudaki boş engelli kadroları olmak üzere, bu engellilerin
istihdamı konusunda yeni bir çalışmanız var mıdır, çalışma yapmayı düşünüyor
musunuz?
Teşekkür ederim.
BAŞKAN – Sayın Şimşek…
CEMALETTİN ŞİMŞEK (Samsun) – Teşekkür
ederim Sayın Başkan.
Sayın Bakan, Aile ve Sosyal Politikalar
Bakanlığı Kanunu kapsamında, özürlü ve hasta vatandaşlarımızdan -belli
kriterlere göre, yakınlarına ödenen evde bakım ücretlerini almak için- istenen
sağlık raporunun yüzde 50 ve üstü engellilik ve ağır özürlü kriteri taşıması
istenmektedir. Vatandaşlarımızın bundan yararlanması çok zor gerçekleşmektedir.
Engelliği yüzde 90, hatta yüzde 100 olan vatandaşlarımız, bu raporlara “ağır
özürlü” ibaresi konulmadığı gerekçesiyle bundan yararlanamıyorlar. Bu sağlık kurulu
raporundaki “ağır özürlü” ibaresini istemeyerek vatandaşlarımızın mağduriyetini
gidermeyi düşünüyor musunuz?
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakanım, Aile ve Sosyal
Politikalar Bakanlığı olarak sosyal yardımlaşma ve dayanışma vakıfları
vasıtasıyla bazı hizmetleri gördürüyorsunuz. Bu hizmetler neler? Buradaki
kadroları artırmayı, çalışanları kadroya geçirmeyi, daha iyi bir seviyeye
çıkarmak için bunların özlük haklarıyla ilgili düzenleme yapmayı düşünüyor
musunuz?
Özellikle bu gelir testiyle ilgili
alınan sonuçları nasıl değerlendiriyorsunuz?
Çok teşekkür ederim Sayın Başkanım.
BAŞKAN – Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, biraz önce son sorum
anlaşılmadığı için tekrarlamak istiyorum. Bakanlığınıza bağlı bazı il ve ilçe
müdürlüklerinde, yaklaşık iki aydır, hizmet alımı yoluyla çalıştırılan taşeron
işçilerinin ücretlerinin ödenmediği iddiaları doğru mudur? Örneğin, Bitlis
Tatvan’da böyle bir durum var mıdır? Bu konuda yardımcı olabilir misiniz?
İkinci sorum da, bu tasarıyla getirilen
“Konut Hesabı ve Devlet Katkısı” başlıklı düzenlemelerin, son günlerde yandaş
televizyon kanallarında sık sık reklamlara çıkan inşaat patronlarının elindeki
evlerin satılması konusunda destek olacağı yönündeki iddialar doğru mudur?
Önümüzdeki iki üç yıl içerisinde kaç konuta ne kadar destek yapmayı
planlıyorsunuz? Bunun bu patronların baskısıyla getirilen bir düzenleme olduğu
iddiası doğru mudur?
Teşekkür ederim.
BAŞKAN – Sayın Bakan, buyurun. 
AİLE VE SOSYAL POLİTİKALAR BAKANI
AYŞENUR İSLAM (Sakarya) – Sayın Başkan, değerli milletvekilleri; not
alabildiğim kadarıyla sorularınıza cevap vermeye çalışacağım. 
“2014 yılında sosyal yardım alan ne
kadar aile var?” diye sordu Sayın Işık. 6 milyon aile sosyal yardım alıyor.
Miktarı daha sonra size yazılı olarak bildireyim.
Sayın Seçer’in sorusu: “35 bin öğretmen
2015 yılında hangi ayda göreve başlayacak?” Bunu da size Millî Eğitim
Bakanlığıyla görüştükten sonra yazılı olarak bildirelim. 
“80 bin öğretmene ihtiyaç var. Bu 35
bin alındıktan sonra bunları ne zaman alacaksınız? diye bir soru var. Zaman
içerisinde yapılan, her yıl yapılan öğretmen alımlarıyla açığı mümkün olduğu
kadar kapatmaya çalışıyoruz. Biz de en az sizler kadar, öğretmen sayımızı
artırmak istiyoruz. Şu ana kadar yaptığımız öğretmen alımlarıyla cumhuriyet
tarihinin en yüksek istihdamını ülkemize kazandırmış durumdayız. Bunu yapmaya
devam edeceğiz.
Bakanlığımızın geçtiğimiz ay Amerika
Birleşik Devletleri’nde yapılan bir toplantıya Türkiye’den STK’ları davet edip
etmediği, bunların parasını ödeyip ödemediği, STK’ların programlarını koordine
edip etmediği şeklinde bir soru var. Bu toplantı, rutin bir toplantı.
Bakanlığımız duyuru yapar çeşitli basın organları aracılığıyla; bu duyuruya
cevap veren, katılmak isteyen STK’lar kendi imkânlarıyla, Bakanlığımız
elemanlarıyla birlikte -bir Türk heyeti oldukları için- bu toplantıya
katılırlar. Bakanlığımız orada çeşitli toplantılar düzenler, bu toplantılara
Türkiye’den giden STK’lar da katılırlar. Yine bu şekilde yapılmış bir
toplantıdır. 
Kayseri’de çocukların kurban kesmesi
mizanseni hakkında ne düşündüğümü sordu bir arkadaşımız. Değerli arkadaşlar,
spesifik olarak bu konuyla alakalı bir şey söylemiyorum, ilgili bakanımız
elbette bu konuyu cevaplandıracaktır ama genel olarak konuyla ilgili fikrimi
söyleyeyim. Toplumsal şiddetin bütün dünyada arttığını her an müşahede
ediyoruz. Bütün dünyada olduğu gibi Türkiye’de de toplumsal şiddetin
yoğunluğundan şikâyetçiyiz. Bu şiddetin yok edilebilmesi için, bu şiddet
sorunuyla mücadele edebilmek için çocuk yaştan itibaren bir bilinç
kazandırılması gerektiğini, bir duyarlılık kazandırılması gerektiğini;
çocukların, şiddetsiz bir dünya için insanlık değerlerine uygun bir biçimde
yetiştirilmesi gerektiğini düşünen bir Bakanlığız, bunun için eğitimler veren
bir Bakanlığız. Şiddetin her biçimine “Hayır.” diyoruz, genel olarak bunu
söyleyebilirim. 
65 yaş üstü vatandaşlarımızın şehir içi
ulaşımdan ücretsiz yararlanmasıyla alakalı sorunlar olduğunu söylüyor arkadaşlarımız.
Bizim bu konuyla ilgili kanunumuz çıkmadan önce, biliyorsunuz, bazı belediyeler
bunu, kendileri kartlar vererek yapıyorlardı. ancak artık merkezî bir şekilde
65 yaş üstü vatandaşlarımızın kimlik kartlarını göstererek şehir içi ulaşım
araçlarından ücretsiz yararlanmaları yolu açıldı. Bu şekilde olması gerekir.
Eski sistem hâlâ daha bazı bölgelerimizde, bazı şehirlerimizde uygulanıyorsa
bunun takibini yapmak ve engellenmesini sağlamak bizim işimizdir. Bize spesifik
olarak söylerseniz “Şurada böyle bir hata yapılıyor.” diye, derhâl durumu
kontrol altına almaya çalışırız. 
Öğretmen atamalarının yetersiz
olduğunu, bunun 150 bine çıkarılması gerektiğini söyledi arkadaşlarımız.
Ayrıca, devletten atama bekleyen arkeologlar, gıda mühendisleri, sanat tarihçileri
olduğunu söylediler. Bütün bu alanlarda -öğretmenler dâhil, mühendisler dâhil,
sosyal branşlar dâhil, sanat tarihçileri, arkeologlar dâhil- devletin ihtiyaç
duyduğu kadrolar imkânlar nispetinde zaman içerisinde açılıyor ve bu kadrolara
yeteri kadar eleman alınmaya çalışılıyor. Önümüzdeki yıllarda da bunlar olacak.
RAHMİ AŞKIN TÜRELİ (İzmir) – Boş
kadrolar var Sayın Bakan, doldurulmayan kadrolar var. 
AİLE VE SOSYAL POLİTİKALAR BAKANI
AYŞENUR İSLAM (Sakarya) - Engelli istihdamı konusunda boş kadrolar olduğunu
söylediniz. Bu doğrudur arkadaşlar. Zaman zaman yaptığımız sınavlarla ve
açtığımız istihdam imkânlarıyla engelli istihdamını yükseltmeye çalışıyoruz.
Önümüzdeki aylarda da yine, inşallah, bir kısım engelli istihdamını yapacağız.
Engellilerin evde bakım şartlarını
iyileştirebilmek için ve ücret almalarını sağlayabilmek için sağlık raporu alma
konusunda sorun yaşadığını söyledi bir arkadaşımız. Arkadaşlar, bu gerçekten
önemli bir sorun. Bunu ortadan kaldırabilmek için Sağlık Bakanlığıyla birlikte çok
medeni, sorunu ortadan kaldırabilecek bir yönetmelik üzerinde çalışıyoruz. 
CEMALETTİN ŞİMŞEK (Samsun) - Bu çok
acil ama Sayın Bakan. 
AİLE VE SOSYAL
POLİTİKALAR BAKANI AYŞENUR İSLAM (Sakarya) – Gerçekten, sizinle aynı
düşüncedeyim. Bu yönetmeliğin bir an önce çıkarılması gerekir. Biz gerekli
çalışmaları yaptık. Şu
anda Sağlık Bakanlığıyla tartışıyoruz konuyu. İnşallah, bunu, en kısa zamanda
yönetmeliği yenileyerek mağduriyetleri engellemeye çalışacağız. 
CEMALETTİN ŞİMŞEK (Samsun) – Geçmişte
alanlarla bugün alamayanlar arasında özürlülük farkı olmazsa alamıyor.
AİLE VE SOSYAL POLİTİKALAR BAKANI
AYŞENUR İSLAM (Sakarya) – Yani yapmaya çalıştığımız şey şu… Tekleştirelim,
İnternetten görünür olsun, yeniden rapor alınması gerektiğinde, eski raporu,
yeni verecek olan heyet görebilsin, raporlar verilirken bir sosyal çalışmacı
yanında olsun, sadece sağlıkla ilgili konular konuşulmasın; aynı zamanda sosyal
hayatı organize edebilir mi o engelli, o da göz önünde bulundurulsun gibi
birtakım yeni şartlar getiriyoruz. Bunun üzerinde dikkatlice çalışıyoruz
arkadaşlar. 
“Sosyal yardımlaşma, dayanışma
vakıflarında çalışanların özlük haklarıyla ilgili bir düzenlemeniz var mı?”
diye sordu bir arkadaşımız. Şu anda öyle bir düzenlememiz yok.
Gelir testi sonuçlarını nasıl değerlendirdiğimi
sordu diğer bir arkadaşımız. Daha iyi bir netice almamız gerekirdi. Bunu daha
iyi bir netice almaya yönelik nasıl revize edebiliriz konusu üzerinde
çalışıyoruz. 
Değerli arkadaşlarım, şu anda cevap
verebileceğim sorular bunlar. Bunların dışındaki sorulara da yazılı cevap
vereceğimizi söylüyorum. Hepinizi saygıyla selamlıyorum. 
BAŞKAN – Teşekkür ederim. 
Sayın Günaydın, buyurun. 
ERKAN AKÇAY (Manisa) – Sayın Başkan,
Sayın Bakandan…
BAŞKAN – Bir saniye… Sayın Günaydın’a
söz verdim efendim, bir saniye.
Buyurun Sayın Günaydın. 
GÖKHAN GÜNAYDIN (Ankara) – Teşekkür
ederim Sayın Başkan.
Sayın Bakan, Türkiye’de 3,5 milyon
aileye yılda 20 milyar lira düzeyinde sosyal yardım yapıldığını biliyoruz. Bu
çerçevede iki sorum var: Bunlardan birincisi, yılda 50 milyar lira faiz ödeyen
bir hükûmetin 3,5 milyon haneye, yani kabaca 12-13 milyon insana, faiz lobisine
ödediği paranın ancak beşte 2’sini layık görmesini nasıl
değerlendiriyorsunuz? Birinci sorum budur.
İkinci sorum: Türkiye’de yoksulluk
yardımı alan insan sayısının azalmaması, tersine artması, AKP’nin ekonomi
politikalarının yoksulluğu üreten ve yöneten bir…
(Mikrofon otomatik cihaz tarafından
kapatıldı) 
BAŞKAN – Evet, teşekkür ederim.
Sayın Bakan, sorulan soruya cevap
verecek misiniz?
Buyurun.
AİLE VE SOSYAL POLİTİKALAR BAKANI
AYŞENUR İSLAM (Sakarya) – Yoksulluk yardımı alan vatandaş sayısının artmasıyla
alakalı sorunuz için teşekkür ediyorum. Bu soruya cevap vermek istiyorum.
Değerli arkadaşlarım, bu yoksulluk
yardımı alan insan sayısının Türkiye’de artıyor gibi görünmesi ya da Bakanlığın
her geçen gün daha fazla insana bu tür sosyal yardım yapıyor olması yoksulluğun
arttığını göstermez, bilakis Bakanlığın her geçen gün daha iyi çalıştığını,
vatandaşından haberdar olduğunu, en ücra köşelere kadar gittiğini, bütün risk
taşıyan ailelerin içine girebildiğini, dün görmediklerini bugün görebildiğini,
yeni tespitler yapabildiğini ve envanterini bu manada genişlettiğini gösterir.
HAYDAR AKAR (Kocaeli) – Doğru orantılı
değil mi işsizlikle?
AİLE VE SOSYAL POLİTİKALAR BAKANI
AYŞENUR İSLAM (Sakarya) – Şu anda yeni uygulamaya koyduğumuz, 4 ilde başlamış
olan bir programımızla, ASDEP programımızla önümüzdeki yıllarda bu sayı biraz
daha artacak. Şimdiden alışın diye bunu söylüyorum. Çünkü şu ana kadar içine
girmediğimiz, giremediğimiz, farkında olmadığımız ailelere de ulaşabilmek için
yeni çalışmalar yapıyoruz. 
(Mikrofon otomatik cihaz tarafından
kapatıldı) 
BAŞKAN – Evet, teşekkür ederim.
GÖKHAN GÜNAYDIN (Ankara) – On iki yılda
yapamadıklarınız için size başarılar dilerim önümüzdeki dönemde. 
BAŞKAN - Buyurun Sayın Akçay.
ERKAN AKÇAY (Manisa) – Sayın Başkan,
kanun görüşmeleri sırasında, Mecliste, milletvekillerimiz tarafından sayın
bakanlara tevdi edilen soruların bir kısmına sayın bakanlar yazılı cevap
vereceklerini ifade ediyorlar. Ancak, ben, iki dönemdir, burada, Genel Kurulda
sorulan sorulara sayın bakanların yazılı cevap vermediklerini biliyorum.
Türkiye Büyük Millet Meclisi Başkanlığı tarafından da bu hususun takip edilmesi
gerekir. Bakanlar “Yazılı cevap vereceğim.” demelerine rağmen, yazılı cevap
alan bir milletvekili arkadaşımı da bilmiyorum. Cevap verilmiyor. Bunu
özellikle Hükûmete hatırlatıyorum. Lütfen verdikleri sözlerde dursunlar. Ben
Sayın Bakanın sözünde duracağına…
BAŞKAN – Evet, teşekkür ediyorum Sayın
Akçay. Tutanaklara geçti sözleriniz efendim. Aynı zamanda Hükûmet temsilcisi
Sayın Bakan burada, gereği yapılacaktır zannediyorum.
Evet sayın milletvekilleri…
BÜLENT KUŞOĞLU (Ankara) – Sayın Başkan…
BAŞKAN – Buyurun Sayın Kuşoğlu.
BÜLENT KUŞOĞLU (Ankara) – Sayın
Başkanım, delaletinizle Sayın Bakana bir soru sormuştum. En basitiyle sosyal
harcamaları sormuştum 2014 için, cevap alamadım, diğer sorularıma da cevap
alamadım. Onlarla ilgili cevap istiyorum.
BAŞKAN – Ama Sayın Kuşoğlu,
biliyorsunuz, soru-cevap süresi yirmi dakika. İşlemi yaptık; on dakika soru
sorma, on dakika cevap verme süresidir. Sayın Bakanın hangi soruya nasıl cevap
vereceğini biz bilemeyiz yani kendisi kararlaştıracaktır. 
BÜLENT KUŞOĞLU (Ankara) – Yani Sayın
Bakanın en azından harcamalarla ilgili cevap verebilmesi lazım. Ama yapılan
harcamaların en azından ne kadar olduğuyla ilgili 2014 yılı için cevap
verebilir.
BAŞKAN - Evet, soru-cevap işlemi
tamamlanmıştır Sayın Kuşoğlu.
Teşekkür ederim.
Evet, teklifin tümü üzerindeki
görüşmeler tamamlanmıştır.
Maddelere geçilmesini oylarınıza
sunuyorum…
III.- Y O K L A
M A 
(MHP ve CHP sıralarından bir grup
milletvekili ayağa kalktı)
MEHMET GÜNAL (Antalya) – Sayın Başkan,
yoklama istiyoruz.
BAŞKAN – Yoklama talebi var, yerine
getireceğim:
Sayın Günal, Sayın Yeniçeri, Sayın
Şimşek, Sayın Işık, Sayın Bulut, Sayın Şandır, Sayın Varlı, Sayın Akçay, Sayın
Belen, Sayın Ayhan, Sayın Demirel, Sayın Başesgioğlu, Sayın Erdoğan, Sayın
Uzunırmak, Sayın Halaman, Sayın Türeli, Sayın Akar, Sayın Çetin, Sayın Kaplan,
Sayın Seçer.
İki dakika süre veriyorum.
(Elektronik cihazla yoklama yapıldı) 
BAŞKAN – Sayın milletvekilleri,
toplantı yeter sayısı yoktur.
Birleşime on dakika ara veriyorum.
Kapanma Saati:
20.44
YEDİNCİ OTURUM
Açılma Saati:
20.56
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Yedinci Oturumunu açıyorum.
III.- Y O K L A
M A 
BAŞKAN – 705 sıra sayılı Kanun
Teklifi’nin maddelerine geçilmesinin oylanmasından önce yapılan yoklamada
toplantı yeter sayısı bulunamamıştı. 
Şimdi yoklama işlemini tekrarlayacağım.

Yoklama için iki dakika süre veriyorum.

(Elektronik cihazla yoklama yapıldı)
BAŞKAN – Sayın milletvekilleri, toplantı
yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel’in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi’nin; Millî Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (2/2736, 1/1039, 2/2118, 2/2731) (S. Sayısı: 705) (Devam)
BAŞKAN – Teklifin maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Şimdi, birinci bölümün görüşmelerine
başlıyoruz.
Birinci bölüm 1 ila 15’inci maddeleri
kapsamaktadır. 
Birinci bölüm üzerinde söz isteyen,
Halkların Demokratik Partisi Grubu adına Erol Dora, Mardin Milletvekili.
Buyurun Sayın Dora.
HDP GRUBU ADINA EROL DORA (Mardin) –
Sayın Başkan, değerli milletvekilleri; 705 sıra sayılı bazı kanun ve kanun
hükmünde kararnamelerde değişiklik yapılması hakkında kanun teklifinin birinci
bölümü üzerine Halkların Demokratik Partisi Grubu adına söz almış bulunuyorum.
Genel Kurulu saygıyla selamlıyorum.
Siyasi iktidar tarafından alışkanlık
hâline getirilen bu tür torba kanun hazırlama ve yapma teknikleri hem torba
kanunda ele alınan konularla ilgili ana mevzuatla uyum açısından ciddi sorunlar
yaratmakta hem de uygulama aşamasında öngörülemeyen sonuçların ortaya çıkmasına
neden olmaktadır. Bunun sonucunda, bazen aynı kanun maddesinin kısa süre içinde
defalarca değiştirilmesi gereği doğmakta ve bu kapsamda düzenlemelerden
doğrudan veya dolaylı olarak etkilenen vatandaşlar mağdur edilmektedir.
Değerli milletvekilleri, kanun
teklifinin 1’inci maddesi ile 652 sayılı Millî Eğitim Bakanlığının Teşkilat ve
Görevleri Hakkında Kanun Hükmünde Kararname’ye ek madde eklenerek 47 bin
kişilik öğretmen kadrosu ihdas edilmesi öngörülmüştür. Diğer taraftan, bu
kadroların sadece 35 bin adedinin doldurulacağı ve söz konusu kadroların 2015
yılı sonuna kadar doldurulabileceği hükme bağlanmıştır.
Değerli milletvekilleri, bu düzenleme
elbette ki Türkiye’de atama bekleyen yüz binlerce öğretmen adayı için önemli
ancak hem eksik bir düzenleme hem de kamuoyunu seçimler öncesi aldatmaya dönük
bir düzenlemedir. Resmî rakamlara göre atama bekleyen öğretmen sayısının 300
bin civarında olduğu ve mevcut devlet okullarının kapasiteleri dikkate
alındığında, yine, resmî rakamlara göre öğretmen açığı sayısının 110 bin olarak
ifade edildiği bir ortamda 35 bin öğretmenin atanmasına ilişkin düzenleme son
derece yetersizdir. Üstelik bu düzenlemede ihdas edilen öğretmen sayısı 47 bin
olarak belirlendiği hâlde bu sayının sadece 35 bini dışarıda atama bekleyen
öğretmenler içindir, geriye kalan 12 bin kişilik kadro 2015 yılında kapatılması
öngörülen dershanelerden Millî Eğitim Bakanlığı kadrosuna mülakatla geçecek
öğretmenler için ayrılmıştır. Hem atanamayan yüz binlerce öğretmen 35 bin
kadroya mahkûm edilmekte hem mevcut durumda Millî Eğitim Bakanlığının ihtiyaç
duyduğu öğretmen açığının çok altında bir kadro ihdası yapılmakta hem de
dershanelerin kapatılmasıyla öğretmenlere yaşatılacak mağduriyet neticesinde
işsizler ordusu daha da büyütülecektir.
Değerli milletvekilleri, bu
düzenlemeyle AKP Hükûmeti topluma dönük yanıltıcı bilgilerle bir umut ve
beklenti yaratarak bu umudu ve beklentiyi seçim öncesi kendi lehine bir
yatırıma dönüştürmek istemektedir. Düzenlemede bu atamaların 31 Aralık 2015
tarihine kadar yapılacağı biçiminde muğlak bir ifade kullanılmakta, bu durum
AKP’nin seçim öncesi sanki öğretmen ataması yapılacakmış gibi bir algı
yaratarak seçimlerde bu atamaları propaganda olarak kullanacağının kanıtıdır.
Özetle, AKP, devlet memurluğu gibi kamusal bir görevlendirmeyi bile kendi
politik çıkarlarına alet edebilmektedir.
Sayın Başkan, değerli milletvekilleri;
Türkiye, dünyanın en genç nüfusuna sahip ülkelerden biridir. Sadece ilk ve ortaöğretim
öğrenci sayımız 17 milyonun üzerinde olup bu rakam birçok ülkenin toplam
nüfusundan daha fazladır. Her geçen yıl nüfus artışına paralel olarak okul
yapmak ve derslik üretmek, duyulan ihtiyaç kadar öğretmen atamak Millî Eğitim
Bakanlığının en başta gelen sorumluluklarındandır.
Değerli milletvekilleri, Türkiye’de
öğretmen normu, öğrenci sayısına göre değil mevcut derslik sayısına göre
belirlenmektedir. Oysaki bazı okullarda sınıf mevcudu 30-35 öğrenciyle
sınırlanırken bazı okullarda öğrenci sayısı 50-60’ı bulmaktadır. Bu da iki
sınıflık bir öğrencinin 1 öğretmen tarafından okutulması demektir. Bir devlet
okulunda sınıf mevcudu 30 iken bir diğerinde sınıf mevcudunun 50’yi bulması
eğitimde eşitlik ilkesine aykırıdır ve gerek öğrencilerimizin gerekse bin türlü
zahmetle çocuklarını okutabilen ebeveynlerin hakları bizzat Millî Eğitim
Bakanlığı tarafından gasbedilmektedir. 
Sayın Başkan, değerli milletvekilleri;
2015 Türkiye’sinde hâlâ birleştirilmiş sınıf uygulamasının devam ettirildiği
okullar mevcuttur. Yani farklı sınıflarda veya farklı yaş gruplarında
öğrenciler, aynı sınıfta, aynı anda ve sadece 1 öğretmen gözetiminde eğitim
görmeye mecbur bırakılmaktadır. Bu uygulama da her yurttaşın eşit biçimde
eğitimden faydalanma hakkına aykırıdır. Millî Eğitim Bakanlığının rakamlarına
göre hâlen 110 bin civarında öğretmen ihtiyacının olduğu OECD rakamları ve on
iki yıllık zorunlu eğitim, ayrıca, tekli eğitime geçiş hesaba katıldığında okul
ve derslik sayısına duyulan ihtiyacın yanında gerek branş gerekse sınıf öğretmenlerine
duyulan ihtiyacın da 150 bin ile 180 bin arasında değiştiği tahmin
edilmektedir.
Değerli milletvekilleri, elbette burada
sorumluluk, öğretmenlik mesleğini tercih edenlerin değil, hangi alanda ne kadar
öğretmene ihtiyaç duyulduğu yönünde Millî Eğitim Bakanlığı ile üniversiteler
arasında planlama yoluna gitmeden öğretmen yetiştiren eğitim fakültelerine
gelişigüzel kontenjan ayıran ilgili bakanlığındır. Konjonktürel sorunu çözmek
yerine sürekli yeni sorunlar oluşturan, seçim dönemleri vaatlerinde argüman
olarak kullanılan bir konu hâline getirilen atanamayan öğretmenler meselesi,
ancak ülkenin genel eğitim politikasına dair eğitimin gerçek sorunlarını çözme
iradesinin ortaya konulmasıyla aşılabilir. 
Sayın Başkan, değerli milletvekilleri;
kanun teklifinin birinci bölümünde dikkat çeken bir diğer düzenleme, teklifin
7’nci maddesinde yer alan 4734 sayılı Kamu İhale Kanunu’nun 3’üncü maddesinde
öngörülen değişiklik ile TRT’nin Anadolu Ajansından yapacağı her türlü program,
haber, yapım ve yayınlarla ilgili mal ve hizmet alımlarının Kamu İhale
Kanunu’ndan istisna tutulması düzenlenmektedir. 
Değerli milletvekilleri, bu maddeyle
iki şey yapılmaktadır. Birincisi, Anadolu Ajansının zararlarının hülleyle
TRT’ye ödettirilmesi sağlanmak istenmektedir. Geçtiğimiz yıl 28 milyon TL gelir
sağlayan Anadolu Ajansı, 105 milyon TL zarar etmiştir. Bu rakamlardan da
anlaşılacağı üzere, yurttaşlarımızın faturalarından kesilen paylarla oluşan TRT
bütçesinden Anadolu Ajansının niteliksiz yönetim anlayışının yol açtığı zararlar
kapatılmak istenmektedir. 
Değerli milletvekilleri, mevcut
düzenlemelere göre 7,7 milyon TL doğrudan alım yetkisi bulunan TRT’nin çok daha
fazla miktarda alım yapabileceği ihalelerin kamu ihale mevzuatı dışına
çıkarılmak istenmesinin başka bir nedeni ise 2015 genel seçimleri öncesinde
bazı program yapımları aracılığıyla kimi kişi ve kurumların haksız kazanç
sağlamalarının önünü yasal olarak açma isteğidir. 
Sayın Başkan,
değerli milletvekilleri; dış yapımlar aracılığıyla bazı yandaş şirket ve
kişilere nasıl kaynak aktarılabileceğine defalarca şahit olduğumuz TRT
yetkililerinin yine bu tür bir iltimas gerçekleştirmesi bu maddenin kabulüyle
daha da mümkün hâle gelecektir. Öte yandan, Anayasa’nın 133’üncü maddesinde
“Devletçe kamu tüzelkişiliği olarak kurulan tek radyo ve televizyon kurumu ile
kamu tüzelkişilerinden yardım gören haber ajanslarının özerkliği ve
yayınlarının tarafsızlığı esastır.” hükmü yer almaktadır. TRT Kanunu’nun 1’inci
ve 5’inci maddelerinde de TRT’nin yayın ilkeleri yer almaktadır. Bu hükümlerle
kurumun kuruluşunda ve yayınlarında tarafsızlık ilkesinin sürekli gözetilmesi
ve tüzel kişiliğinin tarafsız olması esası getirilmiştir. Ancak, TRT, yayın
politikasıyla âdeta Hükûmetin yayın organı hâline getirilmiştir. 
Değerli
milletvekilleri, keyfî bir şekilde yönetilen ve muhalefeti yok sayan TRT şimdi
de Anadolu Ajansına kaynak aktarmakta ve Anadolu Ajansının da seçim sürecinde
iktidarın propagandasını yapması, seçim propagandalarına ilişkin yayınların
adaletsiz biçimde istismarının önünü açacak uygulamalar için zemin
oluşturmaktadır. 
Bir anonim
şirket olarak kurulan ancak bütçesinin neredeyse tamamı Basın Yayın ve
Enformasyon Genel Müdürlüğü tarafından aktarılan ödenekle oluşturulan Anadolu
Ajansına bu kanun teklifiyle getirilen Kamu İhale Kanunu istisnası
anlaşılabilir değildir. Bu durum, anonim şirket olarak kurulan Anadolu
Ajansının piyasa koşullarında faaliyet göstermediğini ve piyasadaki rekabeti
bozucu bir çerçevede birçok ayrıcalığa sahip olduğunu açık bir biçimde ortaya
koymaktadır. Dolayısıyla, seçimler öncesinde TRT Genel Müdürlüğünün her türlü
program, haber, yapım ve yayınlarla ilgili olarak Anadolu Ajansı Türk Anonim
Şirketinden yapacağı mal ve hizmet alımlarının 4734 sayılı Kamu İhale
Kanunu’ndan istisna tutulmasının az önce belirttiklerimiz dışında anlaşılabilir
makul bir açıklaması yoktur. 
Bu duygu ve
düşüncelerle Genel Kurulu saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Cumhuriyet Halk
Partisi Grubu adına konuşmacı İzzet Çetin, Ankara Milletvekili. (CHP
sıralarından alkışlar) 
CHP GRUBU ADINA
İZZET ÇETİN (Ankara) – Sayın Başkan, değerli milletvekilleri; 705 sıra sayılı
Kanun Teklifi üzerine birinci bölümde grup adına söz aldım. Hepinizi saygıyla
selamlıyorum. 
Değerli arkadaşlar, Meclisin bu yasama
döneminin sonuna doğru yaklaştığımız şu günlerde gerçekten incitici olmak,
kırıcı olmak istemeyiz ama AKP klasiklerinden bir türlü kurtulamadı Meclis.
Önce tasarı, sonra teklif olarak gelen torba önerileriniz, gerçekten ülkenin
ihtiyaçlarına cevap vermekten son derece uzak, son derece karmaşık. Yani
birbiriyle benzeşik olmayan hükümleri, bunu, tam anlamıyla “torba” kavramı da
açıklamaya yetmez. Yani iki buçuk ay gibi bir süre kaldı, Türkiye seçime
gidecek; böyle bir dönemde sizler, sanki son derece önemliymiş, acil
sorunlarmış gibi bu tip tekliflerle hem kendinize eziyet ediyorsunuz hem
bakanlara ve bize eziyet ediyorsunuz. Gerçekten, ne yaptığınızın farkında
değilsiniz. 
Bu torba kanun teklifi tabii böyle
gelmedi; içeriği daha kapsamlı, daha tepkili olmamızı gerektirecek düzenlemeler
taşımaktaydı ancak Plan ve Bütçe Komisyonu görüşmeleri sırasında Komisyondaki
arkadaşlarla varılan mutabakatla bazı maddelerin geri çekilmesi sonucunda pek
de önemi kalmadı bu teklifin. 
Bu teklifte aslolan iki üç tane düzenleme
var. Zaten kamunun lehine, kamunun yararına olan, halkın yararına olan;
işçinin, memurun, köylünün, esnafın, dar gelirlinin yani korunmaya muhtaç
kesimlerin yararına olan hiçbir kanun teklif ya da tasarısına, muhalefet olarak
biz tepki vermedik. Burada da öyle oldu. Nitekim, bunun içerisindeki bazı
düzenlemeler oy birliğiyle geçti, hatta yetersiz bulduk. İkinci bölümün konusu
ama, işte, doğumdur, konuttur, çeyizdir yani bunlar sanki bir şey
veriyormuşsunuz gibi düzenlemeler; az, yetersiz, zor, yararlanması imkânsız ve
yaklaşan ya da içinde bulunduğumuz kriz koşullarını aşalım diye getirdiğiniz
düzenlemeler.
Ama burada aslolan, yine ikinci bölümde
var olan ana düzenleme, yani Cumhurbaşkanının sermaye piyasası araçlarına
yönelik, özellikle Bank Asyaya, İş Bankasına, Merkez Bankasına yönelik
söylemlerini aklamak, onun söylemlerini suç olmaktan çıkarmaya yönelik
düzenlemeler.
Birinci bölüme ilişkin düzenlemelere
bir bakıldığı zaman, arkadaşlar -burada diğer konuşmacı arkadaşım söyledi, ben
de söyleyeyim- dört yıldan bu yana değil, on üç yıldan bu yana atanamayan
öğretmenler sorunu var. Bakınız, Millî Eğitim Bakanlığının Türkiye geneli alan
bazında ihtiyaç durumunu gösteren hazırlığı var. Buraya bir baktığımız zaman,
binleri ihtiva eden belli alanlarda öğretmen açığı var, tamamı 115.875. Bütçe
kanununda yapılan bir düzenlemeyle 35 bin öğretmen, 40 bin öğretmen ataması
bütçeye konulmuş idi, şimdi bu bölümde denildi ki: “Bunu işte sırasıyla 73 bin
ve 77 bin şeklinde düzelteceğiz, atamaların bir kısmını hemen yapacağız, bir
kısmını da yıl sonuna kadar gerçekleştireceğiz.” 
Arkadaşlar, yani, bir ülkenin, eğer
kalkınacaksa, eğitimi sağlamadan, eğitimin sorunlarını çözmeden, öğretmenlerin
sorunlarını çözmeden, okul ile öğrenciyi, öğrenci ile öğretmeni buluşturmadan
hem yetişmiş iş gücünü hem de ülke kalkınmasını sağlayabilmesinin olanağı yok.
Yani, eğitim bu kadar siyasi amaçlarla kullanılabilecek bir olgu değil;
devletin olmazsa olmazı, devleti ayakta tutacak bir unsur millî eğitim. O
nedenle adında “millî” olan bir kurumu biz siyasi emellerimize alet etmek için
kullanıyoruz. 
Öğretmenler atama bekliyor, platform
oluşturdular, milletvekillerini oda oda dolaşıyorlar, ondan zevk alıyor
olacaksınız ki “115 bin açık var.” diyorsunuz, hâlâ atamaya yanaşmıyorsunuz.
Ben büyük rakamlardaki sayıları vereyim: 16.359 İngilizce öğretmeni, 6.604
ilköğretim matematik, 16.430 din kültürü ve ahlak bilimi, 4.904 beden eğitimi.
Bunları çoğaltmak mümkün, 10 binin üzerindekileri… Sınıf öğretmenliği 9.605,
rehberlik 10.400 yani baktığımız zaman, okul öncesi öğretmen 4.500, özel eğitim
13.861. Yani, bu tarz, bu alanlarda bu kadar büyük boşluklar olmasına rağmen
hâlâ bunu siyasette bir oya tahvil aracı olarak kullanmanız kabul edilebilir
bir yaklaşım değil. 
Değerli arkadaşlar, gerçekten bu kanunun
içerisinde, bakıldığı zaman düzenlemelerin içerisine, dişe dokunur bir
düzenleme yok. İki tane olay var. Birisi bu, birisi Cumhurbaşkanını aklamanız;
biri de hiç kabul edilebilecek bir düzenleme değil, özerk bir kurum, kanunu
yapıldı geçtiğimiz yasama döneminde, Anadolu Ajansı. E, Anadolu Ajansı
Hükûmetin borazanı. Tabii ki onu kayırmanız, onu kollamanız belki anlaşılabilir
bir şey bu kadar tek taraflı çalıştığı için. Hele birisi davulcu, birisi
tokmağı almış eline, TRT’yle birlikte sizin borazanlığınızı yeteri kadar
yapıyor. Onları kayırmanızı anlarız da yani ticarette var olan ana kurallardan
biri rekabetse onu hiç olmazsa bunu düzgün yapın. Yani, bakın, Kamu İhale
Kanunu’ndan TRT’nin herhangi bir hizmet sunumunu ihalesiz, doğrudan doğruya
Anadolu Ajansından almaya kalkışması hem Kamu İhale Kanunu’nun ne kadar itimat
edilmez, ne kadar artık güvenilmez bir yasa hâline geldiğini somut olarak
gösteriyor hem de sizin ne kadar yanlı, ne kadar tarafgir, ne kadar ayrıştırıcı
-bizden olan, olmayan, kurumlarda bile böyle- yaklaşımınızı görüyoruz. 
Değerli arkadaşlar, öyle bir ihale
açmadan, doğrudan hizmet alımı yöntemiyle Anadolu Ajansını kayırırsanız
uluslararası tahkime giderler. Siz ne yaparsanız yapın götürürler, memleketi
rezil edersiniz. Yani, siz Kamu İhale Kanunu’na -2002’de sizden önce
çıkartıldı- 2003’ten bu yana en az 38 kerede 170’den fazla müdahale yaptınız,
değiştirdiniz. Ben hiç hatırlamıyorum, bu Mecliste bir torba kanun gelsin
-ister teklif ister tasarı olarak da- Kamu İhale Kanunu’na atıf yapmasın, onda
bir değişiklik yapmasın, ona yönelik bir düzenleme içermesin. Burada da yine
onu yaptınız. 
Burada bir başka şey daha yapıyorsunuz
değerli arkadaşlar, kabul edilemez esasında ama yani bizim ülkemizde nasıl
işler yürüyor, hayretler içerisinde kalmamak mümkün değil. Yani, ne dedik
orada? İki önemli tanım getirdik Sigortacılık Kanunu’na. Dedik ki o tanımlardan
birisinde, “katılım sigortacılığı” 13’üncü maddede, 14’üncü maddede de
“yönetici şirket.” Katılım sigortacılığına Malezya tipi… Efendim, Malezyalılar
gelecek, bizim sigortacılık alanında yatırım yapacaklar. E, biz sigortacılık
alanımızı buna göre düzenleyelim, onlara yer açalım. 
Diğerinde diyorsunuz ki, yönetici
şirket modelinde -biraz evvel Milliyetçi Hareket Partisinden grup adına konuşan
arkadaşım da söyledi- “İngiliz şirketi Lloyds böyle istiyor, e, biz yönetici
şirket modelini de bize uyarlayalım.”
Arkadaşlar, ne bizim ekonomimiz onların
ekonomisiyle ne sigortacılığımız ne bankacılığımız… Yani, ekonomik büyüklükleri
birbirine uymayan; idari yapıları, ticari yasaları, bankacılık sistemleri
farklı ülkeleriz. Yani, Malezyalılar istedi diye bunu yap, İngilizler istedi
diye bunu yap; e, tam bir teslimiyet. Ya, bizim yurttaşlarımızın isteklerine
bir yanıt verin. Atanamayan öğretmenler kadro bekliyor, taşeron sistem
kaldırılsın diye işçiler asgari ücrete, kölelik ücretine muhtaç oldu, kayıt
dışında asgari ücrete muhtaç, onlara bir cevap verin. 10,5-11 milyon emekli
perişan konumda. Çiftçi topraktan aldığını toprağa yatırıyor, bir türlü
kalkınamıyor. On bir yıldan bu yana Tarım Bakanı tarımı şöyle yaptık, böyle
yaptık diyor ama bizim halkın bundan haberi yok. Yani, yapmanız gerekenleri…
Ülke için yapmanız gerekenler ortada dururken ya sermaye çevrelerinin, çıkar
çevrelerinin, havuza para atan sömürgecilerin isteklerine boyun eğerek yasa
yaptırmaya kalkıyorsunuz Meclise ya da İngiliz böyle istedi, Amerikalı böyle
istedi, Malezya böyle istedi deyip, torba tekliflerle getirip Meclisin
gündemini tıkıyorsunuz, halkın gündemini tıkıyorsunuz. Böyle yasalar inşallah
son olur, sizin de sonunuz olur.
Yüce Meclisi saygıyla selamlıyorum,
teşekkür ediyorum. (CHP sıralarından alkışlar)
BAŞKAN – Teşekkür ederim.
Şimdi, bölüm üzerinde Milliyetçi
Hareket Partisi Grubu ve şahsı adına söz isteyen Erkan Akçay…
Sayın Akçay, şahsınız adına da söz
istediğiniz için süreniz on beş dakika. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; 705 sıra sayılı
Kanun Teklifi’nin birinci bölümü üzerine Milliyetçi Hareket Partisi Grubu adına
söz aldım. Hepinizi saygıyla selamlıyorum.
Değerli milletvekilleri, konuşmama
başlarken sizlere bundan yıllar evvel bir ortamda yapılmış bir konuşmayı
okuyacağım. Acaba, nerede ve hangi tarihte, kim tarafından bu konuşma
yapılmıştır? Artık sizlerin tahminine bırakacağım ama sonra açıklamasını da
yapacağım. Konuşma aynen şöyle değerli arkadaşlarım: “Parlamentodan çıkarılan
kanunların sayısı öylesine artmış, bilhassa yürürlükteki vergi kanunlarına
ilave edilen ekler öylesine muğlak hâle gelmişti ki, vergilerin ve kanunların
tatbikinden sorumlu hâkimler ve uygulayıcılar dahi içinden çıkılamayan bu
bilmeceler karşısında ellerinden, hayret ve şaşkınlıkla kaşlarını çatmak,
kızgınlıkla başlarını sallamaktan başka bir şey gelmiyordu. Başka ne
yapabilirlerdi ki? Bakıyorsunuz, önce bir kanun çıkarılıyor, ardından alelacele
Parlamentodan henüz çıkmış bu kanunun bazı maddelerinin tadiliyle ilgili yeni
bir kanun teklifi önümüze konuyor. Nihayet bu da kanunlaşıyor fakat çok şükür
demeye vakit kalmadan Hükûmet, yürürlükteki kanunu tadil eden kanunu değiştiren
veya düzelten ikinci kanunun eksikliklerini tamamlayacak yepyeni bir kanun
teklifi karşımıza dikiyor. Gel gelelim, iş bununla da bitmiş olmuyor. Bir
müddet sonra, bir de bakıyoruz ki, yürürlükteki kanunu tadil eden kanunun
kusurlu yönlerini kendince düzelten en son kanunun eksik taraflarını
tamamlayacak yepyeni bir kanun teklifi geliyor ve böylece, vatandaşlar bir
türlü sonu gelmeyen kanunların fasit dairesinde bocalayıp duruyor. Sadece
vatandaşlar değil ülke ve kamu hayatı da. Bu neye benziyor? Ancak denize
indirildikten sonra dümeninin konulmadığı anlaşılan gemiyi akla getiriyor. Gemi
denize indiriliyor ancak dümeni unutulmuş. Gemi dümen takılması için tekrar
kızağa alınıyor. Ne var ki geminin denize her indirilişinde yeni yeni
eksikliklerin, yeni yeni hataların farkına varılıyor, omurgasındaki çemberlerin
vidaları takılmadığından omurgadaki bazı tahtaların kaybolmuş olduğu
anlaşılıyor, eksik tahtalar tamamlanıyor, yeniden çemberleniyor ve tam denize
indirileceği sırada, harcanan bunca paraya rağmen, geminin tamamen
parçalanmasına ve yeni baştan yapılması karar veriliyor. Son yıllarda çıkan
bütün kanunlar yumurtadan çıkan böceğin kelebek hâline gelişine kadar geçirdiği
her safhayı hatırlatırcasına bir sürü tadilden geçiriliyor.”
Değerli milletvekilleri “Bu konuşma
nerede, hangi tarihte, kim tarafından yapılmış olabilir?” diye sormuştum.
Cevabını da veriyorum: Bu konuşma, tam iki yüz kırk yıl evvel, 1775’te
İngiltere Parlamentosunda bir parlamenter tarafından dile getiriliyor. Bu
getirilen torba kanunlar ve İngiltere Parlamentosundan size aktardığım iki yüz
kırk yıl evvelki bu konuşma bana neyi hatırlattı, biliyor musunuz? 13 Mayıs
2014 tarihinde Soma’da meydana gelen maden faciasında da dönemin Başbakanı ne
demişti? “Efendim, bu kazalar bu işin fıtratında var, 1850’lerde İngiltere’de
de böyle kazalar oluyordu.” Demek ki sizin kanun çıkarma fıtratınızda da bu var
ki 1775’lerde İngiltere’de kanun çıkarma yöntemlerini, usulünü uyguladığınız
ortaya çıkıyor. 
Temel kanunlar,
bu torba düzenlemeler nedeniyle yamasından aslı belli olmayan elbiseye döndü.
Bugün bir İhale Kanunu’na baktığımızda, 5018 sayılı Kanun’u dikkate
aldığımızda, vergi kanunları ve daha pek çok temel kanun yamasından aslı belli
olmayan elbiseye dönmüştür.
Çok uzağa
gitmeyelim, daha geçen hafta perşembe günü 688 sıra sayılı Torba Kanun
görüşmeleri sırasında 21’inci maddeden sonra gelmek üzere bir 22’nci madde
eklemesi yapıldı. Daha bu ekleme yapılır yapılmaz bu eklediğiniz madde üzerinde
bir değişiklik önergesi verdiniz. Yani bir maddeyi henüz değişmeden
değiştirdiniz ve böylelikle de tarihe geçtiniz. Bu biraz evvel bahsettiğim,
getirdiğim tespitleri de artık inandırmak için, hakkını vermek için elinizden
geleni de yapıyorsunuz.
Değerli milletvekilleri, torba
kanunlarında sürekli yeni vergi istisnalarıyla karşımıza çıkılmaktadır. 3’üncü
maddede Katma Değer Vergisi Kanunu’nda, 4’üncü maddede Özel Tüketim Vergisi
Kanunu’nda, yine, 8, 9, 10 ve 11’inci maddelerde değişik vergi kanunlarında
istisna, muafiyetler veya Bakanlar Kuruluna yine istisna veya muafiyet
diyebileceğimiz türden yetki düzenlemeleri var. Adalet ve Kalkınma Partisi bu
tür kanuni düzenlemelerle istisna ve muafiyetler iktidarı hâline gelmiştir.
Kanuni düzenlemelerle bir istisna ve muafiyetler iktidarı hâline geldiniz. Her
şeye sürekli istisna ve muafiyet getire getire kanunların özü buhar olup
uçuyor, kanunların özü kalmadı, esası kayboldu. Üstelik bu düzenlemeler
vatandaşlarımızın lehine olmaktan ziyade dar bir rant çevresinin çıkarlarına
hizmet etmektedir. 
Teklifin 7’nci maddesinde TRT’nin
Anadolu Ajansından yapacağı her türlü program, haber, yapım ve yayınlarla
ilgili mal ve hizmet alımlarının Kamu İhale Kanunu’ndan istisna tutulması
düzenleniyor. Tabii, yine, Kamu İhale Kanunu’ndan bir istisna getirilmeseydi
doğrusu şaşacaktık ama bizi yine yanıltmadınız. Bu madde bir torba kanun
klasiği hâline getirilen bir maddedir. Bu madde yeni yolsuzluk ve
usulsüzlüklere zemin hazırlayan bir düzenlemedir ihale mevzuatımızda ve artık
Adalet ve Kalkınma Partisinin bir mümeyyiz vasfı, belirleyici özelliği oldu.
Anadolu Ajansı mali yönden zarar ediyor. 2014’te Ajansın zararı 105 milyon
liradır. Buna göre, Anadolu Ajansı 2014’teki gelirinin 4 katına yakın zarar
etmiştir. Ajansın 2014 yılı geliri 28 milyon liradır. Bu rakamlar Komisyonda
Hazine Müsteşar Yardımcısının yani Hazinenin verdiği bilgilerdir. Bu madde
hükmüyle Anadolu Ajansının zararı İhale Kanunu’ndan muafiyet yoluyla TRT’ye ve
dolayısıyla Türk milletine rücu ettirilmektedir. Vatandaşın elektrik faturalarından
kesilen paralarla finanse edilen TRT Anadolu Ajansının zararını kapatmakla
görevlendirilmektedir.
Değerli milletvekilleri, bu düzenleme
acaba hangi toplumsal ihtiyaç ve beklentileri karşılıyor? Hangi ekonomik
gerekçelerden doğmaktadır? Teklifin sadece 7’nci maddesi dahi AKP döneminde
Türkiye’nin gayrihukuki, keyfî ve şahsi bir yönetim altında olduğunu
göstermektedir. Bu düzenlemenin milletvekili genel seçimleri öncesinde
getirilmesi de ayrıca dikkat çekici bir konudur. Adalet ve Kalkınma Partisi iktidarı
döneminde TRT yayınlarında Anayasa’nın 133’üncü maddesinde ve TRT Kanunu’nun
1’inci ve 5’inci maddelerinde hüküm altına alınan tarafsızlık ilkesi yok
edilmiştir. Bir taraftan, yayın ilkelerinden tarafsızlığı bertaraf eden TRT’ye
şimdi de Kamu İhale Kanunu’ndan muafiyet getirilmektedir. Yani diğer bir
ifadeyle, TRT’nin ihalelerinde de taraflı olması yasal hâle getirilmek
istenmektedir.
Teklifin 13’üncü maddesiyle,
sigortacılık sektöründe “yönetici şirket” ve “katılım sigortası” tanımları
getiriliyor. “Katılım sigortası” terimi, Malezya ve Körfez ülkeleri kökenli
sermayenin talepleri doğrultusunda hazırlanmıştır. Hazine Müsteşarlığı
yetkililerinin Komisyonda verdiği bilgilere göre, uluslararası sermayenin
Türkiye'ye yatırımlarında tereddüt etmemesi için bu düzenleme getiriliyor
denilmişti, geçtiğimiz torba kanunda da yine, bu yargılamayla ilgili, kamu-özel
iş birliğiyle ilgili düzenlemelerde de, maalesef, Türk yargısını baypas edecek
düzenlemeler getirilmişti; demek ki yurt dışından bu tür talepler yoğun bir
şekilde geliyor.
Madde metnindeki “yönetici şirket”
tanımının da bir İngiliz sigorta şirketinin talebiyle eklendiği Komisyonda
öğrenilmiştir. Bu düzenleme sonrasında Türkiye piyasasına girmesi beklenen
İngiliz sigorta şirketi Türk piyasasını tamamen kontrol edecektir. Sigortacılık
sektörünün mevcut durumda yüzde 70’inden fazlasının yabancı sermayenin elinde
olduğunu dikkate aldığımızda, bu düzenlemeden sonra bu İngiliz şirketinin Türk
piyasasına girmesiyle, yabancı sigorta şirketleri, Türkiye'deki sigorta
sektörüne tamamen hâkim hâle gelecektir. 
Genel Kurulda görüşülen son iki torba
teklifte yer alan bu düzenlemeler, Osmanlı Devleti’nin zayıflama nedenlerinden
birisi olan ve zayıflama sürecine götüren önemli unsurlardan olan
kapitülasyonların AKP Hükûmetiyle birlikte geri getirilmesidir. Bunlar resmen
kapitülasyon düzenlemeleridir. Adım adım uygulanan bu senaryo, 1839 Balta
Limanı Anlaşması’yla başlayıp, 1914’te Osmanlı’nın mali iflasıyla sonuçlanan
sürecin paralelidir. 2014 yılı 3’üncü çeyreği itibarıyla 396,8 milyar dolara
ulaşan dış borç, yabancı yatırımcılara ve finans kuruluşlarına uygulanan
imtiyaz ve istisnalar tarihin tekerrür etmesidir. “Yeni Türkiye”, “yeni
Osmanlı” dediğiniz de herhâlde bu olsa gerektir.
Değerli milletvekilleri, maliye
politikalarının en önemli amaçlarından birisi de vergilemede adalettir. Gerek
vergi kanunlarıyla getirilen istisna ve muafiyetler gerekse vergi
kalemlerindeki tahsilatlar bu temel ilkeyi yok saymakta ve Türkiye’de vergi
adaletsizliğinin giderek daha belirgin hâle geldiğini de göstermektedir.
Torbadaki bazı vergi düzenlemeleri de buna hizmet etmektedir.
Ülkemizde üretim yavaşlamaktadır,
ekonomi yavaşlamaktadır ve durgunluğa doğru gitmektedir, iç ve dış talep
daralmaktadır, gelir artışı düşmektedir, piyasalara olan güven azalmaktadır;
işsizlik, enflasyon artmaktadır, gerek vatandaşlarımızın gerek özel sektörün
gerekse kamunun borçluluğu artmaktadır. Bu ortamda Türkiye ekonomisi, bırakın
büyümeyi, artık küçülmeye başlamıştır. Hâl böyle olunca bize de “Âyinesi iştir
kişinin, lâfa bakılmaz/ Şahsın görünür rütbe-i aklı eserinde.” demek düşer
iktidar politikası bakımından.
Değerli milletvekilleri, bu torba
teklif düzenlemesinde olumlu ancak noksan gördüğümüz bir husus da öğretmen
atamalarıdır. 47 bin yeni kadro tahsis ediliyor. Bunu olumlu bulmakla birlikte
noksan bulduğumuzu da buradan ifade etmek istiyorum. Kesinlikle, sözleşmeli
öğretmenlerle birlikte dikkate aldığımızda, öğretmen ihtiyacı 110 bin, artı,
sözleşmelilerle birlikte 180 bindir. Atamayı bekleyen öğretmen sayısı 300
bindir. Onun dışında, ziraat mühendisleri, veteriner hekimler, gıda
mühendisleri, su ürünleri mühendisleri ve arkeologlar atama beklemektedir ve bu
konuda da Hükûmetten bir ses seda yoktur.
Bu düşüncelerle
muhterem heyetinizi saygıyla selamlıyorum. (MHP sıralarından alkışlar)
BAŞKAN – Bölüm üzerinde şahsı adına söz
isteyen Mehmet Yüksel, Denizli Milletvekili. (AK PARTİ sıralarından alkışlar)
MEHMET YÜKSEL (Denizli) – Sayın
Başkanım, çok değerli milletvekili arkadaşlarım; 705 sıra sayılı Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin birinci
bölümü üzerinde şahsım adına söz almış bulunmaktayım. Hepinizi sevgi ve
saygıyla selamlıyorum.
İçinde pek çok sosyal projenin de
bulunduğu bu kanun teklifinde bizleri, bilhassa KOBİ’leri yakından
ilgilendiren, teminat bulmada sıkıntı çeken işletmelerimizle ilgili Kredi
Garanti Fonu’nun hâlihazırda işletmekte olduğu 1 milyar TL’lik kaynağın 2
milyar TL’ye çıkartılması -1 milyar TL daha artırılarak 2 milyar TL’ye
çıkartılması- konusu bu kanunda bulunmaktadır. 
Bu Kredi Garanti Fonu şu ana kadar
KOBİ’lerimize önemli destekler vermiştir; bilhassa, yeni yatırımlar yapan
veyahut da mevcut yatırımlarını artırarak geliştirmeye çalışan ama bu arada da
teminat vermede sıkıntı çeken KOBİ’lerimize önemli destekler vermiştir. 
Şu ana kadar Kredi Garanti Fonu’na
müracaat eden KOBİ sayımız 8.400 civarında olup, bunlardan 7.103 tanesi olumlu
cevap almış ve şu anda da, Bakanlar Kurulunda çıkan karara göre de bilhassa
kadın girişimcilerimiz için yüzde 85’e kadar varan garantiler vardır. İmalatçı
KOBİ’lerimize önemli destekler verilmekte ve imalatçı KOBİ’leri teşvik etmek
anlamında da, normal KOBİ’lerde yüzde 75’i bulan destek garantisi, imalatçı
KOBİ’lerde yüzde 80’lere çıkmış, ayrıca denizcilik sektörüne de yüzde 70’lik,
yine, Kredi Garanti Fonu’ndan destek kaynağı çıkartılmıştır. 
Burada, bilhassa
imalat sektöründe –ki makine sanayisi başta gelmek üzere- yurt içi makine
imalatlarında yurt içi imalatçılarımıza önemli kaynaklar aktarılmış, yatırımları
noktasında, üretimleri noktasında kendilerine önemli garanti destekleri
verilmiştir. 
Gemicilerimizle ilgili konularda da çok
yanlış bir anlayış vardır. Aslında, gemicilik sektöründe ihraç etmek kaydıyla
alınan siparişlere bir garanti verilmektedir. Bu da nakdî bir kredi ödemesi
değildir, bankalara verilen teminat mektubu garantisidir. Yurt dışında gemi
alıcısı bulunan firmaların, gemi siparişleriyle ilgili, siparişi verdiği andan
itibaren yaptığı ödemelerin garantisidir. Gemi kendisine teslim edilmediği
takdirde, onun bir garantisi noktasında bankalardan alınan teminat mektubuna
verilen destek ve garantidir. Bu anlamda bakıldığında, 2 milyar TL’ye çıkmış
olan bu kaynağın çarpan etkisiyle baktığımız zaman 10 katına kadar arttığını ve
bu kaynağın 20 milyar lirayı bulan bir kredi garantisini oluşacağını ve
KOBİ’ler noktasında da önümüzdeki dönemde önemli bir kaynağın yaratılmış
olacağını görmüş oluyoruz. 
Onun dışında, bir de burada sıkça
gündeme getirilen, öğretmenlerimizle ilgili, atamalarla ilgili konu var. O
konuda da on iki yıllık AK PARTİ iktidarı dönemine kadar millî eğitim camiamıza
400 bin civarında öğretmen ataması yapılmış toplamda. Son on iki yıllık AK
PARTİ iktidarı döneminde de 458 bin öğretmen ataması yapılmıştır. Yeterli
midir? Mutlaka yeterli değildir, ihtiyaçlarımız var ve yeni çıkardığımız, yine
bu kanunda çıkarmış olduğumuz bir maddeyle de 47 bin öğretmen kadrosu ihdas
edilmekte. Bunun 35 bininin 2015 yılı içerisinde yine ataması yapılacaktır
öğretmenlerimizle ilgili. Aslında, gönül hiçbir şekilde öğretmen
kardeşlerimizin dışarıda beklememeleri, atamalarının yapılabilmesidir ama bu
bir kaynak meselesi dediğimiz zaman da “Şunları şunları yapıyorsunuz ama niye
öğretmenlerimizin atamasında bu kaynağı kullanmıyorsunuz?” diyorsunuz ama burada
da belli bir gerçeği, var olan gerçeği görmek zorundayız. 
RAHMİ AŞKIN TÜRELİ (İzmir) – Paraları
doğru yere harcayalım. 
MEHMET YÜKSEL (Devamla) – Biz AK PARTİ
olarak şu ana kadar 458 bin öğretmemizi atamakla cumhuriyet tarihinde atanmış
olan 400 bini geçmişiz.
İZZET ÇETİN (Ankara) – Atama yapmayı
bilmiyorsunuz.
MEHMET YÜKSEL (Devamla) - Bu anlamda da
öğretmenlerimize, gençlerimize vermiş olduğumuz önemi göstermektedir. İnşallah,
kaynaklarımızı daha da artırırız. Sayın Çetin, inşallah, bu artışla birlikte hiçbir
öğretmenimiz dışarıda kalmayacaktır. 
HAYDAR AKAR (Kocaeli) – İnşallah, CHP
iktidarında hepsini atayacağız, merak etme sen.
MEHMET YÜKSEL (Devamla) - AK PARTİ
iktidarlarına güvenin, yola devam. 
HAYDAR AKAR (Kocaeli) – 7 Haziranda
inşallah hepsini atayacağız.
MEHMET YÜKSEL (Devamla) - Teşekkür
ediyorum. (AK PARTİ sıralarından alkışlar)
BAŞKAN – Sayın milletvekilleri, 705
sıra sayılı Kanun Teklifi’nin birinci bölümünün görüşmelerinin devamı hususunda
İç Tüzük’ün 72’nci maddesine göre verilmiş aynı mahiyette iki önerge vardır.
Aynı mahiyetteki önergeleri okutuyorum.
OKTAY VURAL (İzmir) – Ben çekiyorum
önergeyi efendim.
BAŞKAN – Evet, biri çekilmiştir,
diğerini okutuyorum:
TBMM
Başkanlığına
Görüşülmekte olan Teklifin 1. bölümü
üzerindeki görüşmelerin devam etmesini İç Tüzük md. 72 uyarınca arz ve teklif
ederim.
 Mehmet
Akif Hamzaçebi
 
(İstanbul) 
BAŞKAN – Önergeyi oylarınıza sunuyorum…
III. YOKLAMA
(CHP ve MHP sıralarından bir grup
milletvekili ayağa kalktı)
MEHMET AKİF HAMZAÇEBİ (İstanbul) – Yoklama
istiyoruz.
BAŞKAN – Yoklama talebi var, yerine
getireceğim.
Sayın Hamzaçebi, Sayın Türeli, Sayın
Seçer, Sayın Akar, Sayın Çetin, Sayın Serindağ, Sayın Günaydın, Sayın Haberal,
Sayın Kuşoğlu, Sayın Kaplan, Sayın Özkes, Sayın Düzgün, Sayın Günal, Sayın
Vural, Sayın Korkmaz, Sayın Türkoğlu, Sayın Uzunırmak, Sayın Öz, Sayın Halaman,
Sayın Varlı.
İki dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır. 

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel’in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi’nin; Millî Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporu (2/2736, 1/1039, 2/2118, 2/2731) (S. Sayısı: 705) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi, bölüm üzerinde on beş dakika
süreyle soru-cevap işlemi yapılacaktır. 
MEHMET GÜNAL
(Antalya) – Başkanım, odalarda yoklama var mı?
MEHMET AKİF
HAMZAÇEBİ (İstanbul) – Sayın Başkan, burada böyle bir sayı yok.
BAŞKAN – Eğer
bir problem varsa sistemde problem var Sayın Hamzaçebi.
MEHMET AKİF
HAMZAÇEBİ (İstanbul) – Siz oraya göre açıklama yaptınız ama salonda böyle bir
sayı yok. Nerede bu sayı?
BAŞKAN – Sayın
Hamzaçebi, 171 kişi var sistemde.
Sayın Serindağ…
ALİ SERİNDAĞ
(Gaziantep) – Teşekkür ediyorum Sayın Başkan.
Sayın Bakan,
Gaziantep’te Bakanlığınıza bağlı hastanelerin ihtiyacı karşılamadığı,
yurttaşların sık yaptığı şikâyetlerden anlaşılmaktadır. Özellikle yoğun bakım
ünitelerinin yetersizliği pek çok şikâyete neden olmaktadır. Zaten, 13 özel
hastanenin faaliyet göstermesi de bunun kanıtıdır. Ayrıca, Gaziantep’te 400
bini aşkın Suriyeli yaşamaktadır. Bunları göz önüne alınca Gaziantep’te sağlık
yatırımlarını artırmayı düşünüyor musunuz?
Teşekkür ederim.
BAŞKAN – Sayın
Akar…
HAYDAR AKAR
(Kocaeli) – Sayın Bakan, Kocaeli Darıca Farabi Hastanesi Acil Servisi, İstanbul
Eyüp’ten getirilecek bir domuz gribi hastası için karantinaya alınmış, hasta
kabulü durmuş. 750 bin kişinin yaşadığı ve bölge hastanesi olarak görev yapan
bir hastanenin acil servisinin devre dışına çıkarılmasını doğru buluyor
musunuz? İstanbul’daki bir hasta niye Kocaeli’ye getirilmektedir? Daha önce
aynı hastanede 2 domuz gribi vakası görülmüş, vatandaşlarımız hayatını
kaybetmiştir. O gün bu tedbirleri niye almadınız? Şu an itibarıyla bir salgın
var mıdır? Şu ana kadar kaç kişi hayatını kaybetmiştir? Ne tedbir aldınız veya
ne tedbir almayı planlıyorsunuz?
BAŞKAN – Sayın
Seçer…
VAHAP SEÇER
(Mersin) – Teşekkür ederim Sayın Başkan.
Sayın Bakan, domuz gribine ilişkin
soruyu Haydar Akar arkadaşım sordu ama detay birkaç soru sormak istiyorum. Bu
vaka, benim seçim bölgem Mersin’in Anamur ilçesinde de görüldü, 3 yurttaşımız
hayatını kaybetti. Tabii, o konuda kesin bir teşhis olmadı, bunun sonucunu
almak istiyorum. Ayrıca, bu vakalar neden kaynaklı, iklimsel bir konu mu? Bazı
söylentilere göre, iddialara göre, Suriyeli misafirlerden kaynaklı bir hastalık
da olabileceği söyleniyor. Bu konudaki görüşlerinizi almak istiyorum. 
Teşekkür ederim.
BAŞKAN – Sayın Kaplan...
MEHMET HİLAL KAPLAN (Kocaeli) –
Teşekkür ediyorum Sayın Başkan.
Sayın Bakanım, Müsteşarınız, altı gün
önce, Türkiye’de domuz gribinden dolayı bu kış mevsimi süresi içerisinde
yaşamını kaybedenlerin sayısını 11 olarak verdi. Sanıyorum, dün sizin bir
açıklamanız var. Siz, açıklamanızda, domuz gribinden ölen kişilerin yani H1N1’den
ölen kişilerin sayısını 30 diye yorumladınız, ifade ettiniz. 
Merak ettiğim konu şu: Kalan altı gün
içerisinde Türkiye’de gerçekten domuz gribinden yaşamını yitiren 19 insan mı
var? Böyleyse Bakanlık olarak siz herhangi bir karantina ya da acil eylem planı
devreye sokmayı düşünüyor musunuz?
Teşekkür ederim.
BAŞKAN – Sayın Kuşoğlu...
BÜLENT KUŞOĞLU (Ankara) – Teşekkür
ederim Sayın Başkan. 
Sayın Bakanım, geçen hafta bir torba
kanun vardı ve orada kamu-özel iş birliğiyle yapılan hastanelerle, daha
doğrusu, yapılmakta olan hastanelerle ilgili bir madde geçti. Buna göre,
yargılamanın, gerektiği hâllerde yurt dışında yapılabilmesi hükmü getirildi.
Daha önce bu konu çok tartışılmıştı. “Finansman bulmakta zorluk çekersiniz,
sıkıntı yaşarsınız. Bu modeli benimsemeyelim.” diye epey bir tartıştık sizin
geldiğiniz günlerde. Şimdi, 30 milyar dolarlık bir finansman yükü var,
finansman bulmakta zorluk çekiliyor ve hastanelerin çoğu henüz yapım
aşamasında, gecikmiş vaziyette. Bu konuyla ilgili bilgi verebilir misiniz detaylı
olarak. 
Teşekkür ederim. 
BAŞKAN – Sayın Bulut...
AHMET DURAN BULUT (Balıkesir) – Sayın
Bakanım, son yıllarda, ekonomik sıkıntılar, işsizlik sebebiyle oluşan göçler,
plansız şehirleşme ve dağılan yuvalar neticesinde çok sayıda şehirde sokak
çocukları ortaya çıkmıştır. Bu sokak çocukları içerisinde bonzai kullanımı had
safhadadır. İnsanlar, sabahları işe giderken, gazete üzerine yatmış,
konuşamayan, cevap veremeyen, o uyuşturucunun etkisiyle kendinden geçmiş, küçük
yaşta çocukları görmekteler. Bunlar konusunda devletin bir tespiti var mıdır,
bir çalışması var mıdır? Bu çocukları toplayıp bir merkezde rehabilite etme,
iyileştirme, hayata kazandırma konusunda bir çalışmanız var mıdır? Bu
uyuşturucunun önlenmesi için, bonzainin bu ülkeye girişlerinin durdurulması
için sınır güvenliğiniz var mıdır?
Teşekkür ederim.
BAŞKAN – Sayın Günal…
MEHMET GÜNAL (Antalya) – Teşekkür
ederim Sayın Başkan.
Sayın Bakan, bu şehir hastaneleri
kapsamında, şimdiye kadar kaç tanesinin sözleşmesi imzalandı, daha doğrusu,
kaldı mı imzalanmayan? Bunlarla ilgili, hastane bazında yükümlülük nedir ve
toplamda ne kadar süreyle bu yükümlülüklerin devam edeceğini bize
bildirebilirseniz…
Teşekkür ediyorum.
BAŞKAN – Sayın Türkoğlu…
HASAN HÜSEYİN TÜRKOĞLU (Osmaniye) –
Teşekkür ederim Sayın Başkanım.
Sayın Bakanım, hastanelerimizde
personel eksiği çok fazla. Özellikle, seçim bölgem Osmaniye’de, ilçelerde uzman
doktor ve diğer sağlık personeliyle ilgili eksiklikler yüzünden, hastalar ya il
merkezindeki hastaneye taşınmakta ya da geçici görevlendirmelerle çözüm
bulunmaya çalışılmakta. Bu ikisi de maalesef, hem maliyeti artırmakta hem de
hizmet kalitesini düşürmekte. Mesela, bendeki şu anki bilgilerde, Düziçi Devlet
Hastanesinde kadın doğum uzmanı, nöroloji uzmanı gibi uzmanlar yok, acildeki
doktor ve diğer personel sayısı çok az. Kadirli’de de benzer durum var;
Hasanbeyli, Bahçe zaten doktora hasret. Dolayısıyla, bu sorunları nasıl
çözeceksiniz?
Kamu hastaneleri, kârı artıracağız diye
personelden falan feragat ediyor, bu şekilde, personel çalıştırmayarak onların
daha kârlı olması mı sağlanıyor? Bu konuda bilgi verirseniz…
Teşekkür ederim.
BAŞKAN – Sayın Akar…
HAYDAR AKAR (Kocaeli) – Sayın Bakan,
Hükûmetin bir üyesi olarak Sayın Arınç, Ankara Büyükşehir Belediye Başkanı İ.
Melih için, “Kendisi, benim istifamı isteyecek kadar haysiyetli bir insan
değildir.” diyor. Böyle bir tanımlama yapılan insanın, Ankara’nın, Türkiye'nin
başkentinin Belediye Başkanlığını yapmasını doğru buluyor musunuz? 
Yine, Ankara’daki arazilerin paralel
yapıya peşkeş çekildiğini ifade ediyor Sayın Arınç, hangi araziler peşkeş
çekilmiştir? Bu konuda bir soruşturma yapmayı planlıyor musunuz?
BAŞKAN – Sayın Akçay…
ERKAN AKÇAY (Manisa) – Teşekkür ederim
Sayın Başkan.
Kamu-özel iş birliğiyle yapılacağı
söylenen şehir hastaneleri âdeta şehir efsanelerine dönüştü. Bu kapsamda,
Manisa Şehir Hastanesinin temeli atılalı da bir yıldan fazla oldu, inşaat ne
zaman fiilen başlayacak? Manisa Şehir Hastanesinin projesi var mıdır?
Bir de en son 688 sıra sayılı Kanun
Teklifi’nde yer alan, yine bu kamu-özel iş birliğiyle ilgili faaliyetlerdeki
ihtilaflarda yargılamanın Türk yargısı dışında yapılacağını ve Türk yargısını
baypas eden düzenlemeyle Türkiye'nin itibarının ve Türk yargısının
güvenilirliğinin zedelendiğini düşünmüyor musunuz?
Teşekkür ederim.
BAŞKAN – Teşekkür ediyorum.
Sayın Bakan, buyurun.
SAĞLIK BAKANI MEHMET MÜEZZİNOĞLU
(Edirne) – Sayın Başkan, değerli arkadaşlar; öncelikle, Gaziantep’te kamu
yatakları veya hastaneleri konusunda gerçekten bir sorunumuz, sıkıntımız var.
Şu anda Perilikaya ihalesinin ihale tarihi alındı. Gaziantep Şehir Hastanesi de
yer değişikliği nedeniyle bir gecikme yaşadı ama şu anda her ikisinin de çok
hızla yapım süreçlerine girilmiş vaziyette.
Yoğun bakım
yatak yetersizliği, bu mevsimde Türkiye genelinde yaşadığımız bir sorun. Yani
on iki yıllık iktidar döneminde yoğun bakım yatak sayılarını 11 mislinden daha
fazla artırmış olmamıza rağmen, özellikle yoğun mevsimlerde, aralık, ocak,
şubat ve mart aylarında yoğun bakım yatak sorunu yaşıyoruz. Bununla ilgili
önümüzdeki süreçte alınabilecek yeni tedbirlerle de mevcut fiziki mekânlarda
artış yapabileceklerimize, palyatif yataklar oluşturarak tedbir almayı ve diğer
yeni hastanelerimizin de hızla tamamlanmasını hedefliyoruz. 
Bu çerçevede şehir hastaneleriyle
ilgili olan kısımlara isterseniz gireyim toplu olarak. Şimdi, bir Başakşehir,
bir de Etlik dışında diğer hastanelerin tamamında sözleşme süreçleri bitti ve
yapım süreçlerine geçtik. Manisa’da şu anda beklediğimiz…
HAYDAR AKAR (Kocaeli) – Bizde mayın
patlamış, haberiniz var mı ondan?
SAĞLIK BAKANI MEHMET MÜEZZİNOĞLU
(Edirne) – Evet. Cevabını veririm Sayın Akar.
Manisa’da -1’inci deprem kuşağında
olanlarda izolatör bekleme süreci asgari altı aylık bir izolatör- temel atıldı
ama deprem izolatörlerini beklemek durumundayız. Bu, deprem nedeniyle
beklenmesi gereken süreç. Bunun dışında Ankara’da Bilkent, Elâzığ, Yozgat,
Adana, bunlarda bir sorunumuz yok. Kocaeli’de bir askerî alandan alınan arsa
tahsisi ve orada daha önce askerî mühimmat depolanan alanda mayın temizlemeyle
ilgili bir şey var. Onu da on-on beş gün içinde…
HAYDAR AKAR (Kocaeli) – Sayın Bakan,
öyle bir şey yok.
SAĞLIK BAKANI MEHMET MÜEZZİNOĞLU
(Edirne) – Şimdi, tamam da neticede orada daha önce depo… 
HAYDAR AKAR (Kocaeli) – Yok öyle bir
şey. 
SAĞLIK BAKANI MEHMET MÜEZZİNOĞLU
(Edirne) – Şimdi, bunu Millî Savunma Bakanlığından... 
HAYDAR AKAR (Kocaeli) – Suriye sınırı
mı orası, Allah aşkına!
SAĞLIK BAKANI MEHMET MÜEZZİNOĞLU
(Edirne) – Keşke senin dediğin gibi olsa da biz de hiç beklemesek. 
HAYDAR AKAR (Kocaeli) – Spor
tesisleri var, her şey yapıldı o araziye, hiç kimse mayın aramadı. 
SAĞLIK BAKANI MEHMET MÜEZZİNOĞLU
(Edirne) – Şimdi, Haydar Bey, keşke senin kadar rahat olsak da biz de dediğiniz
gibi hemen başlatalım.
HAYDAR AKAR (Kocaeli) – Tamam, ben
yaptıracağım, gelin. 
SAĞLIK BAKANI MEHMET MÜEZZİNOĞLU
(Edirne) – On-on beş gün içinde inşallah onu bitiriyoruz. 
Dolayısıyla, tabii, yargılamayla
ilgili geçtiğimiz hafta Genel Kuruldan geçen, bu uluslararası finansman
gerektiren projeler ve bu projelerin tamamında da uluslararası finansman
sağlanmış durumda. Uluslararası yargı da bu anlamda ihtiyaç olarak gündemimize
geldi ve yüce Meclisten de geçti. 
Domuz gribiyle ilgili sorulara gelince, domuz gribinde veya
grip salgınında, öncelikle, geçtiğimiz yıl 2013 sonu ve 2014 Mart sonu veya
Nisanına kadar grip vakalarında yaşadığımız yoğunluğu bu sene yaşamadık.
Yani yükselen pikler bizim hafta sonları veya geceleri ilave kadrolar
oluşturarak vermemiz gereken poliklinik hizmetleri anlamında bir yoğunluk
yaşamadık, son yirmi-yirmi beş gün hariç. Son yirmi-yirmi beş günde bu sene
yaşadığımız bir pik var ve son hafta sonu itibarıyla da, cumartesi, pazar ve
bugün itibarıyla, hastanede ortalama son on beş günde grip şüphesi nedeniyle
yatırdığımız hasta sayısı ortalama günlük 60 iken, son iki günde ortalama 30’a
indi. Yani bir grip salgınındaki düşme süreci başladı.
MEHMET HİLAL KAPLAN (Kocaeli) – Ölüm
oranları nedir?
SAĞLIK BAKANI MEHMET MÜEZZİNOĞLU
(Edirne) – Ölümle ilgili: Şu anda, bugün itibarıyla veya bugün sabah itibarıyla
39 ölüm vakamız var. Bu 39’dan 30 tanesi H1N1 virüsü teşhisiyle, 4 veya 5
tanesi H3N2 virüsü teşhisiyle ve diğer 4, 5 –rakamları yer değiştirebilir onun
için söylüyorum- influenza B virüsü nedeniyle. Yani 9 vakanın 4’ünü veya 5’ini
influenza, diğer H3N2 virüsüyle de 4’ünü veya 5’ini -bu şekilde- kaybettik. Ama
bu vakalarımızın yarısından çoğunda böbrek yetmezliği gibi, karaciğer
yetmezliği gibi, solunum sistemi sorunları gibi, kronik hastalıklar gibi,
diyabet gibi ilave sorunları olan kronik vakaların üzerine gelen ilave
enfeksiyonlardan kaybettiğimiz vakalar oldu.
Tedbir olarak…
Bugün virüsün hangi türü olursa olsun, ki 300’den fazla türü olan bir virüs ve
her yıl da virüslerin tip değiştirdiği, mutasyona uğradığı ve tedavisi dünyanın
hiçbir yerinde olmayan bir hastalıkla mücadele. Burada tedbirleri, bireyin,
kişinin alacağı tedbirler, biz de erken alınabilecek tedbirleri alıyoruz.
Hastalarımızı olabildiğince yakın takibe alarak tedavi etmeye çalışıyoruz. 
Burada kısmi destek olan ilaç Tamiflu.
Onu da eczanelerde ola ki yeterince yoksa diye 250 bin kutu bütün
hastanelerimize dağıttık. Dolayısıyla burada virüsün karantinaya alınarak bir
tedavisi de ne yazık ki söz konusu değil. Olabildiğince hastalarımızı
istirahatiyle, destek tedavileriyle -yoksa tedavi keşke mümkün olsa, ilacı
olsa- diğer ilave sorunlarını çözerek sağlıklı hâle getirmeye çalışıyoruz.
(Mikrofon otomatik cihaz tarafından
kapatıldı) 
SAĞLIK BAKANI MEHMET MÜEZZİNOĞLU
(Edirne) – Yaklaşık 4.300 grip şüphesiyle yatırdığımız hastadan yapılan
tetkikler sonucu 366’sında H1N1 virüsü tespit edildi ki oran olarak yaklaşık
yüzde 8’lerde. Avrupa ülkelerine baktığımızda yine bizim ülkemizin grip
virüsüyle veya H1N1 virüsüyle bu sene yaşadığı sıkıntı Avrupa ülkelerine göre
daha düşük oranlarda.
MEHMET HİLAL KAPLAN (Kocaeli) – Sayın
Bakanım, bu konuyla ilgili sizin değerlendirme şansınız olabilir mi? Örneğin,
bir yerde bir domuz gribi şüphesi yakalanıyor ve bununla ilgili 112 aranıyor.
İlgili hastaneye gelirken tüm acil servis kapatılıyor, karantinaya alınıyor. Eylem
planından bahsettiğim bu benim. Yani İstanbul gibi, Ankara gibi büyük
merkezlerde hastanelerden birini özellikle bu enfeksiyona ayırmanız mümkün
değil mi?
SAĞLIK BAKANI MEHMET MÜEZZİNOĞLU
(Edirne) – Şimdi, bakın, şu anda -az önce söylediğim rakam- 4.300 vakadan, grip
şüphesiyle veya domuz gribi şüphesiyle aldığımız vakadan yüzde 8’inde H1N1
virüsü tespit edilmiş.
(Mikrofon otomatik cihaz tarafından
kapatıldı) 
BAŞKAN – Evet Sayın Bakanım, teşekkür
ediyorum.
SAĞLIK BAKANI MEHMET MÜEZZİNOĞLU
(Edirne) – Dolayısıyla bizim bütün şüphelileri karantina sistemine
girdiğimizde, varabileceğimiz bir netice ve alabileceğimiz bir köprü olarak da
ne yazık ki uygulanabilir görmüyorum.
MEHMET HİLAL KAPLAN (Kocaeli) – Haydar
Bey’in bahsettiği gibi Farabi Devlet Hastanesi şu anda acil hasta kabul etmiyor
dört saat süreyle.
BAŞKAN – Sayın Kaplan, teşekkür ederim.
Birinci bölüm üzerindeki görüşmeler
tamamlanmıştır.
Şimdi, birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı ayrı
oylarınıza sunacağım.
Sayın milletvekilleri, birleşime on
dakika ara veriyorum.
Kapanma Saati:
22.03
SEKİZİNCİ OTURUM
Açılma Saati:
22.19
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Sekizinci Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz. 
Komisyon ve Hükûmet yerinde. 
1’inci madde üzerinde ikisi aynı
mahiyette olmak üzere üç adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 652 sayılı Millî Eğitim Bakanlığının Teşkilat ve Görevleri Hakkında
Kanun Hükmünde Kararnameye ek madde eklemeyi öngören 1'inci maddesine bağlı (1)
sayılı cetvelde geçen "47.000" ibarelerinin "330.000"
olarak değiştirilmesini arz ve teklif ederiz. 
 İdris Baluken Erol
Dora Adil Zozani
 Bingöl Mardin Hakkâri

 Mülkiye Birtane Hasip
Kaplan
 Kars Şırnak
BAŞKAN – Şimdi aynı mahiyetteki
önergeleri okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 1.
maddesinin aşağıdaki şekilde değiştirilmesini arz ve teklif ederiz.

 Mehmet Akif Hamzaçebi İzzet
Çetin Rahmi Aşkın Türeli
 İstanbul Ankara İzmir
 Haydar Akar Ali
Rıza Öztürk Mehmet Hilal Kaplan
 Kocaeli Mersin Kocaeli
 Vahap Seçer
 Mersin
MADDE 1- 25/8/2011 tarihli ve 652
sayılı Millî Eğitim Bakanlığının Teşkilat ve Görevleri Hakkında Kanun Hükmünde
Kararnameye aşağıdaki ek madde eklenmiştir.
"EK MADDE 2- (1) Ekli listede yer
alan kadrolar ihdas edilerek 190 sayılı Genel Kadro ve Usulü Hakkında Kanun
Hükmünde Kararnamenin eki (I) sayılı cetvelin Milli Eğitim Bakanlığına ilişkin
bölümüne eklenmiştir."
(1) SAYILI LİSTE
KURUMU: MİLLİ EĞİTİM
BAKANLIĞI 
TEŞKİLATI: TAŞRA
İHDAS EDİLEN
KADROLARIN




SINIFI


UNVANI


DERECESİ


SERBEST 
KADRO ADEDİ


TOPLAM




EÖH


Öğretmen


(1-9)


150.000


150.000







TOPLAM





150.000


150.000



Aynı mahiyetteki diğer önergenin imza
sahipleri:
 Mehmet Günal Alim
Işık Cemalettin Şimşek
 Antalya Kütahya Samsun
 Ahmet Duran Bulut Özcan
Yeniçeri Erkan Akçay
 Balıkesir Ankara Manisa
BAŞKAN – Komisyon aynı mahiyetteki
önergelere katılıyor mu?
PLAN VE BÜTÇE KOMİSYONU SÖZCÜSÜ FERAMUZ
ÜSTÜN (Gümüşhane) – Katılmıyoruz Sayın Başkan.
BAŞKAN – Hükûmet katıyor mu?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde söz isteyen?
MEHMET GÜNAL (Antalya) – Ahmet Duran
Bulut.
BAŞKAN – Ahmet Duran Bulut, Balıkesir
Milletvekili.
Buyurun Sayın Bulut. (MHP sıralarından
alkışlar)
AHMET DURAN BULUT (Balıkesir) – Sayın
Başkan, değerli milletvekilleri; 705 sıra sayılı yasanın 1’inci maddesi
üzerinde vermiş olduğumuz önerge üzerine söz aldım. Yüce heyetinizi saygıyla
selamlıyorum.
Değerli milletvekilleri, Millî Eğitim
Bakanlığı -öğretmen, öğrenci, veli, Bakanlık olmak üzere tarafların ortak,
koordineli, birbirlerine uyumlu; ilimin, bilimin, ülkenin ihtiyaçları
doğrultusunda bir uyum içerisinde olması gerekirken- maalesef belki de Adalet
ve Kalkınma Partisinin en başarısız bakanlıklarından biri olduğu grafiğini
sürekli çizmektedir. Burada sayın vekiller kalkıp “Cumhuriyet tarihinde bu
kadar öğretmen alındı, bizim dönemimizde bu kadar alındı…” Bu, akli değil,
mantıki değil çünkü ülkenin artan nüfusu, ülkenin ihtiyaçları bunu almayı
gerektiriyor, ülkenin ihtiyaçları sizin aldığınızı yetersiz görüyor. Kendi
Bakanınızın ifadesi, ülkenin, Millî Eğitim Bakanlığının 115 bin öğretmene
ihtiyacı olduğunu ifade ediyor fakat her nedense her dönemde siz -10 bin
öğretmen, 15 bin öğretmen- tepkiler geldikçe, böyle parça parça, seçimlere
yakın alımlar yapıyorsunuz. 
Değerli milletvekilleri, eğitimde
uluslararası ölçümlerde Türkiye en alt sıralarda, eğitimle ilgilenen
arkadaşlarımız bunu bilmekteler. OECD rakamlarına bakınız, diğer ölçümlere
bakınız. Türkiye’de üniversiteye giriş sınavında geçen yıl, 2014 yılında 50 bin
öğrenci sıfır puan aldı, 50 bin öğrenci. ÖSYM’lerde aynı şekilde, diğer
ortaokullara girme sınavlarında aynı şekilde. Bu başarısızlığın sebebi, siz
öğretmenliği bir ticaret gibi görüyorsunuz, ucuza mal etmeye kalkıyorsunuz
eğitimi. 80 bine yakın vekil öğretmen var bugün. Niçin bunları kadrolu
öğretmenlerden oluşturmuyorsunuz? Bunda bir strateji de var tabii ki. Ülkenin
bir bölgesinde… Yani Bakanlık hâkim değil buradaki eğitime, Bakanlığın bir
müfredatı yok doğru dürüst yani Millî Eğitim Bakanlığının “Nasıl bir insan
yetiştirilmesi lazım? Bu insanın nasıl yetişmesi lazım?” noktasında ortaya
koyacağı müfredatı ve bu müfredatın her tarafta eşit bir şekilde uygulanacağı
bir disiplini yok. 
Öğretmenler yine aynı şekilde, bir
öğretmen yetiştirme eğitiminin olmadığı gibi, fakültelerden öğretmenim diye
çıkan, sayıları 300 bini aşan, atama bekleyen çocuklar var. 80 bin vekil
öğretmen dururken, ülkenin bunca ihtiyacı varken getirilen 47 bin teklifle
bunun önlenmesi mümkün değil. Belirli derslerin öğretmenlerini, branş
öğretmenlerini alıyorsunuz. Felsefe grubu öğretmenleri atama bekliyor.
Türkiye’de bununla ilgili, bilişim teknolojileri öğretmenleri atama bekliyor.
Arkeologlar atama bekliyor. Ziraat mühendisleri, gıda mühendisleri,
veterinerler, balıkçılık teknolojileri mühendisleri, su ürünleri mühendisleri,
iktisadi ve idari bilimler mezunları, fen edebiyat mezunları, bunları neden bu
sistem içerisinde üniversitelerden çıkarıyorsunuz? Eğitim planı, programı olmaz
mı bir ülkenin? On yıllık, yirmi yıllık, elli yıllık, ülkenin ihtiyaçlarına
göre bir program yapılmaz mı? “Bir müdür, bir mühür” anlayışıyla açılan üniversitelerde
yetersiz kadrolarla çok yetersiz bir şekilde yetiştirilen öğretmenlerin
neticesinde eğitimde dip yaptık. Okuryazarlık oranında, Cumhuriyet Dönemi’yle
karşılaştırıyorsunuz ya, en üst seviyelere gelmiş durumdayız. Bunların
düzelmesi için bu kadronun, 47 bin kadronun yetmeyeceğini… Teklifimiz 100 bin
öğretmen. Bu atamanın bir an önce yapılması, parayı saraydan mı kısarsınız,
özel makam arabalarından mı kısarsınız ama mutlaka kısılıp bu atamaların
yapılması gerekmektedir. 
Eğrelti atamalarla kendi yerinden emin
olmayan öğretmenlerin, idareye iyi görünmek, şirin görünmek için, günü kotarmak
adına orada bulunmasıyla öğretmenlik olmaz. Öğretmenlik özel bir meslektir, o
mesleğe layık insanların o sınıflara girmesi gerekir. Sizlerin çocuklarının
dersine hiç vekil öğretmen giriyor mu? O zaman, vekâleten aldığınız insanların
çocuklarına vekil öğretmenlerin girmesine lütfen izin vermeyin. 
Saygılarımla. (MHP sıralarından
alkışlar) 
BAŞKAN – Teşekkür ederim. 
Aynı mahiyetteki önerge üzerinde söz
isteyen Akif Hamzaçebi, İstanbul Milletvekili. 
Buyurun Sayın Hamzaçebi. (CHP
sıralarından alkışlar) 
MEHMET AKİF HAMZAÇEBİ (İstanbul) –
Sayılar farklı değil mi Sayın Başkan? 
BAŞKAN – Hayır, aynı mahiyetteki
önerge. 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bir yanda atama bekleyen öğretmenler,
diğer yanda Millî Eğitim Bakanlığının öğretmen ihtiyacı, yıllardır Türkiye’nin
gündeminde yer alan çok önemli bir konuyu görüşüyoruz. 
Millî Eğitim
Bakanının Komisyonda yapmış olduğu açıklamaya göre, şu anda 115.875 kişilik bir
öğretmene ihtiyaç vardır. Bu, Millî Eğitim Bakanının Komisyondaki açıklaması.
Ben her şeyden önce şunu söyleyeyim ki Millî Eğitim Bakanının yaptığı bu
açıklamaya inanmıyorum. Bunun gerekçesini söyleyeceğim. Yıl 2012, 22 Mayıs 2012
tarihli 109’uncu Birleşimde zamanın Millî Eğitim Bakanı Ömer Dinçer var. Ben
burada yine o dönem için 100 bin öğretmen kadrosu ihdas edilmesine yönelik bir
kanun teklifini Cumhuriyet Halk Partisi adına vermişim, onu konuşuyoruz.
Zamanın Millî Eğitim Bakanı da diyor ki konuşmasında: “Bugün itibarıyla
öğretmen ihtiyacımız 116 bindir.” Yani, 2012’de Adalet ve Kalkınma Partisinin
Millî Eğitim Bakanı “116 bin öğretmene ihtiyacımız var.” diyor, ondan üç yıl
sonra, şimdiki Millî Eğitim Bakanı da “115 bin öğretmene ihtiyacımız var.”
diyor. Şimdi, hangisi doğru? 2012’de 116 bin öğretmene ihtiyaç var ise o
tarihten bu yana gerek bütçe kanunlarının verdiği kadro imkânlarıyla gerekse
ilaveten yapılan kanuni düzenlemelerle on binlerce öğretmen alındı, sayının
azalması lazım, sayı azalmadı. Bu rakam da gerçekçi değildir, nasıl o zamanki
rakamı Millî Eğitim Bakanı gerçekçi olarak vermemişse şimdiki Millî Eğitim
Bakanı da bu rakamı gerçekçi olarak vermiyor. Doğu Anadolu’da değil, Güneydoğu
Anadolu’da değil, Karadeniz Bölgesi’nde değil; İstanbul’da 55-60-65 kişilik
öğrencilerin olduğu, sınıfların olduğu okullar var. İstanbul’un
Sultanbeyli’sinde, İstanbul’un Sancaktepe’sinde, İstanbul’un Sultangazi
ilçesinde 60 kişilik, 65 kişilik sınıflar var. Bu sınıfların herhâlde öğretmen
ihtiyacı olduğu dikkate alınmıyor. 
O nedenle, biz,
Cumhuriyet Halk Partisi olarak 150 bin kadronun ihdasını öngörüyoruz. Gerçek
ihtiyaç bunun daha da üzerindedir, sadece ben İstanbul’dan örnek verdim;
Karadeniz Bölgesi’nde de bu sınıflar var -kalabalık sınıflar-
Akdeniz Bölgesi’nde de var, İzmir’de de var, başka yerlerde de var. Bunları,
öğrencilerin yoğun olduğu bu sınıfları uluslararası standartlara indirdiğimizde
öğretmen ihtiyacı fırlayacaktır. Sayın Bakanın Komisyonda verdiği 115 bin kadro
ihtiyacı, bastırılmış bir ihtiyaçtır. Rakam, gerçek ihtiyaç bunun çok çok
üzerindedir. Atama bekleyen öğretmen sayısının 330 bin olduğunu dikkate alırsak
ihtiyacın çok daha fazla olduğu ortaya çıkacaktır. 
Yapılması
gereken, hemen, süratle bu 150 bin kadroyu kabul etmektir. 150 bin olmaz, 140
bin dersiniz, 130 bin dersiniz ama sanki ölçmüş, biçmiş gibi “47 bin kadro”
demeyi ben insaf ve objektiflik ölçüleriyle bağdaştıramıyorum. 
85 eğitim
fakültemiz var. 85 eğitim fakültesinden mezun olup atama bekleyen 150 bin
civarında öğretmen adayımız var. Öte yandan, fen edebiyat fakültelerinden mezun
olanlar var. Buradakilerle birlikte sayı 330 bine çıkıyor. İki-üç yıllık bir
süre içerisinde bu fakültelerden mezun olacak olan öğretmen adaylarını da
dikkate aldığımızda, sayı bir anda 800 bine fırlıyor; iki-üç yıllık bir sürede,
atama bekleyen öğretmen sayısında ulaşacağımız rakam. 
Arkadaşlar, Sayın Hükûmet, Sayın Bakan,
yani bu kadar insanı öğretmen olarak atamayacaksanız, bu fakültelere on
binlerce, yüz binlerce genci alıp bunları oyalamayın, bunları bir umuda sevk
edip sonra okullarının bitmesini müteakip “Bizim öğretmen ihtiyacımız yok.”
demeyin. Yeniden bir planlama yapalım. 
Sürem bitiyor, daha fazla konuşma
imkânım yok. Teklifimiz, hemen 150 bin öğretmen kadrosunun ihdasını ve nisandan
başlayarak ağustosa da giderek yeni dönem mezunlarını da kapsayacak şekilde
hemen bu atamaların yapılmasını hedefliyor.
(Mikrofon otomatik cihaz tarafından
kapatıldı) 
MEHMET AKİF HAMZAÇEBİ (Devamla) –
Konuşmamı bitiriyorum, hepinize saygılar sunuyorum ve karar yeter sayısı
istiyorum. (CHP sıralarından alkışlar)
BAŞKAN – Aynı mahiyetteki önergeleri
oylarınıza sunacağım, karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
 Kapanma
Saati: 22.33 
DOKUZUNCU OTURUM
Açılma Saati:
22.40
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Dokuzuncu Oturumunu açıyorum.
705 sıra sayılı Kanun Teklifi’nin
1’inci maddesi üzerindeki aynı mahiyetteki iki önergenin oylanmasında karar
yeter sayısı bulunamamıştı. Şimdi önergeyi tekrar oylarınıza sunacağım ve karar
yeter sayısı arayacağım.
Kabul edenler… Kabul etmeyenler… Karar
yeter sayısı vardır, aynı mahiyetteki önergeler kabul edilmemiştir.
Teklifin görüşmelerine devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 652 sayılı Millî Eğitim Bakanlığının Teşkilat ve Görevleri Hakkında
Kanun Hükmünde Kararnameye ek madde eklemeyi öngören 1'inci maddesine bağlı (1)
sayılı cetvelde geçen "47.000" ibarelerinin "330.000"
olarak değiştirilmesini arz ve teklif ederiz. 
 İdris
Baluken (Bingöl) ve arkadaşları
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ FERAMUZ ÜSTÜN (Gümüşhane) – Katılmıyoruz efendim.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde söz isteyen İdris Baluken, Bingöl Milletvekili. (HDP sıralarından
alkışlar)
İDRİS BALUKEN
(Bingöl) – Teşekkür ediyorum.
Sayın Başkan,
değerli milletvekilleri; hepinizi saygıyla selamlıyorum. 
Aslında, burada
muhalefetin dile getirdiği şeyleri çok dikkate almıyorsunuz, o yüzden ben on
iki yıl Başbakanlık yapan, şimdi hem Cumhurbaşkanlığı hem Başbakanlık yapan
Sayın Erdoğan’ın 2002 yılındaki konuşmasıyla bu önergemize destek isteyeceğim. 
Sayın Erdoğan 2002 yılında İzmit
mitinginde şöyle diyor: “Şu sisteme bakın hele, ülkede 72 bin öğretmen açığı
var.” Yani, o dönemki öğretmen açığı sayısını da söylüyor. “Sen sınavla
öğretmen seçiyorsun. Hangi akla hizmet ediyorsun? Bırak da öğretmenlerimiz okul
seçsin, göreve başlasın. Önüne neden engel koyuyorsun? İnşallah, biz
hükûmetimizi kurduğumuzda bütün öğretmenleri göreve başlatacağız ve öncelikli
olarak eğitim sorunumuzu çözeceğiz.” 
Yine, 2002 yılında Antep’te bu sefer
bir konuşma yapıyor: “Yahu, bir sürü öğretmenimiz, bölüm öğretmenimiz boşta
geziyor. Resim öğretmeni matematiğe, müzik öğretmeni beden eğitimi dersine
giriyor. Niye? Öğretmen ihtiyacı var, ama bakın ki bunlar bir de sınavla
öğretmen alıyorlar. O zaman niye okutuyorsun bu öğrencileri, yazık değil mi?
‘Öğretmen almıyorum.’ de, bu evlatlarımız da boşuna okumasın. Ama, biz iktidar
olunca boşta öğretmen adayı kalmayacak.” diyor. 
Yine, 2002 yılında Samsun mitinginde
konuşuyor. Bunu biz söylediğimizde yerine getirmediğiniz için özellikle
hatırlatıyorum: “Buradan sözüm tüm genç öğretmen adaylarına: Siz merak etmeyin,
biz geldiğimizde, üniversiteyi bitirdiğinizde ‘Ne yapacağım sınavı, ya
kazanamazsam?’ korkun olmayacak çünkü sınav olmayacak.” diyor. 
Yine, 2002 yılında da İstanbul
mitinginde konuşuyor: “Birçok gencimiz, özellikle öğretmen adaylarımız işsiz
kaldı. Ülkede eğitim çökmüş, köy okulları kapanmış, merkezdeki okullar bile
öğretmen diye can çekişiyorken sen sınavla öğretmen seçmeye kalkıyorsun.
Bıraksana, genç öğretmenlerimiz gitsin çalışsın.” demiş. “O kadar sene beklet,
sonra al, o adamda artık heves kalır mı, öğretmenlik yapabilir mi? Ama inşallah
biz iktidar olunca öğretmenler okulun bittiği gün –altını çizerek söylemiş-
hazırlıklarını yapacak, ertesi gün de görev aşkıyla okuluna gidip mesleğine
başlayacak, hiç merak etmeyin.” demiş. 
VAHAP SEÇER (Mersin) – Altına imza
atarım. 
İDRİS BALUKEN (Devamla) – Şimdi, burada
330 binle ilgili önergemizi okurken de AK PARTİ’li Sayın Kâtip Üye gülerek o
önergeyi okuyor. Herhâlde dinlemiştir Sayın Kâtip Üye. Biz, Başbakanınızın,
şimdiki Cumhurbaşkanınızın vermiş olduğu sözü yerine getirmenizi istiyoruz. 
ALİ RIZA ÖZTÜRK (Mersin) – Bayram öyle
yapar zaten!
BEDRETTİN YILDIRIM (Bursa) – 400 bin
aldık, 400 bin.
İDRİS BALUKEN (Devamla) – Şu anda 350
binin üzerinde öğretmen adayı boşta geziyor. Millî Eğitim Bakanı, vermiş olduğu
bilgilere göre, 120 binin üzerinde öğretmen açığının, öğretmen ihtiyacının
olduğunu söylüyor ki gerçekte bunun çok daha fazla olduğunu biliyoruz. O zaman,
saraylara para harcamaktansa, makam araçlarına para harcamaktansa, birkaç özel
şirkete para akıtmaktansa hep beraber bu öğretmen atamalarıyla ilgili burada
köklü değişiklik yapabiliriz diye düşünüyoruz. 
Tabii, millî eğitimin aslında bu
şekilde tartışılmış olması da büyük bir talihsizlik. Her tarafı sorunlar yumağı
olan bir sistemden bahsediyoruz. Siz buraya millî eğitimle ilgili köklü
değişiklikleri içerecek, öğrencilerin, öğretmenlerin sıkıntılarını giderecek,
doğru dürüst hazırlanmış bir yasa teklifi getirmek yerine, bu şekilde
gayriciddi bir torba yasa içerisinde, tamamen popülizm kokan bir düzenlemeyle
öğretmen ataması yaptığınızı söylüyorsunuz. Bunun hiçbir şekilde gerçekliğe
tekabül etmediğini diğer önergede de -eğer zaman olursa- burada ifade etmeye
çalışacağız diyorum.
Dolayısıyla, bu önergemiz son derece
gerçekçi, en azından millî eğitimle ilgili, atanamayan öğretmenler sorununu
kökten çözecek olan bir öneridir. Muhalefet partilerinin 150 bin önerisi değil,
Halkların Demokratik Partisinin 330 bin yeni öğretmen ataması önerisi bu sorunu
en azından şimdilik çözer diyorum.
Genel Kurulu saygıyla selamlıyorum.
(HDP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
2’nci madde üzerinde dört adet önerge
vardır, okutuyorum:
Türkiye Büyük Millet Meclisi Başkanlığına
Görüşülmekte
olan 705 Sıra Sayılı "Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi”nin çerçeve 2 nci maddesindeki
"73.000" rakamının "73.600" şeklinde ve "77.000"
rakamının da “77.600” şeklinde değiştirilmesini arz ve teklif ederiz.
 Mehmet Naci Bostancı Mehmet
Doğan Kubat Recep Özel
 Amasya İstanbul Isparta
 Şirin Ünal Türkan
Dağoğlu Ramazan Can
 İstanbul İstanbul Kırıkkale
 Tülay
Bakır 
 Samsun
Türkiye Büyük Millet Meclisi Başkanlığına
Görüşülmekte
olan 705 sıra sayılı yasa teklifinin, 6583 sayılı 2015 Yılı Merkezi Yönetim
Bütçe Kanununa bağlı (İ) işaretli Cetvelin "II. Kamu Görevlilerine İlişkin
Toplam Atama Sayısı Sınırları" bölümünde değişiklik yapmayı öngören 2'inci
maddesinde geçen "73.000" ve "77.000"' ibarelerinin,
330.000 bin yeni öğretmen atamasına göre değiştirilmesini arz ve teklif ederiz.
 İdris Baluken Erol
Dora Adil Zozani
 Bingöl Mardin Hakkâri
 
 Hasip Kaplan Gülser
Yıldırım
 Şırnak Mardin
Türkiye Büyük Millet Meclisi Başkanlığına
Görüşülmekte
olan 705 sıra sayılı Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ile Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 2. maddesinin aşağıdaki şekilde değiştirilmesini arz ve
teklif ederiz.
 Rahmi Aşkın Türeli Haydar
Akar Ali Rıza Öztürk
 İzmir Kocaeli Mersin
 İzzet Çetin Mehmet
Hilal Kaplan Vahap Seçer
 Ankara Kocaeli Mersin
MADDE 2-
22/12/2014 tarihli ve 6583 sayılı 2015 Yılı Merkezi Yönetim Bütçe Kanununa
bağlı (İ) işaretli Cetvelin "II. Kamu Görevlilerine İlişkin Toplam Atama
Sayısı Sınırları" bölümünde yer alan "36.000" ve
"40.000" rakamları sırasıyla "186.000" ve "190.000"
şeklinde değiştirilmiştir.
Türkiye Büyük Millet
Meclisi Başkanlığına
Görüşülmekte olan 705 sıra sayılı Kanun
Teklifinin 2 nci maddesinin aşağıdaki şekilde değiştirilmesini arz ve teklif
ederiz. 
Mehmet Günal  Alim
Işık  Ahmet Duran Bulut
Antalya Kütahya Balıkesir
Özcan Yeniçeri Erkan
Akçay Cemalettin Şimşek
Ankara Manisa Samsun

MADDE 2- 22/12/2014 tarihli ve 6583
sayılı 2015 Yılı Merkezi Yönetim Bütçe Kanununa bağlı (İ) işaretli Cetvelin
"II. Kamu Görevlilerine İlişkin Toplam Atama Sayısı Sınırları"
bölümünde yer alan "36.000" ve "40.000" rakamları sırasıyla
"186.000" ve "212.000" şeklinde değiştirilmiştir.
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ FERAMUZ
ÜSTÜN (Gümüşhane) – Katılmıyoruz Sayın Başkanım. 
BAŞKAN – Hükûmet katılıyor mu? 
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Önerge üzerinde söz isteyen
Ahmet Duran Bulut, Balıkesir Milletvekili. 
Buyurun Sayın Bulut. 
AHMET DURAN BULUT (Balıkesir) – Sayın
Başkan, değerli milletvekilleri; yüce heyetinizi saygıyla selamlıyorum. 
Değerli milletvekilleri, artık
gökyüzünde halılar uçmuyor, bilgi Kafdağı’nın arkasında değil. Teknoloji baş
döndürücü bir hızla ilerliyor. Ülkelerin tarım ürünlerinin çokluğu, ülkelerin
turizminin büyüklüğü, ülkelerin insan nüfusunun çokluğu o ülkelerin
büyüklüğünü, gücünü göstermiyor. Bilgide ve teknolojide ne kadar öne gitmişse
bir ülke, dünyada daha ağırlıklı, daha söz sahibi, ekonomisi daha iyi,
insanları daha refah içerisinde. Bu bakımdan, bilgi ve teknolojinin mutlak
surette eğitime indirgenmesi, eğitimin içerisinde verilmesi gerekir. 
Bilgi
teknolojileri öğretmenleri… Yılda sistem 5 bin mezun veriyor. Sayıları 30 bini
geçen bu branştan mezun öğretmenler atama bekler iken yüz saatlik ders, kurs
verdirilerek branş öğretmenleri, müzik öğretmeni, resim öğretmeni bilgi
teknolojileri derslerine giriyor. Bu dersler sadece 5’inci ve 6’ncı sınıflarda,
diğer sınıflarda yok.
 Ekonomisi
dünyada en önde olan, bilgi ve teknolojide en üst yerlerde bulunan Amerika
Birleşik Devletleri’nin Başkanı Obama bilgi teknolojilerinin ilkokullarda
öğretilmesini, öğrencilerin bilgisayarı kullanmasını ve program yapmasını,
öğrenmesini eğitim yetkililerinden istemektedir. Ülkemizde bu anlamda bilgi ve
teknolojide ilerleme sağlamak adına dağıtılan tabletlerle bunun çözülemeyeceğini,
o tabletleri kullanacak ellerin… Bu bilimi almış, akademik eğitimini yapmış,
üniversitesini bitirmiş bunun öğretmeni olan branş öğretmenlerine neden ders
verilmez? Neden bunların ataması yapılmaz? Bilgi ve teknolojileri dersi niçin
sadece 5 ve 6’ncı sınıflarda olur? Neden 7’nci, 8’inci sınıflarda, 9’uncu,
10’uncu sınıflarda olmaz? 5 ve 6’ncı sınıfta olması bu dersi kavraması için
yeterli mi görülmektedir? Ülkenin ihtiyacının karşılanması adına bu kâfi mi
görülmektedir? Mutlak surette bilgi teknoloji derslerine branş öğretmenlerinin
atanması gerekir.
Ülkede felsefe grubundan mezun binlerce
genç öğretmen adayı atama bekliyor. Bunların yan alanları rehberliktir.
Okullarda yarış atı gibi koşturulup ailelerinin itmesiyle, işte “Fenden şu
kadar al.”, “Matematikten başarılı ol.”, “Şu okula gir.” hedeflemesiyle,
ailelerinin hedeflemesiyle bunalıma giren çocukların ruhsal sorunlarının
çözülmesi konusunda onlara danışmanlık yapacak rehberlik öğretmenleri okullarda
maalesef yok, maalesef yetersiz. Bu yüzden, öğrenciler arasında çatışmalar
olmakta, intiharlar olmakta, aileleri arasında huzursuzluk olmakta, çocuk
derdini anlatacak bir yetkili, bir uzman bulamamakta. Bu bakımdan, bunların,
felsefe grubu öğretmenlerinin de mutlaka rehberlik öğretmeni olarak atanması,
böyle planlanması, bu açığın giderilmesi konusunda gereğinin yapılmasını
diliyor, yüce heyetinizi saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler…
HAYDAR AKAR (Kocaeli) – Karar yeter
sayısı istiyorum Sayın Başkan.
BAŞKAN – Arayacağım.
Kabul etmeyenler…
Bir dakika süre veriyorum, kâtip üyeler
arasında anlaşmazlık var; elektronik cihazla yapacağız oylamayı.
(Elektronik cihazla oylama yapıldı)
BAŞKAN – Sayın milletvekilleri, karar
yeter sayısı vardır, önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Millî Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Millî Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 2’nci maddesinin aşağıdaki şekilde değiştirilmesini arz ve
teklif ederiz.
Rahmi Aşkın
Türeli (İzmir) ve arkadaşları
MADDE 2- 22/12/2014 tarihli ve 6583
sayılı 2015 Yılı Merkezi Yönetim Bütçe Kanununa bağlı (İ) işaretli Cetvelin
"II. Kamu Görevlilerine İlişkin Toplam Atama Sayısı Sınırları"
bölümünde yer alan "36.000" ve "40.000" rakamları sırasıyla
"186.000" ve "190.000" şeklinde değiştirilmiştir.
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ FERAMUZ
ÜSTÜN (Gümüşhane) – Katılmıyoruz Sayın Başkan.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde söz isteyen
Vahap Seçer, Mersin Milletvekili. (CHP sıralarından alkışlar)
VAHAP SEÇER (Mersin) – Sayın Başkan,
sayın milletvekilleri; 2’nci maddeyle ilgili verdiğimiz önerge hakkında söz aldım.
Şimdi, aslında 1’inci maddede önergemiz
kabul edilmeyince bunun da bir kıymetiharbiyesi kalmadı. Orijinal düzenlemede
47 bin rakamı var, bizim önergemiz 150 bini murat ediyordu, tabii ki kabul
edilmedi. Oysaki aslında, bu müzakereler başladığından bu yana öğretmen
adaylarından çok yoğun mesajlar alıyoruz, o insanlar da o kardeşlerimiz de
acaba bunun üzerine bir ilave yapılabilir mi ya da yüce Meclis böyle bir irade
gösterir mi diye ekranları başında bizleri izliyorlar ama maalesef, o umutları
da sizlerin oylarıyla boşa çıktı. 
Sadece öğretmen adayları değil, diğer
meslek grupları da “Bizlerin taleplerini de dile getirin.” diye bize geri
dönüşler yapıyorlar, bildirimde bulunuyorlar. Bilgisayar mühendisleri mi,
ziraat mühendisleri mi, su ürünleri mühendisleri mi, veterinerler mi,
iktisatçılar mı, sanat tarihi öğretmenleri mi, arkeologlar mı, hangi meslek
grubu aklınıza gelirse hepsinin atanamama problemleri var.
ALİ RIZA ÖZTÜRK (Mersin) – Maden
mühendisleri mi…
VAHAP SEÇER (Devamla) – Peki, bunun
suçu kime ait? Az önce Sayın Baluken, 2002 yılında, Sayın Cumhurbaşkanının o
dönemde henüz iktidar olmadan ortaya koyduğu iddiayı burada dile getirdi.
Bırakın, KPSS sınavına girerek bir okulda görev almayı ya da atanmayı,
öğretmenlere sınavsız öğretmenlik hakkı vermeyi taahhüt eden on iki yıl öncenin
Sayın Recep Tayyip Erdoğan’ı.
Şimdi, Türkiye’de 184 -sanıyorum,
değişmediyse en son- hem devlet hem vakıf üniversitesi var. Hâlâ da üniversite
açmaya devam ediyoruz. Geçtiğimiz hafta da Millî Eğitim Komisyonuna yine bir üniversite
tasarısı geldi. Önümüzdeki günlerde herhâlde burada gündeme gelecek. Bu
çocuklar okullardan mezun oluyorlar. Bir de KPSS sınavına girmeleri lazım, o
barajı da aşmaları lazım. E, KPSS’de de her türlü üçkâğıt oluyor; işte, sorular
çalınıyor ya da cevap anahtarları birilerine servis edilebiliyor.
Bunu ben söylemiyorum. Bakın, bugün
operasyonlar yapılmış, bugünkü gazetelerde var. 2010 KPSS’ye yönelik 14 ilde
geniş çaplı operasyonlar yapılmış. Ankara Cumhuriyet Başsavcılığı tarafından
yürütülen operasyonda gözaltına alınmalar olmuş.
ALİ RIZA ÖZTÜRK (Mersin) – Şimdiye
kadar neredeymiş o savcı?
VAHAP SEÇER (Devamla) – Şimdi, baktım,
neler olmuş, o günlerde kim, ne demiş? Bu arada, muhalefet de o dönemlerde bu
iddiaları gündeme getirmiş, önergeler vermiş. Bunları bir araştıralım. Yazıktır
yani bu çocukların emeği çalınıyor. Parayı çalarsınız, tamam da emek hırsızlığı
Allah katında en adi olanıdır yani en şerefsizce yapılanıdır. Yıllarını vermiş,
üniversitelerde okumuş çocukların emekleri çalınmış. Ne denmiş? Sayın Recep
Tayyip Erdoğan grup kürsüsünden, KPSS sonuçlarının sınavdan hemen sonra terör
örgütüne yakınlığıyla bilinen bir sitede yayımlandığını belirterek “Amaç ne?
KPSS gibi son derece hassas bir sınava gölge düşürmek, KPSS gibi milyonların
umudu olan, geleceği olan bir sınavı terörize etmek, insanları en hassas
yerlerinden vurmak, en hassas yerlerinden incitmek. Milyonlarca gencin
hissiyatıyla oynadılar. KPSS son derece başarılı bir şekilde
gerçekleştirilmiştir.” diyor. 
Bakın, şimdi, o dönemin Genel Başkan
Yardımcısı Sayın Çelik de “Cemaat KPSS sorularını sızdırdı.” iddialarına şunu
söylüyor: “Türkiye’de zaten yağmuru da cemaat yağdırıyor, karı da cemaat
yağdırıyor, biliyorsunuz, fırtına olunca da cemaat çıkarıyor. Bu bir moda
oldu.” Bugünü anlatıyor. Allah’ın parmağı yok ki gözünüze soksun. 
ALİ RIZA ÖZTÜRK (Mersin) – Kim söylemiş
onu?
VAHAP SEÇER (Devamla) - Şimdi, bakın
“Birisi bir şey yapmış olacak, bunu ciddiye bile almak mümkün değil. Geçin
bunları.” diye yanıt veriyor. Bugün, 2015 Türkiye’sinde bunlar gündeme geliyor,
operasyonlar yapılıyor. 
Hepinize saygılar sunuyorum. (CHP
sıralarından “Bravo!” sesleri, alkışlar)
BAŞKAN – Teşekkür ediyorum.
Önergeyi oylarınıza sunacağım.
HAYDAR AKAR (Kocaeli) – Karar yeter
sayısı istiyorum.
BAŞKAN – Karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur. 
Birleşime beş dakika ara veriyorum.
 Kapanma
Saati: 23.03
ONUNCU OTURUM
Açılma Saati:
23.13
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin Onuncu Oturumunu açıyorum.
705 sıra sayılı Kanun Teklifi’nin 2’nci
maddesi üzerinde Mersin Milletvekili Vahap Seçer ve arkadaşları tarafından verilmiş
olan önergenin oylanmasında karar yeter sayısı bulunamamıştı. Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı vardır, önerge kabul edilmemiştir.
Teklifin görüşmelerine devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 705 sıra sayılı yasa teklifinin, 6583 sayılı 2015 Yılı Merkezi Yönetim
Bütçe Kanununa bağlı (İ) işaretli Cetvelin "II. Kamu Görevlilerine İlişkin
Toplam Atama Sayısı Sınırları" bölümünde değişiklik yapmayı öngören 2'inci
maddesinde geçen "73.000" ve "77.000"' ibarelerinin,
330.000 bin yeni öğretmen atamasına göre değiştirilmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Başkanım. 
BAŞKAN – Hükûmet katılıyor mu? 
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Önerge üzerinde söz isteyen
İdris Baluken, Bingöl Milletvekili. 
İDRİS BALUKEN (Bingöl) – Teşekkür
ediyorum Sayın Başkan. 
Değerli milletvekilleri, tekrar
hepinizi saygıyla selamlıyorum. 
Tabii, 1’inci maddeyle ilişkili olan bu
önergemize destek isteyeceğiz ama 1’inci maddedeki önergemize destek
vermediğiniz için bir anlamda boşa çıkmış oluyor. 
Aslında, AK PARTİ Hükûmetini Cumhuriyet
Dönemi boyunca diğer iktidarlardan ayıran en önemli özelliği algı yönetimi.
Yani, sorunları köklü olarak çözmüyor, sorun olduğu gibi ortada duruyor ama
onunla ilgili yaratmış olduğu bir beklenti üzerinden muazzam bir algı
yönetiyor. Burada da aynı düzenleme var. Yani, burada 47 bin yeni öğretmen
atamasından bahsediliyor ama aslında totale vurduğumuzda işsiz öğretmen havuzuna
karşı pozitife geçecek herhangi bir gösterge yok. Tam tersine, oradaki havuzda
artan işsiz öğretmen sorunuyla karşı karşıyayız. Şöyle ki: Bu 47 bin kadro
ihdasından 35 bini yeni atama bekleyenleri ilgilendiriyor; 12 bini de kapatılan
dershanelerle ilgili, açıkta kalan, işsiz kalacak olan öğretmenleri
ilgilendiriyor ama kapatılan dershanelerdeki toplam öğretmen sayısına
baktığımızda, orada neredeyse 50 bin ile 70 bin arasında yeni bir işsizler
ordusu olan öğretmen grubu bu mevcut atama bekleyen öğretmen havuzuna dâhil
oluyor. Yani, totalde artmış olan işsiz öğretmen sayısını siz kamuoyuna öyle
bir algıyla sunuyorsunuz ki sanki atanamayan öğretmenler sorunu hem de seçimler
öncesinde tamamen çözülmüş gibi bir algı yaratıyorsunuz. Zaten düzenlemeye de
baktığımızda 31 Aralık 2015 tarihine kadar bu atamalarla ilgili bir düzenleme
yapıldığı ortaya çıkıyor. Dolayısıyla, burada tamamen sorunu çözmekten uzak ve
mevcut sorunu da derinleştiren bir yaklaşım ortaya koyuyorsunuz. 
Bakın, sorun sadece öğretmenlerin de sorunu
değil. Bugün fen edebiyat fakültelerinden mezun olanların neredeyse tamamı
işsiz kalıyor. Yani, eğer bu fen edebiyat fakültesi mezunları bir işe girmek
için illa ki ek birtakım işlemlerden geçmek zorunda kalıyorsa, pedagojik
formasyon almak zorunda kalıyorsa o zaman burada köklü bir değişiklik yapmanız
lazım. Eğitim fakülteleri için aynı sorun zaten var. Neredeyse adımbaşı her
ilçeye fakülte açıyorsunuz; ondan sonra altyapısı hazırlanmamış, zemini
olgunlaşmamış, istihdam sorunu planlanmamış olan bu mezunları atamayla ilgili
devasa bir sorunla karşılaşıyorsunuz. Neredeyse bütün bölümler için böyle.
Yani, ziraat mühendisleri arıyor bizi, veteriner hekimler arıyor, su ürünleri
mühendisleri arıyor, arkeologlar arıyor. Bütün bunlar sizin yapmış olduğunuz sağlıksız
planlamaların sonucu. 
Ben hekimim. Tıp
fakülteleriyle ilgili mevcut durum içler acısı. Şehir devlet hastanesinin
tabelasını kaldırıp onun yerine tıp fakültesi tabelası asmakla sağlıktaki
sorunları çözemezsiniz, nitelikli doktor yetiştiremezsiniz. Siz, maalesef, bu
anlayıştan vazgeçmiyorsunuz.
Şimdi,
öğretmenler için mevcut olan bu KPSS sınavıyla ilgili rezalet… Ben iddia
ediyorum: Millî Eğitim Bakanı dâhil olmak üzere bütün kabine üyelerini getirin,
bu KPSS sınavına sokun. Ortalama bir öğretmenin atama puanını 70 kabul edelim.
Eğer bu kabineden KPSS’de 70’in üzerinde not alan 3 bakan çıkarsa ben siyaseti
bırakacağım, milletvekilliğinden istifa edeceğim. Millî Eğitim Bakanını
getirin, koyun bu KPSS sınavına. Böyle bir şey mümkün mü? Yani, siz, özellikle
bu KPSS sınavıyla ilgili bugüne kadar mevcut bütün usulsüzlükleri de görmezden
geldiniz. 
İşte, demin
sayın hatip de buradan ifade etti. Yani bugün ortaya çıkan usulsüzlükleri
paralel yaptı diyorsunuz ama o usulsüzlükleri biz dile getirdiğimizde hiç dikkate
almadınız. Bu paralel de ne oluyor, biz de anlayamıyoruz. Biz, her siyasi
partiden gelen fikirlere önem veriyoruz. 
Bugün, Başbakan
Yardımcısı, Türkiye’nin en büyük büyükşehir belediyesinin Belediye Başkanını
paralel olmakla suçluyor; o Belediye Başkanı, Başbakan Yardımcısını paralel
olmakla suçluyor. Yani burada doğru gitmeyen bir şeyler var, çözemediğiniz
sorunlar var, bu sorunları kılıflandırdığınız bir durum var. 
(Mikrofon
otomatik cihaz tarafından kapatıldı) 
İDRİS BALUKEN
(Devamla) – Dolayısıyla, bu öğretmen atamalarıyla ilgili yol yakınken yeni
önergelerle gelin, bu meseleyi ele alalım diyorum.
Genel Kurulu
saygıyla selamlıyorum.
BAŞKAN –
Teşekkür ediyorum.
Önergeyi
oylarınıza sunuyorum… 
RAHMİ AŞKIN
TÜRELİ (İzmir) – Karar yeter sayısı…
BAŞKAN – Karar
yeter sayısı arayayım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 705 Sıra Sayılı "Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi”nin çerçeve 2 nci maddesindeki
"73.000" rakamının "73.600" şeklinde ve "77.000"
rakamının da “77.600” şeklinde değiştirilmesini arz ve teklif ederiz.
 Mehmet
Doğan Kubat (İstanbul) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis ) – Katılıyoruz Sayın Başkanım.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılıyoruz Sayın Başkanım.
OKTAY VURAL
(İzmir) – Efendim, nasıl katılıyor?
SÜREYYA SADİ
BİLGİÇ (Isparta) – Katılamazsın, takdire bırakabilirsin.
OKTAY VURAL
(İzmir) – Nasıl Komisyon katılıyor efendim?
SÜREYYA SADİ
BİLGİÇ (Isparta) – Komisyon takdire bırakacak Sayın Başkanım.
OKTAY VURAL
(İzmir) – Takdire bırak, üçte 2 çoğunluğun yok ki.
BAŞKAN – Evet,
Sayın Komisyon?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis ) – Takdire bırakıyoruz.
BAŞKAN – Takdire
bırakıyorsunuz.
Gerekçeyi
okutuyorum:
Gerekçe:
Gençlik ve Spor
Bakanlığı ile bağlı kuruluşlarının bazı birimlerinin yeniden yapılanacak olması
nedeniyle, söz konusu kuruluşlar için 600 adet ilave atama izni verilmesi
amaçlanmaktadır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
OKTAY VURAL (İzmir)
– Sayın Başkan…
BAŞKAN – Buyurun
Sayın Vural.
OKTAY VURAL
(İzmir) – Sayın Başkan, şimdi, burada sadece –bilemiyorum, eksik
bilgi sahibi olabiliriz ama- 47 bin ek atama izni verdik, 36 bini 73 bine
çıkardık. Eğer 47 binse 83 bin olması gerekmiyor mu? 10 bin daha önce mi vardı?
Yani, burada 47 bin atama izni verirken 37 bine düşmüş gibi gözüküyor.
BAŞKAN – Sayın
Başkan, bir açıklama yapar mısınız?
SÜREYYA SADİ
BİLGİÇ (Isparta) – 2015 yılı Bütçe Kanunu’na bu kadar koyuyoruz. Kadro tahsisi
47 bin, 35 bini de 2015’in bütçesine koyuyoruz.
OKTAY VURAL
(İzmir) – Yani, 47 bin atama yapmayacak mısınız?
SÜREYYA SADİ
BİLGİÇ (Isparta) – 47 bin kadro tahsisi yapılacak.
BAŞKAN – Sayın
Bilgiç, lütfen, Komisyon sırasına gelin, açıklamanızı buradan yapın isterseniz.
OKTAY VURAL
(İzmir) – Sayın Başkan, 47 bin için yetki verdik, o zaman Hükûmet 47 bin atama
yapmayacak, onu diyorum.
BAŞKAN –
Komisyon ona bir açıklama yapsın.
OKTAY VURAL
(İzmir) – 47 bin atamaya niyeti yok.
BAŞKAN -
Buyurun.
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Sayın Başkanım, yüce heyetinizi saygıyla
selamlıyorum.
Hiçbir zaman “47 bin atama 2015 yılı
içerisinde yapılacak.” denilmedi. Burada 47 bin kadro tahsisi var, bunun
içerisinden 35 bin öğretmen ataması 2015 yılında yapılacak, buna ilaveten 2 bin
de idari işlerde ve hizmetli işlerde çalıştırılmak üzere de kadro tahsisi var.
Toplamda “35 bin+2 bin”dir ama tahsis edilen kadro sayısı 47 bindir, 12 bini
bekleyecek; bunu da 2015 Bütçe Kanunu’na taşıyoruz.
BAŞKAN – Teşekkür ediyorum.
OKTAY VURAL (İzmir) – Yani, 10 bin...
Şunun için söylüyorum, vatandaşlar bilsin: 47 bin kadronun 2 bini genel
idare...
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Hayır, 2 bin, 47 binin dışında efendim. 
OKTAY VURAL (İzmir) – Tamam, o zaman 47
bin kadroyla ilgili bir atama yapmayacaksınız bu sene. 
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – 35 bini atanacak, evet. 
OKTAY VURAL (İzmir) – 35 bin, evet.
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – 35 bin kadro atanacak. 
BAŞKAN – Evet, teşekkür ediyorum.
BÜLENT BELEN (Tekirdağ) – 12 bin
yapmayacak. 
OKTAY VURAL (İzmir) – Yapmayacak. O
zaman niye alıyorsunuz kadroyu?
BAŞKAN – Kabul edilen önerge
doğrultusunda maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
3’üncü madde üzerinde üç adet önerge
vardır, okutuyorum: 
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 3. Maddesinde yer alan "yönetici kadrolarında görev yapan"
ibaresinin "üst düzey yöneticilerinden" şeklinde değiştirilmesini arz
ve teklif ederiz.
 Mehmet Günal Alim
Işık Cemalettin Şimşek
 Antalya Kütahya Samsun
 Erkan Akçay Özcan
Yeniçeri Muharrem Varlı
 Manisa Ankara Adana
 Ahmet Duran Bulut
 Balıkesir
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 3.
maddesinin aşağıdaki şekilde değiştirilmesini arz ve teklif ederiz.
 Ali Rıza Öztürk Ali
Serindağ Haydar Akar
 Mersin Gaziantep Kocaeli
 Mehmet Hilal Kaplan Rahmi
Aşkın Türeli İzzet Çetin
 Kocaeli İzmir Ankara
MADDE 3 - 25/10/1984
tarihli ve 3065 sayılı Katma Değer Vergisi Kanununun geçici 26 ncı maddesinin
birinci fıkrası aşağıdaki şekilde değiştirilmiş ve bu fıkradan sonra gelmek
üzere aşağıdaki fıkra eklenmiştir.
"Ev sahibi hükümet anlaşmaları
veya ülkemizin taraf olduğu diğer anlaşmalar çerçevesinde Türkiye'de faaliyet
gösteren uluslararası kuruluşlar ile bu kuruluşlara bağlı program, fon,
temsilcilik ve özel ihtisas kuruluşlarının resmi kullanımları için yapılacak
mal teslimi ve hizmet ifaları, bunların sosyal ve ekonomik yardım amacıyla
bedelsiz olarak yapacakları mal teslimi ve hizmet ifaları, bedelsiz mal teslimi
ve hizmet ifaları ile ilgili mal ve hizmetlerin bunlara teslim ve ifası; ilgili
kurum, temsilcilik, program, fon ve özel ihtisas kuruluşlarının Türkiye'deki
faaliyetlerinin devamı veya ilgili kurumlara ilişkin uluslararası anlaşmaların
yürürlükte bulunduğu süre içerisinde katma değer vergisinden müstesnadır.
Birinci fıkrada yer alan istisnadan
yararlanan kuruluşların yönetici kadrolarında görev yapan ve Türkiye
Cumhuriyeti vatandaşı olmayan mensuplarına Türkiye'de görevde bulundukları süre
içerisinde yapılacak mal teslimi ve hizmet ifaları da katma değer vergisinden
müstesnadır."
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin 25/10/1984 tarihli ve 3065 sayılı Katma Değer Vergisi Kanununun
geçici 26'ncı maddesinin birinci fıkrasını değiştirmeyi ve bu fıkradan sonra
gelmek üzere yeni fıkra eklemeyi öngören 3'üncü maddesinin teklif  metninden
çıkarılmasını arz ve teklif ederiz.
 İdris Baluken Erol
Dora Adil Zozani
 Bingöl Mardin Hakkâri
 Hasip Kaplan Selma
Irmak
 Şırnak Şırnak
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ VEDAT DEMİRÖZ (Bitlis) – Katılmıyoruz Başkanım.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN –
Gerekçeyi okutuyorum:
Gerekçe:
Değişiklik ile
KDV istisnalarının kapsamının belirtilen çerçevenin dışında daha da
genişletilerek, halkın temel giderlerinden alınan KDV'leri de kapsayacak
şekilde yeniden düzenlenmesine olanak tanımak amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 3. maddesinin aşağıdaki şekilde değiştirilmesini arz ve
teklif ederiz.
Haydar Akara
(Kocaeli) ve arkadaşları
MADDE 3 - 25/10/1984 tarihli ve 3065
sayılı Katma Değer Vergisi Kanununun geçici 26 ncı maddesinin birinci fıkrası
aşağıdaki şekilde değiştirilmiş ve bu fıkradan sonra gelmek üzere aşağıdaki
fıkra eklenmiştir.
"Ev sahibi hükümet anlaşmaları
veya ülkemizin taraf olduğu diğer anlaşmalar çerçevesinde Türkiye'de faaliyet
gösteren uluslararası kuruluşlar ile bu kuruluşlara bağlı program, fon,
temsilcilik ve özel ihtisas kuruluşlarının resmi kullanımları için yapılacak
mal teslimi ve hizmet ifaları, bunların sosyal ve ekonomik yardım amacıyla
bedelsiz olarak yapacakları mal teslimi ve hizmet ifaları, bedelsiz mal teslimi
ve hizmet ifaları ile ilgili mal ve hizmetlerin bunlara teslim ve ifası; ilgili
kurum, temsilcilik, program, fon ve özel ihtisas kuruluşlarının Türkiye'deki
faaliyetlerinin devamı veya ilgili kurumlara ilişkin uluslararası anlaşmaların
yürürlükte bulunduğu süre içerisinde katma değer vergisinden müstesnadır.
Birinci fıkrada yer alan istisnadan
yararlanan kuruluşların yönetici kadrolarında görev yapan ve Türkiye
Cumhuriyeti vatandaşı olmayan mensuplarına Türkiye'de görevde bulundukları süre
içerisinde yapılacak mal teslimi ve hizmet ifaları da katma değer vergisinden
müstesnadır."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ VEDAT DEMİRÖZ (Bitlis) – Katılmıyoruz Sayın Başkan.
BAŞKAN – Hükûmet
katılıyor mu?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN - Önerge üzerinde söz isteyen
Ali Serindağ, Gaziantep Milletvekili. (CHP sıralarından alkışlar)
ALİ SERİNDAĞ (Gaziantep) – Teşekkür
ederim Sayın Başkan.
Sayın Başkan, sayın milletvekilleri;
tasarının 3’üncü maddesi üzerine verilen önergeyle ilgili söz almış
bulunuyorum. Hepinizi saygıyla selamlıyorum.
Tasarının 3’üncü maddesi katma değer
vergisinde yapılan değişiklikle ilgili ama ben izninizle, daha önce dile
getirilen eğitim sorununa devam etmek istiyorum.
Sayın
milletvekilleri, benden önce Sayın Vahap Seçer de değindi, şimdi sorun şu:
Eğitim problemini siz çözemezseniz ülkeyi geliştiremezsiniz,
kalkındıramazsınız, sorun bu. “Yok, efendim, cumhuriyet döneminde en büyük
öğretmen ataması bizim tarafımızdan yapıldı.“ Bunlar boş laflar. İhtiyaç nedir?
Şu kadar. Siz bu ihtiyacı temin edecek kadar öğretmen atamalısınız, sorun bu.
Elde öğretmen var, okul var, öğrenci var ama öğretmen atamıyorsunuz, o zaman
ülkeyi kalkındıramazsınız. Şimdi sorunumuz şu: Soran, sorgulayan, analitik düşünebilen, sentez
yapabilen, uluslararası alanda rekabet edebilen, yani kısaca, fikri hür,
vicdanı hür, irfanı hür nesiller yetiştirecek miyiz, yetiştiremeyecek miyiz?
Sorun burada. Yetiştirmek istiyorsak eğitim planımızı buna göre yapacağız,
yoksa üçüncü dünya ülkesi olarak kalmaya devam ederiz. Akla ve bilime dayalı
bir eğitimle ancak çağdaş uygarlığı yakalayabiliriz. 
Bir başka sorun şu sayın milletvekilleri: Geçen günlerde
yapılan bir konuşmada da belirtmiştim. Sayın Naci Bostancı da burada. Daha
sonra bana “Biraz ağır bir eleştiri oldu.” demişti. Şimdi sorun şu değerli
arkadaşlarım: Sayın Cumhurbaşkanının Denizli’de yaptığı konuşma. Sayın
Cumhurbaşkanı Denizli’de şöyle diyor: “10 Ağustosta Cumhurbaşkanının halk
tarafından seçilmesiyle Türkiye’de bir dönem fiilen bitmiştir. Kimilerinin
1876’dan, kimilerinin 1924’ten, bazılarının 1946’dan başlattığı parlamenter
sistem, 10 Ağustosta, bir daha geri dönüş olmamak üzere milletimiz tarafından
bekleme odasına alınmıştır.” Benim söylediğim neydi Sayın Bostancı? Demiştim
ki: Türkiye fiilî bir ara rejim dönemi yaşıyor, fiilî bir ara rejim dönemi
yaşıyor; bu fiilî ara rejim dönemi Sayın Cumhurbaşkanı tarafından ilan edilmiş
bulunmaktadır. Bu ne demektir? Anayasa fiilen bekleme odasına alınmış demektir.
Anayasa’nın bekleme odasına alınmış olması demek, Anayasa’nın askıya alınmış
olması demektir. Başka bir ifadeyle anayasal darbe yapıldığı anlamına
gelmektedir bu ve dolayısıyla Sayın Cumhurbaşkanı, Anayasa’yı tebdil, tağyir ve
ilga suçunu işlemektedir. Hiç kimse, Cumhurbaşkanı dâhil hiç kimse Anayasa’yı
görmezlikten gelemez. Kaldı ki Anayasa’mızın 104’üncü maddesinde Cumhurbaşkanı,
Anayasa’nın yürütümünü gözetmekle görevlidir, yani uygulanmasını gözetmekle
görevlidir. Anayasa’nın uygulanmasını gözetmekle görevli olan bir makam sahibi
Anayasa’yı askıya almıştır. Bu bir anayasal darbedir. Milletimizin tüm
fertlerinin, başta siz olmak üzere, Cumhurbaşkanına “Dur.” demesi lazımdır
çünkü biz anayasal bir devletiz. Anayasa’mızda Anayasa’nın herkesi, yargı,
yürütme ve idare makamlarını bağlayacağı, herkesin Anayasa’ya uymak zorunda
olacağı hükme bağlanmıştır. Buna Sayın Cumhurbaşkanı da dâhildir. Sayın
Cumhurbaşkanının Anayasa’yı bekleme odasına alma hakkı yoktur. 
Değerli arkadaşlarım, belki itiraz
edeceksiniz ama Kenan Evren’in silahla yaptığını Sayın Cumhurbaşkanı silahsız
yapmaktadır. Böyle bir şeyi bizim kabul etmemiz mümkün değildir. Ve arkasından
ilave diyor: “Bu bekleme ne kadar sürecek veya ne zamana kadar sürecek? Ya
mevcut uygulamaya anayasal zemin kazandırılana ya da bunun yerine yeni sistem
ikame edilene kadar.” Yani diyor ki: Ben fiilî bir durum yarattım siz bunu
hukukileştirin, buna hukuki bir zemin hazırlayın. Bunu siz kabul ediyor musunuz
değerli arkadaşlar? Bunu bizim kabul etmemize imkân yok. 
Ne diyor? Benim yarattığım fiilî
durumu, Anayasa’yı askıya alma durumunu hukukileştirin diyor, aksi hâlde yeni
bir sistem gelene kadar. Yeni sistem, ancak Anayasa’nın öngördüğü çerçeve
içerisinde gelebilir. Böyle bir konuşmanın yapılması ve bunun sizin
tarafınızdan da kabul görmüş olması ki zannediyorum kabul görmüyordur ama varsa
büyük bir yanlıştır.
Hepinizi saygıyla selamlıyorum.
Teşekkür ederim. (CHP sıralarından
alkışlar) 
BAŞKAN – Buyurun Sayın Bostancı.

VII.- AÇIKLAMALAR (Devam)
2.- Amasya Milletvekili Mehmet Naci Bostancı’nın,
Gaziantep Milletvekili Ali Serindağ’ın 705 sıra sayılı Kanun Teklifi’nin 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET NACİ BOSTANCI (Amasya) – Sayın
Başkanım, çok teşekkür ediyorum.
Ara rejim ile parlamenter sistemin
bekleme odasına alınmış olduğuna dair beyan, birbiriyle örtüşen iki aynı manada
beyan değildir. Ara rejimi Türkiye yaşamıştır. Ara rejimlerde teknokrat
hükûmetler kurulur, Parlamento baypas edilir, âdeta seçkinlerin, teknokratların
oluşturduğu bu hükûmet de, bir nevi layüsel bir vaziyette, yukarıdan vaziyet
edilerek görevini yapar. Bugün öyle bir durum söz konusu değil. Mecliste bir
Hükûmet var. Bu Hükûmetin nasıl geldiğini herkes biliyor. Hesap veren bir
Hükûmet.
MEHMET GÜNAL (Antalya) – Peki, neye ara
verdi?
MEHMET NACİ BOSTANCI (Amasya) – Mesele
şu: Sayın Cumhurbaşkanı baştan beri başkanlık sistemine ilişkin bir talepte
bulunuyor. Bunun değişiminin dayandığı temel de halkın onaylaması, halkın bunu
meşru görmesi; fiilî bir durum yaratma değil. Ancak halk destekler ve halkın
desteğiyle Mecliste bu manada Anayasa değişikliğini sağlayacak bir güç teşekkül
ederse o zaman başkanlık sistemine geçilir. Yoksa bir zorlama, bir mevcut
duruma vaziyet etme, fiilî olarak mevcut Anayasa’yı ilga etme gibi bir durum
söz konusu değil. Meşruiyetin yegâne kaynağı halktır. Sayın Cumhurbaşkanı dün
de bunu söyledi, bugün de söylüyor, yarın da söylemeye devam edecek.
Dolayısıyla Sayın Cumhurbaşkanının
kullanmış olduğu beyanı bir Anayasa ilgası, bir ara rejim benzetmesi şeklinde
değerlendirmek eleştirinin sınırlarını aşan bir değerlendirme olur, kastını
aşan bir değerlendirme olur kanaatimce. Doğru ve tutarlı da…
(Mikrofon otomatik cihaz tarafından
kapatıldı) 
BAŞKAN – Evet, teşekkür ediyorum Sayın
Bostancı.
Sayın Hamzaçebi, buyurun.

3.- İstanbul Milletvekili Mehmet Akif Hamzaçebi’nin,
Amasya Milletvekili Mehmet Naci Bostancı’nın yaptığı açıklamasındaki bazı
ifadelerine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Sayın Bostancı’nın açıklamaları doğrusu
çok ilginç. Şöyle bir değerlendirme yaptı: “’Ara rejimle Sayın Erdoğan’ın
sözünü ettiği parlamenter sistem bekleme odasına alınmıştır.’ şeklindeki
değerlendirme aynı şey değildir. Ara rejim kötüdür ama parlamenter sistemin
bekleme odasına alınmış olması bir ara rejime benzetilecek bir şey değildir, bu
iyi bir şeydir, olabilir.” anlamında üzüntüyle karşıladığım bir değerlendirme
yaptı. 
Şimdi, Sayın
Bostancı, Sayın Erdoğan “Ben Anayasa’yı tanımıyorum.” diyor. Yani “Parlamenter
sistemi bekleme odasına aldık, 7 Haziran seçimlerinde de millet başkanlık
sistemi veya parlamenter sistem konusunda karar verecektir.” diyor. Siz, şimdi,
Adalet ve Kalkınma Partisi olarak, Sayın Başbakanın Genel Başkanlığını yaptığı
bir siyasi partinin mensubu olarak bu seçimlere başkanlık sistemi iddiasıyla mı
gireceksiniz, yoksa parlamenter sistem iddiasıyla mı gireceksiniz? Siz buna bir
cevap verin önce.
Teşekkür ederim. 
BAŞKAN – Teşekkür ediyorum.
ALİ SERİNDAĞ (Gaziantep) – Sayın
Başkanım…
BAŞKAN – Buyurun Sayın Serindağ.
ALİ SERİNDAĞ (Gaziantep) – Sayın
Bostancı benim sözlerimi değerlendirirken “Kastını aşan bir şekilde eleştiride
bulunmuştur.” diye sataşmada bulundu, izin verirseniz…
BAŞKAN – Buyurun Sayın Serindağ, iki
dakika süre veriyorum sataşma nedeniyle. (CHP sıralarından alkışlar) 

VI.- SATAŞMALARA İLİŞKİN KONUŞMALAR (Devam)
5.- Gaziantep Milletvekili Ali Serindağ’ın, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması 
ALİ SERİNDAĞ (Gaziantep) – Teşekkür
ederim Sayın Başkan.
Sayın Başkan, hiçbir zaman kastımı
aşmadım, aslında düşündüğümü ifade ettim. Sayın Bostancı da bunu biliyor, çok
iyi bilir bunu.
MEHMET NACİ BOSTANCI (Amasya) –
Kanaatimi söyledim.
ALİ SERİNDAĞ (Devamla) – Bakın, siz
başkanlık sistemini savunabilirsiniz, Sayın Cumhurbaşkanı da başkanlık
sistemini savunabilir; biz buna bir şey demeyiz. Siz Anayasa’yı değiştirecek
çoğunluğu elde eder ve usulüne göre Anayasa’yı değiştirir, başkanlık sistemini
getirirseniz buna kimse bir şey demez ama Anayasa varken, bu Anayasa
yürürlükteyken bu Anayasa’yı bekleme odasına alamazsınız. “Bu Anayasa’yı
bekleme odasına alırım.” diyorsanız bunun adı anayasal darbedir, bunun başka
izahı yoktur. 
MEHMET GÜNAL (Antalya) – Aynen öyle.
ALİ SERİNDAĞ (Devamla) – Sayın
milletvekilleri, dünyada Cumhurbaşkanının halk tarafından seçildiği ve
parlamenter sistemle yönetilen tek ülke Türkiye değildir. Biliyorsunuz,
Portekiz’de de Cumhurbaşkanı halkoyuyla seçilmektedir, orada da parlamenter
sistem uygulanmaktadır ama orada Cumhurbaşkanının yürütme görevi yoktur, orada
Cumhurbaşkanı “Ben parlamenter sistemi bekleme odasına aldım.” diyemez. Zaten
hiçbir demokratik ülkede Cumhurbaşkanı bunu söyleyemez. Üstelik bizim
Anayasa’mızın 104’üncü maddesinde Cumhurbaşkanının Anayasa’nın uygulanmasını
gözetmekle görevli olduğu yazılmış. 
Bakın, Anayasa’nın 11’inci maddesini
okuyorum: “Anayasa hükümleri, yasama, yürütme ve yargı organlarını, idare
makamlarını ve diğer kuruluş ve kişileri bağlayan temel hukuk kurallarıdır.”
Kimse buna aykırı hareket edemez, Cumhurbaşkanı da buna aykırı hareket edemez.
Cumhurbaşkanı buna aykırı hareket ederse Anayasa’yı tebdil, tağyir ve ilga
suçunu işlemiş olur diyorum, hepinize saygılar sunuyorum. 
Teşekkür ederim. (CHP sıralarından
alkışlar) 
BAŞKAN – Teşekkür ediyorum. 
Sayın Vural, buyurun. 

VII.- AÇIKLAMALAR (Devam)
4.- İzmir Milletvekili Oktay Vural’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
OKTAY VURAL (İzmir) – Teşekkür ederim.
Sayın Başkan, tabii, Türkiye
Cumhuriyeti devleti bir parlamenter sistemle yönetilmektedir. “Parlamenter
sistemi askıya alıyorum.” demek, doğrudan doğruya fiilen uygulanmamasını
sağlamak demektir. Bu doğrudan doğruya darbedir. 
Bugün parlamenter sistemde yürütme
organı, yetkisini Türkiye Büyük Millet Meclisinden alır. Yani Cumhurbaşkanı
diyor ki: “Ben Bakanlar Kurulu filan tanımam. Bekleme odasına aldım.” Bunu
söylemek Türkiye Büyük Millet Meclisinin ve Türk milletinin iradesini yok saymaktır.

MUHYETTİN AKSAK (Erzurum) – Yok öyle
bir şey ya, daha yeni Bakanlar Kuruluyla toplantı yaptı. 
OKTAY VURAL (İzmir) – Sayın
Cumhurbaşkanı, aynı zamanda, milletin egemenliğinin tesis ettiği Parlamentonun
bu şekilde işlevsiz olduğunu ifade ediyor, millete hakaret ediyor, açıkçası bu.
“Ben tanımam. Sen güvenoyu vermişsin, ben güvenmiyorum Bakanlar Kuruluna.”
diyor. “Askıya aldım, bekleme odasına aldım.” Bekleme odası herhâlde saraydaki
odada. Mahkûm mu yaptı, bilmiyorum. Ahmet Davutoğlu’na Adalet ve Kalkınma
Partisi güvenoyu verdi, diyor ki: “Ben bekleme odasına aldım.” Şimdi, sizin
güvenoyu verdiğiniz bir Hükûmete “Ben bekleme odasına aldım.” diyerek
“Bunların, yürütmenin, açıkçası, Parlamentodan yetki almasını kabul etmiyorum.”
demesi doğrudan doğruya “Bakanlar Kurulunun görevini ben üstleneceğim.”
anlamında bir darbedir ve “Parlamentonun bu konudaki iradesini yok sayıyorum.”
demektir. 
Yani seni halk seçti de buradaki
milletvekillerini kim seçti? Burada milletin tamamı var, milletin tamamını
temsil ediyoruz biz. Kendisi sadece Cumhurbaşkanlığına atanan bir şahıstır,
Anayasa çerçevesinde görev yapar, egemenlik ve yürütmenin de meşruiyet kaynağı
Türkiye Büyük Millet Meclisidir. Türkiye Büyük Millet Meclisinin meşruiyet
verdiği Hükûmeti yok saymak tamamen darbeci bir zihniyettir. 
MEHMET GÜNAL (Antalya) – Hükûmeti almış
ama Parlamentoyu beklemeye alamadı. 
BAŞKAN – Evet, teşekkür ediyorum Sayın
Vural. 

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
5.- Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel’in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi’nin; Millî Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporu (2/2736, 1/1039, 2/2118, 2/2731) (S. Sayısı: 705) (Devam)
BAŞKAN – Önergeyi oylarınıza sunuyorum…
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı arayacağım.

Kabul edenler…
Kabul etmeyenler… Karar yeter sayısı vardır, önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 3. Maddesinde yer alan "yönetici kadrolarında görev yapan"
ibaresinin "üst düzey yöneticilerinden" şeklinde değiştirilmesini arz
ve teklif ederiz.
Mehmet Günal
(Antalya) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkan.
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde söz isteyen
Muharrem Varlı, Adana Milletvekili. (MHP sıralarından alkışlar)
MUHARREM VARLI (Adana) – Sayın Başkan,
değerli milletvekilleri; 705 sıra sayılı Kanun Teklifi’nin 3’üncü maddesi
üzerinde vermiş olduğumuz önerge üzerinde söz aldım. Bu vesileyle hepinizi
saygıyla selamlıyorum.
Bu kanunda, bu maddede, yine,
uluslararası anlaşmalardan kaynaklanan, uluslararası kuruluşların yatırımlarına
vergi indirimi var. Yine, daha sonraki maddelerde Bakanlar Kuruluna vergi
indirimi veya vergi artırımı yapma yetkisi var. Yine, öğretmenlerle ilgili,
öğretmenlerin atanmasıyla ilgili maddeler var. Ama şuradan baktığımız zaman,
burada, yine, fakir fukarayı kollayan, efendim, küçük yatırımcıları teşvik
eden, onları kollayan ve bu ülkenin gerçekten üreten insanları çiftçileri
gözeten hiçbir şey yok.
Yine, büyük iş adamlarını, büyük
sanayicileri, büyük para sahiplerini, paradan para kazananları ve uluslararası
yatırım yapan insanları kollayan kanunlar var. Peki, bunlara böyle bir vergi
indirimi getirip teşvik yaparken niye biz çiftçiye bu teşvikleri getirmiyoruz,
niye üreten insanlara bu teşvikleri getirmiyoruz? Yıllardan beri burada
söylüyoruz, diyoruz ki, ucuz mazot vereceğiz dediniz ama ucuz mazot filan
vermediniz. Şu anda Türk çiftçisi dünyanın en pahalı mazotunu tüketiyor ve ne
yazık ki denizcilik işletmeciliği yapanlar bugün çok düşük maliyetlerle mazot
alırken Türk çiftçisi, 8 silindirli lüks ciplerin yaktığı mazot fiyatıyla aynı
fiyattan traktörüne mazot koyuyor. Bu Allah’tan reva mıdır? Yani eğer
yapacaksanız bir indirim, gerçekten adaletli davranmak istiyorsanız o zaman
çiftçinin mazotundaki ÖTV’yi, KDV’yi indirelim, çiftçimiz ucuz mazot kullansın
ve üretimine katkı sağlasın. Zaten çiftçinin şu anda en büyük maliyet girdisi mazot
ve gübre. Gübreyle ilgili de birkaç defa kanun teklifi verdim, soru önergesi
verdim, burada defalarca gündeme getirdim, gelin gübredeki KDV’yi indirelim,
çiftçimiz bundan faydalansın dedim; süs eşyasında, altında, efendim, zümrütte,
her şeyde, makyaj malzemesinde bile KDV’yi sıfırladınız ama çiftçinin
gübresinde hâlâ yüzde 18 KDV var. 
Şimdi, bakın, arkadaşlar, bir şey
yaparken adaletli yapmak lazım. Bu ülkenin gerçekten üreten, alnının terini
toprağa düşürüp oradan ekmeğini çıkartmaya çalışan, çoluğunun çocuğunun rızkını
çıkartmaya çalışan ve hepimizin evlerine o güzel sebzeleri, güzel meyveleri,
sıcak sıcak ekmeğimizi, peynirimizi, zeytinimizi gönderen çiftçimize ne yazık
ki yine bu torba yasada hiçbir şey yok. Onun için, hep çıkarttığınız yasalarda
paradan para kazanan insanları kolluyorsunuz, paradan para kazanan insanlara
vergi indirimi yapmayı hedefliyorsunuz ama gerçekten üretime katkı sağlayan,
Türkiye’nin ihracatına katkı sağlayan… Bakın, şu anda Türkiye’de açık vermeyen
tek kurum çiftçilik kurumu, biliyor musunuz? Yani ihracatıyla Türkiye’de açık
vermeyen tek kurum çiftçilik kurumu ama bu kurumu ne yazık ki hep göz ardı
ediyorsunuz, bunlar en pahalı mazotu kullanıyor, dünyanın en pahalı gübresini
kullanıyor, efendim, dünyanın en pahalı tohumunu tarlasına ekiyor. Dolayısıyla,
çiftçi gün geçtikçe zayıflıyor, gün geçtikçe tarlasını ekemeyecek duruma
geliyor. 
Dolayısıyla, arkadaşlar, eğer bir
güzellik yapacaksak Türkiye’nin, gerçekten, üreten insanını, efendim, küçük
yatırımcılarını, orta ölçekli yatırımcılarını gözetip -aynı zamanda da üreten
insanlarını gözeterek- yolumuza devam etmemiz lazım ama bugüne kadar
çıkarttığınız hiçbir yasada ne yazık ki bunları göremedik, onun için de buradan
eleştirilerimizi yapmaya devam edeceğiz.
Şimdi, yine, öğretmen atamalarıyla
ilgili… Bu ülkede her okulda öğretmen açığı var. Bu ülkede özellikle branş
konusunda çok büyük açıklar var ama siz “45 bin öğretmen atayacağız.”
diyorsunuz, kamuoyuna bu şeklide duyuru yapıyorsunuz, biraz önce öğrendik, 35
bin öğretmen atayacaksınız. Yani her şeyde insanların gözünü boyamayı, efendim,
tozpembe tablo çizmeyi, bir algı oluşturmayı çok iyi beceriyorsunuz.
İnsanlarımız da bunları ne kadar yutacak, ne kadar yutmaya devam edecek zaman
gösterecek.
Bu vesileyle hepinizi saygıyla selamlıyorum.
BAŞKAN – Teşekkür ediyorum.
Önergeyi oylarınıza sunuyorum: Kabul
edenler…
S. NEVZAT KORKMAZ (Isparta) – Karar
yeter sayısı…
BAŞKAN – Kabul etmeyenler… Önerge kabul
edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
4’üncü madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 4. Maddesinde yer alan "yönetici kadrolarında görev yapan"
ibaresinin "üst düzey yöneticilerinden" şeklinde değiştirilmesini arz
ve teklif ederiz.
Mehmet Günal Alim
Işık Ahmet Duran Bulut
 Antalya Kütahya 
Balıkesir
Bülent Belen Erkan
Akçay Cemalettin Şimşek
 Tekirdağ Manisa 
Samsun
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile, Eskişehir Milletvekili Salih Koca ve Uşak Milletvekili İsmail
Güneş ile 6 Milletvekilinin; Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ile Milli Eğitim Bakanlığının
Teşkilat ve Görevleri Hakkında Kanun Hükmünde Kararnamede Değişiklik
Yapılmasına Dair Kanun Tasarısı, Manisa Milletvekili Özgür Özel'in; Kamu Kurum
ve Kuruluşlarının Ürettikleri Mal ve Hizmet Tarifeleri ile Bazı Kanunlarda
Değişiklik Yapılması Hakkında Kanunda Değişiklik Yapılmasına Dair Kanun
Teklifi, Cumhuriyet Halk Partisi Grup Başkanvekili İstanbul Milletvekili Mehmet
Akif Hamzaçebi'nin; Milli Eğitim Bakanlığının Teşkilat ve Görevleri Hakkında
Kanunda Değişiklik Yapılmasına Dair Kanun Teklifi ile Plan ve Bütçe Komisyonu
Raporunun 4. maddesinin aşağıdaki şekilde değiştirilmesini arz ve teklif
ederiz.
Aytuğ Atıcı İzzet
Çetin Mehmet Hilal Kaplan
 Mersin Ankara 
Kocaeli
Haydar Akar Ali
Rıza Öztürk Rahmi Aşkın Türeli
 Kocaeli Mersin 
İzmir
MADDE 4- 6/6/2002 tarihli ve 4760
sayılı Özel Tüketim Vergisi Kanununun 6 ncı maddesinin birinci fıkrasına
"ithali veya bunlara teslimi" ibaresinden sonra gelmek üzere
"ile ev sahibi hükümet anlaşmaları veya ülkemizin de taraf olduğu diğer
anlaşmalar çerçevesinde Türkiye'deki uluslararası kuruluşlar ve bunların
yönetici kadrolarında görev yapan Türkiye Cumhuriyeti vatandaşı olmayan
mensupları tarafından Türkiye'de görevde bulundukları süre içerisinde kendi
ihtiyaçları için ilk iktisabı, ithali veya bunlara teslimi" ibaresi
eklenmiştir.
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 6/6/2002 tarihli ve 4760 sayılı Özel Tüketim Vergisi Kanununun
6'ncı maddesinin birinci fıkrasında değişiklik öngören 4'üncü maddesinin teklif
metninden çıkarılmasını arz ve teklif ederiz.
 İdris Baluken  Erol
Dora Adil Zozani
 Bingöl Mardin Hakkâri
 Hasip Kaplan Nursel
Aydoğan
 Şırnak Diyarbakır
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Başkanım.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Gerekçeyi okutuyorum:
Gerekçe:
Değişiklik ile ÖTV istisnalarının
kapsamının belirtilen çerçevenin dışında daha da genişletilerek, halkın
üzerindeki ÖTV yükünü de kapsayacak şekilde yeniden düzenlenmesine olanak
tanımak amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi ile Eskişehir Milletvekili Salih Koca ve Uşak Milletvekili İsmail Güneş
ile 6 Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Milli Eğitim Bakanlığının Teşkilat ve
Görevleri Hakkında Kanun Hükmünde Kararnamede Değişiklik Yapılmasına Dair Kanun
Tasarısı, Manisa Milletvekili Özgür Özel'in; Kamu Kurum ve Kuruluşlarının
Ürettikleri Mal ve Hizmet Tarifeleri ile Bazı Kanunlarda Değişiklik Yapılması
Hakkında Kanunda Değişiklik Yapılmasına Dair Kanun Teklifi, Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin;
Milli Eğitim Bakanlığının Teşkilat ve Görevleri Hakkında Kanunda Değişiklik
Yapılmasına Dair Kanun Teklifi ile Plan ve Bütçe Komisyonu Raporunun 4.
maddesinin aşağıdaki şekilde değiştirilmesini arz ve teklif ederiz.
Rahmi Aşkın
Türeli (İzmir) ve arkadaşları
MADDE 4- 6/6/2002 tarihli ve 4760
sayılı Özel Tüketim Vergisi Kanununun 6 ncı maddesinin birinci fıkrasına
"ithali veya bunlara teslimi" ibaresinden sonra gelmek üzere
"ile ev sahibi hükümet anlaşmaları veya ülkemizin de taraf olduğu diğer
anlaşmalar çerçevesinde Türkiye'deki uluslararası kuruluşlar ve bunların
yönetici kadrolarında görev yapan Türkiye
Cumhuriyeti vatandaşı olmayan mensupları tarafından Türkiye'de görevde bulundukları
süre içerisinde kendi ihtiyaçları için ilk iktisabı, ithali veya bunlara
teslimi" ibaresi eklenmiştir.
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ VEDAT DEMİRÖZ (Bitlis) – Katılmıyoruz Sayın Başkan. 
BAŞKAN – Hükûmet
katılıyor mu? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN – Önerge
üzerinde söz isteyen Aytuğ Atıcı, Mersin Milletvekili. 
Buyurun Sayın
Atıcı. (CHP sıralarından alkışlar) 
AYTUĞ ATICI
(Mersin) – Teşekkür ederim Sayın Başkan. 
Değerli
milletvekili arkadaşlarımız, 705 sıra sayılı Kanun Teklifi’nin 4’üncü
maddesiyle ilgili verdiğimiz önerge üzerine söz almış buluyorum. Siyasi
kariyerlerini ve kazanımlarını hiç kimsenin gölgesine borçlu olmayan
milletvekillerini de saygıyla selamlıyorum. 
Değerli
arkadaşlar, bu maddeyle Özel Tüketim Vergisi Kanunu’nun 6’ncı maddesini yeniden
düzenliyorsunuz. O maddede bazı diplomatik istisnalar verilmişti geçmiş
yıllarda yani ülkemizde bulunan diplomatik misyonlara özel tüketim vergisinden
muafiyet getirilmişti. Anlaşılan o ki bu muafiyet şimdi yetmemiş, yeniden bir
düzenleme getiriliyor. Üstelik de diplomatik misyonlara ek olarak diğer yabancı
kuruluşlara da bazı istisnalar getiriyorsunuz. 
Tabii, bu
maddede işlenenler, maddeyi biraz detaylı bir şekilde incelediğiniz zaman,
vatandaşın sırtına özel tüketim vergisi yükünü nasıl yüklediğinizi bir kere
daha hatırlatıyor bize. 
Şimdi, bugün,
burada “hodri meydan” diye seslenen değerli milletvekillerine sesleniyorum:
Yiğitlik burada, işte bu maddede. Eğer yiğitseniz, eğer “hodri meydan”
diyorsanız gelin, ÖTV’yi vatandaştan da kaldıralım. Yani, siz bu maddeyle
diplomatik misyonlardan kaldırıyorsunuz, efendim, işte, yabancı kuruluşlardan
kaldırıyorsunuz ama vatandaştan kaldırmıyorsunuz. “Hodri meydan, hodri meydan”
dediğiniz meydan, aha, er meydanı burası; hadi, gelin, buyurun, vatandaştan da
ÖTV’yi kaldıralım. 
Peki, ÖTV Kanunu’nda nelere ÖTV
ödediğimizi hatırlayanınız var mı acaba, bilmiyorum. ÖTV Kanunu’na ekli 3 tane
liste var. Burada KDV dışında, normal vergiler dışında “özel tüketim vergisi”
adında istisnai bir vergi getirmiştiniz, hatırlarsanız eğer. Ama o istisna
artık tamamen kalktı, her şeyden ÖTV yani özel tüketim vergisi almaya
başladınız.
Neler var bakın ekli (I), (II), (III).
listelerde? Akaryakıttan ÖTV alıyorsunuz, gazdan ÖTV alıyorsunuz, kırsal
motorinden -bakın, birazdan vicdanlarınızı tekrar sızlatacağım sizin- ÖTV
alıyorsunuz, her türlü makine yağlarından ÖTV alıyorsunuz, otomobilden, diğer
motorlu araçlardan, otobüsten, kamyondan ÖTV alıyorsunuz. Hadi, yolcu gemisi,
gezinti gemisi, bunlardan ÖTV alabilirsiniz, gemicikten ÖTV alıyor musunuz, onu
da bilmiyorum. Hadi, biradan, şaraptan, alkollü içkilerden, tütün ürünlerinden
ÖTV alıyorsunuz, tamam, bunlara eyvallah ama dönüp de eğer kırsal motorinden de
ÖTV almaya devam ediyorsanız, eh, yazıklar olsun demekten başka hiçbir şey yok.
ÖTV’yi kristal bardaklardan da, kristal
malzemelerden de alıyorsunuz, güzel. Peki, kaçak saraya getirilen ve her biri
bin lira olan kristal bardaklardan da ÖTV alındı mı? E vallahi bilmiyorum.
Hükûmet yetkilileri bize söylerse biz de aydınlanmış oluruz. Nasıl ithal edildi
onlar, bilmiyorum ama bildiğim bir şey var: Benim inancımda, vatandaşım aç iken
kristal bardaktan su içmek haramdır. Ben böyle yetiştirildim, sizi bilmem. (CHP
sıralarından alkışlar) Eğer siz o kristal bardaklardan su içmeye devam
ederseniz, ayran içmeye devam ederseniz, benim inancıma göre size de haramdır.
Bunu da sizlere hatırlatmak mecburiyetindeyim.
Değerli arkadaşlarım, pek çok
malzemeden, pek çok maddeden, tıraş sabunundan makyaj malzemesine kadar, güneş
kreminden bile ÖTV alıyorsunuz, cep telefonlarından ÖTV alıyorsunuz. Artık,
temel ihtiyaçlardan bile ÖTV almaya başladınız. Hani bir bakanınız “Herkesin
elinde iki cep telefonu var, ÖTV almayalım mı?” diyordu ya, kimdi o?
Hatırlayın, gözleri dolu dolu konuşan bakanınız. Herhâlde, yarın yeni bir
yakıştırma yaparlar “Brutus” derler mi, açıkçası bilmiyorum ama bu vesileyle
biz, halkın nasıl soyulduğunu daha iyi anlayacağız.
Paralel yapılanmaya “Ne istediler de
vermedik.” diyen, âdeta büyüsü bozulan sağlam iradeniz var ya, işte, Ankara’da
belediye eliyle kimlere ne verdiğini, kimlere ne isteyip de verdiğini,
vermediğini vatandaşlarımız biraz daha iyi görecektir. 
On üç yıllık iktidarda siz neyden
ÖTV’yi kaldırdınız biliyor musunuz? Rıza Sarraf’ın değerli taşlarından ÖTV’yi
kaldırdınız. Eh, bu da size yakışır.
İyi geceler. (CHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 4. Maddesinde yer alan "yönetici kadrolarında görev yapan"
ibaresinin "üst düzey yöneticilerinden" şeklinde değiştirilmesini arz
ve teklif ederiz.
 Bülent
Belen (Tekirdağ) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkanım.
BAŞKAN – Hükûmet katılıyor mu?
ULAŞTIRMA, DENİZCİLİK VE HABERLEŞME
BAKANI FERİDUN BİLGİN – Katılmıyoruz Sayın Başkan.
BAŞKAN – Önerge üzerinde söz isteyen
Cemalettin Şimşek, Samsun Milletvekili. 
Buyurun.
CEMALETTİN ŞİMŞEK (Samsun) – Sayın
Başkan, değerli milletvekilleri; görüşülmekte olan torba yasanın 4’üncü
maddesiyle ilgili olarak vermiş olduğumuz önerge üzerinde söz aldım. Bu
vesileyle yüce heyetinizi saygılarımla selamlarım.
Bu yasanın 4’üncü maddesiyle Özel
Tüketim Vergisi Kanunu’nun 6’ncı maddesine bir ibare eklenerek Türkiye
Cumhuriyeti vatandaşı olmayan, uluslararası yönetici kadrolarında çalışanlara
ÖTV muafiyeti getirilmek istenmektedir. Önergemizde ise biz, bunun “üst düzey
yönetici” şeklinde değiştirilmesini talep ediyoruz. 
Ancak, bundan bahsederken tabii
ülkemizdeki ÖTV’nin çok acımasız bir şekilde vatandaşlarımıza uygulandığını,
ülkemizde Gelir Vergisi Kanunu’nda yapılan şeyle dolaylı vergilerin yüzde 70
oranına vardığını ve bunun da çok gelir dağılımına göre bir adalet
sağlamadığını hepimiz biliyoruz. Örneğin, geçimini o araçtan sağlayan bir
vatandaşımız ile özel, hususi olarak binen, zengin bir vatandaşımız arabasını
herhangi bir ofise çektiğinde, her ikisinden de aynı derecede vergi alınması
çok büyük bir adaletsizlik yaratmaktadır. Bir tanesi o aracıyla çoluğunun
çocuğunun rızkını kazanıyor ama diyelim ki Rahmi Koç arabasıyla geldi, bir
ofise çekti, ondan da aynı oranda alınması maalesef vicdanları sızlatmaktadır
ve dolaylı vergilerin ülkemizde yüzde 70’e varması da ayrı bir abesle
iştigaldir. Her ülkede var baktığımızda özel tüketim vergisi ancak bizim
ülkemizdeki kadar yoğun ve yüksek olan bir ülke görmedim ben. Onun için mutlaka
bunun, bu adaletsizliğin giderilmesi noktasında, vergilerin, ÖTV’nin, dolaylı
vergilerin adaletli bir şekilde düzeltilmesi gerektiğini bir kez ifade etmek
isterim. 
Ayrıca, bugün güncel konulardan bir
şeye daha değinmek istiyorum ben. Ülkemiz gerçekten bugün bir otoriterleşme
sorunuyla karşı karşıyadır değerli arkadaşlarım. İyidir, eksiktir, fazladır,
bunu düzeltiriz. Elimizde bir Anayasa varsa eğer ve hiç kuralsız bir şekilde
yönetilmekten bu çok daha iyiyse eksik yönlerini tartışıp değiştirmeye hazır
olabiliriz ancak mevcut bir sistem, bir düzen, bizi bağlayan bir kural varsa
bunun Türkiye’de herkesi bağlaması gerekir. Yani, “Sen Cumhurbaşkanısın, seni bu
bağlamaz.”, “Beni bu bağlamaz, ben istediğim gibi davranırım.” tavrı içerisinde
kimse olamaz. Böyle bir şey olursa Türkiye, o ülke bir anayasal devletten, bir
hukuk devletinden uzaklaşarak ülkede bir keşmekeşe sebep olur ki insanlar
kendilerini güvende de hissetmezler böyle bir dünyada, böyle bir rejimde. 
Bakın, geçenlerde Sayın Cumhurbaşkanı
Manisa’da, nerede, bir yerdeydi galiba; orada bir diş hekimi arkadaşımız
pencereden bakarken el salladığı iddiasıyla mahkemeye çağrıldı ve orada ifade
vermek zorunda kaldı. Sayın Cumhurbaşkanımızın bu şekilde davranışlarıyla
vatandaşına böyle dava açılmış. Ben 60 yaşıma geldim, vatandaşlarıyla böyle
mahkemeleşen, onları dava eden bir cumhurbaşkanı görmedim. Son ayda mıdır, son
üç ayda mı ne, 67 kişi hakkında kovuşturma açılmış Cumhurbaşkanına hakaretten.
Yani, biraz da kendimizde bu karşıtlığı yaratan -eğer böyle bir şey varsa- bu
sorunu yaratan bizzat Cumhurbaşkanının kendisi değil midir? 
MUHYETTİN AKSAK (Erzurum) – Ayıp oluyor
ya!
CEMALETTİN ŞİMŞEK (Devamla) – Bundan
önceki cumhurbaşkanlarına niçin vatandaşlar böyle davranmamışlar eğer hakikaten
böyle bir hakaret söz konusu ise? Hiç insan kendisini sorgulamaz mı böyle
durumlarda?
Bakın değerli arkadaşlarım, hakikaten
gidiş doğru değil.
MUHYETTİN AKSAK (Erzurum) – Birisi size
hakaret edecek, siz kendinizi mi sorgulayacaksınız?
CEMALETTİN ŞİMŞEK (Devamla) – Efendim?
MUHYETTİN AKSAK (Erzurum) – Birisi size
hakaret etse, siz kendinizi mi sorgulayacaksınız? 
CEMALETTİN ŞİMŞEK (Devamla) – Niye bana
hakaret ediyor da öbür cumhurbaşkanına etmedi diye sorgulamamız lazım değerli
milletvekilim.
MUHYETTİN AKSAK (Erzurum) – Yapmayın
böyle, ayıp oluyor! İşte siz, o tip adamları cesaretlendiriyorsunuz, yanlış
yapıyorsunuz, ayıp ediyorsunuz.
CEMALETTİN ŞİMŞEK (Devamla) – Değerli
milletvekilim, bak, Cumhurbaşkanı, bir diş hekimi pencereden baktı diye… Eğer
ülkede demokrasi var, ileri hukuk devleti diyebiliyorsanız yazıklar olsun o
zaman size!
MUHYETTİN AKSAK (Erzurum) – Size
yazıklar olsun.
CEMALETTİN ŞİMŞEK (Devamla) – Eğer
hakikaten… Hakaret mi var? Bunun neresinde hakaret var arkadaşlar?
Maalesef… Bunu değerlendirin, bunu göze
alın. Gözünüzü bağlayıp bir kişinin peşinde bu kadar gitmek mecburiyetinde
değilsiniz.
Hepinizi saygılarla selamlarım. (MHP ve
CHP sıralarından alkışlar) 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
5’inci madde üzerinde üç adet önerge
vardır, ikisi aynı mahiyettedir. Aynı mahiyetteki iki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 5. maddesinin aşağıdaki şekilde değiştirilmesini arz ve
teklif ederiz.
 Rahmi Aşkın Türeli Haydar
Akar Ali Rıza Öztürk
 İzmir Kocaeli Mersin
 İzzet Çetin Bülent
Kuşoğlu Mehmet Hilal Kaplan
 Ankara Ankara Kocaeli
MADDE 5-
4/1/1961 tarihli ve 213 sayılı Vergi Usul Kanununun 107/A maddesine birinci
fıkradan sonra gelmek üzere aşağıdaki fıkra eklenmiştir.
"Elektronik
ortamda tebligat, muhatabın elektronik adresine ulaştığı tarihi izleyen onuncu
günün sonunda yapılmış sayılır."
Aynı mahiyetteki
diğer önergenin imza sahipleri:
 Mehmet Günal Alim
Işık Cemalettin Şimşek
 Antalya Kütahya Samsun
 Ahmet Duran Bulut Erkan
Akçay Özcan Yeniçeri
 Balıkesir Manisa Ankara
 Bülent
Belen
 Tekirdağ
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 705 sıra sayılı yasa teklifinin, 4/1/1961 tarihli ve 213 sayılı Vergi Usul
Kanununun 107/A maddesine fıkra eklemeyi öngören 5'inci maddesinde geçen
"beşinci günün sonunda" ibaresinin “otuzuncu günün sonunda” şeklinde
değiştirilmesini arz ve teklif ederiz.
 İdris Baluken Erol
Dora Adil Zozani
 Bingöl Mardin Hakkâri
 Hasip Kaplan Ayla
Akat Ata
 Şırnak Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ VEDAT DEMİRÖZ (Bitlis) – Katılmıyoruz Sayın Başkanım.
BAŞKAN – Hükûmet
katılıyor mu?
ULAŞTIRMA,
DENİZCİLİK VE HABERLEŞME BAKANI FERİDUN BİLGİN – Katılmıyoruz Sayın Başkanım.
BAŞKAN-
Gerekçeyi okutuyorum:
Gerekçe:
İnternet ve e
postanın yaygın olarak kullanıldığına dair bilimsel bir emare bulunmamaktadır.
E posta bildirim yöntemiyle karşı muhatabın bu bildirimden haberdar olacağına dair
objektif bir kriter bulunmamaktadır. Bu yöntem ile bildirimden bulunulanların
mağdur edilme ihtimali oldukça yüksektir. Değişiklik ile bu ihtimalin asgariye
çekilmesi amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Aynı mahiyetteki
diğer önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 705 sıra sayılı Kanun Teklifinin 5. Maddesinde yer alan “beşinci gün”
ibaresinin “onuncu gün” şeklinde değiştirilmesini arz ve teklif ederiz.
Bülent Belen (Tekirdağ) ve arkadaşları
Aynı mahiyetteki
diğer önergenin imza sahipleri:
Rahmi Aşkın Türeli (İzmir) ve arkadaşları
BAŞKAN – Komisyon aynı mahiyetteki
önergelere katılıyor mu? 
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkanım. 
BAŞKAN – Hükûmet katılıyor mu? 
ULAŞTIRMA, DENİZCİLİK VE HABERLEŞME
BAKANI FERİDUN BİLGİN – Katılmıyoruz Sayın Başkanım. 
BAŞKAN – Önergeler üzerinde söz isteyen
Bülent Belen, Tekirdağ Milletvekili. 
Buyurun Sayın Belen. 
BÜLENT BELEN (Tekirdağ) – Teşekkür
ederim Sayın Başkan. 
Değerli milletvekilleri, görüşülmekte
olan kanun teklifinin 5’inci maddesiyle ilgili Milliyetçi Hareket Partisi
Grubunun vermiş olduğu önerge üzerine söz almış bulunmaktayım. Genel Kurulu saygılarımla
selamlıyorum. 
Sayın Başkan, madde içindeki tebligatla
ilgili konu dışında ve genel, vergide adaletsizlikle ilgili bir şeyler söylemek
istiyorum. 
Malumualiniz, vergi kamu giderlerini
karşılamak amacıyla devletin tek taraflı bir yetkiyle kişilerden aldığı
ekonomik değerlerdir. Günümüzde vergilerin, kamu giderlerini karşılamak yanında
sosyal ve ekonomik fonksiyonları da vardır. Devlet, kişiler arasında gelir
dağılımı ve fırsat eşitliği sağlamak için gerekirse vergi politikalarını bir
araç olarak kullanabilmektedir. Vergilerin sosyal devlet ilkesi çerçevesinde
harcanması da vergi adaletinin ve gelir dağılımının gerçekleşmesi bakımından
son derece önemlidir. Anayasa’mızın 73’üncü maddesinde de belirtildiği üzere,
vergi, günümüzde kişilerin ödeme güçlerine göre alınmaktadır. Genel olarak
bakıldığında, belli bir vergi türü ödeme gücünün göstergeleri olarak ya geliri
ya serveti ya da harcamaları kavramakta yani tüm vergiler sonuçta üç kaynak
üzerinden alınmaktadır. Türk vergi sisteminde yer alan vergilerin belli
başlıları bu üçlü kaynak ayrımına göre aşağıdaki şekilde sınıflandırılmaktadır:

1-Gelir üzerinden alınan vergiler, 
2-Servet üzerinden alınan vergiler,
3-Harcamalar üzerinden alınan vergiler.

Türk vergi
sistemi esas itibarıyla gelir üzerinden alınan vergi gelir vergisi ile harcama
üzerinden alınan ÖTV ve KDV’ye dayanmaktadır. Diğer vergilerden sağlanan
hasılat bu iki vergiye göre çok daha düşüktür. Vergi gelirleri içinde gelir
üzerinden alınan vergilerin payı azalırken, harcamalar üzerinden alınan dolaylı
vergilerin payı artmaktadır. Vergi gelirlerinin giderek daha fazlasının dolaylı
vergilerden sağlanması vergi sistemimizde dikey adaletin, az kazanandan az, çok
kazanandan çok vergi alma adaletinin gerçekleştirilmesini güçleştirmektedir.
Vergi gelirlerinin ağırlıklı şekilde dolaylı vergilere dayandırılması gelir ve
servet üzerinden alınan dolaysız vergilerin ise tam olarak beyanının
sağlanamaması vergi sistemimizde vergi hukukunun temel ilkelerinden olan
adalet, eşitlik ve serbest beyan esası gibi evrensel ilkelerin
gerçekleştirilmesine imkân vermemektedir.
Değerli milletvekilleri, vergi kaybına
yol açan temel sorunların başında kayıt dışı ekonomi olarak nitelenen, devletin
bilgisi dışındaki ekonomik faaliyetler gelmektedir. Kayıt dışı ekonomik faaliyetler
bir yandan vergi adaletini yok etmekte diğer taraftan da toplumun moral
değerlerini olumsuz yönde etkilemektedir. Kayıt dışı ekonominin nedenleri
genellikle, enflasyon muhasebesi ve vadeli ödeme uygulamalarıyla uyumlu
düzenlemelerin olmaması, düzenli kesimde mali yüklerin yüksek olması,
ekonomideki bürokrasi yoğunluğunun bıktırıcı hâle gelmesi, denetim ve
cezalandırma mekanizmalarının yeterince işletilmemesi şeklinde sıralanmaktadır.
Maliye Bakanlığı verilerine göre, AKP iktidarları süresince ülkemizdeki kayıt
dışı ekonomi 70 milyar dolardan 250 milyar dolara tırmanmıştır. Kayıt dışı
ekonomiyle mücadelede daha etkin ve sıkı tedbirlerin alınması gerektiğini
buradan bir kez daha yineliyoruz.
Sayın Başkan, değerli milletvekilleri;
ben süremin geri kalan kısmında Tekirdağ ilinin devlete ödediği vergiler
karşılığında yatırımlarda yaşadığı adaletsizlikten söz etmek istiyorum.
Tekirdağ ili, devlet bütçesine sağladığı katkıda ortalama olarak ülkemizde ilk
10 il arasında yer almasına rağmen, kamu yatırımlarının Tekirdağ iline
ulaşmasında 50’nci sıralarda yer almaktadır. Bunun en açık örneği… Tekirdağ’da
on iki yıllık eğitim veren toplam 375 okulumuz vardır. Bunlarla ilgili, Deprem
Yönetmeliği öncesine göre yapılan tetkik ve incelemelerde 241 okulun sadece 37’si
sağlam çıkmış, geri kalan 204 okulun güçlendirme çalışmaları başlatılamamıştır.
Programa ancak 4 bina alınmış, hâlen il genelinde birçok okulda ayrıca ikili
eğitim öğretim yapılmaktadır. Tekirdağ iline, devlet hazinesine verdiği katkı
karşılığı, hak ettiği yatırımların yapılmasını Hükûmetten bekliyor, iyi
sabahlar diliyorum. (MHP sıralarından alkışlar)
BAŞKAN – Aynı mahiyetteki diğer önerge
üzerinde Bülent Kuşoğlu, Ankara Milletvekili. (CHP sıralarından alkışlar)
BÜLENT KUŞOĞLU (Ankara) – Sayın Başkan,
değerli milletvekilleri; hepinizi saygıyla selamlıyorum. 
705 sıra sayılı Kanun Teklifi’nin
5’inci maddesi üzerinde söz aldım. 5’inci madde vergiyle ilgili -biraz önce
değerli arkadaşım konuştu- elektronik ortamda tebligatı düzenliyor. Aslında çok
önceden düzenlenmesi gereken bir konu. Vergi konusunda bizim tabii ki
otomasyona çoktan geçmemiz gerekiyordu. Çok önemli bir konu. Doğru bir
düzenlemedir. Dediğim gibi, daha önce yapılmasını isterdik. 
Bu vesileyle de gecenin bu saatinde de
olsa bazı, vergiyle ilgili gerçekleri dile getirmekte fayda var. Şunu
söyleyeyim: Vergi çok önemli bir müessese, devletin egemenlik hakkını
gösteriyor ama Türkiye’deki vergi rakamlarına baktığımız zaman maalesef çok
büyük sıkıntılar olduğunu görüyoruz. Şimdi, nüfusumuz 78 milyona geldi,
yaklaştı; en son sayıma göre 78 milyona geliyoruz. Ne kadar seçmenimiz var?
55-56 milyon kadar, yakında netleşecek bu seçimler için. 55-56 milyon
seçmenimiz varsa, 18 yaşından büyük nüfusumuz da en az bu kadar demektir, 55-56
milyon. Dolayısıyla, vergi mükellefimizin de aşağı yukarı bununla orantılı
olması lazım, değil mi? Ama Türkiye’deki vergi mükellefi sayısı maalesef çok,
çok, çok, çok düşük. Yani devlette çalışanları, memurları, işçileri falan da
katarsanız, 10-12 milyon civarında ve yıllardan beri -ben, bunu her bütçede
tekrarlıyorum- maalesef, vergi mükellef sayılarında doğru dürüst bir artış yok.
Kayıt dışılık çok geniş, kayıt dışılığı bir türlü önleyemiyoruz, vergi tabanını
bir türlü artıramıyoruz. Hâlbuki vergi tabana yayılması gereken bir müessese.
İnsanların vergi ödediğinde farkında olmaları lazım. Herkes vergi ödüyor,
doğduğu anda Türk vatandaşı vergi ödüyor; içtiği su dolayısıyla vergi ödüyor,
yaktığı elektrik dolayısıyla vergi ödüyor, doğal gaz dolayısıyla vergi ödüyor,
ama vergi öderken farkında değil. Biraz önce anlatıldı ya, dolaylı olarak vergi
ödüyor, doğrudan vergi ödemesi lazım ve bunun farkında olması lazım, bilincinde
olması lazım. Türkiye'de böyle bir sıkıntı var, dolaylı vergiler çok yüksek;
bu, vergide çarpık bir durumdur ve büyük sıkıntıdır. 
Şimdi, Plan ve Bütçe Komisyonunda iki
seneden beri gelir ve kurumlar vergisinin birleştirilmesiyle ilgili bir kanun
tasarısı var, bu bekliyor, iki seneden beri bekliyor. Biz, her torba yasada bir
vergi düzenlemesi yapıyoruz, burada da 4-5 tane vergi düzenlemesi var maalesef;
bunlar gayriciddi yaklaşımlardır vergi konusunda, vergi gibi önemli bir
müesseseye böyle yaklaşılmaz. 
Bakın, ben, yine, resen terkinler
olmakla beraber faal mükellef sayılarını söyleyeyim: 2001’de gelir vergisi faal
mükellef sayısı 1 milyon 768 bin iken, 2015’in şubat ayında 1 milyon 788 bin.
Gelir vergisi faal mükellef sayısı artmıyor, doğru dürüst bir artış yok. 
Kurumlar vergisi faal mükellef
sayısında bir miktar artış var; 565 binden 767 bine çıkmış, bir miktar artış
var, ama katma değer vergisi her ikisini de gösterir, çok daha önemli bir
gösterge; 2001’de 2 milyon 870 bin, aradan on dört sene geçiyor, 2 milyon 383
bine düşüyor. 2 milyon 870 binden 2 milyon 383 bine düşmüş katma değer vergisi
mükellef sayısı. Ondan sonra “Vergi idaresi başarılı, Maliye Bakanlığı
başarılı…” Nerede başarı? 
Diğer gelir vergisi, stopaj vergisi
faal mükellef sayılarını da vereyim, gayrimenkul sermaye iratlarını da vereyim,
onlarda da anlamlı artışlar yok ve bütün bunları… Mesela Sosyal Güvenlik Kurumu
da aynı şekilde bütün iş yerleriyle ilgilidir. Onlar prim alırlar, Maliye
Bakanlığı da vergi alır. Anormal farklılıklar var, illere göre anormal
farklılıklar var, tutmuyor sayılar. Niye bir araya getirilip de ortak bir veri
tabanı oluşturulmuyor, bir türlü anlamak mümkün değil. O kadar para veriliyor;
bilgisayarlara, otomasyona o kadar para veriliyor, güya eğitim yapılıyor, bir
ortak veri tabanı hâlâ oluşturulamadı, kayıt dışı önlenemedi. Ondan sonra da
vergi mükellef sayısı ya da sosyal güvenlikteki iş yeri sayısında bir artış
olmaz, anlamlı bir artış olmaz, biz bu kadar nüfus artışına rağmen hâlâ
bunlarla uğraşmış oluruz.
Onun için, bu konuyu önemsiyorum. Diğer
maddelerde de illere göre mükellef sayısının artmadığını…
(Mikrofon otomatik cihaz tarafından
kapatıldı)
BÜLENT KUŞOĞLU (Devamla) - …azaldığını
gösteren örneklere devam edeceğim.
Herkese saygılar sunuyorum. (CHP
sıralarından alkışlar)
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Aynı mahiyetteki önergeleri
oylarınıza sunacağım. Karar yeter sayısı arayacağım.
Kabul edenler… Kabul etmeyenler…
Karar yeter sayısı yoktur.
Birleşime beş dakika ara veriyorum.
Kapanma Saati:
00.19
ON BİRİNCİ
OTURUM
Açılma Saati:
00.25
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin On Birinci Oturumunu açıyorum.
705 sıra sayılı Kanun Teklifi’nin
5’inci maddesi üzerindeki aynı mahiyetteki iki önergenin oylanmasında karar
yeter sayısı bulunamamıştı. Şimdi önergeleri tekrar oylarınıza sunacağım ve
karar yeter sayısı arayacağım.
Kabul edenler… Kabul etmeyenler… Evet,
karar yeter sayısı vardır, önerge kabul edilmemiştir.
Teklifin görüşmelerine devam edeceğiz.
Komisyon ve Hükûmet yerinde.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
6’ncı madde üzerinde üç adet önerge
vardır, okutuyorum:
Türkiye Büyük Millet Meclisi Başkanlığına
Görüşülmekte olan 705 sıra sayılı yasa
teklifinin, 213 sayılı Kanuna 132'nci maddeden sonra gelmek üzere 132/A
maddesini eklemeyi öngören 6'ıncı maddesinde ikinci paragrafında geçen
"internet de dâhil olmak üzere her türlü" ibaresinden sonra gelmek
üzere "yaygın" ibaresinin eklenmesini arz ve teklif ederiz.
 İdris Baluken Erol
Dora Adil Zozani
 Bingöl Mardin Hakkâri
 Hasip Kaplan Esat
Canan
 Şırnak  Hakkâri

Türkiye Büyük
Millet Meclisi Başkanlığına
Görüşülmekte olan 705 sıra sayılı Kanun
Teklifinin 6. Maddesinde yer alan "yoklama yapılan" ibaresinin
"yoklama yapılan mükellefin" şeklinde değiştirilmesini arz ve teklif
ederiz.
 Mehmet Günal Alim
Işık Cemalettin Şimşek
 Antalya Kütahya Samsun
 Ahmet Duran Bulut Erkan
Akçay Bülent Belen
 Balıkesir  Manisa Tekirdağ
 S. Nevzat Korkmaz
 Isparta

Türkiye Büyük
Millet Meclisi Başkanlığına
Görüşülmekte
olan 705 sıra sayılı Bazı Kanun Ve Kanun Hükmünde Kararnamelerde Değişiklik
Yapılması Hakkında Kanun Teklifi ile, Eskişehir Milletvekili Salih Koca ve Uşak
Milletvekili İsmail Güneş ile 6 Milletvekilinin; Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ile Milli Eğitim
Bakanlığının Teşkilat ve Görevleri Hakkında Kanun Hükmünde Kararnamede
Değişiklik Yapılmasına Dair Kanun Tasarısı, Manisa Milletvekili Özgür Özel'in;
Kamu Kurum ve Kuruluşlarının Ürettikleri Mal ve Hizmet Tarifeleri ile Bazı
Kanunlarda Değişiklik Yapılması Hakkında Kanunda Değişiklik Yapılmasına Dair
Kanun Teklifi, Cumhuriyet Halk Partisi Grup Başkanvekili İstanbul Milletvekili
Mehmet Akif Hamzaçebi'nin; Milli Eğitim Bakanlığının Teşkilat ve Görevleri
Hakkında Kanunda Değişiklik Yapılmasına Dair Kanun Teklifi ile Plan ve Bütçe
Komisyonu Raporunun 6. maddesinin aşağıdaki şekilde değiştirilmesini arz ve
teklif ederiz. 
Rahmi Aşkın Türeli İzzet
Çetin Mehmet Hilal Kaplan
 İzmir Ankara Kocaeli
Haydar Akar Ali
Rıza Öztürk Gökhan Günaydın
 Kocaeli Mersin Ankara
MADDE 6- 213 sayılı Kanuna 132 nci
maddeden sonra gelmek üzere aşağıdaki 132/A maddesi eklenmiştir.
"Elektronik yoklama
MADDE 132/A- Yoklama neticeleri,
yoklama yerinde bu Kanunun 131 inci maddesinde yer alan yoklama fişi ile aynı
mahiyette olan, elektronik ortamda tanzim olunan "yoklama fişi" ile
de kayıt altına alınabilir. Bu fiş, nezdinde yoklama yapılan veya yetkilisi
tarafından elektronik imza araçlarıyla imzalanır. Yoklama fişinin elektronik
imza araçlarıyla imzalanmaması durumunda yoklama fişini temsil eden ve yoklama
fiş muhteviyatının değiştirilemeyeceğini güvence altına alan benzersiz bir
kodun üzerine yazıldığı bir form imzalanır.
Maliye Bakanlığı elektronik ortamda
kayıt altına alınan yoklama fişleri ile birinci fıkrada belirtilen formların
şeklini ve içeriğini tespit etmeye, bunların şifre, elektronik imza veya diğer
güvenlik araçları konulmak suretiyle imzalanması usul ve esaslarını belirlemeye,
bunları internet de dâhil olmak üzere her türlü elektronik bilgi iletişim araç
ve ortamında ilgili kişilere göndermeye ve elektronik ortamda yürütülecek
yoklama faaliyetlerine ilişkin diğer usul ve esasları belirlemeye
yetkilidir."
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkanım. 
BAŞKAN – Hükûmet katılıyor mu? 
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Önerge üzerinde söz isteyen
Gökhan Günaydın, Ankara Milletvekili. (CHP sıralarından alkışlar)
GÖKHAN GÜNAYDIN (Ankara) – Teşekkür
ederim Sayın Başkan. 
Değerli milletvekilleri, 705 sıra
sayılı torba yasa üzerinde, onun 6’ncı maddesi üzerinde görüşlerimizi paylaşmak
üzere huzurlarınızdayız. 
Şimdi, düzenleme, elbette, vergi
tahsilatına ilişkin çağdaş bir yaklaşımı ifade etme çabası içerisinde ancak
Türkiye'nin vergileme sisteminde öyle büyük yanlışlar var ki, İnternet
üzerinden vergileme vesaireyle konuşacak ya da bunlarla zaman kaybedecek
durumda değil memleket. Şu anda hepimiz biliyoruz ki siz sermaye kazançları
üzerinden yeterince vergi alamadığınız için, başka bir deyişle kazanandan vergi
almadığınız için tüketici vergileri üzerine yüklenmiş durumdasınız ve bu, vergi
adaletini tamamen ortadan kaldıran bir durumdur. İşte, katma değer vergisi,
ÖTV. Getirdiğiniz bütçede ÖTV’den 94 milyar liralık tahsilat beklentiniz var ve
sonra siz bize dönüp adil bir vergileme sistemi önerinizden
bahsedebiliyorsunuz. Yatay ve dikey vergi adaleti sayenizde kalmadı, kayıt dışı
ekonomi almış başını gidiyor ve yaygın vergi kaçakçılığı var ama bu dönemin
başka özellikleri var arkadaşlar. Bu dönem Sayıştay denetimini ortadan
kaldırmak için el birliğiyle her şeyi yaptığınız bir dönem. Peki, neden Sayıştay
denetiminden kaçıyorsunuz? Sebep burada. Elbette burada bütün milletvekillerini
kastetmiyorum ancak bazı şirketleri, yandaşları kayırmak için aranızdaki işinin
uzmanları Sayıştayın ne yaptığının farkına vardı ve onu engellemeye çalıştı.
Çünkü Sayıştay baktı ki Maliye Bakanlığı Merkezî Uzlaşma Komisyonu şakır şakır
tarhiyat sonrası vergileri siliyor. Peki, kimdir vergileri silinenler? Örneğin,
Cengiz İnşaatın 424 milyon liralık vergisini bir kalemde sildiniz. Cengiz
İnşaatın vergisini niye siliyorsunuz? O da Sabah-ATV havuzuna 100 milyon dolar
para atacak sizin için. Başka türlü bedavadan para atar mı? Sen ona kamu
ihalelerinden haksız kazanç sağlayacaksın, tahakkuk etmiş vergisini sileceksin;
o da kazancının çok küçük bir bölümünü senin önüne havuz parası olarak atacak.
İşte, bu düzeni, siz gelmişsiniz bize “Vergi düzenlemesi, İnternet’ten şöyle
olacak, böyle olacak…” Memlekette vergi kalmamış, tahakkuk eden, tarh eden vergiyi siliyorsunuz, sonra
bize 6’ncı maddeyle getirdiğiniz düzenlemeye bakın.
Elektromed, Kanal a’nın 139 milyon liralık vergisini bir
kalemde sildiniz. Albayrak, çok iyi tanırsınız Albayrakları Yeni Şafak
üzerinden, 100 milyon liralık vergisini yine bir kalemde sildiniz. Türkerler
İnşaatın 23 milyon liralık vergisini sildiniz ve böylece silinen toplam vergi
geliri 608 milyon liradır. 
Şimdi, sevgili arkadaşlarım, ben bir kez daha söylüyorum:
Sayıştay denetiminden bu tüm düzenlemeleri kaçırarak, Maliye Bakanlığının
Merkezî Uzlaşma Komisyonunu, devletin parasını şirketlere peşkeş çekecek şekilde
çalıştırarak nereye kadar varabilirsiniz? 
Son sözüm de şudur: Bülent Arınç ile Melih Gökçek arasındaki
konuşmaları hep beraber izliyoruz. Sadece bir rakam vereceğim: Ankara
Büyükşehir Belediyesinin on yıllık konsolide bütçe büyüklüğü 45 milyar liradır.
40 kilometre metro hattına Melih Gökçek’in ayırabildiği para on yıl boyunca
yalnızca 828 milyon liradır. Yani bütçesinin ellide 1’ini metro hattına
ayıramayan, on yılda metro açamayan ve bunun için Ulaştırma Bakanlığından 3
milyar lira ilave para almak zorunda kalan bir Büyükşehirden bahsediyoruz.
Peki, soralım: 828 milyon lirayı metroya ayırdı da geriye kalan 44 milyar
lirayı kim götürdü? İşte, bunun cevabını başlaması gereken soruşturmalar
elbette bize verecektir.
Hepinize çok teşekkür ediyorum. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 705 sıra sayılı Kanun Teklifinin 6.
Maddesinde yer alan “yoklama yapılan” ibaresinin “yoklama yapılan mükellefin”
şeklinde değiştirilmesini arz ve teklif ederiz.
 S. Nevzat Korkmaz
(Isparta) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkan.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN - Önerge üzerinde söz isteyen Nevzat Korkmaz, Isparta
Milletvekili. (MHP sıralarından alkışlar)
S. NEVZAT
KORKMAZ (Isparta) – Sayın Başkan, değerli milletvekilleri; hepinize hayırlı
geceler diliyorum.
Bugün başkent
Ankara Gökçek ve Arınç savaşlarına sahne oldu. Ama ne savaş; ağza alınmayacak
sözler, ciddi, çok ciddi isnatlar ve galiz hakaretler. Bu kürsüden sarf
edilseydi eğer bu sözler, İç Tüzük’ümüze göre uyarma, kınama ve hatta Genel
Kuruldan çıkarma cezasını gerektiriyordu. Başbakan Yardımcısı ve Hükûmet
Sözcüsü Arınç, Cumhurbaşkanı Erdoğan’ın Hükûmetin her işine karışmasını doğru
bulmuyor belli ki, Hükûmeti tartışılır hâle getiren yetkili ama sorumsuz
Erdoğan’ın yetkisiz ama sorumlu Davutoğlu üzerinde tesis ettiği siyasal baskıyı
hayra alamet bulmadığından bahisle “Bu ülkede bir Hükûmet var Sayın
Cumhurbaşkanı.” deyiverdi. Vay, sen misin diyen, sen misin Erdoğan’a dil
uzatan! Son zamanlarda AKP’nin evrilmesinden kendisine uygun bir oyun alanı
bulamamış, beledi işler dışında her türlü işle uğraşan Gökçek, kaçak göçek
saraydan işaret alıp kendi Hükûmetinin Başbakan Yardımcısına karşı muhalefet
fişeğini ateşleyiverdi. Günün moda suçlaması da “paralelci” ithamıyla Sayın
Arınç’a bir daldı ki istifaya davete kadar gitti. Buraya kadar denilebilir ki:
“Efendim, bu, AKP’nin iç işleri, sizi niye ilgilendirir?” Elbette,
ilgilendirir. Teşbihte hata olmaz. “Bilmem kimler tepişmiş, arada yine başka
bilmem kimler kalmış.” derler. Acaba, arada kalan, kıt kanaat geçinen
vatandaşın nafakası olamaz mı? Eğer böyleyse sadece bizi değil, tüm siyaset
kurumunu ilgilendirir. O zaman birileri de size der ki: “Gidin, kavganızı siz de
genel merkez binanızda yapın.” Bu didişme, bu kapışma, yarın borsayı, dövizi,
tüm piyasaları etkileyecek, vatandaşın cebi zarar görecek, ülke yine bir AKP
gerginliği yaşayacak. 
Değerli milletvekilleri, bir de
Arınç’ın Gökçek’e cevapları var ki sadece Meclisi, sadece muhalefeti değil,
yargıyı ve mahkemeleri de ilgilendiriyor. Bakın, neler diyor Başbakan
Yardımcısı: “Gökçek, benim, paralel yapının kucağına oturduğumu söylüyor ama
asıl paralel yapının kucağına oturan kendisidir.” 
Değerli AKP milletvekilleri, siz,
binlerce polisi, hâkim, savcıyı, binlerce yöneticiyi, memuru paralel yapının
adamları diye görevden aldınız; karda, kışta sürgüne tabi tuttunuz; yuvasından,
yurdundan ettiniz insanları. Ya Başbakan Yardımcınız ya da Ankara Büyükşehir
Belediye Başkanınız, bu durumda, ortaya çıkıyor ki paralel yapıcı. Bu konuyu
neden kamuoyundan gizlediniz? Yaftaladığınız bu insanların suçu neydi? Arınç,
Gökçek’in Ankara’yı parsel parsel paralel yapıya sattığını, onların istekleri
doğrultusunda yasaya mugayir imar değişiklikleri -bunun daha doğru isimle
adlandırılması gerekiyor- yani imar yolsuzlukları yaptığını iddia ediyor.
Zaten, Gökçek’i Ankara Büyükşehir Belediye Başkanlığına yakıştırmadığı gibi,
oğlunun da milletvekili olmasını şık bulmuyor. Haysiyetsizlikle, terbiyesizlikle
-affedersiniz- havlamakla suçluyor Gökçek’i ve Gökçek’in arkasında birileri
olduğunu ima ediyor, “8 Hazirandan sonra ifşa edeceğim.” diyor. 
Değerli AKP milletvekilleri, “bu sözler
sadece nezaket dışı sözler”, hatta “öfkeyle söylenmiş hakaretler” deyip
geçemezsiniz. Türk Ceza Kanunu’nun, devleti zarara uğratmaktan tutun, kamu
arazilerini usulsüzce birilerine peşkeş çekmek, imar ve ihale yolsuzlukları
yapmak gibi birçok maddesini ilgilendiren ve bu konuda cumhuriyet savcılarını
göreve çağıran sözler. İçişleri Bakanlığını Anayasa’nın görevden uzaklaştırma
maddesi üzerinden işleme davet eden sözler. Bu iddiaların Ankaralılar ve
milletimiz adına vuzuha kavuşturulması gerekiyor. 
Haberiniz var da susuyorsanız değerli
AKP milletvekilleri, suç ortağısınız; yoksa da atalet içinde bekliyorsanız, şu
andan itibaren vebal altındasınız. Sizlerin 8 Hazirana kadar beklemesi sizce
uygun olabilir ama 5,5 milyonluk şehri yöneten, her gün trilyonlarca liralık
kamu kaynağı kullanan, kamu yetkisi kullanan bir adamı bir dakika bile orada
oturtmamak lazım. 
Sayın Arınç’a da sözüm, madem
yolsuzlukla iştigal ettiğini biliyordunuz ve kamuoyuna açıkladınız Gökçek’in
yolsuz olduğunu, artık bu saatten sonra beklemek ne sizin vicdanınıza ne de
kamu vicdanına uymaz. Bildiğiniz her şeyi savcılarla paylaşmak durumundasınız.
Aksi takdirde, suçu gizlemek gibi, siz de bir başka suçu işliyorsunuz diyor,
hepinizi saygıyla selamlıyorum. (MHP sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Buyurun Sayın Hamzaçebi.
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Görüşmekte olduğumuz maddeyle ilgili
teknik bir konuyu Hükûmetin ve Genel Kurulun bilgisine sunmak istiyorum.
Maddeyle, bilgi ve iletişim teknolojilerindeki gelişmelere paralel olarak
“elektronik yoklama” adı altında, modern bir müessese Vergi Usul Kanunu’na
dâhil edilmektedir. Bu düzenlemeyi Cumhuriyet Halk Partisi olarak olumlu
buluyoruz. Ancak maddenin Vergi Usul Kanunu’nda yer alan ve hâlen yürürlükte
olan, yoklamayı düzenleyen 131’inci maddeyle kıyaslanması sonucunda bir çelişki
ortaya çıktığını düşünüyorum. Teklifin bu maddesine göre, elektronik yoklama
işlemi elektronik ortamda düzenlenen yoklama fişiyle de yapılabilecektir.
Yoklama fişiyle yapılan elektronik yoklamanın, nezdinde yoklama yapılan kişi
tarafından veya yetkili adamı tarafından imzalanmaması hâlinde bu fiş ıslak
imzayla da düzenlenebilecektir, maddenin gerekçesinden öyle anlıyorum. Şimdi,
Vergi Usul Kanunu’nun 131’inci maddesi, klasik yoklamada yoklamanın yoklama
fişiyle yapılacağını söyler. Bu fişin iki nüsha olarak düzenleneceği anılan
maddede hüküm altına alındıktan sonra, yoklama fişinin, nezdinde yoklama
yapılan veya yetkili adamı tarafından imzalanmaması hâlinde muhtar veya ihtiyar
heyeti üyeleri veya polis tarafından imzalanacağını söylemektedir. Şimdi,
teklifin bu maddesinde ise yoklama fişinin imzalanmamasından söz ediyor. Yani
yoklama fişinin imzalanmamasından amaç nedir? Karşı taraf imzalamıyor veya
imzadan mı çekiliyor veya hiç mi imzalamıyor? Eğer hiç imzalamıyor ise ıslak
imzayla onun güvence altına alınması amacıyla buraya getirilen düzenleme
yetersiz. Bu durumda, Vergi Usul Kanunu’nun 131’inci maddesindeki klasik
yoklama fişinin düzenlenmesi gerekir. 131 ile teklifin bu maddesi arasında bir
uyumsuzluk olduğunu düşünüyorum. Sayın Bakan bunu bir kez daha değerlendirirse
daha iyi bir düzenleme yapmış oluruz diye düşünüyorum. Yani bu maddede,
örneğin, imzadan çekilme hâli düzenlenmemiştir, imzalanmaması hâlinde… İmzadan çekilme
ayrı, hiç imzalamama ayrı, bunları ayırmak lazım. Vergi Usul Kanunu’nun
131’inci maddesi bunları ayırdığı hâlde burada bunların ayrıldığını ben
görmüyorum.
Teşekkür ederim.
BAŞKAN – Teşekkür ediyorum.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 213 sayılı Kanuna 132’ nci maddeden sonra gelmek üzere 132/A
maddesini eklemeyi öngören 6’ıncı maddesinde ikinci paragrafında geçen
“İnternet de dâhil olmak üzere her türlü” ibaresinden sonra gelmek üzere
“yaygın” ibaresinin eklenmesini arz ve teklif ederiz.
İdris Baluken
(Bingöl) ve arkadaşları
BAŞKAN - Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkan.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN - Gerekçeyi okutuyorum:
Gerekçe:
Değişiklik ile belirtilen işlemlerin
yaygın iletişim ağları üzerinden gerçekleştirilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
7’nci madde üzerinde üç adet aynı
mahiyette önerge vardır, okutup işleme alıyorum:
Türkiye Büyük
Millet Meclisi Başkanlığına
Görüşülmekte olan 705 sıra sayılı yasa
teklifinin, 4/1/2002 tarihli ve 4734 sayılı Kamu İhale Kanununun 3 üncü
maddesinde değişiklik öngören 7’inci maddesinin teklif metninden çıkarılmasını
arz ve teklif ederiz.
 İdris Baluken  Erol
Dora Adil Zozani
 Bingöl Mardin Hakkâri

 Hasip Kaplan İbrahim
Ayhan 
 Şırnak Şanlıurfa

Diğer önerge imza sahipleri:
 Mehmet Günal Alim
Işık Ahmet Duran Bulut
 Antalya Kütahya Balıkesir
 Özcan Yeniçeri Erkan
Akçay  Cemalettin Şimşek
 Ankara Manisa Samsun
Diğer önerge imza sahipleri:
 Rahmi Aşkın Türeli İzzet
Çetin Haydar Akar
 İzmir Ankara
 Kocaeli
 Mehmet Hilal Kaplan Ali
Rıza Öztürk
 Kocaeli Mersin
BAŞKAN – Komisyon aynı mahiyetteki
önergelere katılıyor mu?
PLAN VE BÜTÇE KOMİSYONU SÖZCÜSÜ VEDAT
DEMİRÖZ (Bitlis) – Katılmıyoruz Sayın Başkanım.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI
TANER YILDIZ (Kayseri) – Katılmıyoruz Sayın Başkanım.
BAŞKAN – Sırasıyla önce HDP’nin
gerekçesini okutuyorum:
Gerekçe:
Tasarının bu maddesiyle TRT Kurumu
Genel Müdürlüğünün her türlü program, haber, yapım ve yayınlarla ilgili olarak
Anadolu Ajansı Türk Anonim Şirketinden yapacağı mal ve hizmet alımları 4734
sayılı Kamu İhale Kanunu’nun kapsamından muaf tutulacaktır. TRT ve Anadolu
Ajansı birer kamu tüzel organları olmasına rağmen iktidar partilerinin ve
Hükûmetin özel kanal ve ajansları gibi çalıştırılmışlardır. Bu antidemokratik
ve keyfî uygulamalar sonlandırılmadan sağlanacak bu istisna kamusal çıkar ve
demokrasi açısından daha büyük sorunlar ortaya çıkaracaktır. Değişiklik ile bu
sorunların giderilmesi amaçlanmıştır.
BAŞKAN – Aynı mahiyetteki önerge
üzerinde söz isteyen İzzet Çetin, Ankara Milletvekili. (CHP sıralarından
alkışlar) 
İZZET ÇETİN (Ankara) – Sayın Başkan,
değerli milletvekilleri; gecenin bu saatinde hepinizi saygıyla selamlıyorum. 
Değerli arkadaşlar, bu 7’nci madde, biraz evvel bölüm
üzerinde konuşmamda da değindiğim gibi, Kamu İhale Kanunu’nda yine bir
değişiklik yapılarak Türkiye Radyo Televizyon Kurumu Genel Müdürlüğünün her türlü
program, haber, yapım ve yayınlarıyla ilgili olarak Anadolu Ajansı’ndan hizmet
satın almasını düzenleyen bir hüküm. Tabii burada, bir, Kamu İhale Kanunu, her
zaman olduğu gibi, her teklifte olduğu gibi yine bu torba teklifte de bir kez
daha deliniyor. İkincisi, Türkiye Radyo Televizyon Kurumu deyince, hem RTÜK hem
TRT hem de hizmet alacağı Anadolu Ajansı da ayakta durabilmek için, uzun
yıllardan bu yana, Başbakanlık Basın Yayın Enformasyon Genel Müdürlüğünden
sürekli olarak kaynak kullanan bir kurum. Şimdi, TRT dediğimiz zaman,
devlet adına radyo ve televizyon yayınlarını gerçekleştirmek amacıyla 1964’ten
bu yana faaliyet gösteren bir kamu kurumu. Tabii, kamu kurumu ama iktidarın tam
anlamıyla borazanı hâline gelmiş bir kurum. Vatandaşların vergileriyle yayın
hayatına devam etse de icraatları sadece iktidardan yana olan bir kurum.
Özellikle son yıllarda -son yıllarda demeyelim- özellikle geçtiğimiz yerel
seçimlerde ve ağustostaki Cumhurbaşkanlığı seçimlerinde iktidara bir saat kırk
dakika ayırırken diğer adaya bir dakika, 3’üncü adaya hiç zaman ayırmayacak
kadar tarafgir olan bir kurum idi. 
Şimdi, tabii, TRT oradan hizmet alacak
ama hizmete ihtiyacı var mı? Bunun için de TRT’nin bugünkü yapısına bakarsanız
14 kanalı, 5 ulusal, 5 bölgesel, 3 uluslararası, 3 de yerel radyo istasyonu
olan ve bir sürü de İnternet ve diğer yayına sahip bir kurum. Türkiye’ye ve
dünyaya yayın yapıyor.
Değerli arkadaşlar, Başbakanlık Basın
Yayın Enformasyon Genel Müdürlüğü -2014’te bütçesi 197 milyon- 197 milyonluk
bütçesinin yüzde 70’ini yani 144 milyon liralık kısmını Anadolu Ajansına
aktarmış. Sekiz yılda Anadolu Ajansına, Başbakanlık Basın Yayın Enformasyon
Genel Müdürlüğünden aktarılan kaynak 715 milyon lirayı geçmiş. Yani bu
tutarları her yıl Sayıştay da eleştiriyor. 
Şimdi, kalkıp, TRT’nin, Anadolu
Ajansına hizmet satın alacak kuruluş olarak Kamu İhale Kanunu’ndan istisna
hâline getirilmiş olması akla başka soruları ister istemez getiriyor. 
Anadolu Ajansı ne iş yapar? Ona da bir
bakacak olursanız değerli arkadaşlar, Anadolu Ajansı eğer siz sadece kendisinin
servis ettiği haberleri okuyacak olursanız zannedebilirsiniz ki Türkiye,
dünyanın en mutlu insanlarının yaşadığı, her şeyin güllük gülistanlık olduğu
bir ülke konumunda. Devletin resmî haber ajansı ama Anadolu Ajansının haberlerinden,
yaptığı icraatlardan çok, özellikle çalışanlarına uyguladığı mobbingle, onları
sürgünleriyle, çalışanları işten atmasıyla ve çalışanları haksız bir biçimde
görevden alarak iktidar borazanlığı yapmakla tanırsınız. Tabii, 28 milyon lira
gelir sağlayıp 105 milyon zarar edecek kadar da kötü yönetilen bir kurumu,
şimdi siz TRT’yi o kurumdan hizmet satın almaya mecbur eden bir düzenlemeyi
buraya yapıyorsunuz. 
Burada asıl amaç, gerçekten kötü
yönetilen bir kuruma doğrudan doğruya devlet bütçesinden kaynak aktararak o
kaynakların kötü kullanılmasını, çarçur edilmesini sağlamayı hedefliyorsunuz.
Bu, doğru bir yaklaşım değil. Üstelik rekabetçi anlayışa, ticaretin genel
kurallarına da aykırı bir düzenleme yapıyorsunuz. Bu düzenlemenin ileride
Anadolu Ajansını ve TRT’yi çok daha tartışılan bir kurum hâline getireceğinden
hiç kuşku duymamanız gerekir. 
Böyle bir düzenleme AKP’ye yakışır mı?
Evet, elbette yakışır çünkü hemen hemen bütün yapmış olduğu harcamalar da,
yapmış olduğu düzenlemeler de bundan farklı olmadığı için yakışır. 
Bunun hiç kimseye bir yararı
olmayacaktır diyor, hepinizi saygıyla selamlıyorum. (CHP sıralarından alkışlar)
BAŞKAN – Evet, aynı mahiyetteki
önergeler üzerinde Mehmet Günal, Antalya Milletvekili.
Buyurun. (MHP sıralarından alkışlar)
MEHMET GÜNAL (Antalya) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Değerli arkadaşlar, geneli üzerinde
konuşurken de söyledim, bu kanun teklifinin en haram olan maddelerinden bir
tanesi burası. “Haramları helallere karıştırıyorsunuz.” demiştim çünkü halkın
faturalarından kesilen toplanan gelirleri yine farklı bir formülle… Az önce
Sayın Çetin de söyledi, sekiz yılda 715 milyon aktarılmış ama bir yılda, 2013
yılındaki zararı 105 milyon. 
Şimdi, yani bu kadar hülleye gerek var
mı? Alışkanlık oldu, illaki böyle bir kanunun etrafından dolanıp geliyorsunuz.
Soruyoruz “Nedir bu?” diye, baştan arkadaşlarımız mırın kırın. Yani ne
alacaksın? TRT’nin Genel Müdür Yardımcısına sorduk, dedi ki: “Biz hizmet alımı
planladık, bunlar normal doğrudan alımı aşıyor.” “Doğrudan alım limitiniz ne?”,
“7 milyar 720 küsur milyon.” 7 milyon şimdiki parayla. Yani zaten 7 milyonluk
hatta 7,7 milyon doğrudan alım yetkisi var. Peki, diyoruz ki: “Ne alacaksınız?
Yani Anadolu Ajansı ne satar, hizmeti nedir?” Neymiş efendim, İngilizce kanal
kurulacakmış. Ey TRT, sen önce şu TRT 3’ü çalıştır da Meclisin yayınlarını bir
ver bakalım da sonra kalk İngilizce yayın yap. TRT int’i hatırlıyor musunuz ha?
GÜLAY DALYAN (İstanbul) – Ne alaka?
MEHMET GÜNAL (Devamla) – TRT int’i
hatırlıyor musunuz? İngilizce haberler var mıydı orada? Vardı. Kim kapattı
peki, kim kapattı? Var mı arkada arkadaşlar? Kim kapattı? TRT int’te İngilizce
yayın yapan kanalı, uluslararası yayın yapan kanalı kapatıp sonra da sadece TRT
Avaz yapıp İngilizce kısmını kaldır, şimdi de diyor ki: “İngilizce yayın
yapacağım.” E, yap İngilizce yayın. TRT’nin kaç tane dışarıda muhabiri var? Kaç
merkezde muhabiri var? İlla ki oraya muhabir mi göndermek gerekiyor, bir de o
var. Uluslararası ajanslar var. Hepsine bakıyoruz, diyor ki: “Ben oradan hizmet
satın alacağım.” Ben de sordum: “Dünyada yıllık aboneliğinden en fazla para
alan ajans hangisidir?” Bakınıyor arkadaşlarımız. E, bakıyoruz, yıllık geliri
20 milyon dolar olan bir ajans, 20 küsur bin dolarlık bir abone bedeli alıyor.
E, buraya soruyoruz, “Peki, sizin geliriniz ne kadardır?”, sonra zorla onu da
ağzından cımbızla aldık Hazine temsilcimizin; 28 milyon gelir, 111 milyon
gider. Burası Ali Baba’nın Çiftliği mi ya? Burası anonim şirket değil mi?
Sürekli eleştiriliyor, bakılıyor, yazılıyor da nereden gelecek? 
Şimdi, siz ne yapıyorsunuz bu maddeyle
biliyor musunuz? O beceriksizliği, o zararların üstünü milletten kesilen,
elektrik faturalarından kesilen paralarla aklıyorsunuz, kapatıyorsunuz sorumluları
ortaya çıkarmak yerine. E, şimdi, böyle bir şey olur mu ya? Yani hani
Türkiye’yi bir anonim şirket gibi yönetecektiniz, bunun zararı ne olacak?
Anonim şirket yönetiliyor, anonim şirket zarar ediyor. Zararını kim ödeyecek?
Arkadaşlar, bakın, ne yaptığımızın gerçekten farkında değiliz. Soruyoruz, yani
tamamı 28 milyon geliri olan bir şirket size ne satacak da 100 milyon
aktaracaksınız? Yani böyle bir şey olabilir mi? Yolunu da gösterdik. Bunun
ortağı Hazinedir, başka kurumlarda da oldu, zarar ettiği zaman sermaye
artırımına gidersiniz, doğrudan para aktarırsınız, onu ayrı tartışırız. Yine
zararını tartışırız ama şimdi kalkıp da TRT’nin üzerinden buraya para aktarmak
tamamen milletin elektrik faturalarından alınan paraları, bandrollerden alınan
paraları buraya aktarmak… Ki iki şeyi vardır: Birincisi, bu zarardır. İkinci
şıkkı ise, TRT’nin her zaman yaptığı, dış yayınlarla ilgili aktarmalardır.
Peki, o hizmetlerin tamamını veremediği zaman ne yapacak Anadolu Ajansı?
Bulacak bir yandaş şirket, onu taşeron olarak kullanacak, oradan alacağı
hizmetlerle TRT’den parasını aktaracak. Yine seçim arifesinde birilerine dış
yapım gibi para aktaracağız. 
Bakın, sadece bir yılda neredeyse
tamamını bu dış yapımlara aktarmış, TRT’den aldığı, TRT’nin elektrik
faturalarından aldığı kesintinin karşılığı olarak. Neredeyse bire bir
örtüşüyor, tamamını dış yatırımlara aktarmış. Bir bakıyoruz, böyle, İbrahim
Şahin döneminde acayip bir şekilde… Başta, bak, o kadar yok, yine sizin
iktidarınızda, 2003-2004’te o kadar yok ama 2007’den itibaren bir bakıyoruz,
100 küsur olmuş 400; 1,5; 2, 3. Yani nasıl oluyor da burada binlerce çalışanı
olan, 6 bin, 7 bin memur statüsünde, yine, burada 7-8 bin sözleşmeli statüde
elemanı olan TRT adam bulamıyor? Bunun 5 bine yakını da yapımcı statüsünde
arkadaşlar. 
(Mikrofon otomatik cihaz tarafından
kapatıldı) 
MEHMET GÜNAL (Devamla) – Bu insanlar ne
işe yarıyor? Yoksa verelim. 
Onun için, bu maddenin teklif metninden
çıkarılması gerekir diyor, hepinize saygılar sunuyorum. (MHP sıralarından
alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Birleşime beş dakika ara veriyorum. 
Kapanma Saati:
00.57
ON İKİNCİ OTURUM
Açılma Saati:
01.01
BAŞKAN: Başkan
Vekili Sadık YAKUT
KÂTİP ÜYELER:
Bayram ÖZÇELİK (Burdur), Dilek YÜKSEL (Tokat) 
-----0-----
BAŞKAN – Sayın milletvekilleri, Türkiye
Büyük Millet Meclisinin 81’inci Birleşiminin On İkinci Oturumunu açıyorum.
705 sıra sayılı Kanun Teklifi’nin
görüşmelerine devam edeceğiz.
Komisyon? Yok.
Ertelenmiştir.
6’ncı sırada yer alan 684 sıra sayılı
Kanun Tasarısı’nın görüşmelerine başlayacağız.

6.- Polis Vazife ve Salahiyet Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile İstanbul Milletvekili Mahmut Tanal'ın; Nüfus Hizmetleri Kanununda
Değişiklik Yapılmasına Dair Kanun Teklifi, İstanbul Milletvekili Bülent
Turan'ın; Nüfus Hizmetleri Kanununda Değişiklik Yapılması Hakkında Kanun
Teklifi, Çanakkale Milletvekili İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Mustafa Sezgin
Tanrıkulu ve Kocaeli Milletvekili Mehmet Hilal Kaplan'ın; 2559 Sayılı Polis
Vazife ve Selahiyet Kanununda Değişiklik Yapılmasına İlişkin Kanun Teklifi,
Adana Milletvekili Osman Faruk Loğoğlu'nun; Emniyet Teşkilatı Kanununda
Değişiklik Yapılması Hakkında Kanun Teklifi, Mersin Milletvekili Ertuğrul
Kürkcü'nün; Polis Vazife ve Selahiyet Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu ve Cumhuriyet
Halk Partisi Grup Başkanvekilleri Sinop Milletvekili Engin Altay, Ankara
Milletvekili Levent Gök ile 4 Milletvekilinin; Nüfus Hizmetleri Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu'nun; 5490 Sayılı ve 25/4/2006 Tarihli Nüfus Hizmetleri
Kanununda Değişiklik Yapılması Hakkında Kanun Teklifi ile Avrupa Birliği Uyum
Komisyonu ve İçişleri Komisyonu Raporları (1/995, 2/422, 2/514, 2/909, 2/1518,
2/1579, 2/1632, 2/2443, 2/2469) (S. Sayısı: 684)
BAŞKAN – Komisyon? Yok. 
Ertelenmiştir.
Bundan sonra da komisyonların
bulunmayacağı anlaşıldığından, alınan karar gereğince, sırasıyla (11/50),
(11/51), (11/54), (11/49) ve (11/53) esas numaralı gensoru önergelerinin
gündeme alınıp alınmayacağı hususundaki görüşmeleri yapmak ve kanun tasarı ve
teklifleriyle komisyonlardan gelen diğer işleri sırasıyla görüşmek için 24 Mart
2015 Salı günü, saat 15.00’te toplanmak üzere birleşimi kapatıyorum.
Kapanma Saati:
01.02






(x) 705 S. Sayılı Basmayazı tutanağa
eklidir.




