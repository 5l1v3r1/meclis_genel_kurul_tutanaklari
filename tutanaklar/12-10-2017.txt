



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
7’nci Birleşim
12 Ekim 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Mersin Milletvekili Hüseyin Çamak’ın,
Mersin’de kurulması planlanan balık üretim çiftliklerine ilişkin gündem dışı
konuşması
2.- Adıyaman Milletvekili İbrahim Halil
Fırat’ın, Adıyaman’a yapılan yatırımlara ilişkin gündem dışı konuşması
3.- Adana Milletvekili Meral Danış Beştaş’ın,
cezaevlerinde yaşanan sorunlara ilişkin gündem dışı konuşması
IV.- AÇIKLAMALAR
1.- Adıyaman Milletvekili Behçet
Yıldırım’ın, Adıyaman Milletvekili İbrahim Halil Fırat’ın yapmış olduğu gündem
dışı konuşmasındaki bazı ifadelerine ilişkin açıklaması
2.- Adıyaman Milletvekili Salih Fırat’ın,
Adıyaman’ın sağlık konusunda Türkiye’de örnek olarak gösterilecek bir durumda
olduğuna ilişkin açıklaması
3.- Mersin Milletvekili Aytuğ Atıcı’nın,
çocuklarda ve gençlerde uyuşturucu sorununu araştırmanın ve çözmenin Meclisin
asli görevi olduğuna ilişkin açıklaması
4.- Adana Milletvekili İbrahim Özdiş’in,
huzurevlerindeki fiyat uygulamasına ilişkin açıklaması
5.- Kocaeli Milletvekili Fatma Kaplan
Hürriyet’in, müftülere nikâh kıyma yetkisi veren yasa tasarısının derhâl geri
çekilmesi gerektiğine ilişkin açıklaması
6.- İstanbul Milletvekili Didem Engin’in,
Küresel Yaşanabilirlik Endeksi’nde İstanbul’un 140 şehir arasında 114’üncü
olduğuna ilişkin açıklaması
7.- Mersin Milletvekili Baki Şimşek’in,
üniversitelere giriş sisteminin değiştirilmesine ve Hükûmetin bu konuda acil
açıklama yapmasını ve yaptığı bu yanlıştan vazgeçmesini beklediğine ilişkin
açıklaması
8.- Mersin Milletvekili Serdal
Kuyucuoğlu’nun, Başbakandan, Türkiye’de vergi ödemede 6’ncı sırada olan
Mersin’in kişi başı gelir ve gelir adaletsizliğindeki durumunu nasıl
açıkladığını öğrenmek istediğine ilişkin açıklaması
9.- Gaziantep Milletvekili Mahmut
Toğrul’un, Kâhta Sulh Ceza Hâkimliğinin 2 Ekim 2017’de 3 kitapla ilgili
toplatma kararına ilişkin açıklaması
10.- Giresun Milletvekili Bülent Yener
Bektaşoğlu’nun, FİSKOBİRLİK yerine TMO üzerinden oluşturulmaya çalışılan fındık
alım politikasının yanlış olduğuna ilişkin açıklaması
11.- Adıyaman Milletvekili Behçet
Yıldırım’ın, HDP’nin sadece Türkiye’nin değil Avrupa ve dünyada farklı
halklardan insanların takdirini almış bir parti olduğuna ilişkin açıklaması
12.- Kayseri Milletvekili Çetin Arık’ın,
Kayseri Büyükşehir Belediyesinin besicileri mevcut yerlerinden çıkartmaya
zorladığına ilişkin açıklaması
13.- Çanakkale Milletvekili Muharrem
Erkek’in, Çanakkale’nin tek içme suyu kaynağı olan Atikhisar Barajı’nın çok
yakınında Kanadalı Alamos şirketinin siyanürlü altın madenciliği yapmak istediğine
ve yetkilileri bu konuda görev ve sorumluluğa davet ettiğine ilişkin açıklaması
14.- İstanbul Milletvekili Sibel
Özdemir’in, müftülüklere nikâh kıyma yetkisi veren tasarının ya Komisyona geri
çekilmesi ya da maddenin tasarıdan çıkarılması gerektiğine ilişkin açıklaması
15.- Kahramanmaraş Milletvekili İmran
Kılıç’ın, ahilik kurumuna ilişkin açıklaması
16.- Çanakkale Milletvekili Bülent Öz’ün,
eğitim ve sınav sisteminin tekrar tekrar değiştirilmesinin gerekçesini ve
atanamayan öğretmenlerin ne zaman atanacağını öğrenmek istediğine ilişkin
açıklaması
17.- İstanbul Milletvekili Fatma Benli’nin,
Kâğıthane’deki rögar kapaklarında firmanın amblemi olan “m” harfinin tersten
okunuşunun bir yanlış anlaşılmaya sebebiyet verdiğine ve kapakların değiştirildiğine
ilişkin açıklaması
18.- Sivas Milletvekili Ali Akyıldız’ın,
Sivas Cumhuriyet Üniversitesi Tıp Fakültesi Hastanesinin borcu nedeniyle
yaşanan sorunlara ilişkin açıklaması
19.- Samsun Milletvekili Erhan Usta’nın, 13
Ekim Ankara’nın başkent oluşunun 94’üncü yıl dönümüne, 12 Ekim 1979’da silahlı
saldırı sonucu şehit olan Zeki Şireli’ye, bütün ülkücü şehitlere ve vatan
savunmasında şehit olan bütün güvenlik kuvvetlerine Allah’tan rahmet
dilediğine, üniversiteye giriş sınav sisteminin değiştirilmesine ve bu
yanlıştan dönülmesi gerektiğine ilişkin açıklaması
20.- Muş Milletvekili Ahmet Yıldırım’ın, ülkenin
bürokraside liyakatten yoksun muz cumhuriyetine; ekonomide ucuz iş gücü, iş
cinayeti ve emekçilerin vergi yükünün fazla olduğu bir cumhuriyete; yatırım ve
teknikte beton cumhuriyetine; eğitimde çocukları kobay olarak kullanan bir
cumhuriyete; diplomasi ve dış politikada ise rehin alma cumhuriyetine
dönüştüğüne ilişkin açıklaması
21.- İstanbul Milletvekili Engin Altay’ın,
13 Ekim Ankara’nın başkent oluşunun 94’üncü yıl dönümüne, Nuriye Gülmen ve
Semih Özakça’nın açlık grevlerinin 218’inci gününde ölüme bir adım daha
yaklaştıklarına ve bütün milletvekillerinin bu konuda inisiyatif almalarını
talep ettiğine ilişkin açıklaması
22.- İstanbul Milletvekili Mehmet Muş’un,
13 Ekim Ankara’nın başkent oluşunun 94’üncü yıl dönümüne ve Trabzon
Milletvekili Haluk Pekşen’in bir televizyon kanalında sarf ettiği bazı
ifadelerine ilişkin açıklaması
23.- Samsun Milletvekili Erhan Usta’nın,
MHP grup önerisi görüşmeleri bitmeden birleşime ara vermenin oylamanın sonucunu
değiştirecek bir durum yarattığına ilişkin açıklaması
24.- İstanbul Milletvekili Engin Altay’ın,
Silivri duruşmalarında bir FETÖ sanığı yakınının darbedilmesi olayına ilişkin
açıklaması
25.- İstanbul Milletvekili Engin Altay’ın,
siyasi partilerin birbirlerini terörle ilişkilendirme noktasındaki ithamlarını
doğru bulmadığına ilişkin açıklaması
26.- Çanakkale Milletvekili Muharrem
Erkek’in, tutuklu yargılamanın açıkça Anayasa’ya aykırı olduğuna ilişkin
açıklaması
27.- Adana Milletvekili Meral Danış
Beştaş’in, İstanbul Milletvekili Mehmet Muş’un sataşma nedeniyle yaptığı
konuşmasındaki bazı ifadelerine ilişkin açıklaması
28.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında Cumhuriyet
Halk Partisine sataşması nedeniyle konuşması
2.- Afyonkarahisar Milletvekili Mehmet
Parsak’ın, Ankara Milletvekili Murat Emir’in HDP grup önerisi üzerinde CHP
Grubu adına yaptığı konuşması sırasında şahsına sataşması nedeniyle konuşması
3.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
4.- Afyonkarahisar Milletvekili Mehmet
Parsak’ın, Mardin Milletvekili Mithat Sancar’ın sataşma nedeniyle yaptığı
konuşması sırasında şahsına sataşması nedeniyle konuşması
5.- Ankara Milletvekili Murat Emir’in,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında şahsına sataşması nedeniyle konuşması
6.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında tekraren HDP Grubuna sataşması nedeniyle konuşması
7.- İstanbul Milletvekili Mehmet Muş’un,
Mardin Milletvekili Mithat Sancar’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
8.- Adana Milletvekili Meral Danış
Beştaş’ın, Yozgat Milletvekili Yusuf Başer’in HDP grup önerisi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
9.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
10.- Adana Milletvekili Meral Danış
Beştaş’ın, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına ve Halkların Demokratik Partisine sataşması
nedeniyle konuşması
11.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
12.- Muş Milletvekili Ahmet Yıldırım’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
VI.- ÖNERİLER
A) Siyasi Parti Grubu Önerileri
1.- MHP Grubunun, 11/10/2017 tarihinde
İzmir Milletvekili Ahmet Kenan Tanrıkulu ve arkadaşları tarafından, sanayimize
son on beş yılda atılım yaptıramayan, KOBİ’lerimize zor günler yaşatan,
hedeflenen sonuçların bir türlü alınamadığı sanayi politikalarının ve stratejilerinin
eksik ve yetersiz yönlerini tespit etmek ve alınması gereken önlemlerin
belirlenmesi amacıyla verilmiş olan Meclis araştırması önergesinin,
görüşmelerinin Genel Kurulun 12 Ekim 2017 Perşembe günkü birleşiminde
yapılmasına ilişkin önerisi
2.- HDP Grubunun, 6/9/2017 tarihinde Adana
Milletvekili Meral Danış Beştaş ve arkadaşları tarafından, Türkiye’de yargı
erkinin gerek tutumu gerekse vermiş olduğu hukuk dışı kararların hukuk devleti
ilkesine ve adalete olan güvenin sarsılmasına neden olmasından kaynaklı olarak
bu durumun irdelenmesi ve alınacak önlemlerin tespiti amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 12 Ekim 2017 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
3.- CHP Grubunun, Türkiye Büyük Millet
Meclisi gündeminin, “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, askerlik görevini yapan kişilerin şüpheli ölümlerinin
araştırılması amacıyla verilmiş olan (10/128) esas numaralı Meclis Araştırma
Önergesi’nin, görüşmelerinin Genel Kurulun 12 Ekim 2017 Perşembe günkü
birleşiminde yapılmasına ilişkin önerisi
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491)
2.- Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı (1/868) ile Adalet ve
Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak Değiştirilmesi
ve Nüfus Hizmetleri Kanununda Değişiklik Yapılmasına Dair Kanun Teklifi
(2/1826) ve İçişleri Komisyonu Raporu (S. Sayısı: 497)
3.- Türkiye Cumhuriyeti Hükümeti ile
İspanya Krallığı Arasında Savunma Sanayi Konusunda Gizlilik Dereceli Bilginin
Korunması Hakkında Anlaşmanın Onaylanmasının Uygun Bulunduğuna Dair Kanun
Tasarısı (1/511) ve Dışişleri Komisyonu Raporu (S. Sayısı: 143)
4.- Türkiye Cumhuriyeti Genelkurmay
Başkanlığı Adına Türk Deniz Kuvvetleri Komutanlığı ile İspanya Krallığı Savunma
Bakanlığı Adına İspanya Deniz Kuvvetleri Komutanlığı Arasında Çok Maksatlı
Amfibi Hücum Gemisi (LHD) Projesi İşbirliği Faaliyetlerine İlişkin Mutabakat
Muhtırasının Onaylanmasının Uygun Bulunduğuna Dair Kanun Tasarısı (1/737) ile
Dışişleri Komisyonu Raporu (S. Sayısı: 472)
VIII.- OYLAMALAR
1.- (S. Sayısı: 491) İş Mahkemeleri Kanunu
Tasarısı’nın oylaması
2.- (S. Sayısı: 143) Türkiye Cumhuriyeti
Hükümeti ile İspanya Krallığı Arasında Savunma Sanayi Konusunda Gizlilik
Dereceli Bilginin Korunması Hakkında Anlaşmanın Onaylanmasının Uygun Bulunduğuna
Dair Kanun Tasarısı’nın oylaması
3.- (S. Sayısı: 472) Türkiye Cumhuriyeti
Genelkurmay Başkanlığı Adına Türk Deniz Kuvvetleri Komutanlığı ile İspanya
Krallığı Savunma Bakanlığı Adına İspanya Deniz Kuvvetleri Komutanlığı Arasında
Çok Maksatlı Amfibi Hücum Gemisi (LHD) Projesi İşbirliği Faaliyetlerine İlişkin
Mutabakat Muhtırasının Onaylanmasının Uygun Bulunduğuna Dair Kanun Tasarısı’nın
oylaması



IX.- YAZILI SORULAR VE CEVAPLARI
1.- İstanbul Milletvekili Gülay
Yedekci’nin, 2016 yılında Maliye Bakanlığı yemekhanesinde yaşanan gıda
zehirlenmesinin soruşturulmasına ve yüklenici firmayla ilgili işlemlere ilişkin
sorusu ve Maliye Bakanı Naci Ağbal’ın cevabı (7/15173)
2.- Niğde Milletvekili Ömer Fethi Gürer’in,
gelir vergisi kesintilerinin kaldırılmasına yönelik bir düzenleme yapılıp
yapılmayacağına ilişkin sorusu ve Maliye Bakanı Naci Ağbal’ın cevabı (7/15753)
12 Ekim 2017 Perşembe
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Ali Haydar
HAKVERDİ (Ankara)
-----0-----
BAŞKAN – Türkiye
Büyük Millet Meclisinin 7’nci Birleşimini açıyorum.
Toplantı yeter sayısı
vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı söz
vermeden önce sayın milletvekillerinden de derin bir sessizlik istirham
ediyorum. Uğultuyu keselim lütfen.
Gündem dışı ilk
söz, Mersin’de kurulması planlanan balık üretim çiftlikleri hakkında söz
isteyen Mersin Milletvekili Hüseyin Çamak’a aittir.
Buyurun Sayın
Çamak. (CHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Mersin Milletvekili Hüseyin Çamak’ın,
Mersin’de kurulması planlanan balık üretim çiftliklerine ilişkin gündem dışı
konuşması
HÜSEYİN ÇAMAK (Mersin) - Sayın Başkan, değerli
milletvekilleri; balık etinin insan sağlığına yararları hepimizce malum ancak
üç tarafı denizlerle çevrili ülkemizde balıktan maalesef yeterince faydalanamıyoruz.
Bunu ülkemizdeki kişi başına düşen balık tüketiminden anlamak mümkün. Avrupa’da
kişi başı tüketilen balık miktarı 23 kilogram, dünya ortalaması ise yaklaşık 19
kilogram iken Türkiye'de bu oran sadece 6 kilogram civarındadır. Devletimiz
özellikle doğal yollarla çoğalan balık üretimini teşvik etmeli ve
vatandaşlarımızın tüketebilmesi için ekonomik bir ortam yaratmalıdır. 
Sayın milletvekilleri, şu an huzurunuza
çıkma sebebim olan balık çiftlikleri de bu üretimi sağlamada önemli bir işlev
üstlenmektedir fakat bunun nasıl ve ne şekilde yapılacağı önemli bir konudur.
Dünya örneklerine baktığımızda balık çiftliklerinin soğuk ve açık denizlerde
kıyılardan uzakta kurulduğunu görüyoruz. Deniz sıcaklığı 30 derecenin üstüne
çıkan yerlerin üretime elverişli olmadığı, üretilecek balıkların da halk
sağlığı açısından riskler barındırdığı bilinmektedir. Balık çiftliklerinin
kurulması için gerekli iklim ve doğal şartlara uygun olmayan Mersin’e kurulması
önemli bir sorun olarak karşımızda duruyor. Mersin’de Aydıncık ve Silifke
sahillerine yapımı planlanan balık çiftliklerinin kurulum yerlerinin geneli
birinci derecede doğal sit, arkeolojik sit ve ilan edilmiş turizm bölgeleridir.
Birinci derece doğal sit alanları uluslararası sözleşmelerle koruma altına
alınmıştır. Koruma altına alınan alanlara çiftlikleri kurmak uluslararası
sözleşmelere, ülkemizdeki yasa ve yönetmeliklere de aykırılık teşkil
etmektedir. Mersin’in sahillerine yapımı planlanan çiftlikler de Akdeniz’in
ekosistemini ve halk sağlığını etkileyecek, turizme de zarar verebilecektir.
RIS- Mersin Bölgesel Yenilik Stratejisi’nin Mersin genelinde yaptığı kamuoyu
araştırmasında Mersinliler kentin turizm, tarım ve lojistik alanlarında
gelişebileceği konusunda hemfikir ancak deniz kirliliği söz konusu olunca
turizmin gelişemeyeceğinden endişe edilmektedir. Nitekim, Çukurova Kalkınma
Ajansı da bu üç alanın önemi üzerinde hassasiyetle durmaktadır. 2007’de, Mersin
halkı, STK’ları ve kamuoyu baskısıyla balık çiftliklerinin kuruluşu
durdurulmuştu. O gün olduğu gibi, bugün de Mersinliler sahillerine kurulmak
istenen balık çiftliklerine karşılar ancak Mersin Çevre İl Müdürlüğüne şimdiden
15 başvuru yapılmış. Buraya gelen taleplerden anlaşıldığı kadarıyla Anamur’dan
Erdemli’ye kadar boş yer kalmayacak. Özellikle Mersin’imizin tertemiz sahillere
sahip Aydıncık ilçesi ve Dana Adası civarında üretim çiftliklerinin
yoğunlaşacağı görülüyor.
Değerli milletvekilleri, balık
çiftliklerinin üretim kapasitesi bin tonun altında olunca ÇED raporuna ihtiyaç
duyulmuyor. Bu nedenle bin ton üretim kapasitesi altında birden fazla balık
çiftliği kurularak yasal boşluktan faydalanılıyor. ÇED raporu dışına çıkılınca
uluslararası standartların da dışına çıkıp balık üretimini kontrolsüz bir
ortamda gerçekleştiriyor ve bunların denetimi de oldukça zor oluyor. 
Değerli arkadaşlar, biz balık
çiftliklerine karşı değiliz. Ekolojik sistemi bozmayan, insan sağlığını gözeten
ve bilimsel olarak sıkı denetlenen koşullarda üretim yapılmasını savunuyoruz.
Denetimi daha kolay olan büyük ve orta ölçekli üretimin desteklenmesi ve
çevreye zarar vermeyecek biçimde üretimin yaygınlaştırılmasının önü
açılmalıdır. Yönetmelikler açık, bunların takibini ilgili bakanlık kuruluşları
hassasiyetle yapmalıdır. Ayrıca, var olan yasal boşlukların bir an önce
giderilmesi sağlanmalıdır. Bölgemize yatırım yapılırken farklı ekonomik
faaliyetlerimizin de gözetilmesini ve ilgili kuruluşların kent planlamasını
buna göre yapmasını arzu ediyoruz.
Genel Kurulu saygıyla selamlıyorum. (CHP
sıralarından alkışlar) 
BAŞKAN – Teşekkür ediyorum Sayın Çamak. 
Gündem dışı ikinci söz, Adıyaman’a
yapılan yatırımlar hakkında söz isteyen Adıyaman Milletvekili İbrahim Halil
Fırat’a aittir. 
Buyurun Sayın Fırat. (AK PARTİ
sıralarından alkışlar) 
2.- Adıyaman Milletvekili İbrahim Halil
Fırat’ın, Adıyaman’a yapılan yatırımlara ilişkin gündem dışı konuşması
İBRAHİM HALİL FIRAT (Adıyaman) – Sayın
Başkan, değerli milletvekilleri; bugün gündem dışı konuşmamda Adıyaman’ımıza
yapılan yatırımlar vesilesiyle söz almış bulunmaktayım. Öncelikle yüce
heyetinizi ve Genel Kurulu saygıyla selamlıyorum. 
Tabii ki AK PARTİ hükûmetleri döneminde
Türkiye’yle birlikte Adıyaman’ımız, ilçelerimiz, beldelerimiz ve köylerimiz de
değişim ve dönüşüm sağlamıştır. On beş yıllık AK PARTİ hükûmetleri döneminde
Adıyaman’ımızda eğitimden sağlığa, sanayiden tarıma, ulaşımdan sulamaya kadar
birçok alanda hizmet yapılmıştır. Bu hizmetleri tek tek saymamız belki beş
dakikaya sığmayacaktır ama burada başlıklar hâlinde en azından
anlatabildiğimizi anlatmaya çalışacağım.
Bu vesileyle, bu hizmetlerin yapılmasına
katkısı olan öncelikle Sayın Cumhurbaşkanımıza, Başbakanımıza ve Hükûmetimize,
yerelde öncelikle Sayın Meclis Başkan Vekilimize ve milletvekillerimize çok çok
teşekkür ediyorum. Allah kendilerinden razı olsun.
Eğitim alanında, bakınız, yetmiş yıllık
Cumhuriyet tarihi boyunca yapılan derslik sayısı kadar biz Adıyaman’da derslik
yaptık. Burada, eğitim alanında, eskiden öğrencilerin 50-60 kişilik
dersliklerde okutulduğu dönemden biz artık 30’ların altına indik. AK PARTİ’nin
belirlemiş olduğu 2023 hedeflerine aynı şekilde ulaşmış bulunmaktayız.
Aynı şekilde, Adıyaman’a üniversite
kuruldu. Adıyaman Üniversitesiyle -2.700 olan öğrencimiz- şu anda 22 binin
üzerinde, Adıyaman’da, Adıyaman Üniversitesinde öğrenci okutulmaktadır.
Aynı şekilde, sağlık alanında biz, hiçbir
ilçemiz hastanesiz kalmayacak şekilde çalışmalarımızı yaptık, bütün
ilçelerimizde hastaneler yaptık. Adıyaman’da, Adıyaman merkezde 400 yataklı
devlet hastanesi… Daha öncesinde, Adıyaman’daki devlet hastanesinde 7-8 kişilik
koğuşlarda yatan hastalarımız söz konusuyken şu anda bütün hastanelerimizde en
fazla 2 kişinin yattığı hastaneler söz konusu.
Aynı şekilde, biz Adıyaman’ımıza 400 yataklı devlet
hastanesinin yanında 300 yataklı kadın doğum hastanesini de yapıyoruz. 
MAHMUT TOĞRUL (Gaziantep) Suyunuz var mı, suyunuz?
İBRAHİM HALİL FIRAT (Devamla) – 150 yataklı Kâhta
Devlet Hastanesi, 75 yataklı Besni Devlet Hastanesi, 75 yataklı Gölbaşı Devlet
Hastanesi, Gerger, Sincik, Samsat, Çelikhan, Tut, bütün ilçelerimize hastaneler
yaptık ve bu şekilde Allah’ın izniyle yolumuza devam ediyoruz. 
BAKİ ŞİMŞEK (Mersin) – Doktor var mı hastanelerde? 
BÜLENT YENER BEKTAŞOĞLU (Giresun) – Daha ne
istiyorsunuz?
İBRAHİM HALİL FIRAT (Devamla) – Adliye sarayları
noktasında, Adıyaman’ımıza adalet sarayını yaptık, Gölbaşı ilçemize ve
Kâhta’mıza adliye saraylarını yaptık ve bununla birlikte inşallah en yakın
zamanda Besni ilçemizde de adliye sarayımızın temelini atacağız ve onu da
gerçekleştireceğiz. 
Bununla birlikte, Adıyaman’ımıza, Adıyamanlı
hemşehrilerimize ne kadar hizmet etsek az olduğunu biliyoruz. Sayın
Cumhurbaşkanımız, Başbakanımız da bunun farkındalar ve bununla ilgili de
Adıyaman’ımıza sürekli hizmetler yapma noktasında talimatları oluyor. Allah
kendilerinden razı olsun. 
Bakınız, bizim Adıyaman’ımıza özellikle tarımsal
sulamada çok önemli olacak Çetintepe Barajı, Koçali Barajı, Gömükan Barajı
inşaatlarımız devam ediyor. Bununla birlikte, göletlerimiz, Gölbaşı’nda Balkar
ve Çelik Göletlerimiz, Gerger’de Çifthisar, aynı şekilde Sincik’te Arıkonak
Göleti’mizin inşaatı devam ediyor; Çelikhan’a Çelikhan Ovası’nı sulayacak Çat
Barajı’mızı da aynı şekilde yapacağız. 
KÖYDES ve özel idare kapsamında yapılan hizmetleri de…
Eskiden köylerimizde su ve yol bulamazken Sayın Cumhurbaşkanımızın 2007 yılı
öncesinde “Yolu ve suyu olmayan köy kalmayacak.” cümlesiyle biz Adıyaman’ımızın
su, içme suyu ve yol problemlerini birçok şekilde hallettik. Aynı şekilde, köy
konakları yapıyoruz, parke taşıyla döşüyoruz, Adıyaman’ımızın köylerini de
artık kent konumuna büründürüyoruz Allah’ın izniyle. 
Tabii, anlatılacak hizmetler çoktur. Bunları anlatmamız
belki beş dakika değil, daha fazla zaman, belki akşama kadar da anlatsak,
Adıyaman’a yapılan hizmetler bitmeyecektir. 
Son zamanlarda, özellikle Adıyaman’ımızda tütün
konusuyla ilgili bir şey gündeme geldi. Değerli arkadaşlar, biz Adıyaman’ın
içinde büyüdük; biz tütünle büyüdük, tütünün sorununun ne olduğunu çok iyi
biliyoruz. Biz, daha bu gündeme gelmeden, bu torba yasa gündeme gelmeden önce
de Meclis Başkan Vekilimizle, milletvekili arkadaşlarımızla birlikte Sayın
Başbakanımızın talimatıyla bakanlarımızla görüşmelerimizi sağladık. Bu torba
yasanın gündemine girdiği takdirde de aynı şekilde biz “Sorunu nasıl
çözebiliriz?” diye bunu Maliye Bakanımız, İçişleri Bakanımız, Tarım Bakanımız ve
Gümrük ve Ticaret Bakanımızla birlikte Sayın Başbakanımızın talimatlarıyla…
Üreticimizin sorununu hiçbir şekilde üreticiyi mağdur etmeyecek şekilde biz
gündeme getirdik. 
AYTUĞ ATICI (Mersin) – Ya, sorunu biz mi çıkardık Allah
aşkına? Sorunu çıkaran sizsiniz, çözmeye çalışan sizsiniz. Bu nasıl iş?
İBRAHİM HALİL FIRAT (Devamla) – Allah’ın izniyle
çiftçimizi, üreticimizi mağdur etmeyeceğiz ve yasal zemini oluşturmak için de
çalışmalar devam ediyor.
Genel Kurulu saygıyla selamlıyorum. (AK PARTİ
sıralarından alkışlar) 
AYTUĞ ATICI (Mersin) – Ya, sorunu kim yarattı? Sorunu
biz mi çıkarttık? Sorunu çıkarıp ondan sonra çözüyor gibi görünüyorsunuz. 
BAŞKAN – Teşekkür ediyorum Sayın Fırat.
Sayın Yıldırım…
BEHÇET YILDIRIM (Adıyaman) – Bilgilendirme yapmak
istiyorum.
BAŞKAN – Sisteme girmişsin, birazdan bilgilendirme
yaparsın Sayın Yıldırım.
BEHÇET YILDIRIM (Adıyaman) – Hayır, sisteme başka şey
için girdim. 
AHMET YILDIRIM (Muş) – Başkanım, Adıyaman’la ilgili…
BEHÇET YILDIRIM (Adıyaman) – Bir dakika Adıyaman’la
ilgili konuşacağım.
BAŞKAN – Peki, 60’a göre bir dakikalık süre veriyorum.
Buyurun Sayın Yıldırım.
IV.- AÇIKLAMALAR
1.- Adıyaman Milletvekili Behçet
Yıldırım’ın, Adıyaman Milletvekili İbrahim Halil Fırat’ın yapmış olduğu gündem
dışı konuşmasındaki bazı ifadelerine ilişkin açıklaması
BEHÇET YILDIRIM (Adıyaman) – Teşekkürler Başkanım. 
Hatip arkadaşın konuşmalarına katılmam mümkün değil ama
kendi kişiliğine, kendi çabalarına bir şey demiyorum, takdir ettiğim bir kişi.
Fakat burada yanlış bilgiler var. Mesela, diyor ki: Koçali, Gömükan, Çetintepe
Barajlarından… Peki, Atatürk Barajı’nı ne yaptınız? Atatürk Barajı, bugün
Türkiye'nin en büyük barajlarından birisi. Atatürk Barajı’nı bırakmışsınız,
derede, tepede, kullanılmayacak, suyu olmayan yerlerin barajıyla uğraşıyorsunuz.
Ta Mardin’e kadar su gidiyor, Adıyaman’da içilecek su yok; bırak sulu tarımı,
Adıyaman’da içilecek su yok. 
BÜLENT YENER BEKTAŞOĞLU (Giresun) – Doğru, doğru. 
BEHÇET YILDIRIM (Adıyaman) – Ulaşım diyorsunuz, yanlış
bilgi veriyorsunuz. Hastaneler diyorsunuz, ben bir hekimim, hastanelerde doktor
eksikliği için, sıralar için onlarca şikâyet alıyoruz. Sizin bunlardan
haberiniz yok mu? Eğitim diyorsunuz, eğitimde 70’inci sıradayız. 
(Mikrofon otomatik cihaz tarafından kapatıldı) 
BEHÇET YILDIRIM (Adıyaman) – Yaşanabilir iller
sıralamasında 70’inci sıradayız.
BAŞKAN – Teşekkürler Sayın Yıldırım, bir gün gündem
dışı söz alırsınız, size de veririm, bunları anlatırsınız ama bir hekim olarak
sağlıkta nereden nereye geldiğini siz çok daha iyi bilirsiniz önceki hastaneler
ile şimdiki hastanelerin. 
AHMET YILDIRIM (Muş) – 2002’ye geri döndük. 
BAŞKAN – Sayın Fırat…
Hangi Fırat? Salih Fırat mı, Halil Fırat mı? İkisi de
girmiş sisteme ama. 
Salih Bey’e söz verelim. Salih Fırat da
bir hekim, o da herhâlde bir şeyler söyleyecektir.
2.- Adıyaman Milletvekili Salih Fırat’ın,
Adıyaman’ın sağlık konusunda Türkiye’de örnek olarak gösterilecek bir durumda
olduğuna ilişkin açıklaması
SALİH FIRAT (Adıyaman) – Teşekkür ederim
Sayın Başkanım. 
Tabii, ben sağlıkla ilgili anımı söyleyeyim.
Burada cerrah arkadaşlar da var. Ben 1997 Şubat ayında Adıyaman’da ortopedi
uzmanı olarak göreve başladım. Bir ameliyathanemiz vardı, ben orada ameliyat
yaparken -yani belki cerrahların çoğu “Orada ameliyat yapılmaz.” diyecektir-
dört camı açıktı, sinekler içerideydi, bezlerle sinekleri kovarak ameliyat
yapıyorduk. Ama şu an hepa filtresi olan, dört dörtlük, evrensel sağlık
kriterlerine uygun ameliyathanelerimiz var; bir. 
AYTUĞ ATICI (Mersin) – Geçen dönem böyle
konuşmuyordun ama; CHP’den AKP’ye zıplayınca tarzın değişti.
SALİH FIRAT (Adıyaman) – Diğer taraftan,
yeni yapılan hastane de Hilton Oteli tarzında. Her hastanın tek başına
yatabildiği, banyosunu yaptığı, lavabosunu yaptığı, temiz hizmet aldığı bir
hastanemiz var. 
AYTUĞ ATICI (Mersin) – Sen Adıyaman
halkını kandırdın. Sen Adıyaman halkının oylarını çaldın. 
SALİH FIRAT (Adıyaman) – Doktor sayısı
bazında da Adıyaman’da hakikaten yeterli sayıda doktorumuz var. Hizmetimizi
dört dörtlük yapıyoruz.
(Mikrofon otomatik cihaz tarafından
kapatıldı) 
AYTUĞ ATICI (Mersin) – Sen Adıyaman
halkını aldattın.
BAŞKAN – Sayın Atıcı, lütfen… Ayıp
oluyor.
AYTUĞ ATICI (Mersin) – Ayıp olmayacak.
Ayıp olan şey, Adıyaman halkını aldatmaktır. Ayıp olan şey, Adıyaman halkının
oylarını çalmaktır.
SALİH FIRAT (Adıyaman) – Sağlıkta
Adıyaman gerçekten Türkiye’de örnek olarak gösterilecek ve takdirle
anlatılacak. 
BAŞKAN – Teşekkür ediyorum.
Sayın Atıcı, söz vermeden lütfen
yerinizden konuşmayın. 
AYTUĞ ATICI (Mersin) – Ben, Adıyaman
halkını aldattığını söylüyorum. Aldatmadığını söylesin, siz de söyleyin. 
MEHMET MUŞ (İstanbul) – 1 Kasımda niye
çıkaramadınız?
BAŞKAN – Bu dönem Adıyaman halkının ak
oylarıyla seçildi. Bilginiz olsun. 
AYTUĞ ATICI (Mersin) – Adıyaman halkını
aldatmıştır. Geçen dönem böyle konuşmuyordu, sizi eleştiriyordu. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Adana Milletvekili Meral Danış
Beştaş’ın, cezaevlerinde yaşanan sorunlara ilişkin gündem dışı konuşması
BAŞKAN – Gündem dışı üçüncü söz,
cezaevlerinde yaşanan sorunlar hakkında söz isteyen Adana Milletvekili Meral
Danış Beştaş’a aittir. 
Buyurun Sayın Beştaş. (HDP sıralarından
alkışlar) 
MERAL DANIŞ BEŞTAŞ (Adana) – Sayın
Başkan, değerli milletvekilleri; cezaevlerinde yaşanan sorunları hemen hemen
her hafta bu Genel Kurulda ifade ediyoruz fakat sorunlar hiçbir şekilde
duyulmuyor, çözülmüyor ve cezaevlerinde her gün artan bir şekilde ihlaller
devam ediyor.
Doğrusu beş dakikada cezaevinde yaşanan sorunları
anlatmak çok mümkün değil. Sadece başlıklarıyla bile söyleyecek olursak şu anda
Türkiye’de Hükûmetin ve Adalet Bakanlığının temel gündemi cezaevlerindeki
sorunları çözmek değil, yeni kampüs hapishaneleri yapmaktır. Türkiye’ye
vaadettikleri “Cezaevlerini iyileştirelim, cezaevindeki koşulları düzeltelim.” şeklinde
ifade edilse de cezaevinde yaşananlar cezaevlerini tam bir işkencehaneye
dönüştürmüştür.
Aralıksız cezaevlerinde mahpuslar işkenceye maruz
kalıyor. Nasıl kalıyor? Hasta tutuklu ve hükümlüler cezaevlerinde ölümü
bekliyor. Aileleriyle son saatlerini geçirme konusunda bütün taleplerine,
doktor raporlarına rağmen Adli Tıp Kurumu bu konuda direniyor, savcılıklar
“tehlikelidir” diye hasta mahpusları tahliye etmiyor ve cezaevlerinden
cenazeler çıkmaya devam ediyor. Örneğin, Karayazı Belediyesi Eş Başkanı Sait
Karabakan kalp hastası ve “cezaevinde kalamaz” yönünde doktor raporu var, buna
rağmen Adli Tıp Kurumu hâlâ rapor vermedi ve kendisi maalesef ölüme adım adım
yaklaşıyor ve son olarak eşiyle yaptığım görüşmede, on sekiz gün boyunca, kalp
hastası olduğu hâlde ilaçlarının verilmediğini öğrendik. Diğer birçok hasta
tutuklu ve hükümlü de maalesef aynı koşullarda ölüme terk edilmiş durumda. 
Diğeri: Kalabalık koğuşlar. 8 kişilik koğuşlarda 20
kişi kaldığını, sırayla uyuduklarını avukatlar çok somut bir şekilde
aktarıyorlar. Bu işkencedir. Uykuyu bile uyuyamayan bir cezaevi gerçeğini
anlatıyorum. Örneğin, Konya E Tipi Kapalı Cezaevinde 18 kişilik koğuşta 51 kişi
kalıyor. Banyo ve tuvaletlerin 1 tane olduğunu lütfen dikkate alın ve bu ne
kadar büyük bir zulüm örneğidir, bunu hep birlikte değerlendirin.
Şimdi, bunun dışında, fazla sayıyla birlikte tedavi
edilme, hastaneye götürülme de tam bir işkenceye dönüşmüş durumda. Hastalar
kelepçeyle doktor huzuruna çıkarılıyor ve bu şekilde tedavileri engellendiği
gibi, kesinlikle cezaevinde hasta olanlar ayrıca, ek olarak bir işkenceye maruz
bırakılıyor.
Yine, çıplak arama, insan onuruna yönelik
en büyük ezalardan, eziyetlerden bir tanesidir. Aralıksız bir şekilde birçok
cezaevinde cezaevine girişte çıplak aramanın bir rutine dönüştüğünü de üzülerek
izliyoruz, şikâyetler alıyoruz ve bu konuda Adalet Bakanlığı, çıplak aramanın
“mevzuat gereği” olduğunu söyleyecek kadar ileri gitmiştir. Yine, Elâzığ
Cezaevinde ve daha birçok cezaevinde avukat görüşleri saat 17.00’de bitirilmekte
ve Ceza Usul Yasası askıya alınmış bulunmaktadır. 
Tarsus Cezaevi her gün yeni bir skandalla
gündeme gelmektedir. Orada aralıksız, yirmi dört saat boyunca tutuklu ve
hükümlülere gerçekten işkence yapılıyor ve sadece size Tarsus T Tipi Cezaevi
müdürünün Mahmut Çaça olduğunu hatırlatmak istiyorum. Mahmut Çaça kim mi?
Mahmut Çaça, 1996 yılında 11 siyasi tutuklunun Diyarbakır E Tipi Cezaevinde
öldürüldüğü Diyarbakır E Tipi Cezaevinin ikinci müdürüydü. Şimdi Tarsus’ta
görev yapıyor ve aynı uygulamaları orada da devam ettiriyor. Tarsus’ta yine
tutuklu ve hükümlüler ağır bir işkence altında bulunuyor. 
Kameralar… İnsanların, tutuklu ve
hükümlülerin banyoları, tuvaletleri ve yaşam alanları da kameralarla izlenecek
kadar daraltılmış. Tümüyle, yirmi dört saat izlenen bir realite var karşımızda.

Sincan Cezaevinde kadınlar ağır bir
şekilde tecrittedir. 18 kadın ağır hasta olduğu hâlde maalesef ağır tecrit
altında ve bunun örneklerini veremeyeceğim. 
Özetle, cezaevlerinde yaşanan sorunlara
dair yüzlerce soru önergesi ve araştırma önergesi verdik. Hiçbir araştırma
önergemiz kabul edilmedi burada. Soru önergelerimize yanıt alamıyoruz. Bu da şu
demektir: Hükûmet ve Adalet Bakanlığı cezaevlerini işkencehaneye dönüştürme
konusunda tam bir irade sahibidir. Buna izin vermememiz lazım. İçeride
bulunanlar buna karşı direniş gösteriyorlar. Bizim de insanlık onuruna karşı,
bu uygulamalara karşı ses vermemiz lazım diyorum. 
Teşekkür ediyorum. (HDP sıralarından
alkışlar)
BAŞKAN – Teşekkür ediyorum Sayın Danış
Beştaş.
Sayın Tanal, bugün sisteme girmemiş
misiniz? 
MAHMUT TANAL (İstanbul)- Teşekkür ederim
Sayın Başkan. 
BAŞKAN – Girmemiş misiniz? Bir saniye…
MAHMUT TANAL (İstanbul) – Teşekkür ederim
Sayın Başkanım. 
Değerli Başkanım, teşekkür ederim.
Tutanaklara geçmesi açısından: Bu Meclisin 550 üyesi var, bakıyorum 45 kişiyiz.
Toplam dört siyasi partinin toplamı 45 kişi. Bari, hiç olmazsa bu ışıkların
yarısını söndürün yani bir tasarruf edelim. Yazık, günah.
BAŞKAN – Peki, teşekkür ediyorum. 
MAHMUT TANAL (İstanbul) – Ben teşekkür
ediyorum. 
BAŞKAN - Şimdi, sisteme giren ilk 15 milletvekiline
istem sırasına göre, İç Tüzük 60’a göre söz vereceğim.
Sayın Atıcı, buyurun.
IV.- AÇIKLAMALAR (Devam)
3.- Mersin Milletvekili Aytuğ Atıcı’nın,
çocuklarda ve gençlerde uyuşturucu sorununu araştırmanın ve çözmenin Meclisin
asli görevi olduğuna ilişkin açıklaması
AYTUĞ ATICI (Mersin) – Teşekkürler Sayın Başkan.
Değerli arkadaşlar, gençlerimiz her geçen gün
uyuşturucu batağına biraz daha fazla saplanıyor. Güvenlik birimlerine getirilen
çocukların 2013 yılında yüzde 25’i, 2014 yılında yüzde 39’u, 2015 yılında ise
yüzde 36’sı bağımlılık yapan madde kullanmaktadır. Uyuşturucu maddeyi en küçük
deneme yaşı 9 olarak kaydedilmiştir. İlk kullanım yaş ortalaması ise 20’dir.
Uyuşturucu batağına düşen çocuklarımız hepimizin çocuklarıdır. Partimiz,
inancımız, etnik kökenimiz, dünya görüşümüz ne olursa olsun bir araya gelerek
bu yaşamsal soruna çözümler üretmeliyiz. 
Çocuklarda uyuşturucu sorununu araştırmak ve çözmek
üzere bu Meclise bir önerge vermiştim. Bu sorunu çözmek bu Meclisin asli
görevidir. Bu önergeyi AKP’ye bir kez daha hatırlatıyorum. Bu komisyon acilen
kurulmalıdır.
Teşekkür ederim.
BAŞKAN – Sayın Özdiş…
4.- Adana Milletvekili İbrahim Özdiş’in,
huzurevlerindeki fiyat uygulamasına ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Aile ve Sosyal Politikalar Bakanına:
Huzurevlerinizde huzursuzluk hâkim. Geçtiğimiz günlerde
huzurevlerine yaptığınız tebligatta 2014 yılından sonra huzurevine yerleşenler
için 2 kişilik odalarda aidatları 462 TL’den 1.150 TL’ye çıkarmışsınız. 2014
öncesi girenler için aynı fiyat devam edecek. Yani aynı oda, aynı hizmet;
birisi 462 TL, birisi 1.150 TL ödeyecek. Üstelik 2017 yılının başından bu yana
geçen dokuz aydaki fiyat farkını da –ki binlerce lira ediyor- tahsil edecek
mişsiniz. Bu uygulamalarınızın ve fiyat artışınızın gerekçesi var mıdır?
Teşekkür ediyorum Sayın Başkan.
BAŞKAN – Sayın Hürriyet…
5.- Kocaeli Milletvekili Fatma Kaplan
Hürriyet’in, müftülere nikâh kıyma yetkisi veren yasa tasarısının derhâl geri
çekilmesi gerektiğine ilişkin açıklaması
FATMA KAPLAN HÜRRİYET (Kocaeli) – Müftülere nikâh kıyma
yetkisine karşı bugün onlarca kadın kardeşlerimizle Mecliste bir araya geldik
ve “Haklarımıza kimse dilediği gibi saldıramaz.” diye haykırdık. Çünkü bu yetki
medeni haklarımıza alenen saldırıdır, alenen küçük yaşta evlilikleri, kız
çocuklarımızı zorla evlendirmenin resmî hâle getirilme çabasıdır. Küçük
çocuklara, nikâh maskesi altında, tecavüzün yasallaşmasının önünü açacak bir
düzenlemedir. Bu yetki tanındığı takdirde 18 yaş altındaki çocuklara el
altından dinî nikâh kıyıp sonrasında ise “Yaşı tutunca resmî nikâh kıyarız.”
diyerek görevi kötüye kullanmayacaklarının garantisini kim verebilir? Tabii ki
kimse bu garantiyi veremez. Medeni haklarımızı teker teker dinî makamlara
teslim etmek kadınları ayrıştırıyor ve toplumsal baskıyı artırıyor. Kararı
bizim adımıza çevremiz almasın diye bu yasa derhâl geri çekilmelidir.
Kadınların haklarıyla uğraşacağınıza yoksullukla, yolsuzlukla, şiddetle, tecavüzle
mücadele edin ve çözüm bulun. Biz korkmuyoruz, müftülere nikâh yetkisi vermeye
çalışanların karşısındaki duvar elbette kadınlar olacaktır.
(Mikrofon otomatik cihaz tarafından kapatıldı) 
FATMA KAPLAN HÜRRİYET (Kocaeli) – Kadınlarımızın
yüreğindeki ve bileğindeki güç bu karanlığı yırtacaktır diyorum. 
BAŞKAN – Sayın Engin…
6.- İstanbul Milletvekili Didem Engin’in,
Küresel Yaşanabilirlik Endeksi’nde İstanbul’un 140 şehir arasında 114’üncü
olduğuna ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; Küresel Yaşanabilirlik Endeksi on beş yıldır yayınlanan ve
dünyadaki şehirleri altyapı, çevre, güvenlik, sağlık, kültür ve eğitim gibi
kriterlere göre karşılaştıran bir sıralama. En son yayınlanan endekste İstanbul
140 şehir arasında 114’üncü oldu. Yani dünyanın en güzel şehri İstanbul,
yaşanabilir bir kent olarak görülmüyor. Evet, İstanbullular olarak bizler
İstanbul’u yaşayamıyoruz. Estetik mimariden yoksun beton yığını binalar,
altyapı hataları nedeniyle her yağmurda göle dönüşen yollar, bitmek bilmeyen
trafik çilesi, betona dönüşen parklar İstanbul’un kaderi değil. Belediye
başkanlarını istifa ettirerek yapılan tüm yanlışları örtbas edeceklerini
sananlar çok yanılıyorlar. İstanbul AKP’nin partizan rant politikasına mahkûm
değil. İnanıyorum ki İstanbullular ilk yerel seçimde bu gidişata dur diyecek ve
İstanbul’un yaşanabilir bir kent olması için oylarını kullanacaklar.
BAŞKAN – Sayın Şimşek…
7.- Mersin Milletvekili Baki Şimşek’in,
üniversitelere giriş sisteminin değiştirilmesine ve Hükûmetin bu konuda acil
açıklama yapmasını ve yaptığı bu yanlıştan vazgeçmesini beklediğine ilişkin
açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, bugün sabah YÖK Başkanı üniversitelere
giriş sisteminin değiştirildiğini ve “YKS” diye yeni bir sistemin getirildiğini
söyledi. Maç başladıktan sonra kural değiştirilmez. Öğrenciler yıllardır mevcut
sınav sistemine göre hazırlık yaptılar ama bu yıl girecekleri sınav YKS’ye göre
yapılacak. TEOG’u kaldırdınız, “Öğrencileri bir günlük sınav stresinden
kurtarmak istiyoruz.” dediniz ama YÖK Başkanı bugün diyor ki: “Tek bir sınav
olacak, sınavın birisi sabah olacak, birisi de öğleden sonra olacak.” Tek bir
sınav sisteminden gençleri kurtarmak için 2 tane mi sınav yapıyorsunuz? Bu
konuda Hükûmetin acil açıklama yapmasını bekliyorum ve yaptığı bu yanlıştan
vazgeçmesini bekliyorum.
Saygılar sunuyorum. 
BAŞKAN – Sayın Kuyucuoğlu…
8.- Mersin Milletvekili Serdal
Kuyucuoğlu’nun, Başbakandan, Türkiye’de vergi ödemede 6’ncı sırada olan
Mersin’in kişi başı gelir ve gelir adaletsizliğindeki durumunu nasıl
açıkladığını öğrenmek istediğine ilişkin açıklaması
SERDAL KUYUCUOĞLU (Mersin) – Teşekkürler Sayın Başkan.
Sayın Başbakana soruyorum: Türkiye'de yıllık ortalama
kişi başı gelir 2016 yılında 19.139 lira olarak hesaplandı. Mersin-Adana
bölgesi için ise söz konusu gelir 18.005 lirayla Türkiye ortalamasının yüzde 6
aşağısında yer alıyor. Bölgemizde yaşayan en zengin kesim ile en yoksul kesim
arasında kişi başı gelir açısından bulunan 8,1 kat fark, bölgemizi gelir
dağılımı açısından tüm bölgeler içerisinde son sıraya yerleştirdi. Bölgemizde
618 bin yoksul yaşıyor. Gelir olarak Türkiye ortalamasının altında bulunan
bölgemiz maalesef şu an gelir eşitsizliğinin ve yoksulluk oranının da en yüksek
seviyede bulunduğu yer konumunda. Türkiye'de vergi ödemede 6’ncı sırada olan
Mersin’in kişi başı gelir ve gelir adaletsizliğindeki durumunu nasıl
açıklıyorsunuz.
Teşekkür ederim.
BAŞKAN – Sayın Doğan’ın yerine Sayın Toğrul, buyurun.
9.- Gaziantep Milletvekili Mahmut Toğrul’un,
Kâhta Sulh Ceza Hâkimliğinin 2 Ekim 2017’de 3 kitapla ilgili toplatma kararına
ilişkin açıklaması
MAHMUT TOĞRUL (Gaziantep) – Teşekkürler Sayın Başkan.
Sayın Başkan, son yıllarda 1980 dönemini hatırlatır
gibi bu ülkede kitaplar toplatılıyor ve darphaneye yakılmaya gönderiliyor. Şu
ana kadar yüzlerce kitap toplatıldı ama en komik gerekçeyle toplatılan son 3
kitap. Bir kitap nasıl olur da terör örgütü niteliği taşır? Kâhta Sulh Ceza
Hâkimliği 2 Ekim 2017’de 3 kitapla ilgili toplatma kararı verdi. Bu kitaplar
Faysal Dağlı’nın “Birakujî” Aytekin Gezici’nin “Kürt Tarihi” Fehim Taştekin’in
“Rojava/Kütlerin Zamanı” adlı kitapları. Bu kitaplar baskın sırasında önce
delil olarak toplatılıyor, sonra, arkasından bu kitaplar yasaklı hâle
getiriliyor. Türkiye'nin kitaplarla bu kavgası ne zaman bitecek Sayın Başkan?
Bunu ilgililere sunuyorum.
Teşekkür ediyorum.
BAŞKAN – Sayın Bektaşoğlu…
10.- Giresun Milletvekili Bülent Yener
Bektaşoğlu’nun, FİSKOBİRLİK yerine TMO üzerinden oluşturulmaya çalışılan fındık
alım politikasının yanlış olduğuna ilişkin açıklaması
BÜLENT YENER BEKTAŞOĞLU (Giresun) – Teşekkür ediyorum
Sayın Başkan.
FİSKOBİRLİK gibi profesyonel, teknik
altyapısı ve ekipleriyle ihtisaslaşmış bir kurum dururken TMO üzerinden
oluşturulmaya çalışılan bir fındık alım politikasının yanlışlığını, doğuracağı
sakıncaları hep dile getirdik. Ne yazık ki haklı çıktık. Üreticiden ciddi
boyutta şikâyetler alıyoruz. 
Fındık fiyatının yarattığı mağduriyete bir de TMO
mağduriyeti eklendi. Alım yerlerinin ve ekiplerin yetersizliği, merkezlere
uzaklığı, yanlış randıman ölçümleri, çeşitli gerekçelerle ürünü geri çevirme,
sadece Çiftçi Kayıt Sistemi üzerinden alım yapma gibi nedenlerle üretici
fındığını serbest piyasaya satmak zorunda kalıyor. 
Ayrıca, üreticinin belgeleri üzerinden bazı kişilerin
TMO’ya yüklü miktarda fındık vererek haksız kazanç elde ettikleri iddiaları
var. TMO sanki serbest piyasanın tekeli hâline getirilen yabancı firmanın
düzenine hizmet ediyor. Maliyet fiyatlarıyla alım yapması serbest piyasayı
ülkemiz, üreticimiz, yerli alıcı ve sanayicimiz lehine düzenleyemedi. Kaybımız
iki yılda 100 milyon dolar oldu. Üreticinin alın terinden çalınan para kimin
cebine gitti? 
Teşekkür ederim. 
BAŞKAN – Sayın Yıldırım…
11.- Adıyaman Milletvekili Behçet
Yıldırım’ın, HDP’nin sadece Türkiye’nin değil Avrupa ve dünyada farklı
halklardan insanların takdirini almış bir parti olduğuna ilişkin açıklaması
BEHÇET YILDIRIM (Adıyaman) – Teşekkürler Başkanım. 
“HDP Türkiye partisi olamadı.” diyenlere buradan
sesleniyorum: HDP bir tek Kürtlerin değil, değişik kimlik ve inançların
tekliğini değil, çoğulculuğunu savunan Türkiye'nin tek siyasi partisidir. Aynı
zamanda, sadece Türkiye'nin değil, tüm Avrupa ve dünyada farklı halklardan
insanların takdirini almış bir partidir. 
AKP ve saray HDP’den korkmakta haklı çünkü alternatif
çözümler sunan partimiz Avrupa ve dünyaya halklarımızın sesini duyurmaktadır.
HDP’nin hem Parlamento grubuna hem de HDP bileşenlerine baktığınızda, her
inançtan, her kültürden, her dilden insanın bir arada, demokratik bir siyaset
yürüttüğünü göreceksiniz. 
En son, Diyarbakır Milletvekili Ziya Pir arkadaşımız
NATO PA’da Üst Komite Başkan Yardımcılığına getirildi. Kendisini buradan bir
kez daha kutluyoruz. 
Cezaevinde rehin tuttuğunuz Eş Genel Başkanımız Sayın
Selahattin Demirtaş Avrupalı parlamenterler tarafından barış ödülüne aday
gösterilmiştir. 
AKP Türkiye'yi dünyadan koparırken HDP dünyayla
buluşuyor, halkların sesi oluyor. 
BAŞKAN – Sayın Akın’ın yerine Sayın Arık…
12.- Kayseri Milletvekili Çetin Arık’ın,
Kayseri Büyükşehir Belediyesinin besicileri mevcut yerlerinden çıkartmaya
zorladığına ilişkin açıklaması
ÇETİN ARIK (Kayseri) – Teşekkür ederim Sayın Başkan.
Kırmızı et üreticileri, besiciler tüm Türkiye'de olduğu
gibi Kayseri’de de can çekişiyor. Bir taraftan damızlık, besilik ve kesimlik
olarak canlı hayvan ve karkas et ithalatı yapılıyor, diğer taraftan da Kayseri
Büyükşehir Belediyesi besicileri mevcut yerlerinden çıkartmaya zorlayarak Millî
Emlakin besiciler için verdiği Beydeğirmeni’ndeki arsayı metrekaresi 50 kuruş
artı KDV’den besicilere satmaya çalışıyor. Besicilerin bu fiyattan alım gücü
yok ancak besicilikle hiç alakası olmayan müteahhitler, beyaz eşya satıcıları
Beydeğirmeni’nden kapış kapış arsa alıyor. 
Buradan Büyükşehir Belediye Başkanına bir kez daha sesleniyorum:
Gelin, rant için değil de halk için çalışın. Zaten zor durumda olan besicileri
daha fazla rahatsız etmeyin.
Teşekkür ederim.
BAŞKAN – Sayın Erkek…
13.- Çanakkale Milletvekili Muharrem
Erkek’in, Çanakkale’nin tek içme suyu kaynağı olan Atikhisar Barajı’nın çok
yakınında Kanadalı Alamos şirketinin siyanürlü altın madenciliği yapmak
istediğine ve yetkilileri bu konuda görev ve sorumluluğa davet ettiğine ilişkin
açıklaması
MUHARREM ERKEK (Çanakkale) – Teşekkür ediyorum Sayın
Başkan.
Çanakkale’mizin tek içme suyu kaynağı olan Atikhisar
Barajı’mızın çok yakınında, koruma alanı içerisinde Kanadalı Alamos şirketi
açık sistem arama tekniğiyle siyanürlü altın madenciliği yapmak istiyor ve
bunun için Çanakkale İl Özel İdaresine gayrisıhhi müessese ruhsatı için başvuru
yapıldı. 
Bir ton cevher için 4 ton su gerektiğini çok iyi
biliyoruz ve bu gayrisıhhi müessese ruhsatı verilir ise Çanakkale’mizin yer
altı ve yer üstü su kaynakları, ormanlık alanlarımız, doğamız ve çocuklarımızın
geleceği ciddi ve yakın bir tehlike altına girecek. Niçin bunu yapıyoruz? 
Çanakkale’nin özellikle iktidar milletvekillerini,
Çanakkale Valiliğimizi ve Enerji ve Tabii Kaynaklar Bakanlığımızı görev ve
sorumluluğa davet ediyoruz. Çanakkale halkı da konuyu çok yakından takip
ediyor.
Teşekkür ediyorum.
BAŞKAN – Sayın Özdemir…
14.- İstanbul Milletvekili Sibel
Özdemir’in, müftülüklere nikâh kıyma yetkisi veren tasarının ya Komisyona geri
çekilmesi ya da maddenin tasarıdan çıkarılması gerektiğine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan. 
Müftülüklere nikâh kıyma yetkisi veren tasarı İçişleri
Komisyonunda görüşülürken tüm ısrarlarımıza rağmen, üyesi olduğum kadın hak ve
sorunlarıyla ilgili Kadın Erkek Fırsat Eşitliği Komisyonuna sevk edilmedi ve
görüşü alınmadan Genel Kurul gündemine getirilecek. Kadın sorunlarıyla ilgili,
sahada çalışmalar yürüten STK’ların görüşü alınmak bir yana, Meclise bile
girişlerine izin verilmedi. 
Ülkemizin ve vatandaşlarımızın öncelikli
onca sorunu varken bu maddenin İçişleri Komisyonundan hızla geçirilmesi kabul
edilemez. Çok eşliliği artıracak, cinsel istismar ve çocuk yaşta evlilikleri
meşrulaştıracak, Medenî Kanun’la kadınların sahip olduğu hakları ellerinden
alacak, dahası, aileler arasında ayrımcılık, anlaşmazlık ve toplumda kutuplaşmalara
yol açacak olan, müftülüklere ve dolaylı olarak da imamlara nikâh kıyma yetkisi
veren tasarı ya Komisyona geri çekilmeli ya da madde tasarıdan çıkarılmalıdır.
BAŞKAN – Sayın Kılıç…
15.- Kahramanmaraş Milletvekili İmran
Kılıç’ın, ahilik kurumuna ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Ahilik, Anadolu’da 13’üncü yüzyılda ortaya çıkan bir
esnaf teşkilatıdır. Ahilik, Osmanlı Devleti’nin kurulmasında önemli rol
oynamıştır, bölgenin ekonomik, sosyal, siyasi konumu üzerinde etkili olmuştur.
Moğol saldırılarına karşı batıya göç eden topluluklar Anadolu’ya gelmiş, esnaf
ve zanaatkârlar kendi içlerinde örgütlenmiştir. Ahi Evran Ahiliğin kurucusu
kabul edilir, temel prensibi bir meslek, sanat sahibi olmak ve mesleğini
hilesiz yapmaktır. İslam öğretisi ve tasavvuf ahlakı ile mesleki örgütlenmeyi
birleştirmişlerdir. İbadete önem verip doğruluk, dürüstlük, adalet, kardeşlik,
çalışmak ve bunun gibi prensipleri savunmuşlardır. Aynı mala eşit fiyat,
standart üretim, malı pazara sürme, kalite birliği çok önemlidir. Üyeler bu
konularda sıkı kurallarla denetlenmiştir. Meslek basamakları çırak, kalfa, usta
olarak devam eder, ustalığa geçiş şet kuşatma töreniyle gerçekleşir, bir nevi
icazet almak demektir. Ustasının rızasını alan bir kalfa ancak şet kuşak
kuşanarak iş yeri açma hakkına sahip olur. Ahilik 18’inci yüzyıldan sonra devam
etmektedir.
BAŞKAN – Sayın Öz…
16.- Çanakkale Milletvekili Bülent Öz’ün,
eğitim ve sınav sisteminin tekrar tekrar değiştirilmesinin gerekçesini ve atanamayan
öğretmenlerin ne zaman atanacağını öğrenmek istediğine ilişkin açıklaması
BÜLENT ÖZ (Çanakkale) – Sayın Başkan, sorum Millî
Eğitim Bakanına: Öğrencileri uluslararası ölçekte değerlendiren PISA
sonuçlarında ülkemiz 72 ülke arasında ancak 50’nci sırada yer almıştır. Bu
sonuç AKP’nin on beş yıllık eğitim politikasının eseridir. Öğretmenlerimiz ve
öğrencilerimiz, en önemlisi eğitim sistemimiz deneme tahtası olmaktadır,
üstelik eğitimden Atatürk silinip yerine cihat konulmaktadır. Atatürk’ün dediği
gibi eserinin üzerinde imzası olmayan yegâne sanatkâr öğretmendir fakat her
seferinde atama vadiyle umut verilerek hüsrana uğrattığınız öğretmen
adaylarımız ve neredeyse her yıl değişen sınav sistemi yüzünden öğrencilerimiz
stres ve bunalım yaşamaktadır. Bu bağlamda, her seferinde kendi değiştirdiğiniz
bir önceki eğitim modelinizi kötülemenizin gerekçesi nedir? Eğitim ve sınav
sistemini tekrar tekrar değiştirmenizin gerekçesi nedir? Bundan sonra da eğitim
ve sınav sistemini değiştirmeyi düşünüyor musunuz? Son olarak, atanamayan
öğretmenleri ne zaman atamayı düşünüyorsunuz.
Teşekkür ederim.
BAŞKAN – Sayın Benli…
17.- İstanbul Milletvekili Fatma Benli’nin,
Kâğıthane’deki rögar kapaklarında firmanın amblemi olan “m” harfinin tersten
okunuşunun bir yanlış anlaşılmaya sebebiyet verdiğine ve kapakların
değiştirildiğine ilişkin açıklaması
FATMA BENLİ (İstanbul) – Teşekkürler Sayın Başkan.
İstanbul 2’nci bölge milletvekili olarak Kâğıthane’yle
ilgili ifade edilen bir hususa açıklık getirmek üzere söz almış bulunmaktayım. 
Dün HDP Milletvekili Mehmet Ali Aslan, “Allah” lafzının
kûfi şekilde rögar kapaklarında yer aldığına, hatta Kâğıthane’de bunun
kaldırılmadığına, hatta Suriyeli çocukların rögar kapaklarını öptüğüne dair
beyanda bulunmuştur. Kâğıthane Belediyesi ve kapakları yapan firmayla
görüştüğümüzde, elbette ki böyle bir durumun söz konusu olmadığını, firmanın
amblemi olan “m” harfinin tersten okunuşunun bu tarz bir yanlış anlaşılmaya
sebebiyet verdiğini ama HDP milletvekilinin ifade ettiği Okmeydanı Hastanesi
dâhil etrafta bilinen bütün rögar kapaklarının değiştiğini ifade ettiler. Ola
ki gözden kaçan bir kapak varsa gereği yapılacaktır.
Teşekkür ediyorum.
BAŞKAN – Son olarak Sayın Akyıldız…
18.- Sivas Milletvekili Ali Akyıldız’ın,
Sivas Cumhuriyet Üniversitesi Tıp Fakültesi Hastanesinin borcu nedeniyle
yaşanan sorunlara ilişkin açıklaması
ALİ AKYILDIZ (Sivas) – Teşekkür ediyorum Sayın
Başkanım.
Sivas Cumhuriyet Üniversitesi Tıp Fakültesi
Hastanesinin borcu bugün itibarıyla 90 milyon lirayı aşmış durumda. Hastanenin
borcu nedeniyle, hastaneye tıbbi malzeme veren firmalarda da çok ciddi
mağduriyetler yaşanıyor. Ve hatta bir firma sahibinin bu nedenle intihar
ettiğini belirtirsem olayın ciddiyeti anlaşılmış olacaktır diye düşünüyorum. 
Hastanede görev yapan hocalarımızın birçoğu,
performansa dayalı sistem gereği alması gereken primlerini alamadıkları için ya
daha cazip fiyatlarla, ücretlerle özel sektöre ya da daha iyi imkânlarla başka
illere gittikleri için birçok alanda hastanede doktor kalmamış durumda. Benim
Sivaslı hemşehrilerim de sağlık problemlerine çözüm bulmak için çevre illere,
başka hastanelere gitmek zorunda. Buradan sayın yetkililere sesleniyorum:
Acilen bu konuya bir çözüm bulunarak hem hastanenin hem de benim Sivaslı
kardeşlerimin mağduriyetlerinin giderilmesini talep ediyor, saygılarımı
sunuyorum.
BAŞKAN – Teşekkür ediyorum.
Şimdi gündeme geçiyoruz.
ENGİN ALTAY (İstanbul) – Grup başkan vekillerine söz
vermiyor musunuz?
BAŞKAN – Sisteme giren yok.
ENGİN ALTAY (İstanbul) – Otomatik veriyorsunuz diye…
BAŞKAN – Sisteme giren olmadığı için… 
ENGİN ALTAY (İstanbul) – Herkes birbirine bakıyor. 
BAŞKAN - Zorla konuşturmak gibi bir şey yok. Gündeme
geçiyoruz, yeri geldiğinde söz talebiniz olursa zaten grup başkan vekillerine
söz veriyoruz.
ERHAN USTA (Samsun) – Yeri geldi o zaman.
BAŞKAN – Evet, Sayın Usta, buyurun.
19.- Samsun Milletvekili Erhan Usta’nın, 13
Ekim Ankara’nın başkent oluşunun 94’üncü yıl dönümüne, 12 Ekim 1979’da silahlı
saldırı sonucu şehit olan Zeki Şireli’ye, bütün ülkücü şehitlere ve vatan
savunmasında şehit olan bütün güvenlik kuvvetlerine Allah’tan rahmet
dilediğine, üniversiteye giriş sınav sisteminin değiştirilmesine ve bu
yanlıştan dönülmesi gerektiğine ilişkin açıklaması
ERHAN USTA (Samsun) – Teşekkür ederim Sayın Başkan.
Yarın 13 Ekim 1923, Ankara’nın başkent oluşunun 94’üncü
yıl dönümü, ben bunu kutluyorum. 
Ayrıca, bugün 12 Ekim ve 12 Ekim 1979’da yani bundan
tam otuz sekiz yıl önce Zeki Şireli, Bursa Eğitim Fakültesi son sınıf
öğrencisi, memleketi Malatya’da ailesinin yanına gelmişti. Gece saat 23.00
sularında Şehit Fevzi Mahallesi’nde bulunan evinin önünde silahlı saldırı
sonucu şehit olmuştur. Ben, bu vesileyle Zeki Şireli’ye, bütün ülkücü
şehitlerimize ve vatan savunmasında şehit olan bütün güvenlik kuvvetlerimize
Cenab-ı Allah’tan rahmet diliyorum. 
Bugün Ankara’da bir kız kaçırma olayı neticesinde
ortaya çıkan silahlı çatışma sonucu bir polis memuru şehit olmuştur. Ben bu
şehidimize de Allah'tan rahmet diliyorum. Katil zanlısı sanırım yakalandı,
kendisinin de en ağır şekilde cezalandırılmasının uygun olacağını düşünüyorum. 
Şimdi, Sayın Başkan, bugün YÖK Başkanı üniversiteye
giriş sınav sisteminin değiştirildiğini açıkladı. Tabii, sistem değişikliği
zaman içerisinde olabilir, onu anlayışla karşılarız ama bu kadar sık olması
tabii hiçbir şekilde anlaşılır değil. Yani, 2006 yılında AKP hükûmetleri
geldiğinde bir sistem değişikliği yapmış, 2010 yılında tekrar tek sınav
sisteminin ne kadar kötü olduğu o gün konuşuldu edildi, ikili sınav sistemine
geçildi; bugün, şimdi, ikili sınav sisteminin çok kötü olduğu söylenerek tek
sınav sistemine geçildiği ifade ediliyor. Bir defa, bu işin yapılış şeklinde
bir hata var. Sayın Cumhurbaşkanı kalkıyor, bir televizyon programında “Ben
TEOG’u kaldırdım.” diyor. Kaldırdığı sistemin yerine ne getireceğini şu anda
hâlâ otoriteler tartışıyor, eğer onlara otorite demek mümkünse. Yani, zaten
böyle bir sistemi, bir anda, bir Cumhurbaşkanı bunu bu şekilde söylediği anda
yani Başbakan, Millî Eğitim Bakanı ve millî eğitimle ilgili herkesi aslında
çizmiş oluyor; bunu da görmek lazım. Şimdi, hâlâ TEOG’da ne getirileceği belli
değil. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
ERHAN USTA (Samsun) – YÖK’ten bir açıklama yapıldı, o
akşam “Üniversite sınav sistemi de değişecek.” denildi, bugün YÖK Başkanı bu
çerçevede bir değişiklik açıkladı. Bir defa, ne olursa olsun, ister iyi olsun
ister kötü olsun, bu tür meselelere bir istikrar kazandırmak lazım, bir şeyi
ısrarla uygulamak lazım. Yaklaşık 2 milyon öğrenciyi ilgilendiren konuda paldır
küldür bir karar almak ciddi ölçüde belirsizlik yaratıyor, bunu bir görmemiz
lazım. 
Şimdi, tek günde yapılacak. Güya “İki sınavdan
kurtarıyoruz.” diyoruz fakat tek güne iki sınav konuluyor. Şimdi, kırsalda olan
öğrenciler var. Ben bunu yaşamış birisiyim yani sabahleyin erkenden kalkacak,
bu çocuk sınav merkezine gidecek. Bu çocuk uykusuz, o gece uyuyamamış olacak,
karnı aç olacak. Sabahleyin bir sınava girecek, hadi öğleden önceyi tolere
edebilir uykusuz da olsa, esas öğleden sonra ikinci sınava girecek. Öğle arası
bu çocuklar ne yiyecek? Çünkü bunların birçoğu evinden uzakta olacak yani
bunların hepsini düşünmek lazım, uzak mesafeden gelen insanları düşünmek lazım,
yalnız başına gidenleri düşünmek lazım. 
Şimdi, birinci sınavda barajı aşanlar ikinci sınava
girecek. Bir saat içerisinde sınav sonuçları belli olmayacağına göre ne olacak?

(Mikrofon otomatik cihaz tarafından kapatıldı)
ERHAN USTA (Samsun) – Çok affedersiniz, hemen
bitiriyorum Sayın Başkanım. 
BAŞKAN – Tamamlayın lütfen. 
ERHAN USTA (Samsun) – Birinci sınav sonucu açıklanmadan
öğrenci kendi kanaatine göre “Ha, benim birinci sınavım iyi geçti, birinci
sınavı geçmiş olabilirim, ikinci sınava girerim.” diyecek, bu şekilde bir
sınava girecek. Böyle bir rezalet görülmedi. Ya, buna bir bakmak lazım, bu yanlıştan
vazgeçmek lazım. Yani zaten bir içerik değişikliği yok, yapılan değişiklik
şekilsel bir değişiklik. Yani şekilsel değişiklik yapıldıkça da daha kötü
şeyler yapılıyor. Ha “İçerik değişikliği var.” deniliyorsa o zaman millî eğitim
gibi bir sistemde bu kadar çok içerik değişikliği olmaz. Nereden bakarsanız
bakın yapılan yanlıştır, bu yanlıştan dönülmesi lazım, öğrencilerimizi daha
fazla tedirgin etmeyelim. 
Teşekkür ederim. 
BAŞKAN – Teşekkürler. 
Sayın Yıldırım…
20.- Muş Milletvekili Ahmet Yıldırım’ın, ülkenin
bürokraside liyakatten yoksun muz cumhuriyetine; ekonomide ucuz iş gücü, iş
cinayeti ve emekçilerin vergi yükünün fazla olduğu bir cumhuriyete; yatırım ve
teknikte beton cumhuriyetine; eğitimde çocukları kobay olarak kullanan bir
cumhuriyete; diplomasi ve dış politikada ise rehin alma cumhuriyetine
dönüştüğüne ilişkin açıklaması
AHMET YILDIRIM (Muş) – Teşekkür ederim Sayın Başkan. 
Sayın Başkan, ülkemiz maalesef bürokraside liyakatten
yoksun muz cumhuriyetine; ekonomide ucuz iş gücü, iş cinayeti ve emekçilerin
vergi yükünün fazla olduğu bir cumhuriyete; yatırım ve teknikte maalesef beton
cumhuriyetine; eğitimde çocuklarımızı kobay olarak kullanan bir cumhuriyete;
diplomasi ve dış politikada ise rehin alma cumhuriyetine dönüştü ama bir tek
demokratik cumhuriyete dönüşmedi. 
Siyasi iktidar, özellikle toplumsal yaşamın çok önemli
iki ayağı olan sağlık ve eğitimde sayısız yöntem deneyerek, sayısız politikayı
devreye sokarak başarısız olmuş, on beş yılın sonunda sağlıkta ve eğitimde 2002
yılına geri dönmek zorunda kalmıştır gerek eğitim sistemi anlamında gerekse
yapılan sınavlar anlamında. Hastanelerde önce özelleştirmeye, sonra Kamu
Hastaneleri Birliğine, en nihayetinde, bütün bunların açığa çıkarmış olduğu
israf ve ekonomik yükün sonunda geldiği nokta yine eski sisteme geri dönüş
olmuştur. Hasılı, maalesef, AKP iktidarının bu ülkeye üretebildiği hiçbir şey
yok, bütün yöntemler ve politikalar denendikten sonra yeni bir şey bulmuş gibi
2002 yılına eğitim ve sağlıkta geri dönmüştür. 
Yargının siyasallaştığı bir cumhuriyetten
hiç söz etmeye bile gerek yok çünkü kamuoyu araştırmalarının yapmış olduğu
anketlerde yargıya olan güvenin yüzde 30’ların altına düştüğü bir cumhuriyete
dönüştü ülkemiz. Umarım ülke en nihayetinde bu siyasi iktidarın yanlışlarından
geri dönerek halkın gücüyle demokratik bir cumhuriyete erişir. 
Teşekkürler. 
BAŞKAN – Teşekkürler. 
Sayın Altay…
21.- İstanbul Milletvekili Engin Altay’ın,
13 Ekim Ankara’nın başkent oluşunun 94’üncü yıl dönümüne, Nuriye Gülmen ve
Semih Özakça’nın açlık grevlerinin 218’inci gününde ölüme bir adım daha
yaklaştıklarına ve bütün milletvekillerinin bu konuda inisiyatif almalarını
talep ettiğine ilişkin açıklaması
ENGİN ALTAY (İstanbul) – Teşekkür ederim
Sayın Başkan. 
Yarın Genel Kurul olmayacağı için… Yarın
13 Ekim, Ankara’mızın başkent oluşunun 94’üncü yılı. Bu vesileyle, öncelikle
Ankaralı hemşehrilerimizi ve aziz milletimizi tebrik ediyoruz. Bu ülkeyi
kurtaranlara, bu cumhuriyeti kuranlara şükran ve minnet hislerimizi ifade etmek
istiyoruz. 
Başta büyük kurtarıcı, büyük kurucu Gazi
Mustafa Kemal Atatürk olmak üzere, bu cumhuriyet için, bu ülke için, bu millet
için, bu Anadolu kardeşliği için canını veren, ebediyete intikal eden bütün
şehitlerimize Allah’ımdan rahmet niyaz ediyorum. Hâlen sağ olan gazilerimize
sağlıklı, sıhhatli uzun ömürler diliyoruz. Bu cumhuriyetin sonsuza kadar laik,
demokratik niteliğiyle yaşayacağına da aziz milletimizin temsilcisi olarak söz
veriyoruz. 
Sayın Başkan, öte yandan, vicdan varsa,
ahlak varsa, sağduyu varsa, insaf varsa insanlık vardır. Nuriye Gülmen ve Semih
Özakça 218’inci günde ölüme bir adım daha yaklaştılar. Cumhuriyet Halk
Partimizin Sağlık Komisyonu üyeleri ilgili başhekimlerle, doktorlarla
yaptıkları görüşmelerde her ikisinde de nöropatik bulguların olduğuna işaret
ediyorlar. 
(Mikrofon otomatik cihaz tarafından
kapatıldı) 
BAŞKAN – Toparlayın lütfen. 
ENGİN ALTAY (İstanbul) – Sayın Başkan, bu çağda göz
göre göre iki insanın ölüme gidişine seyirci kalmak kabul edilebilir bir durum
değildir ve insanlıkla bağdaşmaz. 
Türkiye Büyük Millet Meclisinin çok saygıdeğer
üyelerine de bu vesileyle seslenmek istiyorum: Hükûmetin göstermediği vicdanı,
sağduyuyu, insafı Türkiye Büyük Millet Meclisinin göstermesini -parti ayrımı
yapmadan bunu söylüyorum- bütün milletvekillerimizin bu konuda bu ölüme gidişe
dur demek noktasında inisiyatif almalarını insanlık adına talep ediyorum.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ediyorum.
Sayın Muş, buyurun.
22.- İstanbul Milletvekili Mehmet Muş’un,
13 Ekim Ankara’nın başkent oluşunun 94’üncü yıl dönümüne ve Trabzon
Milletvekili Haluk Pekşen’in bir televizyon kanalında sarf ettiği bazı
ifadelerine ilişkin açıklaması
MEHMET MUŞ (İstanbul) – Sayın Başkan, bundan doksan
dört yıl önce, 13 Ekim 1923 tarihinde Ankara yeni devletimiz Türkiye
Cumhuriyeti’nin başkenti olmuştur, tüm milletimize hayırlı uğurlu olmasını ben
de diliyorum.
Sayın Başkan, dün bir televizyon kanalında Cumhuriyet
Halk Partisi Milletvekili Haluk Pekşen, 15 Temmuz gecesi yapılan darbe
girişimiyle ilgili olarak “Darbeyi AK PARTİ’nin kendisi yaptı.” ifadelerini
kullanmış ve hemen arkasından 250 şehidimizle ilgili olarak da “öngörülemeyen
sonuç” sözlerini sıralamıştır. Bu yalan, iftira ve hezeyan dolu açıklamaları
kınıyoruz. Bu sözleri, hâlen yargılamaları devam eden FETÖ mensubu darbecileri
kurtarma ve aklama çabasından başka bir şey değildir. Darbe girişiminde bulunan
bazı FETÖ’cüler bile suçlarını itiraf ederken CHP milletvekili bu tip
iddialarda bulunarak neyi amaçlamaktadır? İktidar partisi AK PARTİ iken AK
PARTİ’nin kendi iktidarını düşürmek için darbe yaptırdığı iddiasında bulunmak
akıl, mantık ve izan yoksunluğundan başka bir şey değildir. 15 Temmuz gecesi
Cumhurbaşkanlığı Külliyesi’ni, Türkiye Büyük Millet Meclisini, AK PARTİ Genel
Merkezini, AK PARTİ il binalarını, kamu binalarını AK PARTİ’nin kurşunlattığını
ve bombalattırdığını ima etmek tam bir şuursuzluktur. 
Buradan CHP Grubuna soruyoruz: 15 Temmuz gecesi AK
PARTİ milletvekilleri olarak bizler burada değil miydik? Biz kendi kendimizi mi
bombalattırdık? Bu nasıl bir aymazlıktır, bu nasıl bir iftiradır? Hiçbir somut
delil olmadan “Darbeyi AK PARTİ yaptı.” diyerek siyasi fırsatçılık yapmaya
çalışmak ucuz bir siyaset anlayışıdır. “Çamur at, izi kalsın.” siyaseti gütmek
kirli bir zihniyetin tezahürüdür. Keza, aynı CHP milletvekili tarafından 250
şehidimizle ilgili “öngörülemeyen sonuç” ifadesinin kullanılması da
şehitlerimizin ruhuna ve milletimize karşı…
(Mikrofon otomatik cihaz tarafından kapatıldı)
BAŞKAN – Tamamlayın lütfen. 
MEHMET MUŞ (İstanbul) –…çok büyük bir saygısızlıktır.
Bu vatan için gövdesini siper eden, canını seve seve veren kahramanlara
saygısızlık yapmak kimsenin haddi değildir. Bu vatandaşlarımız boşu boşuna
şehit olmamıştır. Onlar CHP milletvekilinin iddia ettiği gibi öngörülemeyen sonuç
değil, bu milletin tarihine adlarını altın harflerle yazdıran şanlı birer
şehittir. Onlara yönelik bu tür hezeyanlar ise ancak onların katillerini
sevindirmeye yaramaktadır. 
Şimdi CHP Grubuna sesleniyorum tekrar: Sizler bu
milletvekilinizin bu sözlerinin arkasında mısınız, değil misiniz?
Milletvekiliniz bu iftira dolu sözleriyle ilgili hem AK PARTİ’den hem de şehit
yakınlarımızdan özür dileyecek mi, dilemeyecek mi? Bu soruların cevabını da
beklemekte olduğumuzu ifade etmek isterim. 
ENGİN ALTAY (İstanbul) – Sayın Başkan…
BAŞKAN – Tamam, Sayın Altay o soruların cevabını
herhâlde verecek. 
ENGİN ALTAY (İstanbul) – Hem açıklama hem sataşma
olduğu için uygun görürseniz…
BAŞKAN – Buyurun, buyurun, iki dakika süre veriyorum.
Lütfen yeni bir sataşmaya meydan vermeyelim. 
ENGİN ALTAY (İstanbul) – Asla. 
V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın,
İstanbul Milletvekili Mehmet Muş’un yaptığı açıklaması sırasında Cumhuriyet
Halk Partisine sataşması nedeniyle konuşması
ENGİN ALTAY (İstanbul) – Teşekkür ederim Sayın Başkan. 
Genel Kurulu saygıyla selamlıyorum. 
Ben Sayın Pekşen’in konuşmasını izlemedim. 
MEHMET MUŞ (İstanbul) – Ben izledim. 
ENGİN ALTAY (Devamla) – Ama sizin ifade ettiğiniz
anlamda bir konuşma olduğuna çok ihtimal vermemekle birlikte…
MEHMET MUŞ (İstanbul) – Ben izledim Sayın Altay. 
ENGİN ALTAY (Devamla) –…Sayın Pekşen şunu söylemiş
olabilir, olsa olsa söylediği şudur: 15 Temmuz darbesi öngörülen, duyumu alınan
ama benim de müteaddit defalar söylediğim gibi, TSK’ya ve yargıya başta olmak
üzere sızmış hain FETÖ’cüleri enselemek için, onları toptan derdest etmek için
öngörüldüğü hâlde harekete geçmelerini beklemek suretiyle –belki iyi niyetli
bir davranış- bu harekete imkân verilmesi aziz milletimizin, biraz önce söylediğiniz,
251 şehit vermesine sebep olmuştur. Ben gene burada dedim ki “251 şehidimizin
hiçbiri boşu boşuna ölmedi.” Allah’ım onlardan razı olsun. Hiçbiri boşuna
ölmedi, böyle bir iddiayı kimse söyleyemez ama şunu da söyleriz, deriz ki: 251
şehidimiz kabir azabı çekiyor, kemikleri sızlıyor. Niye? Bu insanlar elbette
boşu boşuna ölmedi, bu devletin bu cumhuriyetin bekası için öldü. Biz de burada
diyoruz ki, bu insanlar boşu boşuna ölmediyse FETÖ darbesinin siyasi ayağını da
ortaya çıkarmamız lazım ki onların ruhları şad olsun, onlar huzur içinde
uyusun. Söylediğimiz budur. (CHP sıralarından alkışlar) 15 Temmuz darbesini AK
PARTİ yaptı dememiştir sayın milletvekilimiz. Çağıracağız biraz sonra, söyler.
Böyle bir iddiamız da yok ama en başından beri söylüyoruz, 15 Temmuz darbesi
önlenebilir idi. Şimdi derin tartışmalara girmeye gerek yok. 251 şehidimizin
kanı üzerinden siyaset yapmak da doğru değil. Hepsine Allah’ımdan rahmet
diliyorum. Evet, doğru söylüyorsunuz, onlar boşu boşuna ölmediler
(Mikrofon otomatik cihaz tarafından kapatıldı) 
ENGİN ALTAY (Devamla) - Onların boşu boşuna ölmediğini
göstermek bu Meclisin asli görevidir. Bunun yolu da darbenin siyasi ayağını
ortaya çıkarmaktır diyorum, Genel Kurulu saygıyla selamlıyorum. (CHP
sıralarından alkışlar) 
MEHMET MUŞ (İstanbul) – Sayın Başkanım, yerimden iki
dakikalık söz istiyorum. 
ENGİN ALTAY (İstanbul) – İtham yok, itham yok. 
BAŞKAN – Sayın Muş, bitirelim bunu.
MEHMET MUŞ (İstanbul) – Sayın Başkan, ben sözü eğip
bükmüyorum. Aynen kullanılan ifade şu, Sayın Altay ses kaydını dinleyebilir:
“Darbeyi AK PARTİ kendisi yaptı.” Şehitlerimizle ilgili de “öngörülemeyen
sonuç” ifadesi kullanıldı. Açık ve net iki soru sordum, burada daha önce ifade
ettiklerinin etrafından dolanarak Sayın Altay’ın ifade etmesine gerek yok. Çok
açık ve net iki soru soruyorum, bunlarla alakalı cevabınızı bekliyoruz:
Arkasında mı, değil mi bu vekillerinin?
BAŞKAN – Teşekkür ediyoruz.
ENGİN ALTAY (İstanbul) – Sayın Başkan, söyledim,
Cumhuriyet Halk Partisi olarak “Darbeyi AK PARTİ yaptı.” demedik, demiyoruz,
denmesini de doğru bulmayız. 
MEHMET MUŞ (İstanbul) – Dedi milletvekiliniz.
ENGİN ALTAY (İstanbul) – Yeterli midir?
MEHMET MUŞ (İstanbul) – Tamam.
BAŞKAN – Tamam, Sayın Altay doğru bulmayacağını ifade
etti, böyle bir şeyin olmayacağını söyledi.
Evet, gündeme geçiyoruz.
Başkanlığın Genel Kurula sunuşları vardır.
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, 11/10/2017 tarihinde
İzmir Milletvekili Ahmet Kenan Tanrıkulu ve arkadaşları tarafından, sanayimize
son on beş yılda atılım yaptıramayan, KOBİ’lerimize zor günler yaşatan,
hedeflenen sonuçların bir türlü alınamadığı sanayi politikalarının ve
stratejilerinin eksik ve yetersiz yönlerini tespit etmek ve alınması gereken
önlemlerin belirlenmesi amacıyla verilmiş olan Meclis araştırması önergesinin,
görüşmelerinin Genel Kurulun 12 Ekim 2017 Perşembe günkü birleşiminde
yapılmasına ilişkin önerisi
Türkiye Büyük Millet Meclisi
Başkanlığına
Danışma Kurulu'nun 12/10/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19'uncu maddesi
gereğince Genel Kurulun onayına sunulmasını arz ederim.
Saygılarımla.

 Erhan
Usta
 Samsun
 MHP
Grup Başkan Vekili
Öneri:
11 Ekim 2017 tarih, 2417 sayıyla TBMM Başkanlığına
verilen İzmir Milletvekili Ahmet Kenan Tanrıkulu ve arkadaşlarının sanayimize
son on beş yılda atılım yaptıramayan, KOBİ'lerimize zor günler yaşatan,
hedeflenen sonuçların bir türlü alınamadığı sanayi politikalarının ve
stratejilerinin eksik ve yetersiz yönlerini tespit etmek ve alınması gereken
önlemlerin belirlenmesi amacıyla Meclis araştırması açılmasına dair önergemizin
görüşmelerinin 12/10/2017 Perşembe günkü birleşiminde yapılması önerilmiştir.
BAŞKAN – Milliyetçi Hareket Partisi grup önerisi
üzerinde öneri sahibi adına İzmir Milletvekili Ahmet Kenan Tanrıkulu.
Buyurun Sayın Tanrıkulu. (MHP sıralarından alkışlar)
MHP GRUBU ADINA AHMET KENAN TANRIKULU (İzmir) –
Teşekkür ediyorum Sayın Başkan.
Sayın Başkan, sayın milletvekilleri; sanayimize son
yıllarda atılım yaptıramayan, KOBİ'lerimize zor günler yaşatan ve hedeflenen
sonuçların bir türlü alınamadığı bir süreçten geçiyoruz. Sanayi politikalarının
ve stratejilerinin eksik ve yetersiz yönlerini tespit etmek ve alınması gereken
önlemlerin araştırılması için biraz önce okunan, Milliyetçi Hareket Partisi
Grubu adına verdiğimiz önergeyle ilgili de söz almış bulunmaktayım. Genel
Kurulumuzu öncelikle saygıyla selamlıyorum.
Sayın milletvekilleri, ekonominin nabzı sadece borsa
veya sadece döviz piyasası değildir, bunu öncelikle tespit etmemiz lazım. Dış
finansman temininde bağımsızlık, vasıflı iş gücü, yüksek katma değerli ürün ve
teknoloji üretimi, bütçe disiplini, gelir dağılımında eşitlik ve etkili bir dış
politika bizim küresel rekabette yerimizi belirleyen en önemli unsurlardır.
Tasarruflarımızın giderek azaldığı bir dönemde ülke olarak bizim dış tasarrufları
yeterli miktarda çekmeye yönelik de birtakım girişimlerde bulunmamız
gerekmektedir.
Bugün, dünya, sadece gelirlere değil refah seviyesine
de odaklanmış durumda ve onu araştırıyor, onun üzerinde çalışmalar yapıyor.
Ortalama kişi başına gelirimiz bizleri yanıltmasın, burada, bu kürsülerde,
millî gelirimiz şuradan şuraya geldi diye defalarca söyleniyor ancak bu oran
her zaman refah düzeyini de göstermez değerli arkadaşlar. Eğer biz, ülke olarak
insan haklarına saygıda, demokrasi, hukuk, eğitim ve kültürel harcamalarda
dünyanın geri sıralarındaysak o zaman, burada belirgin bir refahtan da
bahsetmemiz söz konusu olamayacak demektir. 
Ekonomide büyük resme bakmamız lazım, buradaki mesele
bu. Endişe ve istikrarsızlık şu anda ön planda değerli milletvekilleri. Bakın,
bu sözümü… Bir uluslararası araştırma şirketi yaptığı çalışmada, geçen yıl
yüzde 9 seviyesinde olan, ekonomik durumla ilgili olan endişenin bu sene,
2017’nin ikinci çeyreğinde yüzde 20’ye yükseldiğini söylüyor. Gene Türkiye,
eğer bugün mevcut kaynaklarıyla güçlü yarınlara odaklanabilmek istiyorsa bu
konularda da büyük heyecanlar duymak zorunda; bu da ancak bilimsel bir analize
dayanan ve politika ve stratejilerin doğru bir şekilde hesaplandığı bir
metodolojiden geçer. Ancak açıklanan plan ve programlar da maalesef böyle
değil, güvensizlik ve gelecekle ilgili belirsizlik de tetikleniyor. Bunun en
yakın örneği, geçtiğimiz günlerde açıklanan orta vadeli program sayın
milletvekilleri. Bu programa baktığımız zaman, bugüne kadar yayımlanan bütün
orta vadeli programlarda maalesef hedeflere ulaşılmasının hem pratik yönden hem
teorik yönden mümkün olmadığını da görüyoruz. 
Değerli milletvekilleri, Türkiye'nin
sanayi politikalarında tutarlı ve gerçekçi bir plan ve stratejisinin
olmadığından yola çıkarak zaten bu önergemizi, önerimizi getirdik. On beş yılda
8 hükûmet kurulmuş, 5 Sanayi Bakanı değişmiş ancak sanayimiz ve KOBİ’miz
maalesef ağır bir borç yükünden kurtulamamış, bunu da buradan çok ciddi
görüyoruz.
Kredi Garanti Fonu yüksek faizle piyasaya
birtakım para enjeksiyonunda bulunmuş, geçici bir soluk vermiş. Büyümeye de
birtakım hesaplamalara göre yaklaşık 2 puanlık bir kortizonlu etki yapmış
-bakın, bu kelimeyi de özellikle kullanıyorum- ama şimdi onun da esamesi
okunmuyor.
Değerli milletvekilleri, vadedilen millî,
bölgesel uçak yapımı veyahut da işte, yerli otoda babayiğitler de hâlen ikna
edilememiş görülüyor. Onun için, biz diyoruz ki: Tüketerek değil, üreterek bir
büyüme yoluna, “patern”ine girmemiz lazım. Ekonomik büyümemiz için de hem
beşeri sermayeye hem yönetişim desteğine hem de imalat sanayi desteğine ciddi
manada ihtiyacımız olduğunu belirtip Türkiye'nin güçlü yarınlara daha umutvar
olabilmesi için bu önergemizin desteklenmesini istiyoruz.
Tekrar Genel Kurulu saygıyla
selamlıyorum. (MHP sıralarından alkışlar)
BAŞKAN – Teşekkür ediyorum.
Siyasi parti grupları adına ilk söz
Gaziantep Milletvekili Mahmut Toğrul’a aittir.
Buyurun Sayın Toğrul. (HDP sıralarından
alkışlar)
HDP GRUBU ADINA MAHMUT TOĞRUL (Gaziantep)
– Halkların Demokratik Partisi adına.
BAŞKAN – Evet, Halkların Demokratik
Partisi Grubu adına.
Buyurun.
MAHMUT TOĞRUL (Devamla) – Teşekkür ederim
Sayın Başkan.
Sayın Başkan, değerli milletvekilleri,
bizleri ekranları başında dinleyen saygıdeğer yurttaşlarımız, eş genel
başkanlarımız, milletvekillerimiz, belediye başkanlarımız; hepinizi buradan
saygıyla selamlıyorum.
Değerli arkadaşlar, MHP'nin önergesi üzerinde,
özellikle KOSGEB’de yaşanan sorunlar üzerinde durmak istiyorum. Görünen o ki
AKP “Paralel yapıdan kurtuluyorum.” derken kendi saltanatını her alanda yaratma
derdine düşmüştür. Yaptığı işin niteliği gereği en tarafsız kurum olması
gereken KOSGEB, AKP’nin arka bahçesine dönüştürülmüştür. 15 Temmuz darbe
girişiminin ardından KOSGEB’de düzenlenen operasyonda çok sayıda çalışana el
çektirilirken yerleri, bakın, AKP’lilerin yakınları tarafından doldurulmuştur.
Cumhurbaşkanının yeğeni İnsan Kaynakları Daire Başkanlığına, AKP’li belediye
başkanının kardeşi Proje Koordinasyon Daire Başkanlığına, AKP’li
milletvekilinin oğlu Özel Kalem Müdürlüğüne, AKP milletvekili adayı
Araştırmalar ve Projeler Koordinasyon Daire Başkanlığına atanıyor. Bunlar benim
ulaşabildiklerim. Değerli arkadaşlar, KOSGEB “AKGEB”e yani AK PARTİ geliştirme
ve destekleme kurumuna dönüştürülmüş durumda. 
Değerli milletvekilleri, KOSGEB bünyesinde çalışan
uzman sayısı yetersiz, her bir uzmana 6 bin firma düşüyor. Çağrı esaslı
desteklerde, proje bazlı desteklemelerde değerlendirme kurulları, uzmanlar
nitelikli olmadığından nesnel ve bağımsız bir değerlendirme yapamıyorlar. Son
dönemde birçok KOBİ, siyasi görüşlerinden veya üye oldukları meslek
örgütlerinden dolayı desteklerden faydalandırılmamıştır; birçoğunun projesi
resmî olarak ve gerekçe gösterilmeden sözlü olarak sakıncalı olduğu
bildirilerek destekten yoksun bırakılmıştır. KOBİ danışmanlığı kurumu 2011
yılından beri kurulmaya çalışılıyor fakat hâlâ -yaklaşık 25-30 KOBİ danışmanı
var- nitelikli danışman yetersizliği devam ediyor. KOSGEB KOBİ’lere sadece para
desteği sağlayan pozisyondan çıkarılıp acilen KOBİ’lere bilgi ve becerilerini
aktaran bir kuruma dönüştürülmelidir. 
Değerli arkadaşlar, son dönemde KOBİ’lere 50 bin TL’ye
varan destek… Maalesef, bankalar tarafından, ana paraya kefalet vermediği için
bunların bir çoğu yerine getirilmemekte, bankalardan geri dönmektedirler. Türkiye
genelinde toplam 244.890 işletmenin başvurusu sonucunda 15 bin kişiye kredi
verilmiş ancak bunların büyük bir kısmı da kredilerden faydalanamamıştır. 
(Mikrofon otomatik cihaz tarafından kapatıldı) 
MAHMUT TOĞRUL (Devamla) – Sayın Bakan Faruk Özlü burada
olmuş olsaydı… Bir hat kurmuşlardı, “Alo 130” yani bankalarla sorun
yaşadıklarında arayacakları bir hat. Kaç vatandaş başvurmuştur? Başvurularının
sonucu takip edilebilmiş midir? Bunları sormak isterdim. 
Üç dakikada KOBİ’lerin sorununu da dile getirmek Sayın
Başkan, herhâlde imkânsız. Maalesef, herhâlde bu İç Tüzük’ün ne kadar gözden
geçirilmesi gerektiği bir kez daha açıkça ortaya çıkıyor. 
Teşekkür ediyorum. (HDP sıralarından alkışlar)
BAŞKAN – Teşekkür ediyorum.
Cumhuriyet Halk Partisi Grubu adına, Kocaeli
Milletvekili Tahsin Tarhan. 
Buyurun Sayın Tarhan. (CHP sıralarından alkışlar)
CHP
GRUBU ADINA TAHSİN TARHAN (Kocaeli) – Sayın Başkan, değerli milletvekilleri;
hepinizi saygıyla selamlıyorum.
Cumhuriyetin
kuruluş yıllarına bir gidersek, Türkiye'nin her tarafı demir ağlarla örülmüş,
sanayi hamleleri bir bir yapılmış, demir çelik fabrikasından alüminyum
fabrikasına, tekstil fabrikalarından şeker fabrikalarına Türkiye'nin her ilinde
bir fabrika açılmış ve sanayi hamleleri yapılmış. Son on beş yıla baktığımız
zaman, iktidarın gündeminde sadece inşaata dayalı, ranta dayalı ekonomik
politikalar. Nedir? “Köprü yaptık, yol yaptık, havaalanı yaptık.” 
Sevgili
arkadaşlar, ama üretimi ne yaptık? Tek tek bitirdik. Şurada organize sanayiye
gidelim. Türkiye'de 305 tane organize sanayi var; doluluk oranı yüzde 60, bazı
organize sanayilerde yüzde 20. Fabrikalar tek tek kapanıyor, üzerlerinde
“satılık” ve “kiralık” yazıyor. 
Bu
ülkenin sanayicileri kolay yetişmedi. Bütün sanayiciler tornacıların çocukları
ve çantaları ellerine alıp, dünyanın bütün ülkelerine gidip pazarlama yaparak
ihracat yaptılar. 
Bugün
ihracat yapılan ilk 5 ülkeyle problem yaşıyoruz. Birinci sırada Almanya;
Almanya’ya kafa tutuyoruz, Almanya’yla sorun yaşıyoruz. Yanlış dış
politikalardan ABD’yle sorun yaşıyoruz. En iyi ihracat yaptığımız ülkelerden
birisi Irak, Irak’la sorun yaşıyoruz. Artık, sanayiciler çocuklarına miras
olarak sanayiciliği bırakmak istemiyorlar. 
Sevgili
arkadaşlar, eğer bir ülkede üretim ayağa kalkmazsa yoksulluk da çözülmez, işsizlik
de çözülmez. (CHP sıralarından alkışlar) Biz öncelikli olarak, hep beraber,
gelin, Türkiye’de üretimi nasıl ayağa kaldırırız, sanayinin sorununu nasıl
çözeriz, bunu birlikte inşa edelim. Eğer Türkiye’de biz üretimi ayağa
kaldıracaksak önce “eğitim, eğitim” demeliyiz ve sonra da “üretim” demeliyiz.
Tarım politikaları bitti, tekstil bitti. Ne kaldı? Bugün sadece otomobil kaldı,
gözü oraya diktiniz. Yüzde 40 vergiyle orayı da bitirmek istiyorsunuz. 
Onun
için ben MHP’nin grup önerisine destek veriyorum. AK PARTİ’den de bu öneriye
destek istiyorum. (CHP ve MHP sıralarından alkışlar) 
BAŞKAN
– Teşekkür ediyorum.
Birleşime
on dakika ara veriyorum. 
Kapanma
Saati: 15.11
İKİNCİ OTURUM
Açılma Saati: 15.32
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Fatma KAPLAN
HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 7’nci Birleşiminin İkinci Oturumunu açıyorum.
ERHAN USTA
(Samsun) – Sayın Başkan…
BAŞKAN – Buyurun
Sayın Usta. 
IV.- AÇIKLAMALAR (Devam)
23.- Samsun Milletvekili Erhan Usta’nın,
MHP grup önerisi görüşmeleri bitmeden birleşime ara vermenin oylamanın sonucunu
değiştirecek bir durum yarattığına ilişkin açıklaması
ERHAN USTA
(Samsun) – Teşekkür ederim Sayın Başkan. 
Niye ara verdiğinize ilişkin bir açıklama yapacak
mıydınız bilmiyorum ama anlamsız bir şekilde ara verildi. E, tabii, sizin
takdirinizdir nihayetinde. Konu nedir? Biz, Milliyetçi Hareket Partisi olarak,
sanayi politikalarındaki ve sanayi stratejilerindeki yetersizliğin
araştırılması adına bir önerge verdik. Önerge görüşüldü… 
MAHMUT TANAL (İstanbul) – Duyamıyoruz Sayın Başkan. 
ERHAN USTA (Samsun) – Milliyetçi Hareket Partisi
olarak, sanayi politikalarında ve stratejilerindeki eksiklikler nelerdir -çünkü
sanayimiz kan ağlıyor, bunu hepimiz biliyoruz- bu konuyla ilgili bir araştırma
önergemiz vardı. Önerge görüşüldü. Sanırım oylama yaklaştığı esnada... Tabii,
Genel Kuruldaki genel tabloya bakıldığında önerge kabul edilecekti çünkü
AKP’den çok az sayıda milletvekili vardı.
MEHMET DOĞAN KUBAT (İstanbul) – Başkanım, bir konuşma
daha var. Bizim konuşma yapılmadı.
ERHAN USTA (Samsun) – Şimdi durup dururken ara
verdiniz. Bu verdiğiniz ara anlaşılabilir değil. Oylama sonucuna etki edecek
bir aranın sizin tarafsızlığınızı gölgelendirdiğini, tarafsızlığınızı ihlal
ettiğinizi düşünüyorum. Bu çok yanlış bir şeydir. 
Dolayısıyla bu tutumunuzun yanlış olduğunu ve
tutumunuzu kınadığımı ifade etmek isterim Sayın Başkan. (MHP ve CHP
sıralarından alkışlar)
BAŞKAN – Sayın Usta, yani burada böyle bir kınama
tabirini kullanmanızı ben şahsen doğru bulmuyorum, yakışık da bulmuyorum.
ENGİN ALTAY (İstanbul) – Yadırgadı.
BAŞKAN – Çünkü burada oturumu yöneten Meclis başkan
vekilinin her hâlini siz bilebilecek durumda değilsiniz tabii ki ve zaman zaman
bu tip aralar veriliyor. Kaldı ki henüz konuşmalar devam ediyor, oylama
geçilmiş değil. 
İkincisi: Ben 39 derece ateşle buraya oturuyorum, ilaç
alıyorum. Yani burada kâtip üyelerimizin birtakım ihtiyaçları olabiliyor,
farklı birtakım talepler olabiliyor. Bu oturumda, şimdi yaptığımız bir şey
değil ki bütün Meclis uygulamalarında hep bu böyle. Bazen on dakika deriz,
arkada, grup başkan vekili gelir, bir saate kadar otururuz, birtakım konuları
müzakere ederiz, farklı farklı birtakım… Kaldı ki bu takdir, tamamen Meclis
Başkanlık Divanına ait olan bir takdir. Yani burada kalkıp bu şekilde hemen
direkt, şey yapmadan böyle bir tabiri doğru bulmuyorum. Eminim ki sizin de
niyetiniz böyle değildir ama benim de yoksa, böyle sayıyı görüp herhangi bir
şekilde… Ki oylamaya daha henüz geçmiş değilim ben. Konuşmalar devam ediyor.
Ha, konuşmalar bittikten sonra böyle bir şey yapsam… Ha, olabilir, acil
durumlar olabilir, farklı birtakım ihtiyaçlar olabilir, bunu da sizin makul
görmeniz lazım diye düşünüyorum.
Üç gündür sesim zor çıkıyor yani burada sürekli bir
şeyler içmeye çalışıyorum. 
MUHARREM ERKEK (Çanakkale) – Çok geçmiş olsun.
BAŞKAN – Teşekkür ediyorum.
Buyurun.
ERHAN USTA (Samsun) – Sayın Başkan, eğer hastaysanız
geçmiş olsun. Başka Meclis başkan vekilleri var, onlar da bu birleşimleri idare
edebilirler, tabii o sizlerin takdiri, ben onu bilmem. Yani…
BAŞKAN
– Ya, başka ihtiyacımız da olabilir arkadaşım yani kusura bakmayın, bu, benim
takdirim üstelik. Kaldı ki hemen bir şekilde bir art niyetle bizi bu şekilde
ara vermiş gibi yaftalamanız, kınamanız hiç yakışık alır bir durum değil.
ERHAN
USTA (Samsun) – Sayın Başkan, müsaade edin, bir konuşayım.
Şimdi,
sizin takdiriniz olduğunu ben zaten söyledim. Yalnız, şimdi görünen bir şey var
-biz de iki yıldır bu Parlamentodayız- yani burada AKP’den bir arkadaş en fazla
üç dakika konuşacaktı, tek bir konuşma kalmıştı. Zaten onu yapamazsınız yani üç
dakika geçtikten sonra da tam oylamaya giderken ara vermek gibi bir şey zaten
olmazdı. AKP’den konuşulup konuşulmayacağını da bilmiyoruz. Şimdi “on dakika ara”
dediniz, zaten yirmi dakikada işte ancak bu kadar arkadaş toplanabildi. Yani
bu, apaçık bir şekilde oylamanın sonucunu değiştirecek ve oraya müdahale
anlamına gelen bir ara vermedir, bunun bilinmesi lazım. Yani bu yapılan da…
(Mikrofon
otomatik cihaz tarafından kapatıldı) 
ERHAN
USTA (Samsun) – Bu Başkanlık kürsüsünde oturan kişinin İç Tüzük’e göre tarafsız
olması gerektiğini hepimiz biliyoruz, tarafsızlığınızı bu anlamda kaybetmiş
durumdasınız; ben bunu ifade etmek istiyorum.
BAŞKAN
– Yanlış ifade ediyorsunuz, ben de onu söylemeye çalışıyorum. Tarafsız bir
şekilde yönetmeye çalışıyorum, tamamen İç Tüzük’e göre.
ERHAN
USTA (Samsun) – O da sizin takdiriniz.
BAŞKAN
- Hem benim takdirimde olduğunu söyleyeceksiniz -birtakım mazeretlerin arkasına
da sığınmıyorum- hem de ondan sonra kalkıp bunu diyeceksiniz, ben de bunu doğru
bulmuyorum.
ERHAN
USTA (Samsun) – Ama takdirde de bir iyi niyet olur Sayın Başkan.
VI.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 11/10/2017 tarihinde
İzmir Milletvekili Ahmet Kenan Tanrıkulu ve arkadaşları tarafından, sanayimize
son on beş yılda atılım yaptıramayan, KOBİ’lerimize zor günler yaşatan,
hedeflenen sonuçların bir türlü alınamadığı sanayi politikalarının ve
stratejilerinin eksik ve yetersiz yönlerini tespit etmek ve alınması gereken
önlemlerin belirlenmesi amacıyla verilmiş olan Meclis araştırması önergesinin,
görüşmelerinin Genel Kurulun 12 Ekim 2017 Perşembe günkü birleşiminde
yapılmasına ilişkin önerisi (Devam)
BAŞKAN
– Evet, Milliyetçi Hareket Partisi grup önerisi üzerinde Adalet ve Kalkınma
Partisi Grubu adına Gaziantep Milletvekili Abdullah Nejat Koçer konuşacaktır.
Buyurun
Sayın Koçer.
Sayın
Koçer…
ERHAN
USTA (Samsun) – Haklılığım ortaya çıkıyor değil mi Sayın Başkan?
MEHMET
DOĞAN KUBAT (İstanbul) – Efendim, Şahin Tin olarak bildirildi.
BAŞKAN
– Sayın Koçer yerine, Sayın Tin.
Sayın
Tin, buyurun… 
ERHAN
USTA (Samsun) – Haklılığımın ortaya çıktığını görüyorsunuz, değil mi? Oylamaya
direkt geçiliyordu.
BAŞKAN
– Önümde şöyle bir liste var. Sayın Usta, lütfen, istirham ediyorum, bilmeden
konuşmayın öyle. Önümde liste var, konuşmacıların olduğu liste var, ondan sonra
birtakım şeyler söylüyorsunuz. Kusura bakmayın Sayın Usta, hiç yakışık almıyor.
ERHAN
USTA (Samsun) – Sayın Başkan, sizin yaptığınız yakışık alıyor mu Allah aşkına? 
BAŞKAN
– Lütfen, hiç yakışık almıyor.
ERHAN
USTA (Samsun) – Yani böyle bir grup önerisinin kabul edilmesinin nasıl bir
sakıncasını gördünüz siz?
BAŞKAN
- Buyurun Sayın Tin. (AK PARTİ sıralarından alkışlar)
AK
PARTİ GRUBU ADINA ŞAHİN TİN (Denizli) – Sayın Başkan, değerli milletvekilleri;
MHP Grubunun önerisinde grubum adına söz almış bulunmaktayım. Yüce heyetinizi
saygıyla selamlıyorum.
Öncelikle, grup önerisi öncesi şunu
belirtmek istiyorum ki: Ülkemizin geçmiş olduğu bu zorlu süreç dönemi
içerisinde özellikle ABD’nin uygulamış olduğu vize, Avrupa Birliğinin çifte
standardı ve almış olduğu kararlar ve tabii ki doğumuzdaki, güneydoğumuzdaki
yaşanan sınır dışımızdaki olaylar, sıcak gelişmeler ve ülkemiz içerisindeki
terör eylemleri gibi; bu alanlarda, bu konularda, özellikle bu dönemde birlik
ve beraberlik içerisinde olmamız gerektiği inancı içerisinde olduğumu belirtmek
istiyorum. Bu sebeple de küçük ayrıntılar ve konularla uğraşmak yerine, esas
millî davamız uğrunda birlikte hareket etmemiz gerekmektedir. 
Değerli konuşmacılar parti grupları adına
sanayi politikalarının yetersizliği hakkında görüşlerini ilettiler. Biz de şunu
belirtmek istiyoruz ki: AK PARTİ, on beş yıllık iktidarı döneminde KOBİ’lere
özellikle, KOSGEB’le büyük destekler vermiştir. Daha önce KOSGEB’in adını hiç
bilmeyen KOBİ’ler, artık bugün birçok imkânlardan faydalanmaktadır. Mesela bir
konuşmacı, muhalefet partisinin konuşmacısı dedi ki: “Tekstil bitmiştir.” Oysa
Denizli’de bugün tekstil, ihracat patlamaları yaşamaktadır ve bugün otomotiv
sektöründen sonra 2’nci sırada yer almaktadır. 
Şöyle baktığımızda, KOSGEB’in KOBİ’lere dönük vermiş
olduğu 1 milyon TL’lik hibe ve destekleri, bizim çok iyi bir şekilde KOBİ’lere
dönük yapmış olduğumuz çalışmaları ve verdiğimiz destekleri ortaya koymaktadır.
KOBİ’lere verilen 4 milyar TL destek olmuştur bugüne kadar. Son bir yılda 2.734
KOBİ’ye destek vermişiz. Yine 6.542 girişimciye 132 milyon destek verilmiştir.
Yine istihdam desteği, pazarlama, reklam, eğitim, sertifika, makine ekipmanları
destekleri verilmiştir. Bu da şunu göstermektedir ki KOBİ’lerin ihracata olan
oranı da artık artmakta ve daha ileriye doğru gitmektedir. Bu anlamda hiç kimse
şunu söyleyemez: “KOBİ’lere, küçük esnaflarımıza, sanayicilerimize,
üreticilerimize destek verilmedi.” diyemez. Bugün her şey ortadadır, hiçbir iş
yeri kapanmamakta, daha fazla iş yeri açılmakta ve sanayicimiz, tabii ki
üreticilerimiz, hepsi de mücadele etmektedir. Her türlü olumsuzluklara ve
sıkıntılara rağmen de millî birlik ve beraberliğini kaybetmemektedir. 
Ben yüce heyetinizi yine saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum Sayın Tin. 
ENGİN ALTAY (İstanbul) – Sayın Başkan…
BAŞKAN – Sayın Altay, buyurun. 
IV.- AÇIKLAMALAR (Devam)
24.- İstanbul Milletvekili Engin Altay’ın,
Silivri duruşmalarında bir FETÖ sanığı yakınının darbedilmesi olayına ilişkin
açıklaması
ENGİN ALTAY (İstanbul) – Teşekkür ederim.
Sayın Başkanım, Cumhuriyet Halk Partisi olarak 15
Temmuzun ertesi gününden itibaren Hükûmete dedik ki: FETÖ’cülerle, darbecilerle
en katı, en keskin bir biçimde hesaplaşın ama bununla beraber, hızlı bir
normalleşme ve demokratikleşmeyi de ihmal etmeyelim. 
Silivri duruşmalarında -dün sanıyorum- bir FETÖ
sanığının babası, yaşlı bir adamcağız darbedilmiş; bunlar doğru şeyler değil.
Suçların şahsiliği prensibi var, insanlık var, vicdan var. Ben bu tür olayların
tekrarlanmaması için -bu darbe sadece AK PARTİ’ye değil, Cumhuriyet Halk
Partisine karşı da yapılmıştır- AK PARTİ’nin de bu tür, bu kabil olayları
tasvip etmediğiyle ilgili bir açıklamanın faydası olacağını düşünüyorum, diğer
partilerin de tabii. 
Genel Kurulun ve siyasi partilerin bilgisine arz
ederim. Olayı doğru bulmadığımızı ve kınadığımızı da ifade etmek isterim. 
Teşekkür ederim. 
BAŞKAN – Teşekkür ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 11/10/2017 tarihinde
İzmir Milletvekili Ahmet Kenan Tanrıkulu ve arkadaşları tarafından, sanayimize
son on beş yılda atılım yaptıramayan, KOBİ’lerimize zor günler yaşatan,
hedeflenen sonuçların bir türlü alınamadığı sanayi politikalarının ve
stratejilerinin eksik ve yetersiz yönlerini tespit etmek ve alınması gereken
önlemlerin belirlenmesi amacıyla verilmiş olan Meclis araştırması önergesinin,
görüşmelerinin Genel Kurulun 12 Ekim 2017 Perşembe günkü birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- HDP Grubunun, 6/9/2017 tarihinde Adana
Milletvekili Meral Danış Beştaş ve arkadaşları tarafından, Türkiye’de yargı
erkinin gerek tutumu gerekse vermiş olduğu hukuk dışı kararların hukuk devleti
ilkesine ve adalete olan güvenin sarsılmasına neden olmasından kaynaklı olarak
bu durumun irdelenmesi ve alınacak önlemlerin tespiti amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 12 Ekim 2017 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi
12/10/2017
Türkiye Büyük Millet Meclisi
Başkanlığına
Danışma Kurulunun 12/10/2017 Perşembe günü (bugün)
yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.

 Ahmet
Yıldırım
 Muş
 HDP
Grubu Başkan Vekili
Öneri: 
6 Eylül 2017 tarihinde Adana Milletvekili Sayın Meral
Danış Beştaş ve arkadaşları tarafından verilen 5330 esas numaralı
"Türkiye'de yargı erkinin gerek tutumu gerekse vermiş olduğu hukuk dışı
kararların hukuk devleti ilkesine ve adalete olan güvenin sarsılmasına neden
olmasından kaynaklı olarak bu durumun irdelenmesi ve alınacak önlemlerin
tespiti” amacıyla Türkiye Büyük Millet Meclisine verilmiş olan Meclis araştırma
önergesinin diğer önergelerin önüne alınarak görüşmelerinin 12/10/2017 Perşembe
günkü birleşiminde yapılması önerilmiştir.
BAŞKAN – Halkların Demokratik Partisi Grubu önerisi
üzerinde, öneri sahibi olarak Mardin Milletvekili Mithat Sancar konuşacaktır. 
Buyurun Sayın Sancar. (HDP sıralarından alkışlar)
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; yargının içinde bulunduğu kötü durumu anlatan pek çok
konuşma yaptık burada, önergeler verdik ama iktidarın bu konuda olumlu bir adım
atmaya niyeti olmadığı anlaşılıyor. Aslında, iktidarın bu konuda herhangi bir
olumlu hamle yapması girişiminde bulunması da pek mümkün görünmüyor çünkü
iktidar, kendini bu yargıyı araçsallaştırarak koruma altına almaya karar vermiş
bir defa; bağımsız bir yargı, tarafsız bir yargılama gibi bir niyeti yok, olsa
zaten, bundan en büyük zararı kendisinin göreceğini biliyor dolayısıyla tam
tersini yapıyor. 
Bakın, bizim partiye yönelen siyasi darbe operasyonu
sonucunda, eş genel başkanlarımız ve milletvekillerimiz gözaltına alındı,
tutuklandı; defalarca gözaltılar, tutuklamalar, tahliyeler oldu. Sadece durumun
garabetine işaret etmek için, Eş Genel Başkanımız Demirtaş’la ilgili durumu çok
kısa aktarmam yeterli olacaktır. Bugüne kadar Sayın Eş Genel Başkanımız
Demirtaş’ın tutuklu bulunduğu dosyadan hiç duruşması yapılmadı yani bir yıla
yaklaşan bir süre içinde yargı önüne çıkıp neden tutuklu olduğunu dinlemesi ve
buna karşı savunma yapması mümkün olmadı; bu engellendi, sistematik olarak
engellendi. Bugüne kadar diğer dosyalardan 74 duruşma yapıldı ve fakat
hiçbirine bizzat katılma imkânı tanınmadı, sağlanmadı. Yargı, tarafsızlığını
bütünüyle kaybetmiş durumda, bağımsız değil. Bunun çeşitli örnekleri var ama
yüzlerce yıllık evrensel yargı ilkeleri de, adalet ilkeleri de bir çırpıda yok
edilebiliyor. Yargılamadan söz edebilmeniz için savunmanın gerçek anlamda
yapılabilir olması lazım, bizzat sanığın duruşmaya katılma hakkının mutlaka
sağlanması lazım ama Sayın Demirtaş’ı bugüne kadar mahkemeye çıkarmıyorlar.
Önce, SEGBİS uygulamasını normalleştirmek istediler; normalde, evet, SEGBİS
gönüllü olarak katılınabilecek bir yoldur, kullanılabilecek bir yöntemdir ama
şimdi, onu mecburi hâle getiriyorlar. 
Sırf, Demirtaş’ın duruşmalara çıkıp bütün bu yapılan
hukuksuzlukları, haksızlıkları, adaletsizlikleri anlatmasını engellemek için
bütün ilkeleri yerle bir eden uygulamalarla karşı karşıyayız. Açılan davalara
bakın, sadece bizlere karşı açılan davalara değil, diğer davalara bakın,
iddianamelere şöyle bir göz atın. Size çok rahat söyleyebilirim ki cumhuriyet
tarihinde bu kadar keyfî, bu kadar mesnetsiz iddianame yazılmamıştır. Sizlerin
şikâyet ettiğiniz, “FETÖ” diye bağırıp çağırdığınız o uygulamaların çok daha
beterini yapıyor şu an yargı ve bunu da talimatla yapıyor, bunu da vesayetle
yapıyor; yargı, vesayet altında. Neden şikâyet ediyor idiyseniz aynısını bugün
sizin döneminizde yargı yapıyor. Adaletin işlemediğini bağırdığınız zamanlarda
kullandığınız gerekçeler bugün sizin tarafınızdan unutulmuş durumda. Adaleti bu
kadar yerle bir ederseniz, böylesine ayaklar altına alırsanız toplumu da
çürütürsünüz. Kendinizi kurtarmak için toplumda adalet duygusunu, bununla
birlikte, ahlaki normları, etik kuralları yok eden bir politika izlerseniz
bunun altında ağır bir şekilde kalırsınız.
Hâkim ve savcılara da bir sözüm var: Bakın, bugün
korkudan veya iktidara inandığınız için taraflı davranıyor olabilirsiniz.
Korkudan böyle davrananlara asıl sözüm, yoksa iktidara gönüllü biat edenlere
değil. Bu devran değişecek. Bundan önceki dönemde her şey sanki ebediyete kadar
devam edecekmiş gibi keyfî davranan hâkim ve savcıların düştüğü durumu görün.
Yarın öbür gün bu devran değişecek, bu dönem bitecek, yaptıklarınız önünüze bir
bir çıkarılacak. Korkuyu aşın. Cesaret, onuru kurtarır, onur da bir insan için
vazgeçilmezdir.
Teşekkürler. (HDP sıralarından alkışlar)
BAŞKAN – Teşekkür ediyorum.
Milliyetçi Hareket Partisi Grubu adına Afyonkarahisar
Milletvekili Mehmet Parsak konuşacaktır.
Buyurun Sayın Parsak. (MHP sıralarından alkışlar)
MHP GRUBU ADINA MEHMET PARSAK (Afyonkarahisar) – Aziz
Türk milletinin saygıdeğer milletvekilleri, HDP Grubunun grup önerisi hususunda
Milliyetçi Hareket Partisi Grubumuz adına söz almış bulunuyorum. Bu vesileyle
Gazi Meclisi saygılarımla selamlıyorum.
Görünüşte, yargının siyasallaştığı ve bundan
kaynaklanabilecek sorunların araştırılmasına yönelik olarak bir araştırma
önergesi karşımıza getirildi ama gerek önerge metninin içeriğinde gerekse
önerge sahibi grubun adına burada konuşma yapan hatibin beyanlarında da
görüldüğü üzere, esasen yargının siyasallaşmasından daha çok, o siyasi parti
grubuna mensup milletvekillerinin tutuklu olması ve bu tutukluluk çerçevesinde
birtakım durumların, iddiaların ortaya konulması çerçevesinde verilmiş bir grup
önerisinden söz ediyoruz. Dolayısıyla, en son söyleyeceğimizi peşinen ifade
edelim, biz bu gerekçeyle söz konusu grup önerisine olumlu oy kullanmayacağız
Milliyetçi Hareket Partisi olarak. 
Evet, Türkiye’de yargının siyasallaştırılmaya
çalışılmasıyla alakalı ve bundan kaynaklanan önemli sorunların söz konusu olduğu
önemli bir dönem oldu. Özellikle, 12 Eylül 2010 Anayasa değişikliği
referandumundan sonra bir grubun devleti âdeta ele geçirmeye yönelik olarak
yaptığı bir çalışmanın neticesinde -bunu bu Gazi Meclisin kürsüsünde defalarca
ifade ettik- yargıya güvenin yüzde 11’lere kadar düştüğü bir dönem oldu.
Ülkemizde Başbakanın asıldığı 1960’ta bile yüzde 50’lerin altına düşmemiş olan
yargıya güven, ne yazık ki, o dönemde bizim haklı uyarılarımıza rağmen, Sayın
Genel Başkanımızın defalarca bu konularda ikazlarına rağmen, bir Anayasa
değişikliği gerçekleştirildi ve ondan sonra yargı hızla siyasallaştı ve o hemen
arkasında 7 Şubat MİT kriziyle başlayan birtakım krizler silsilesini de
beraberinde getirdi ve nihayetinde devlet aklı devreye girdi ve her türlü
siyasi mülahazadan uzak olarak yargımızda Yargıda Birlik Platformu oluşturulmak
suretiyle -hâlâ istenildiği seviyede olmasa da- o siyasallaşma, etki altında
olma durumunu bertaraf etmeye yönelik çok önemli adımlar atıldı. Biz hâlen
yargının siyasallaşmasının da, adaletin de toplumumuzun karşısında bulunduğu en
önemli meselelerden birisi olduğunu düşünüyoruz, buna da inanıyoruz. 
Buna yönelik olarak tedbirler alınması gerektiğini, bu
noktadaki sorunların ortadan kaldırılması gerektiğini düşünüyoruz ama işbu grup
önerisi ne yazık ki bu amaca, bu hedefe matuf olmadığından dolayı Milliyetçi
Hareket Partisi Grubu adına söz konusu öneriye olumlu oy kullanmayacağımızı
tekrar ifade ediyor, Gazi Meclisi bir kere daha saygılarımla selamlıyorum. (MHP
sıralarından alkışlar)
BAŞKAN – Teşekkür ediyorum.
Şimdi, Cumhuriyet Halk Partisi Grubu adına Ankara
Milletvekili Murat Emir konuşacaktır.
Buyurun Sayın Emir. (CHP sıralarından alkışlar)
CHP GRUBU ADINA MURAT EMİR (Ankara) – Sayın Başkan,
değerli milletvekilleri; Genel Kurulu saygıyla selamlıyorum. 
Tabii, söz konusu olan, yargıya güven olunca ve bunu da
üç dakikada konuşmak gereği olunca hangi yönünü anlatsam diye düşündüm. OHAL’i
mi anlatsak, tutuklanmaktan, açığa alınmaktan korkan ve o korkusu dolayısıyla
önüne gelen davada kimi bulursa onu tutuklayan hâkimlerden mi bahsetsek, her
gün miting meydanlarından hâkimlere, savcılara emir, talimat verildiğinden de
mi bahsetsek, yoksa değerli arkadaşlar, Sayın Parsak’ın da içinde olduğu ve AKP
Grubunun da büyük çabasıyla geçirilen Anayasa değişikliği sonrasında Hâkimler
Savcılar Kurulunun ve Anayasa Mahkemesinin ve dolayısıyla bütün yargının, bir
siyasi partinin genel başkanına teslim edilmesinden mi bahsetsek, doğrusu
bilemedim.
Sizlere, çok kısaca, Enis Berberoğlu davası üzerinden
Türkiye’deki yargının durumunu anlatmaya çalışacağım.
Değerli arkadaşlar, geçen hafta bölge istinaf mahkemesi
bir karar verdi ve bu dava için şöyle dedi: “Burada bir casusluk söz konusu
değildir. Burada bununla ilgili bir delil yoktur dosyada ve bir eylem de yoktur.”
Ve üstüne üstlük demiştir ki: “Orada MİT tırlarıyla ilgili bilgilerin hepsi çok
daha önceden gazetelerde alenileşmiş, herkesin bildiği bilgilerdir.” Ve hatta
öğreniyoruz ki bu bilgiler Hollanda Parlamentosunda dahi bilinen ve görüşülen
bilgiler. Dolayısıyla, o dava çökmüştür. 
Biz daha başında, Enis Berberoğlu’nun tutuklanmasının
siyasi olduğunu, yargının yönlendirildiğini, talimat aldığını ve o talimatı da
saraydan aldığını söylemiştik ve sonrasında adalet için yollara düştük. O
sırada, saraydan bütün yargıyı kontrol etmeye çalışan şahıs demişti ki: “Yargı
kararlarına uymalısınız.” Hatta onunla da kalmadı, tehdit etti ve bir anlamda
savcılara talimat verdi, “Bir gün o savcılar sizi de çağırır.” dedi, orada
yürüyenlere ve Sayın Genel Başkanımıza. Peki, sen yargı kararlarına uydun mu?
Mesela Can Dündar, Erdem Gül kararı; hak ihlali olduğu dolayısıyla Anayasa
Mahkemesi tarafından tutukluluk kaldırıldığı zaman ne demiştin? “Uymuyorum ve
saygı da duymuyorum.” demiştin. 
Dolayısıyla, değerli arkadaşlar –işte sürem ancak
yetti- yargının her gün talimat aldığı, siyasallaştığı ve siyasetin sopası
hâline geldiği bir Türkiye’den bahsediyoruz. 
Ve bu arada da Sözcü gazetesi davası, Cumhuriyet
gazetesi davası, Enis Berberoğlu davası, Can Dündar-Erdem Gül davası ve daha
sayamayacağımız yüzlerce dava siyasal davalardır ve orada tutuklananlar da
siyasi tutukludur. Enis Berberoğlu üzerinden gidersek, Mustafa Balbay kararında
olduğu gibi, milletvekilinin tutuklanmaksızın yargılanacağına dönük Anayasa
Mahkemesi kararı olmasına rağmen bu tutukluluklar devam ediyor.
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ediyorum. 
MEHMET PARSAK (Afyonkarahisar) – Sayın Başkan…
BAŞKAN – Sayın Parsak…
MEHMET PARSAK (Afyonkarahisar) – Sayın Başkan, hatip,
adımı da zikrederek tüm yargının bir parti genel başkanının kontrolüne
sokulduğu yönünde bir iddiada bulundu, sataşmada bulundu, ona cevap vermek
istiyorum. 
BAŞKAN – Buyurun Sayın Parsak.
İki dakika süre veriyorum. 
Lütfen yeni bir sataşmaya meydan vermeyelim. 
V.- SATAŞMALARA İLİŞKİN KONUŞMALAR (Devam)
2.- Afyonkarahisar Milletvekili Mehmet
Parsak’ın, Ankara Milletvekili Murat Emir’in HDP grup önerisi üzerinde CHP
Grubu adına yaptığı konuşması sırasında şahsına sataşması nedeniyle konuşması
MEHMET PARSAK (Afyonkarahisar) – Şimdi, Sayın Emir
adımı da zikretmek suretiyle “Sayın Parsak’ın da içinde yer aldığı çalışmaların
neticesinde tüm yargının bir siyasi parti genel başkanının kontrolü altına
alındığı” vesaire gibi bir iddiada bulundu. Bir defa şunu ifade edeyim: Sayın
Emir, geldiniz Sayın Parsak’la uğraşıyorsunuz, gidiyorsunuz Sayın Parsak’la
uğraşıyorsunuz; bu, doğru değil. Yani, bunun dışında söz konusu önergeye
yönelik olarak ne söyleyecekseniz onu söyleyin. Yani, yarın seçimler geldiğinde
“Ne yaptınız Genel Kurulda?” diye sorulduğunda “Sayın Parsak’la uğraştık mı?”
diyeceksiniz, oradan mı yürümeye çalışacaksınız? Olmaz, bu, yanlış bir yol. 
Şimdi, önergeye bakmak lazım, ona dair bir şey de
söylemediniz, desteklediniz mi, desteklemediniz mi onu da ifade etmediniz; İç
Tüzük’e dair işte, sürenin kısıtlılığından vesaireden vurdunuz ama… 
Şimdi, burada özellikle tutuklu milletvekilleriyle
alakalı olarak… 
MUHARREM ERKEK (Çanakkale) – Anayasa Mahkemesinin
kararı var.
MEHMET PARSAK (Devamla) - ….bugün geldiğimiz noktaya
nereden geldik bir hatırlamakta fayda var. Yüzlerce buna ilişkin dosya vardı,
bir Anayasa değişikliği gündeme geldi ve yüce Meclis, Anayasa değişikliğini çok
kahir bir ekseriyetle kabul etti. Hatırladığımız kadarıyla Cumhuriyet Halk
Partisinden önemli sayıda milletvekili de söz konusu Anayasa değişikliğinde
olumlu oy kullandı ki söz konusu Anayasa değişikliği gerçekleşti. Sonrasında da
bazı mahkemeler bazı milletvekillerinin tutuklanmasına karar vererek, bazıları
bunları daha sonra kaldırarak, daha sonra yenilerini tutuklayarak ama olması
gerektiği gibi yargısal mecra içerisinde bu yönde kararlar verdi. Bunun bir
grup önerisiyle araştırma komisyonu kurulmasına yönelik olarak buraya
getirilmesini biz doğru bulmuyoruz. Terör örgütü yöneticiliğinden tutun,
terörün propagandasının yapılmasına varıncaya kadar pek çok önemli suç var,
isnat edilen. (HDP sıralarından gürültüler)
MERAL DANIŞ BEŞTAŞ (Adana) – Hâkim misiniz?
MEHMET PARSAK (Devamla) - Anayasa’mızın 138’inci
maddesindeki hüküm açık ve bunun karşısında tam tersine yargıyı aksi yönde
etkilemeye yönelik olarak böyle bir girişimi doğru bulmuyoruz ve bu çerçevede
Milliyetçi Hareket Partisi olarak tutumumuzu biraz önce açık ve net ifade
ettim. 
Genel Kurulu tekrar saygılarımla selamlıyorum.
BAŞKAN – Teşekkür ediyorum.
AHMET YILDIRIM (Muş) – Sayın Başkan…
BAŞKAN – Sayın Yıldırım…
AHMET YILDIRIM (Muş) – Sayın Başkan, Sayın Hatip
“Önergenin bu hâliyle Genel Kurula grup önerisi olarak getirilmesini doğru
bulmuyoruz.” diyerek önergemize dair çok açık yorumda bulunarak sataşmada
bulundu.
BAŞKAN – Bunu zaten kabul ederse, kabul edeceğiz diye
oylama yapacak. “Kabul etmeyeceğiz.” demesi gayet doğal.
AHMET YILDIRIM (Muş) – Hayır, Sayın Başkan…
BAŞKAN – Ne diyecek ya?
AHMET YILDIRIM (Muş) – Şimdi, bir önergenin getirilmesi…
BAŞKAN – Tamam.
AHMET YILDIRIM (Muş) – …bir partinin grup önerisi
hazırlaması, bir başka partinin beğenisi veya rızası üzerinden olmaz. 
BAŞKAN – Tamam da…
MEVLÜT KARAKAYA (Adana) – Doğru bulmak zorunda mıyız
ya.
AHMET YILDIRIM (Muş) – Onun için bizim bu grup
önerimizin getirilmesi, bizim İç Tüzük’e göre bir hakkımızdır. 
BAŞKAN – Tamam. 
AHMET YILDIRIM (Muş) – Bunun tartışmaya açılması, bir
sataşmadır Sayın Başkan.
BAŞKAN – Hayır, grup önerisini doğru bulmadığını yani kabul
etmediğini söylüyor, daha ne diyecek?
AHMET YILDIRIM (Muş) – Hayır hayır, Sayın Başkan, bu
haliyle…
BAŞKAN – Kabul etmediğini söylüyor yani bütün herkes
kabul etmek zorunda değil, sizin ya da bir başkasının fark etmez. 
AHMET YILDIRIM (Muş) – Hayır Sayın Başkan, biz aleyhte konuşmasına
falan karşı değiliz, ilk sözünde de aleyhte konuştu. 
BAŞKAN – Tamam da… 
Şimdi, Sayın Yıldırım, şahsınıza, grubunuza yönelik
gerçekten bir şey varsa ben zaten ihmal etmiyorum. Takdir edersiniz ki…
AHMET YILDIRIM (Muş) – Bir husus daha var. 
BAŞKAN – Bir saniye… Bir saniye… 
AHMET YILDIRIM (Muş) – Tabii Başkan, buyurun.
BAŞKAN – Ama bir siyasi parti sözcüsünün bir başka
siyasi partinin buraya getirdiği bir öneriyi “Ben kabul etmiyorum, doğru
bulmuyorum.” demesinden daha doğal bir şey olamaz. Bir başkası da “Doğru
buluyorum.” diyebilirim yani bu bir sataşma gerekçesi değil ama söz almak
istiyorsanız ben 60’a göre size söz vereyim, yerinizden söz vereyim, bunu
sataşma gerekçesi…
AHMET YILDIRIM (Muş) – Hayır hayır, bir şey daha
söyleyeyim Sayın Başkan, eğer müsaadeniz olursa bir de tutuklu vekil
arkadaşlarımızla alakalı neredeyse hüküm verecek, kendisini de hâkim yerine
koyacak örgüt yöneticiliği, örgüt üyeliği üzerinden partimize de açık sataşmada
bulundu Sayın Başkan, siz de iyi biliyorsunuz. 
BAŞKAN – O kısmını bilemiyorum, duymadım. 
DİRAYET TAŞDEMİR (Ağrı) – Yanlış bilgi verdi, yanlış.
MERAL DANIŞ BEŞTAŞ (Adana) – “Suç var.” diyor, suç. 
AHMET YILDIRIM (Muş) – Hayır, bakın suç saydı arkadan,
daha mahkûmiyet kararı yok Sayın Başkan.
MEVLÜT KARAKAYA (Adana) – “Dosyada isnatlar var.” dedi.
BAŞKAN – Yani grup önerisiyle ilgili dediğim gibi bu
bir sataşma değil, o konuyla ilgili isterseniz ben tutanakları isteyeyim.
Bu arada size 60’a göre bir söz vereyim çünkü ben
duymadım onu, bilmiyorum. 
AHMET YILDIRIM (Muş) – Sayın Başkan, bakın iddia
demiyor “suç” diyor. Suç kesinleşmiş bir karardır, siz hukukçusunuz Sayın
Başkan. 
BAŞKAN – Peki.
Buyurun iki dakika süre veriyorum, lütfen Sayın Sancar
yeni bir sataşmaya meydan vermeyelim. 
MEHMET PARSAK (Afyonkarahisar) – En azından tutanakları
inceleyin, böyle bir şey olur mu Sayın Başkan? 
MEVLÜT KARAKAYA (Adana) – Tutanakları inceleyin
“isnat” ve “iddia” lafı var Başkan. 
AHMET SELİM YURDAKUL (Antalya) – Duymadıysanız nasıl
söz hakkı veriyorsunuz Ahmet Bey? O zaman tutanakları isteyin.
BAŞKAN – Söz verdim artık. 
Buyurun Sayın Sancar.
3.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
MİTHAT SANCAR (Mardin) – Evet, galiba Parsak, tabii
kendini çok fazla önemsiyor. Ben, onun sözlerini muhatap alarak söylemeyeceğim
ancak yargının ve ülkenin bu duruma gelmesinde suç ortağı olanların da aynı
şekilde hem hukuk hem tarih hem vicdan önünde hesap vereceklerini hatırlatmak
isterim. “Suç var.” dedi, hangi iddianameleri incelediğini bir söylesin. “Suç
var.” diyor, “örgüt yöneticiliği…” Yargılama yeri bulamıyoruz. 
Biz şunu söylüyoruz: Bakın, aylardır Demirtaş’ın
dosyası mahkemeler arasında gidip geliyor. Duruşmaya çıkmasına izin verilmiyor,
duruşmada kendini bizzat savunmasına imkân tanınmıyor. Bir yıldır tutuklu bir
eş genel başkan ama tutuklu olduğu dosyayla ilgili mahkeme önüne çıkmasına izin
verilmiyor. “SEGBİS’e çıksın.” deniliyor. Madem SEGBİS’e çıkmak normal bir yol,
Meclis Başkanlığına dilekçeyle başvuruyor “O zaman ben de parlamenter
faaliyetlerimi SEGBİS’le yapayım.” diyor. 
Bir diğer nokta: Bakın, bir konuda yargı hiç harekete
geçmiyor. O da şudur: FETÖ ya da darbe girişimine zemin hazırlayan pek çok
faaliyetin altında bu iktidarın bakanlarının imzası var. Bu, yardım ve
yataklıktır, suça ortaklıktır. Gerçek bir yargı, bu iktidarı, bu iktidarın
yaptığı icraatları da yargılamaya girişebilen yargı olur. Ayrıca ona suç
ortaklığı yapanları da yardım ve yataklıktan yargılamak için bir savcı harekete
geçsin, hayhay, o zaman bileceğiz ki yargı tarafsız, bağımsız. (HDP
sıralarından alkışlar) 
MEHMET PARSAK (Afyonkarahisar) – Sayın Başkan…
MURAT EMİR (Ankara) – Sayın Başkan… Sayın Başkan… 
BAŞKAN – Dur, bir tartışmayı bitirelim Sayın Emir,
ondan sonra… 
MURAT EMİR (Ankara) – Benim Sayın Parsak’a cevap hakkım
duruyor. Önce cevap vereyim uygun görürseniz. 
MEHMET PARSAK (Afyonkarahisar) – Hatip aynen “Parsak
kendini fazla önemsiyor.” demek suretiyle önemli olmadığımız yönünde
mefhumumuhaliften ifadede bulunup açıkça sataşmıştır. Sataşmadan dolayı söz
istiyorum. 
BAŞKAN – Peki, buyurun, size de söz vereyim. 
Böyle gidelim bakalım. 
Lütfen polemiği bitirelim.
4.- Afyonkarahisar Milletvekili Mehmet
Parsak’ın, Mardin Milletvekili Mithat Sancar’ın sataşma nedeniyle yaptığı
konuşması sırasında şahsına sataşması nedeniyle konuşması
MEHMET PARSAK (Afyonkarahisar) – Aziz Türk milleti,
saygıdeğer milletvekilleri; benden önce söz alan hatip “Parsak kendini fazla
önemsiyor.” demek suretiyle sanki önemsiz olduğumuz yönünde bir ifadeyi ortaya
koydu. Sadece şahsımız değil, Milliyetçi Hareket Partisinin tüm milletvekilleri
başta olmak üzere, bu Mecliste Türk milleti adına görev yapan tüm
milletvekilleri ayrı ayrı önemlidir. Dolayısıyla bunun aksini ortaya
koyabilecek mahiyette bir ifadeyi doğru da bulmayız, şık da bulmayız. 
Öte taraftan bizim biraz önce Sayın Emir’in sataşması
üzerine yaptığımız konuşmada söylediklerimiz açıktır. Yeniden ifade ediyorum:
Anayasal çerçevede bir süreç işletilmiştir ve bu sürecin sonunda söz konusu
milletvekillerinin dokunulmazlıkları Gazi Meclisin kararıyla kaldırılmıştır.
Arkasından Anayasa’mıza göre Türk milleti adına yargılama faaliyetini yürütmek
durumunda olan yargımız çeşitli çalışmalar, soruşturma çalışmaları, yargılama
çalışmaları yürütmüştür ve bu doğrultuda bunların tamamı ancak hukuki açıdan
değerlendirilebilecek durumdadır. Yeniden ifade ediyorum: Terör örgütü
yöneticiliği, terörün propagandası başta olmak üzere pek çok suç isnadıyla bu çerçevede…
O dosyaları ben inceledim. Anayasa Komisyonunun üyesi olan bir milletvekili
olarak, partimiz adına söz konusu çalışmaları yürütmüş olan bir milletvekili
olarak klasör klasör fezlekeleri, tüm milletvekilleriyle ilgili dosyaları
inceledim; iddialar ciddidir, vahimdir. Doğru olan, Türk milleti adına karar
verecek Türk yargısını rahat bırakmaktır. Her hafta burada bir grup önerisi
getirip etki altına almaya çalışmak değil, Türk milleti adına doğru karar
verebilmesinin önünü açmaktır.
Yüce Meclisi tekrar saygılarımla selamlıyorum. (MHP ve
AK PARTİ sıralarından alkışlar)
MURAT EMİR (Ankara) – Sayın Başkan…
BAŞKAN – Sayın Emir, buyurun.
MURAT EMİR (Ankara) – Sayın Başkan, Sayın Parsak, hem
adımı vererek hem de önergeyle ilgili konuşmadığımı söyleyerek sataşmıştır. Söz
hakkımı kullanmak istiyorum. 
BAŞKAN – Lütfen, birbirinizin adını bir daha vermeyin. 
MAHMUT TANAL (İstanbul) – Sevdiğinden dolayı
söylemiştir.
BAŞKAN – Arkadaşlar, bunu hakikaten suistimal
etmeyelim. İstirham ediyorum, lütfen bu tartışmayı bitirelim artık.
Buyurun Sayın Emir.
5.- Ankara Milletvekili Murat Emir’in,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında şahsına sataşması nedeniyle konuşması
MURAT EMİR (Ankara) – Teşekkür ederim Sayın Başkan.
Elbette kişiselleştirmeyeceğiz ama, bugün
bu benim konuşmam elbette doyurucu olmadı, farkındayım; sebebi de üç dakika
konuşmak zorunda kalmış olmamızdır. Onun da içerisinde değerli hatibin önemli
katkıları vardır, bunu tespit edelim bir defa. 
İkincisi, biz Türkiye’de ağır bir yargı
bağımsızlığı sorunu olduğunu ve yargı siyasallaşması olduğunu biliyoruz, bu
ülkede herkes bunu biliyor. Dolayısıyla da bunun her zeminde, başta da
Parlamentoda tartışılması gerekiyor. Elbette biz buna “evet” diyeceğiz,
meraklılar açısından buradan da belirtmiş olayım. 
Değerli arkadaşlar, bir diğer nokta. Evet,
milletvekillerinin dokunulmazlığını bu Meclis kaldırdı. Evet, milletvekilleri
yargılanabilir ama milletvekillerinin yargılanması başka bir şeydir,
milletvekillerinin tutuklanması bambaşka bir şeydir. Üstelik de tutuklamalar
Anayasa Mahkemesi kararlarına rağmen yapılmıştır. Tam da konuştuğumuz budur.
Yargıya elbette güveneceğiz ama hangi yargıya? Bakın, siz yaptığınız Anayasa
değişikliğiyle buna da cevap vermediniz. Anayasa değişikliğiyle Hâkimler
Savcılar Yüksek Kurulunu bir kişiye, bir parti genel başkanına emanet ettiniz.
Dolayısıyla bütün hâkimlerin, bütün savcıların özlük haklarını, atanmalarını ve
bütün ikballerini bir kişiye bağladınız, hem de o kişi bir siyasi partinin
lideri. Ondan sonra da “Yargıya güvenmek lazım.” diyorsunuz. Sorunlu taraf
burasıdır. O kişi, mesela Can Dündar için miting meydanlarından “Öyle bırakmam
onu.” diyen bir kişidir. Mesela Amerika’ya “Al papazı, ver papazı.” diyebilecek
kadar, aslında bütün dünyaya yargı üzerinde ne kadar hâkim olduğunu söylemekten
çekinmeyecek bir kişidir. İşte, bir kişiye bütün yargıyı teslim ettiğiniz
zaman… 
Bu kısa zaman diliminde ancak bu kadar anlatabiliyoruz
yargımızın ne hâlde olduğunu ve nasıl siyasallaştığını. 
Teşekkür ederim. (CHP sıralarından alkışlar) 
AHMET YILDIRIM (Muş) – Sayın Başkan, şimdi MHP’li hatip
bizim buraya grup önerisi getirerek, yargının en mağduru olmuş, siyasal
yargının en mağduru olmuş partinin yargıyı baskı altına aldığını ve yargı
süreçlerini etkilediğini söyleyerek açık sataşmada bulunmuştur. İç Tüzük 69’a
göre… 
BAŞKAN – Onunla ilgili söz verdik ya az önce. Az önce
söz vermedik mi onunla ilgili?
AHMET YILDIRIM (Muş) – Hayır Sayın Başkan, ikinci
konuşmasında, bizim grup önerisi getirerek yargıya müdahale ettiğimizi ve
yargılama süreçlerini etkilediğimizi ifade etti. 
BAŞKAN – Buyurun.
Kim konuşacak?
MİTHAT SANCAR (Mardin) – Ben konuşacağım.
BAŞKAN – Sayın Sancar, buyurun. 
6.- Mardin Milletvekili Mithat Sancar’ın,
Afyonkarahisar Milletvekili Mehmet Parsak’ın sataşma nedeniyle yaptığı
konuşması sırasında tekraren HDP Grubuna sataşması nedeniyle konuşması
MİTHAT SANCAR (Mardin) – Çifte standart, galiba,
adaletsizliğin en basit ölçüsüdür. Keşke, şu sıralarda oturanlar şundan üç beş
yıl önce… (AK PARTİ sıralarından “Senin yaptığın adaletli mi?” sesi) Benim
yaptığım değil, sizin bir parça aynaya bakıp birkaç yıl önce söylediklerinizi
hatırlamanızı isterdim. Siz bakmıyorsanız aynaya, size oy veren vicdanlı
insanlar o aynaya bakacaklar, bunu unutmayın; bunu unutmayın, yargıyla ve
adaletle ilgili söylediğiniz o sözleri.
OKTAY ÇANAK (Ordu) – Size oy verenler de bakacak. 
MİTHAT SANCAR (Devamla) – Aynaya bakacaklar, size ayna
tutacaklar bu insanlar; bunları yaşayıp göreceğiz. Keşke bu kadar vicdansızlık,
keşke bu kadar keyfîlik, keşke bu kadar pervasızlık sergilenmese. 
Şimdi, yargıyı etkileme konusuna gelince; yargıyı
elinde güç olan etkiler, biz de bunları tartışmak istiyoruz bu önergeyle. Hukuk
fakültesinde anlatılır kim yargıyı etkileme gücüne sahiptir, 138’inci madde
nerede işler. Biz yargıyı etkileme çabalarına karşı Meclisin araştırma
yapmasını istiyoruz. Cumhurbaşkanının tek tek milletvekillerimizle ve en çok Eş
Genel Başkanımızla ilgili ifadelerinin zaten yargıyı etkilemeye yönelik
doğrudan faaliyetler olduğunu düşünüyoruz. Gelin, bunları tartışalım. “Niye
tutuklandılar?”ı elbette tartışalım ama, daha önemlisi, neden adil
yargılanmıyorlar, neden duruşmaya çıkarılmıyorlar, neden bizzat kendilerini
savunmalarına izin verilmiyor? Neden bir tahliye kararı verildiğinde hemen
ardından o tahliye kararına itiraz ediliyor ama IŞİD’li sanık tahliye edilince
ona itiraz edilemeyeceğini söylüyor bir sonraki mahkeme? Bu çifte standardı
tartışalım diyoruz. Kimi kolluyor yargı ve yargıya talimat verenler, hangi ilkeleri
tahrip ediyor, hangi ilkeleri yıkıyorlar? Yargıyı etkilemek için değil, adaleti
tesis etmeye yardımcı olmak için veriyoruz bu önergeleri.
Teşekkürler. (HDP sıralarından alkışlar)
MEHMET MUŞ (İstanbul) – Sayın Başkan…
BAŞKAN – Sayın Muş, buyurun. 
MEHMET MUŞ (İstanbul) – Sayın Başkan, Sayın Sancar…
BAŞKAN – Yerinizden mi?
MEHMET MUŞ (İstanbul) – Hayır. 
Sayın Sancar, sıralarımıza dönerek, “Aynaya bakın. Siz
aynaya bakmıyorsunuz, bunun için yaptıklarınızın farkında değilsiniz…” 
MAHMUT TOĞRUL (Gaziantep) - Oradan laf atıldığı için
söyledi. 
MEHMET MUŞ (İstanbul) – “Size oy verenler, vicdanlı
insanlar, aynaya bakacaktır.” Bu, açık bir sataşmadır grubumuza. 
BAŞKAN – Buyurun Sayın Muş.
MİTHAT SANCAR (Mardin) – Sataşma değil, bir
değerlendirmedir Sayın Başkan.
DİRAYET TAŞDEMİR (Ağrı) – “Aynaya bak.” demenin neresi
sataşmadır?
AYŞE ACAR BAŞARAN (Batman) – Demek ki aynaya bakması
gerektiğini biliyor.
BAŞKAN – Ya siz size yapılana “değerlendirme”
diyorsunuz, öteki “sataşma” diyor. İyi valla.
Buyurun. (AK PARTİ sıralarından alkışlar)
7.- İstanbul Milletvekili Mehmet Muş’un,
Mardin Milletvekili Mithat Sancar’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Başkan, değerli milletvekilleri;
Genel Kurulu saygıyla selamlıyorum. 
Bu millet gerçekten çok vicdanlı bir millet, nerede ne
yapması gerektiğini gayet iyi biliyor. Onun için her sandık başına gittiği
zaman hem aklıyla hem vicdanıyla hareket ediyor. Böyle hareket ettiği için de bu
durumdasınız.
DİRAYET TAŞDEMİR (Ağrı) – Siz hangi durumdasınız?
MEHMET MUŞ (Devamla) - Bir diğer konu: Sayın Sancar’a
göre, yargı istediği gibi hareket ederse bağımsız olacak, kendisinin istemediği
şekilde, kendisinin hoşuna gitmeyen şekilde hareket ettiği zaman yargı bağımsız
olmayacak, yargı siyasallaşacak.
AHMET YILDIRIM (Muş) – Kendinizi tarif ediyorsunuz,
kendinizi.
MEHMET MUŞ (Devamla) – Şimdi, mahkemeler gelip soracak
Sayın Sancar’a: “Sayın Sancar, biz şöyle mi yapalım, biz böyle mi yapalım?” 
MAHMUT TOĞRUL (Gaziantep) – Yok, ona gerek kalmıyor,
senin Cumhurbaşkanına soruyor, senin başkanına.
MEHMET MUŞ (Devamla) - Onun keyfiyetine göre hareket
ederse mahkemeler bağımsız, yargı bağımsız ama Sayın Sancar’a göre hareket
etmezse mahkemeler siyasallaşmış, mahkemeler adil yargılama yapmıyorlar. 
Değerli milletvekilleri, bir diğer konu şudur: Türkiye
hem DEAŞ’la hem PKK’yla hem PYD’yle hem FETÖ’yle kararlı şekilde mücadele
etmiştir, mücadele de ediyordur. Şu an itibarıyla bu kararlılığı tüm milletimiz
desteklemektedir, bu mücadeleye milletimizin hem güveni hem de desteği tamdır.
Buraya çıkıp kelime aralarında, cümle aralarında “Efendim, şu terör örgütü
mensubunu bırakıyorlar da yargı müdahale etmiyor ama bakın, şu terör örgütüne
müdahil olanlar, şu terör örgütüne üye olanlarla alakalı yargı çok daha farklı
uygulama yapıyor.” diyerek sanki bir terör örgütü kollanıyormuş, diğer bir
terör örgütünün üzerine gidiliyormuş…
DİRAYET TAŞDEMİR (Ağrı) – Yapmamış mı Allah aşkına,
yapmamış mı?
AYŞE ACAR BAŞARAN (Batman) – Niye IŞİD’liler dışarıda?
MEHMET MUŞ (Devamla) – Terör örgütlerinin, teröre
destek verenlerin arasında hiçbir fark yok bizim nazarımızda. Hepsinin başı
ezilecektir.
Teşekkür ediyorum. (AK PARTİ sıralarından alkışlar)
BAŞKAN – Birleşime on dakika ara veriyorum.
Kapanma Saati: 16.12
ÜÇÜNCÜ OTURUM
Açılma Saati: 16.26
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Fatma KAPLAN
HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 7’nci Birleşiminin Üçüncü Oturumunu açıyorum.
MUHARREM ERKEK
(Çanakkale) – Sayın Başkan, pek kısa bir söz istemiştim 60’a göre. 
BAŞKAN – Tamam, veririm Sayın Erkek, bir saniye… 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 6/9/2017 tarihinde Adana
Milletvekili Meral Danış Beştaş ve arkadaşları tarafından, Türkiye’de yargı
erkinin gerek tutumu gerekse vermiş olduğu hukuk dışı kararların hukuk devleti
ilkesine ve adalete olan güvenin sarsılmasına neden olmasından kaynaklı olarak
bu durumun irdelenmesi ve alınacak önlemlerin tespiti amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 12 Ekim 2017 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi (Devam)
BAŞKAN – Adalet ve Kalkınma Partisi Grubu adına Yusuf
Başer.
Buyurun Sayın Başer. (AK PARTİ sıralarından alkışlar) 
AK PARTİ GRUBU ADINA YUSUF BAŞER (Yozgat) – Sayın
Başkan, değerli milletvekilleri; HDP’nin vermiş olduğu grup önerisi aleyhinde
konuşmak üzere AK PARTİ Grubu adına söz aldım. Bu vesileyle yüce heyetinizi
saygıyla selamlıyorum. 
AK PARTİ olarak, hukuk devletinin yaşatılabilmesi için,
yargının her türlü taassuptan, gruplaşmadan, siyasi ve ideolojik kamplaşmadan
uzak kalarak tarafsızlığının ve bağımsızlığının korunmasının şart olduğuna
gönülden inanıyor ve bunun gereğini de yerine getirmeye gayret gösteriyoruz. 
HDP ve CHP’nin her türlü engellemelerine rağmen yüce
Meclisimiz ve aziz milletimiz tarafından kabul edilen 16 Nisan halk oylamasıyla
yargı yetkisinin hem bağımsız hem de tarafsız olması için Anayasa değişikliği
teklifinde bulunduk ve aziz Meclisimiz ve aziz milletimiz tarafından da bu
değişiklik kabul edildi. Ardından Hâkimler ve Savcılar Kurulu üyelerinin
çoğunluğunu da, yine milletin temsilcisi olan yüce Meclis olarak, milletin
iradesini yansıtma noktasında hep beraber seçtik; yargı milletin yargısı olsun
istedik, tek derdimiz bu.
MURAT EMİR (Ankara) – Kaçını seçtik, kaçını?
YUSUF BAŞER (Devamla) – Hiç kimseden emir
ve talimat alan bir yargı değil, emir ve talimatı yasalardan alan ve
Anayasa’dan alan bir yargı olsun istedik.
DİRAYET TAŞDEMİR (Ağrı) –
Söylediklerinize inanıyor musunuz?
YUSUF BAŞER (Devamla) – Ben yürekten
inanıyorum, siz inanmayabilirsiniz. 
Sayın Başkan, değerli milletvekilleri;
yüksek yargı başkanlarının görevleri arasında birçok idari görevler de vardır.
Birileri grup önerisi verirken bunları okumayabilir, bilmeyebilir. Yine, yargı
organlarının başkanlarının bir görevi de yargı mensuplarının özlük haklarının
daha iyileştirilmesi. Bina, ihtiyaç vesaire sıkıntılarının giderilmesi amacıyla
yargı başkanları Hükûmetle de görüşür ve devletin başı olması hasebiyle de
Cumhurbaşkanıyla görüşmesi tabiidir diye düşünüyorum. Yanlış olan şudur: Bu
görüşmelerin “çay partisi yapmak” şeklinde dile getirilmesinin doğru bir
davranış olmadığını düşünüyorum.
Sayın Başkan, değerli milletvekilleri;
Türkiye bir hukuk devletidir. Hukuk devletinde hiç kimsenin ama hiç kimsenin,
makamı ne olursa olsun, mansıbı ne olursa olsun, suç işleme özgürlüğünün
olmadığını düşünüyoruz. Dolayısıyla, HDP eş başkanlarının veyahut da başka
milletvekillerinin milletvekilliği yeminini hiçe saymak suretiyle de milletin
gözleri önünde terör ve terörist faaliyetlerde yardım, onları teşvik etmesi ve
bu şekilde eylemlerde bulunmasının da hukuk devleti ilkesine uygun olmadığını,
doğru olmadığını, kabul etmediğimizi belirtiyor, hepinizi saygıyla
selamlıyorum.
Sağ olun. (AK PARTİ sıralarından
alkışlar) 
MERAL DANIŞ BEŞTAŞ (Adana) – Önergenin
altında imzası olan kişi olarak söz istiyorum. Yani sataşma açık. Zaten “Önerge
verirken bunu bilmeyebilirler.” dedi.
MAHMUT TOĞRUL (Gaziantep) – “Teröre
teşvik ediyor eş genel başkanları.” dedi.
BAŞKAN – Buyurun Sayın Danış Beştaş.
Lütfen yeni bir sataşmaya meydan
vermeyelim.
V.- SATAŞMALARA İLİŞKİN KONUŞMALAR (Devam)
8.- Adana Milletvekili Meral Danış
Beştaş’ın, Yozgat Milletvekili Yusuf Başer’in HDP grup önerisi üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
MERAL DANIŞ BEŞTAŞ (Adana) – Sayın
Başkan, değerli milletvekilleri; önergeyi verdik, bilerek verdik ve sayın
hatipten daha iyi bildiğimi de iddia ediyorum. İstediği zeminde, istediği zaman
önergemizi de yargının konumunu da tartışmaya hazırım. Eğer bu cesaretiniz ve
yüreğiniz varsa her yerde gelin tartışalım.
YUSUF BAŞER (Yozgat) – Bizim cesaretimiz
de var, yüreğimiz de var, onu bilin.
MERAL DANIŞ BEŞTAŞ (Devamla) – Biz,
yargının sizin emir ve talimatlarınızla çalıştığını gayet iyi biliyoruz. Bunu
bütün belgeleriyle, bütün unsurlarıyla açıklamaya da hazırız.
MEHMET MUŞ (İstanbul) – Açıklayın.
MERAL DANIŞ BEŞTAŞ (Devamla) – Siz bize
terör ve terörist yaftası yapıştırarak sadece kendi içinde bulunduğunuz
çıkmazdan çıkmaya çalışıyorsunuz, çıkmaz bir sokaktasınız. Bir canavara dönüştü
AKP Hükûmeti ve canavar yakında kendi çocuklarını da yemeye başlayacak,
şimdiden zaten bunun verileri ortada. Bizim ne eş genel başkanımıza ne
milletvekillerimize ne de bize terör ve terörist yaftası yapıştırmak ne
hakkınızdır ne haddinizedir. Haddinizi bilin önce.
Bir de şunu söyleyeyim: Doğrudur, suç
işleme özgürlüğü yoktur hiç kimsenin, ne sizin ne sizin destekçilerinizin ne
buradaki hiçbir milletvekilinin özgürlüğü yoktur...
YUSUF BAŞER (Yozgat) – Sizin de yoktur.
MERAL DANIŞ BEŞTAŞ (Devamla) – ...ama
sizin suçlarınız yargı tarafından aklanırken, soruşturma konusu yapılmazken
bize yönelik sahte, yalan, medyanızın yönettiği algı operasyonlarıyla savcılara
yön vererek, talimat vererek bu davaları siz açtırıyorsunuz. Madem öyle neden
korkuyorsunuz? Demirtaş’ı mahkemeye niye çıkarmıyorsunuz? Bir yıldır
cezaevinde. Cumhurbaşkanı, AKP’nin Genel Başkanı Erdoğan “terörist” diyecek
kadar ileri gitmiştir; bu, onun da haddine değildir. Bir insanın terörist olup
olmadığına yargı karar verebilir, siyaset karar veremez. Suç işleme konusundaki
kararı siyaset veremez. Siz burada bugünlerde böyle rahat konuşuyorsunuz ama
yarın öbür gün sizler o cezaevlerine girdiğinizde emin olun, adil yargılanmama
konusundaki şikâyetlerinizi şimdiden duyuyoruz. (HDP sıralarından alkışlar)
BAŞKAN – Sayın Muş...
MEHMET MUŞ (İstanbul) – Sayın Başkan,
hatip yargıç mıdır, hâkim midir? Biz cezaevine girecekmişiz, bunun kararını
kendisi mi veriyor? 
DİRAYET TAŞDEMİR (Ağrı) – Hep siz
yapıyorsunuz, biz de size onu hatırlatıyoruz.
MERAL DANIŞ BEŞTAŞ (Adana) – Siz
yapıyorsunuz.
MEHMET MUŞ (İstanbul) – Bu açık bir
sataşmadır. Böyle şey olur mu? Söz talep ediyorum.
BAŞKAN – Yerinizden söz vereyim Sayın
Muş.
MEHMET MUŞ (İstanbul) – Sayın Başkan,
69’a göre açık bir sataşmadır bu.
MAHMUT TOĞRUL (Gaziantep) – Nerede
sataşmış?
MEHMET MUŞ (İstanbul) – Hiçbir
milletvekilinin cezaevine girip girmeyeceğine Sayın Beştaş karar veremez. 
MERAL DANIŞ BEŞTAŞ (Adana) – Doğru, siz
karar veriyorsunuz.
MEHMET MUŞ (İstanbul) – Bizimle alakalı
ne olup olmayacağına millet karar verir.
BAŞKAN – Buyurun Sayın Muş.
9.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Başkan,
değerli milletvekilleri; yargı işini yapacak, yasama organı Meclis de işini
yapacak.
MERAL DANIŞ BEŞTAŞ (Adana) – Keşke öyle
olsa.
MEHMET MUŞ (Devamla) – Sanki pirüpak olup
da kimseye yargının bir şey yaptığını ben görmedim. Bir taraftan “PKK sizi
tükürüğüyle boğar.”
MAHMUT TOĞRUL (Gaziantep) – Senin Genel
Başkanını da tutukladılar. 
MEHMET MUŞ (Devamla) – Sus!
MAHMUT TOĞRUL (Gaziantep) – Sen sus!
DİRAYET TAŞDEMİR (Ağrı) – Sen sus!
MEHMET MUŞ (Devamla) – Bir susun, bir
susun!
MAHMUT TOĞRUL (Gaziantep) – Git otur!
MEHMET MUŞ (Devamla) – “PKK sizi
tükürüğüyle boğar.” diyen, kimdi o cengaver? 
MERAL DANIŞ BEŞTAŞ (Adana) – Siz ceza
verdiniz ya.
MEHMET MUŞ (Devamla) – Kim bu cengaver? 
MERAL DANIŞ BEŞTAŞ (Adana) – Ceza
verdiniz ya. 
MEHMET MUŞ (Devamla) – “Keleşleri size
çevirmesi iyi biliriz.”
MERAL DANIŞ BEŞTAŞ (Adana) – Burcu Çelik
sizin yalanınız. 
MEHMET MUŞ (Devamla) – Hangi Keleşi
çeviriyorsunuz ya siz?
MAHMUT TOĞRUL (Gaziantep) – Sizin
yalanınız. 
MEHMET MUŞ (Devamla) – Sizin işiniz
gücünüz Keleşlerle mi? 
MAHMUT TOĞRUL (Gaziantep) – Sizin
yalanınız, iftiralarınız. 
MEHMET MUŞ (Devamla) – Bu arada, siz de
hoş geldiniz, cenazedeydiniz.
MERAL DANIŞ BEŞTAŞ (Adana) – Hoş bulduk. 
MEHMET MUŞ (Devamla) – Cenazeleri
karşılamaya gittiniz siz de.
MERAL DANIŞ BEŞTAŞ (Adana) – Aa, Meclis
kuşu! Geç kaldın, geç kaldın! 
BAŞKAN – Müdahale etmeyelim lütfen. 
MEHMET MUŞ (Devamla) – PKK’lı
teröristlerle kucaklaşan kimdi, kimdi sayın milletvekilleri?
HASAN TURAN (İstanbul) – Dağ kuşu!
MEHMET MUŞ (Devamla) – PKK’lı
teröristleri kucaklayan, bağrına basan kimdi? Parti binalarından, belediye
binalarından mühimmat çıkan sanki başka bir yerdi?
DİRAYET TAŞDEMİR (Ağrı) – Yalan, külliyen
yalan. 
MAHMUT TOĞRUL (Gaziantep) – Yalan, yalan
söylüyorsunuz. 
MEHMET MUŞ (Devamla) – Havan mermileri
hangi belediyeden çıktı, hangi belediyeden çıktı?
MAHMUT TOĞRUL (Gaziantep) – Yalan
söylüyorsunuz, yalancısınız, iftiracısınız. 
MEHMET MUŞ (Devamla) – Belediyelere ait
araçların içerisinde terörist çıkan hangi belediyeye ait o araçlar, hangisine
ait?
DİRAYET TAŞDEMİR (Ağrı) – Belediyeyi
hortumladığını anlat. 
MEHMET MUŞ (Devamla) – Şimdi, değerli
milletvekilleri, sanki bunların hiçbiri olmamış, durduk yere fezlekeler
hazırlanmış, Meclis fezlekenin önündeki yargılamayla ilgili olan engeli
kaldırmış ve süreç başlamış. “Vay efendim, siz nasıl bunu yaparsınız? Yargı
bağımsız değil. Biz istediğimizi yaparız. Milletvekili dokunulmazlığının
arkasına saklanırız, terör estiririz.” Kusura bakmayın terör estiremezsiniz.
Terör estiremezsiniz, buna ne bu Meclis izin verir ne bu millet izin verir ne
de Türkiye’deki hukuk sistemi izin verir.
Bu anlamda, değerli milletvekilleri,
elbette ki herkesle alakalı kararı yargı verecektir, buna olan inancımızın tam
olduğunu da ifade etmek isterim. (AK PARTİ sıralarından alkışlar) 
MERAL DANIŞ BEŞTAŞ (Adana) – Sayın
Başkan…
BAŞKAN – Bir saniye, söz vereceğim de şu
grup önerisini bir oylayalım, devam edelim. 
MERAL DANIŞ BEŞTAŞ (Adana) – Lütfen ya!
MAHMUT TOĞRUL (Gaziantep) – Hayır, canım,
niye…
BAŞKAN – Tamam, söz vereceğim. 
MERAL DANIŞ BEŞTAŞ (Adana) – Başkan, açık
sataşma var. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 6/9/2017 tarihinde Adana
Milletvekili Meral Danış Beştaş ve arkadaşları tarafından, Türkiye’de yargı
erkinin gerek tutumu gerekse vermiş olduğu hukuk dışı kararların hukuk devleti
ilkesine ve adalete olan güvenin sarsılmasına neden olmasından kaynaklı olarak
bu durumun irdelenmesi ve alınacak önlemlerin tespiti amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 12 Ekim 2017 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşimde yapılmasına
ilişkin önerisi (Devam)
BAŞKAN - Halkların Demokratik Partisi
Grubu önerisini oylarınıza sunuyorum: Kabul edenler… Kabul etmeyenler… Kabul
edilmemiştir. 
Buyurun. 
Sakin olun, söz vereceğim yani,
kaçmıyoruz, buradayız. 
MERAL DANIŞ BEŞTAŞ (Adana) – Hayır, niye
acele ediyorsunuz? 
BAŞKAN - Hayır, acele değil. İşlem artık
o kadar geride kaldı ki nerede kaldığımızı unuttuk yani bu polemiklerle. 
Buyurun. 
V.- SATAŞMALARA İLİŞKİN KONUŞMALAR (Devam)
10.- Adana Milletvekili Meral Danış
Beştaş’ın, İstanbul Milletvekili Mehmet Muş’un sataşma nedeniyle yaptığı
konuşması sırasında şahsına ve Halkların Demokratik Partisine sataşması
nedeniyle konuşması
MERAL DANIŞ BEŞTAŞ (Adana) – Sayın
Başkan, sanırım Sayın Muş’un yeni bir görevi de var “Meclis kuşu” Twitter
adresini yakında açıklayacağız.
Kendisini tebrik ediyorum, gerçekten, iddiaları çok iyi
biliyor. Yandaş medyada çıkan iddiaların tümünü burada ezbere söylüyor. Yani
kendisini tebrik ediyorum, böylece yargıya kimin talimat verdiğini, nasıl
kararlarını şekillediğini de aslında itiraf etmiş oldu. 
Diğeri, bana “Hoş geldiniz.” dediniz. Dün Muğla’daydım.
Sizin yandaş medyanız bizim cenaze karşıladığımızı söyledi ama gerçeği
bilmiyorsunuz, ben size gerçeği anlatayım: Gidip orada adli tıp kurumunda
müdürle görüşmek istedik, oradaki savcıyla görüştük. Ne oldu biliyor musunuz?
Otopsi raporunu alamadık. Otopsi raporu, ceza usulüne göre kesinlikle
gizlenemez. Aileler içeri girip teşhis etti, biz de o sırada orada
bulunuyorduk.
HASAN TURAN (İstanbul) – Kimlerin otopsisiydi?
MERAL DANIŞ BEŞTAŞ (Devamla) - Yargısız infaz iddiası
gerçektir, biliyor musunuz. Anneleri, yüzünde, vücudunda tek bir kurşun izi
görmediler. İşkenceyi ve öldürmeyi bizim cenaze karşıladığımızı söyleyerek
kapatmaya çalışıyorsunuz. Biz orada cenaze karşılamaya gitmedik; biz, orada
sizin öldürdüğünüz insanların kimliğini bile bilmiyoruz. Muğla Valisi ve
başsavcı randevu talep etmemize rağmen randevu vermediler. Otopsi raporu
verilmedi.
HASAN TURAN (İstanbul) – Kimliğini bilmediğiniz
kişilerin otopsisini incelemeye niye gittiniz? Onlar kimdi?
MERAL DANIŞ BEŞTAŞ (Devamla) - Otopsi raporunu neden
gizliyorsunuz? Onları nasıl öldürdüler? Onlar kimdir? Nerede öldürüldüler?
Bunun cevabını verin önce. Siz, cevap vermeden milletvekillerini suçlamayı
alışkanlık hâline getirmişsiniz. Bu nedenle düğmeye basıyorsunuz ve bütün
yandaş medya bunu bu şekilde veriyor.
HASAN TURAN (İstanbul) – Memlekete operasyon yapmaya
gelen teröristlerin otopsisine mi gittiniz? Bunu mu itiraf ediyorsunuz?
MERAL DANIŞ BEŞTAŞ (Devamla) - Sayın milletvekilleri, işkenceyle
ilgili, dört grup başkan vekilinin kınadığı işkence olayında hâlâ şüpheliler
gözaltında ve hâlâ orada işkence görmeye devam ediyorlar ve aileler yargısız
infaz edilen çocuklarını almaya gittiklerinde otopsi raporu verilmiyor. 
HASAN TURAN (İstanbul) – Ellerinde silah, memlekete
operasyon çekmeye giden teröristlerin otopsisini incelemeye mi gittiniz?
MERAL DANIŞ BEŞTAŞ (Devamla) - Bir kurum otopsi
raporunu neden vermez? Aileye diyor ki: Al, çocuğun öldü ama niye öldüğünü sana
söylemeyeceğim, nasıl öldürdüğümü söylemeyeceğim. 
HASAN TURAN (İstanbul) – İtiraf var, itiraf ediyor. 
MERAL DANIŞ BEŞTAŞ (Devamla) - Bunun bir açıklaması
varsa lütfen açıklayın. (HDP sıralarından alkışlar)
MEHMET MUŞ (İstanbul) – Sayın Başkan…
BAŞKAN – Sayın Altay’a bir söz verip sonra size
döneceğim Sayın Muş. 
Sayın Altay, buyurun. 
IV.- AÇIKLAMALAR (Devam)
25.- İstanbul Milletvekili Engin Altay’ın,
siyasi partilerin birbirlerini terörle ilişkilendirme noktasındaki ithamlarını
doğru bulmadığına ilişkin açıklaması
ENGİN ALTAY (İstanbul) – Sayın Başkan, yani topa girmek
zorunda hissettim kendimi. 
Parlamentoda siyasi partilerin birbirlerini terörle
ilişkilendirme noktasındaki ithamlarını çok doğru bulmuyorum. Yargı konusunda
iktidar partisinin sözcüsüne katılmıyorum. Biz de, maalesef, yargının,
siyasetin vesayeti altında olduğunu düşünüyoruz. Zira, böyle düşünmemizi
gerektiren birçok hâl var. Bir ülkede hükmü kesinleşmeden, hükmü sabit olup
cezası kesinleşmeden 10 milletvekili cezaevinde tutuluyorsa o ülkede bir yargı
sorunu vardır. Zira Anayasa Mahkemesinin geçmişte Milliyetçi Hareket Partisi
Milletvekili Engin Alan dâhil, bizim milletvekillerimiz Balbay, Haberal
kararları orta yerdeyken hem seçmen iradesine aykırılık yönünden hem genel
hukuk kuralları bakımından milletvekilleri cezası kesinleşmeden hapishanede
tutuluyorsa o ülkede bir yargı sorunu vardır. Bunun üzerinden, işte, yargı
bağımsız kardeşim… Ne diyor adam? “Sizin başınıza da gelebilir.” Gelebilir. “O
zaman sizin bağımsız yargı tarafından yargılanmanızı sağlamaya gayret
edeceğiz.” diyor. Hepimizin bunu yapması lazım, hepimizin istediği bu.
(Mikrofon otomatik cihaz tarafından kapatıldı) 
ENGİN ALTAY (İstanbul) – Ama Parlamentoda bir siyasi
parti grubunu terörize etmek, kriminalize etmek bence çok doğru değil. Burayı
germeyelim. Normali şudur: Parlamentoyu muhalefet gerer, iktidar yatıştırır.
Bizde tersi, iktidar geriyor, muhalefet yatıştırmaya kalkıyor. Bu duruma işaret
etmek istedim efendim.
Teşekkür ederim.
BAŞKAN – Teşekkür ediyorum.
Sayın Muş…
MERAL DANIŞ BEŞTAŞ (Adana) – O istemeden siz
veriyorsunuz. 
BAŞKAN – Az önce istedi efendim. 
MEHMET MUŞ (İstanbul) – Sayın Başkan, şahsımı hedef
alarak açık bir sataşma yapmıştır.
ENGİN ALTAY (İstanbul) – Ben yapmadım ya, ben
yatıştırmaya çalıştım.
MEHMET MUŞ (İstanbul) – Sizde zaten Sayın Altay, bir
akil adamlık gibi bir şey görüyorum. Her olaydan sonra böyle bir duruş yapıyor.

ENGİN ALTAY (İstanbul) – Estağfurullah… 
BAŞKAN – Sayın Muş, niye söz talep ettiniz?
MEHMET MUŞ (İstanbul) – Sayın Başkanım, şahsımı hedef
alarak bir sataşmada bulunmuştur Sayın Beştaş. Meclis kuşundan bahsetmiştir,
düğmeye bastığımdan bahsetmiştir. 
MAHMUT TOĞRUL (Gaziantep) – Niye, ne dedi? 
MERAL DANIŞ BEŞTAŞ (Adana) – Ne dedim? 
MAHMUT TOĞRUL (Gaziantep) – Ne dedi, Başkan?
BAŞKAN – Ne dediğini biz duyduk, hepimiz de duyduk
yani.
MAHMUT TOĞRUL (Gaziantep) – Söyleyin, ne dedi?
BAŞKAN – Buyurun. 
V.- SATAŞMALARA İLİŞKİN KONUŞMALAR (Devam)
11.- İstanbul Milletvekili Mehmet Muş’un,
Adana Milletvekili Meral Danış Beştaş’ın sataşma nedeniyle yaptığı konuşması
sırasında şahsına sataşması nedeniyle konuşması
MEHMET MUŞ (İstanbul) – Sayın Başkan, biz yorum
yapmıyoruz. Bakın, burada cenaze aracı var, Sayın Beştaş da orada yanı başında
dikilmiş bekliyor. 
ŞAHİN TİN (Denizli) – Tesadüfen bulunmuş! 
MERAL DANIŞ BEŞTAŞ (Adana) – Orada bulunduğumu ben
söyledim, sen neyi gösteriyorsun?
MEHMET MUŞ (Devamla) – Her ne hikmetse ne zaman nerede
bir cenaze Sayın Beştaş orada dikiliyor, bunlar da hep onun başına geliyor. Ya,
Sayın Beştaş, siz DHKP-C’ye teşekkür eden birisisiniz, sonra bu sözünüzü inkâr
ettiniz; medya karşısında terör örgütüne teşekkür eden birisisiniz. 
MERAL DANIŞ BEŞTAŞ (Adana) – Ya, sizin benimle derdiniz
mi var?
MAHMUT TOĞRUL (Gaziantep) – Senin ezberin ne kadar
kuvvetli, hiç unutmuyorsun, maşallahın var, aynı şeyleri tekrarlıyorsun!
MEHMET MUŞ (Devamla) – Bu fotoğraflar ortaya çıkınca da
hemen “Efendim, ben oraya şundan dolayı gittim, bundan dolayı gittim.” Her
seferinde güvenlik güçleriyle silahlı mücadeleye giren, etkisiz hâle getirilen
cenazelerin yanında görüyoruz biz sizi. 
Sayın milletvekilleri, şu soruyu sormak isterim: Bakın,
madem bu kadar insan hakları savunucusu kesildiniz, PKK’nın katlettiği
işçilerin yanına hiç gittiniz mi? 
MERAL DANIŞ BEŞTAŞ (Adana) – Yeni bir şey söyle ya.
MEHMET MUŞ (Devamla) – Bakın, iki işçimizi PKK
katletti. Bu insanlar ne yapıyordu? Ekmeklerini kazanmaya çalışıyordu. Katleden
kim? PKK terör örgütü. Hiç gördünüz mü Sayın Beştaş’ı oralarda. O zaman insan
hakları hiç aklına gelmiyor. 
Bakın, burada da üç işçimizi şehit ettiler. Yolda
çalışıyordu bu insanlar, ekmeğini kazanmaktan başka bir amaçları yoktu. Fakat
hiç Beştaş’ı oralarda görmüyoruz, maalesef, onun yolu hiç oralara uğramaz. 
Değerli milletvekilleri, bir başka şey, bakın,
geçenlerde, 9 Ekim tarihinde Silvan’da Kaymakam’ın evine giden bir kadın var,
temizlik işçisi ve bu kadın silahlı saldırıya uğruyor. Neye zorlanıyordu bu
kadın? Neydi suçu? Temizlik yaparak ekmeğini kazanmaya çalışıyordu.
Saldırganlar yakalandı, emekçi birisi, Muhammed Safitürk’ün odasına nasıl bomba
koyduysa acaba kaymakamın şu anki hem kaymakam hem de kayyumun evine de bu
kadın bir şeylere mi zorlanıyordu? Neden hiç orada sizi göremiyoruz? Onlar
insan değil mi, onların insan hakları yok mu?
Teşekkür ediyorum. (AK PARTİ sıralarından alkışlar) 
MAHMUT TOĞRUL (Gaziantep) – Biz nereye gideceğimizi
sana mı soracağız!
AHMET YILDIRIM (Muş) – Sayın Başkan, gerekçe söylememe
gerek var mı?
BAŞKAN – Sayın Danış Beştaş’a daha ziyade…
AHMET YILDIRIM (Muş) – Sayın Danış’a da ve “siz” diye
sürekli partimize sataştı.
MEHMET MUŞ (İstanbul) – “Siz” diye Beştaş’ı
kastediyorum.
MERAL DANIŞ BEŞTAŞ (Adana) – Ben ayrıca istiyorum hem
gruba hem de bana.
BAŞKAN – Bir dakika, Sayın Danış Beştaş mı, Sayın Ahmet
Yıldırım mı, hanginiz konuşacaksınız?
MERAL DANIŞ BEŞTAŞ (Adana) – Grup adına ona...
AHMET YILDIRIM (Muş) – Grup adına ben konuşacağım.
BAŞKAN – Tamam, Sayın Yıldırım, buyurun.
12.- Muş Milletvekili Ahmet Yıldırım’ın,
İstanbul Milletvekili Mehmet Muş’un sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
AHMET YILDIRIM (Muş) – Teşekkür ederim Sayın Başkan.
Şimdi, Sayın Muş dersini iyi çalışmadan çıkıp burada
konuşma yapmaya devam ediyor. Dün bu iddiayı gündeme getirdiğinde önceki gün
Muğla Valisi’nden randevu aldığımızı, önce randevu verdiğini, Muğla’dan beş
kurumdan randevu aldığımızı savcılık, emniyet, valilik, baro ve tabip odası ve
valiyle görüşüp öyle gelip burada konuşmasını kendisine dün telkin etmiştim ama
hâlâ kendi havuzlarına atmış olduğu medyanın diliyle konuşmaya devam ediyor.
MEHMET MUŞ (İstanbul) – Bizim havuzumuz yok.
AHMET YILDIRIM (Devamla) – Bir defa, çok
açık söylüyorum, arkadaşlarımız dün savcıyla görüştüler hem de adli tıpta
görüştüler. Geçen hafta burada Ayşe Nur Hanım’la birlikte İçişleri Bakan Yardımcısıyla
telefonda görüşüldü. Dört partinin grup başkan vekili yapılan işkence
görüntülerinin kabul edilemez olduğunu söyledi. 
Bakın, bu kişilerin hâlâ kimliği
açıklanmamış. İlk kez bugün Muğla Cumhuriyet Başsavcılığı -hâlâ kimlik
açıklanmadan- gözaltında olan ve işkenceye uğrayanlardan birinin Yunan
vatandaşı, birinin Afgan vatandaşı… Kaldı ki bizim için kimliği, cibilliyeti
önemli değil. İşkenceye uğradılar. İşkence insanlık suçudur. Siyasi iktidar
işkencecileri koruyor…
MEHMET MUŞ (İstanbul) – İşkencecileri
korumayız.
AHMET YILDIRIM (Devamla) – …ve
arkadaşlarımız bu ağır insanlık suçuna tekabül eden insan hakları ihlalini
araştırmak için ordaydılar. Bu Türk olmuş, Kürt olmuş, Afgan olmuş, Yunan
olmuş, fark etmez. Siz o işkence görüntüleri için ne söylüyorsunuz? Gelin,
burada önce onu bir anlatın. Ya değilse… Bakın, hâlâ söylüyorum. Bir mahkeme
kararı yok. Bunların terör örgütü üyesi olduğuna siz mi karar veriyorsunuz?
Daha kimliği açıklanmadı bunların, kim olduğu bilinmiyor. Ölüm nedeni için
otopsi raporları isteniyor, verilmiyor. Çıkın, birinin kimlik bilgisini buradan
söyleyin, onun üzerinden gelin konuşun. Öbür türlü siyasallaştırdığınız yargı
ve havuzlaştırdığınız medya üzerinden toplumsal algı yönetimiyle toplumu
yanıltamazsınız diyorum. 
Bütün Genel Kurulu saygıyla selamlıyorum.
(HDP sıralarından alkışlar) 
BAŞKAN – Teşekkür ederim.
MEHMET MUŞ (İstanbul) – Sayın Başkanım,
60’a göre istiyorum.
MERAL DANIŞ BEŞTAŞ (Adana) – Sayın
Başkan…
BAŞKAN – Sayın Yıldırım’a söz verdik ya
hanginiz diye.
MERAL DANIŞ BEŞTAŞ (Adana) – Ama şahsıma
ayrı sataştı.
BAŞKAN – Hayır, hayır, tek bir söz
vereceğim dedim.
MERAL DANIŞ BEŞTAŞ (Adana) – Açıkça bana
sataştı. Açıkça adımı zikretti. 
BAŞKAN – 60’a göre söz verebilirim belki.
Önce Sayın Erkek’e söz vereceğim.
Sayın Muş, size de söz vereceğim. 
Buyurun Sayın Erkek.
IV.- AÇIKLAMALAR (Devam)
26.- Çanakkale Milletvekili Muharrem
Erkek’in, tutuklu yargılamanın açıkça Anayasa’ya aykırı olduğuna ilişkin
açıklaması
MUHARREM ERKEK (Çanakkale) – Sayın
Başkan, teşekkür ediyorum. 
Kürsüde milletvekillerinin tutuklu yargılanması konusu
tartışılırken yüce Meclisin dokunulmazlıklara ilişkin verdiği karara atıfta
bulunuluyor. Yüce Meclis, Mecliste raflarda bekleyen dosyalara ilişkin, belli
dosyalara ilişkin milletvekillerinin yargılanmasının önünü açtı. Tutuklu
yargılanmalarının değil. Milletvekilleri tutuklu yargılanamaz. Bu konuda
Anayasa Mahkemesinin çok açık hükmü varken -grup başkan vekilimiz vurguladı-
Engin Alan, Balbay, Haberal kararları ortadayken ve Anayasa’nın 153’üncü maddesinin
son fıkrasına göre Anayasa Mahkemesi kararları yasama, yürütme ve yargı
organlarını da bağlarken milletvekilleri nasıl tutuklu yargılanabiliyor? Böyle
bir şey açıkça Anayasa’ya ve hukuka aykırıdır. 
Bizim milletvekilimiz Enis Berberoğlu’yla ilgili de Anayasa
Mahkemesi ivedilikle ve derhâl başvuruyu inceleyip sonuçlandırmalıdır.
Milletvekilleri yargılanabilir, haklarında kesin hüküm kurulur, kesin hüküm
Genel Kurula bildirildiği anda milletvekillikleri düşer. Tutuklu yargılama
açıkça Anayasa’ya aykırıdır.
Teşekkür ediyorum.
BAŞKAN – Sayın Beştaş, 60’a göre size de…
Buyurun.
27.- Adana Milletvekili Meral Danış
Beştaş’in, İstanbul Milletvekili Mehmet Muş’un sataşma nedeniyle yaptığı
konuşmasındaki bazı ifadelerine ilişkin açıklaması
MERAL DANIŞ BEŞTAŞ (Adana) – Sayın Başkan, konuyu
uzatmak amacıyla söz almadım. Benim adımı zikrettiği için şunu söyleyeyim: Dün
Muğla’daydık, görevli olarak oradaydık. Bu konuda yalan üzerine gerçek dışı
beyanlarla kamuoyunu yanıltmayı bıraksınlar gerçekten. Biz hâlâ ölenlerin ve
gözaltındakilerin kimlik bilgilerini bilmeden, hangi sıfatları olduklarını
bilmeden gittik ve valilik ile başsavcılık randevu vermediği için biz gidip
ailelerle, avukatlarla, tabip odasıyla ve baroyla görüştük. 
Bizim amacımız, işkenceyi ve öldürmeme hakkını ortaya
çıkaran bir rapor hazırlamak. Avrupa İnsan Hakları Sözleşmesi’ne göre de kişi
kim olursa olsun öncelikle ülke, Türkiye de taraf olan ülkeler de öldürmeme ve
işkence görmeme konusunda bir yükümlülük altındadır. Ve bu işkenceyle, yargısız
infaz iddialarını araştırıp açıklamak için orada bulunan bir heyeti bu şekilde
bilerek bir kampanyaya dönüştürmek bugüne kadar yapılanların tekrarıdır,
buradan kendilerine ekmek çıkmaz. Biz kendimiz gittik oraya, savcılıkla
görüştük, adli tıpta bulunuyorduk diyoruz, zaten bunu açıklıyoruz.
BAŞKAN – Teşekkür ediyoruz.
Sayın Muş, size de 60’a göre…
Buyurun.
28.- İstanbul Milletvekili Mehmet Muş’un,
Adana Milletvekili Meral Danış Beştaş’ın yaptığı açıklamasındaki bazı
ifadelerine ilişkin açıklaması
MEHMET MUŞ (İstanbul) – Sayın Başkan, bizim ne
işkenceyi makul görmemiz mümkündür ne de işkenceciyi korumak gibi bir
görüşümüz, fikrimiz yoktur, parti programımızda da yoktur. On beş yıllık
iktidarımız döneminde bunları minimize etmek için büyük çabalar sarf ettik. 
Bir diğeri, katilleri korumak… Değerli milletvekilleri,
oradaki güvenlik güçleri katil değildir, bu ülkenin güvenliğini sağlamaya
çalışan vatan evlatlarıdır.
“Havuz medyası” diyorlar. Bizim bir medyamız söz konusu
değildir. 
O açıdan, meseleleri aklıselim şekilde
burada ifade etmek gerekir. Burada, yanlış gördüğümüz bütün meselelerle alakalı
da kanaatlerimizi ifade edeceğiz. “Efendim, üç-beş kelimeyle sürekli
konuşuyorlar.” Vallaha, şu anki durumu üç-beş kelimeyle ifade ediyoruz. 
Teşekkür ederim. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet
Meclisi gündeminin, “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, askerlik görevini yapan kişilerin şüpheli
ölümlerinin araştırılması amacıyla verilmiş olan (10/128) esas numaralı Meclis
Araştırma Önergesi’nin, görüşmelerinin Genel Kurulun 12 Ekim 2017 Perşembe
günkü birleşiminde yapılmasına ilişkin önerisi
BAŞKAN – Cumhuriyet Halk Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 
12/10/2017
Türkiye
Büyük Millet Meclisi Başkanlığına
Danışma Kurulunun 12.10.2017 Perşembe
günü (bugün) yaptığı toplantısında, siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.

Engin
Altay
İstanbul 
Grup
Başkan Vekili
Öneri:
Türkiye Büyük Millet Meclisi gündeminin,
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan (askerlik görevini yapan kişilerin şüpheli ölümlerinin araştırılması
amacıyla) 10/128 esas numaralı Meclis Araştırma Önergesi’nin görüşmesinin,
Genel Kurulun 12/10/2017 Perşembe günlü (bugün) birleşiminde yapılması
önerilmiştir.
BAŞKAN – Cumhuriyet Halk Partisi grup
önerisi üzerinde öneri sahibi olarak Antalya Milletvekili Niyazi Nefi Kara
konuşacaktır. 
Buyurun Sayın Kara. (CHP sıralarından
alkışlar) 
CHP GRUBU ADINA NİYAZİ NEFİ KARA
(Antalya) – Sayın Başkan ve milletvekilleri; CHP grup önerisi lehinde söz almış
bulunuyorum ve bu vesileye yüce heyetinizi selamlıyorum. 
Değerli arkadaşlar, grup önerimiz,
askerlik görevini ifa ederken ölen ve ölümleri şüpheli sayılan askerlerimizin
ölüm nedenlerinin araştırılarak ortaya çıkarılması ve bu ölümlerdeki
ihmalkârlıkların önlenmesi ve başka ailelerin evlat acısı yaşamaması için ne
gibi tedbirlerin alınması gerektiğinin belirlenmesiyle ilgilidir. 
Bizler evlatlarımızı ellerine kına yakarak askere
gönderiyoruz. Devletin bağımsızlığı, vatanın ve milletin bölünmez bütünlüğünü
korumak için sağ ve sağlıklı gönderiyoruz. Ve her anne baba bunun onurunu
yaşarken evlatlarının da sağ ve sağlıklı şekilde geri gelmesini bekler.
Evlatlarının şüpheli şekilde ölümlerini hiçbir aile, hiçbirimiz kabul edemeyiz.
Bu ölümlerin şüpheli kabul edilmesi, ölümlerin aileler ve toplum nezdinde somut
kanıtlarla açıklanamaması, mahkeme kararları ve bilirkişi raporlarının ikna
edici düzeyde olmamasından kaynaklanmaktadır. 1992 yılından beri, bu şekilde,
sivil toplum örgütlerinin bildirdiği şüpheli asker ölümü sayısı 2.220’dir.
Millî Savunma Bakanlığının İnsan Hakları Komisyonuna gönderdiği cevaba göre ise
intihar oranının alınan tedbirlerle son yıllarda yüz binde 15’e kadar düştüğü
ifade edilmiştir, yani her yıl 60 askerimizin hâlâ intihar ettiğinden
bahsetmektedir. 
Bakanlığın verdiği yanıtın devamında şüpheli şekilde
ölen askerlerin defin işlemlerinin yapıldığına, ailelerine gerekli bilgilerin
detaylı bir şekilde verildiğine ve her türlü yardımın yapıldığına dair bilgi de
yer almış. Bu bilgi doğru olabilir ama eksiktir. Bu ailelerden 1 lira 11 kuruş
mermi parası istenmekte ve kanlı kıyafetleri iki yıl sonra ailelere
gönderilmektedir. Genelkurmay Başkanlığı ise bizim sorduğumuz her soruyu geçiştirerek
bu konuyla ilgili sorularımızı yanıtlamamaktadır. 
Tüm bunların yanında 2014 yılında soruşturmayı yürüten
askerî savcı bugün FETÖ’den tutuklu bulunmakta ve “intihar” diyerek kapattığı
dosyaların akıbeti ailelerin kafasında birer soru işaretidir. 
Avrupa İnsan Hakları Mahkemesi de yakınlarının
askerdeki şüpheli ölümleri için mahkemeye yapılan başvurular da Türkiye
Cumhuriyeti’ni Avrupa İnsan Hakları Sözleşmesi’nin 2’nci maddesi olan yaşam
hakkını ihlal ettiği ve şüphelerin giderilmesini sağlayacak etkin bir
soruşturma yapılmadığı gerekçesiyle mahkûm etmiştir. Bu şekilde şüpheli kabul
edilen ölümlerin artması ve sonuçlanamaması ise sadece halkın Türk Silahlı
Kuvvetlerine olan güvenini sarsmamakta, aynı zamanda Türk Ceza Kanunu’nun
318’inci maddesinde yer alan “halkı askerlikten soğutma” suçunun da işlenmesine
neden olmaktadır. Bu suçu işleyenlerin saptanıp devlet yapısından
uzaklaştırılması gerekmektedir.
2017 yılından itibaren Mehmetçik Vakfı aracılığıyla,
şehit olan veya herhangi bir şekilde hayatını kaybeden asker yakınlarına 50 bin
Türk lirası yardım yapılmaya başlandı ancak bu karar yıllardır hukuk mücadelesi
veren diğer aileleri kapsamadı.
Size bir de evlatlarını bu şekilde askerdeyken kaybeden
bir ailenin mektubundan bahsedeceğim. Hakan Erdoğan, 1989 doğumlu. Usta
birliğinde Şırnak Çelik Karakolunda görevini yapmaktayken terhisine otuz gün
kala 8 Nisan 2010 günü kırk beş dakika önce telefonda ailesiyle görüşüyor. Sesi
kısık konuştuğu için annesi merak ediyor, “Ne oldu oğlum?” diyor. “Komutanlar
var.” diyor. Görüşmeden kısa süre sonra oğulları Hakan Erdoğan’ın silahla
vurularak yaralandığını, helikopterle Diyarbakır Askerî Hastanesine
götürüldüğünü öğreniyorlar. Hastanede hayatını kaybediyor. Cenazesi Tokat’a
getirildiğinde önce şehit olduğu, sonra da kendisini başından vurarak intihar
ettiği söyleniyor. Ailesi cenazeyi açtığında oğullarının başından değil,
göğsünden vurulduğunu görüyorlar. Bu dava devam ediyor. 
Genç yaşta kaybedilen evlatlarımızın yakınlarının
yerine kendinizi koyarak bir dakika düşünün, Allah kimseye evlat acısı
yaşatmasın. 
“Er Mektubu Görülememiştir” diye bir derleme yapmıştık.
Bu kitapçığı bütün milletvekillerimize ve bütün yargı mensuplarına gönderdik,
isterseniz tekrar gönderebiliriz. 
Gelin, arkadaşlar, bu önergeye destek verelim, hem Türk
Silahlı Kuvvetlerimizi koruyalım hem bu vatanın evlatlarını koruyalım, hep
beraber sahip çıkalım diyorum. Teşekkür ediyorum ve bir hukukçu olan Meclis
Başkan Vekilimize de Divana bu kitabı veriyorum. (CHP sıralarından alkışlar) 
BAŞKAN – Teşekkür ediyorum.
Öneri üzerinde Halkların Demokratik Partisi Grubu adına
Adana Milletvekili Meral Danış Beştaş konuşacak.
Buyurun Sayın Danış Beştaş. (HDP sıralarından alkışlar)

HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; söz konusu önergenin bugün Genel Kurula inmiş
olmasını çok önemsediğimizi ve gerçekten, Türkiye gündeminde şüpheli asker
ölümlerinin, intihar olarak takdim edilen ölümlerin mutlak surette sadece
şüpheyle kapatılmaması gerektiği konusunda, önergenin desteklenmesi konusunda
kararımızı şimdiden açıklıyoruz. Bu önerge kabul edilmelidir. Neden kabul
edilmelidir? Çünkü rakamlar dudak uçuklatacak şekilde. 
Ben avukatlık yaptığım yıllarda da şüpheli asker
ölümleri konusunda birkaç dava takip etmiştim ve gerçekten, bu şüpheli asker
ölümlerinin adil bir yargılamayla gerçek sebeplerinin ortaya çıkmaması sonucu
aileler çok büyük ızdıraplar yaşıyorlar ve bu davaları sonuna kadar devam
ettirme çabası içindedirler. Bizim Meclis grubumuza da asker aileleri sıklıkla
başvuru yapmakta, bizlere de başvuru yapmakta ve bu konuların üzerinde
durulması, araştırılması gerektiğini ifade etmektedirler.
Size sadece iki rakam vereceğim. Askerlik görevini
yaparken son on yılda 987 asker ölmüş, son yirmi yılda 2 tugay asker yaşamını
yitirmiş. Bu basit bir rakam değil. Her fırsatta askerlikle, askerlik mesleği,
göreviyle ilgili burada destek sunduğunu ifade eden herkese sesleniyorum: Gelin
Meclis çatısı altında, bu ölümler gerçekten intihar mı, cinayet mi, kasıt var
mı, ihmal var mı, olası kast var mı, hangi sebeplerle bunlar öldü ya da
öldürüldü hep birlikte araştırıp bunu açığa çıkaralım. Bundan sonraki ölümleri
de önlemek için çok önemli, caydırıcı bir sonuç ortaya çıkabilir bu şekilde.
“Asker ölümleri” derken tabii ki Sefter Taş’ı
söylemeden geçemeyiz. Daha yeni açıklandı, IŞİD tarafından kaçırılan ve korkunç
bir şekilde görüntüleri kamuoyuna yansıtılan bir ölüm olayı. Bunu çok iyi
hatırlıyorum, Adıyaman Milletvekilimiz önergeler verdi fakat kendisinin üzerine
yürünecek kadar bu konuya iktidar grubu tepki verdi “Siz bizim askerlerimizle
ilgili nasıl böyle bir iddiayı ortaya atarsınız?” diye. Anayasa Komisyonunda
ben ifade etmiştim “Sefter Taş’ın akıbeti nedir? Bu görüntüler gerçek midir?”
diye. CHP Grubundan da açıklayanlar olmuştu fakat iktidar kesinlikle büyük bir
hınçla, öfkeyle “Bu konuyu bu şekilde konuşmanıza izin vermeyiz, biz onu
bulacağız.” şeklinde “Gerçek değil.” dediler ama ne oldu? On ay sonra Sefter
Taş’ın ailesine mahcup bir şekilde, gizli bir şekilde “Evet, çocuğunuzu IŞİD
öldürdü.” dediler. İşte bunların önüne geçmek için biz bu araştırma önergesine
olumlu oy vereceğiz.
Teşekkür ediyorum. (HDP sıralarından alkışlar) 
BAŞKAN – Teşekkür ediyorum.
Adalet ve Kalkınma Partisi Grubu adına Tokat
Milletvekili Yusuf Beyazıt konuşacaktır.
Buyurun Sayın Beyazıt. (AK PARTİ sıralarından alkışlar)

AK PARTİ GRUBU ADINA YUSUF BEYAZIT (Tokat) – Sayın
Başkan, değerli milletvekilleri; Cumhuriyet Halk Partisi grup önerisi aleyhinde
söz almış bulunuyorum. Bu nedenle yüce heyetinizi saygıyla selamlıyorum.
Sayın milletvekilleri, Türk Silahlı Kuvvetlerinde
intihar oranı -demin bir vekilimizin de söylediği gibi- son yıllarda alınan
tedbirlerle binde 15’e kadar düşürülmüştür. Türk Silahlı Kuvvetleri, tüm bu
gayretleri ve sağlanan, intihar oranındaki azalmayı asla yeterli görmemektedir,
bu konuda da çalışmalarını sürdürmektedir. 
Sayın milletvekilleri, TSK, insan hayatına büyük önem
vermekte, yaşam hakkını en temel hak olarak her türlü faaliyetin önünde
tutmaktadır. Özellikle, Mehmetçiklerin sağlıklı bir şekilde askerlik
hizmetlerini tamamlamaları için tüm imkânlarını seferber etmektedir. Bu
kapsamda, özellikle Mehmetçiklerin kışlaya adım atmalarından itibaren gerek
fizikî sağlıklarıyla ilgili gerekse psikolojik durumlarıyla ilgili sıkı bir tarama
yapmaktadır. Yine, bu alanda Türk Silahlı Kuvvetleri bünyesinde rehberlik ve
danışma merkezi, psikolojik olarak personelin sorunlarını belirlemek, yardımcı
olmak ve koruyucu ruh sağlığı hizmetleri maksadıyla 1997 yılından beri faaliyet
göstermektedir. Ayrıca, tüm Mehmetçiklerin istedikleri anda ulaşabilecekleri ve
sorunlarını paylaşabilecekleri Alo Mehmetçik hattıyla, kışlalarda bulunan
telefonlarla psikolojik destek sağlanmaktadır. Bunun yanı sıra, personelin
silah arkadaşlığının bir parçası olarak “can dostu” uygulamasına geçilmiş,
sürekli olarak ve özellikle de ani kriz durumlarında psikolojik destek
sağlanmaktadır. Ölümle sonuçlanan her olayda mutlaka adli makamlar el koymakta
ve konuya soruşturma yapılmaktadır. Ölümle sonuçlanan her olayın, olduğu birlik
tarafından değil en az kolordu seviyesinde konu tahkik edilmektedir.
Değerli milletvekilleri, diğer taraftan 2015 yılında
yapılan değişiklikle asker kişilerin görev esnasında veya görev yerlerinde
ölümü hâlinde, soruşturma ve kovuşturma süresi de dâhil olmak üzere avukat
tutmaları imkânı getirilmiş, avukatları yoksa barodan avukat verme imkânı
sağlanmıştır. 
Sayın milletvekilleri, özellikle, son zamanlarda ateş
çemberi içerisinde olan ülkemizde bir taraftan terör örgütleriyle, DEAŞ’ıyla,
DHKP-C’siyle, PKK’sıyla, PYD’siyle, YPG’siyle uğraşırken bu dönemde özellikle
bu alanda verilen önergenin zamanlamasını doğru bulmadığımızı ifade ediyor ve
bu konuda, başta şehitlerimiz olmak üzere, askerde hayatını kaybeden -her ne
sebeple olursa olsun- tüm yavrularımıza Allah'tan rahmet diliyorum, yakınlarına
da sabrıcemil niyaz ediyorum.
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ediyorum.
Cumhuriyet Halk Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmemiştir.
Birleşime on dakika veriyorum.
Kapanma Saati: 17.01
DÖRDÜNCÜ OTURUM
Açılma Saati: 17.23
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Fatma KAPLAN
HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 7’nci Birleşiminin Dördüncü Oturumunu açıyorum.
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci sırada yer alan İş Mahkemeleri Kanunu Tasarısı
ve Adalet Komisyonu Raporu’nun görüşmelerine kaldığımız yerden devam edeceğiz.
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850)
ve Adalet Komisyonu Raporu (S. Sayısı: 491) (x)
BAŞKAN – Komisyon ve Hükûmet yerinde.
Dünkü birleşimde İç Tüzük’ün 91’inci maddesine göre
temel kanun olarak görüşülen 491 sıra sayılı Kanun Tasarısı’nın ikinci
bölümünde yer alan 30’uncu madde kabul edilmişti. Şimdi 31’inci madde üzerinde
önerge işleminden devam edeceğiz.
31’inci madde üzerinde ikisi aynı mahiyette olmak üzere
üç adet önerge vardır, okutup işleme alıyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
31’inci maddesinin tasarı metninden çıkarılmasını arz ve teklif ederiz.
 
 Ahmet Yıldırım Mahmut
Toğrul Saadet Becerekli
 Muş Gaziantep Batman

 Meral Danış Beştaş İbrahim
Ayhan Ayşe Acar Başaran
 Adana Şanlıurfa Batman
BAŞKAN – Komisyon önergeye katılıyor mu?
ADALET KOMİSYONU BAŞKANI AHMET İYİMAYA (Ankara) – Katılmıyoruz
Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkan.
BAŞKAN – Önerge üzerinde söz isteyen Batman
Milletvekili Ayşe Acar Başaran.
Buyurun Sayın Acar Başaran. (HDP sıralarından alkışlar)
AYŞE ACAR BAŞARAN (Batman) – Sayın
Başkan, değerli milletvekilleri; bugün gün içerisinde bayağı yargının
içerisinde olduğu durum konuşuldu. Ben de biraz bu konuyla ilgili konuşmak
istiyorum çünkü bildiğimiz gibi ve gördüğümüz gibi şu anda Türkiye’de yargı
çift şekilde uygulanıyor yani paralel iki yargı sistemi var Türkiye’de, paralel
bir uygulamayla biz devam ediyoruz. Bunu niçin söylüyorum? Dün, Umut Kitabevine
yapılan bombalama saldırısında bir beraat çıktı, beraat kararı verildi. Peki,
neydi Umut Kitapevi saldırısı, bombalama meselesi? 9 Kasım 2005’te Şemdinli’de,
Seferi Yılmaz’a ait kitapçı bombalanmış, 1 kişi hayatını kaybetmişti. Bombayı
attığı öne sürülen 1 kişinin sığındığı otomobil halk tarafından durdurulmuş ve
içindeki 3 kişi yakalanarak polise teslim edilmişti. Tabii, otomobil içinden
çıkan 3 kişinin üzerinde askerî kimlikler, silahlar, krokiler bulunmuş ve bu
kişilerle ilgili yargılamaya başlanmıştı. Öncelikle bu kişiler otuz dokuz yıl
ceza almışlardı. Daha sonra, Yargıtay tarafından bozulmak istendi, mahkeme
direndi, dosya bir süre gidip geldi ama en nihayetinde askerî mahkemeler
kapatılıp sivil mahkemelere devredildi ve sivil mahkemelerde tekrar ceza
aldılar. Ancak, en son, Yargıtaya geldiğinde bozma, tabii ki her defasında
olduğu gibi. Tabii ki buna şaşırmıyoruz çünkü Türkiye’de bu bombalama
olaylarının çoğunda çıkan tahliyelere, beraatlara artık şaşırmamayı öğrendik
çünkü en son, 5 Haziranda bizim mitingimize, HDP’nin mitingine yapılan
saldırıya açılan davada yine bir IŞİD zanlısı mahkeme tarafından tahliye
edildi. Buna şaşırmıyoruz, şaşırtıcı olan mahkemenin yani Yargıtayın bozma
gerekçesiydi. Bakın, ne diyor bozma gerekçesinde… 15 Temmuz 2016 tarihindeki
darbe girişimi sonrasında karar veren Van 3. Ağır Ceza Mahkemesi Başkanı ve
üyesi bozmadan sonra aynı doğrultuda karar veren Başkan, üyeler, kararı onayan
Yargıtay üyesi, bunların hepsi FETÖ üyesi oldukları gerekçesiyle yeniden
yargılama yolu açıldı. Buraya kadar çok güzel, bizim sürekli söylediğimiz şey,
yeniden yargılama yapılması gerekiyor, bunlar FETÖ’cü, evet. Çünkü,
biliyorsunuz ki özellikle 15 Temmuz darbe girişiminden sonra adliyelerin kapısı
kilitlendi, savcı ve hâkimlere operasyon yapıldı. Yani neredeyse yargının
içerisine yüzde 80 cemaat mensupları yerleştirilmişti, polisler de, kolluk
kuvvetleri de bu... Doğru, biz de aynı şeyi söylüyoruz. Tamam, peki, bu
uygulama sadece bombacılara mı uygulanıyor? Bakın, KCK ana davasını yürüten
mahkeme başkanı cemaatle ilişkisi olduğu için bugün cezaevinde. Yine, ana
davanın yavru davalarının birçoğunda, Şırnak, Batman, Van davalarında ceza
çıktı ama bu dosyaları inceleyen, bu dosyaları hazırlayan, bu dosyalara delil
üretip dosyaları sunan hâkim, savcı, polis, kolluk, hepsi cemaatçi çıktı ama bu
dosyalarda bu şekilde bir bozma gelmedi. Yargıtay kendine göre, kendi
düşüncesine göre bozma veriyor ya da vermiyor ya da bize gelince FETÖ’cü
değiller ama yargıya yakın kişilere gelince her nedense bunlar cemaatçi olup
yanlı karar verdikleri söyleniyor. 
Bakın, eş genel başkanımız hakkında
yüzlerce dava var. Bunların 29’unu hazırlayan, fezlekeleri hazırlayan yani
burada az önce de söylenen “Şu suç vardı, bu suç vardı.” dediğiniz o
fezlekelerin 29’unu sizin “FETÖ” dediğiniz, daha önce iş birliği içerisinde
olduğunuz yargı mensupları, savcılar hazırlamış. Peki, bu dosyalarda niye
yeniden yargılamaya gidilmiyor? Peki, bu dosyalarda niye direkt beraat
verilmiyor? Sormak gerekiyor iktidara.
Yine, görevdeyken Sayın Ferhat Encu’ya
saldırırken, hakaretler ederken sırtını sıvazladığınız, yere göğe
sığdıramadığınız bir Beytüşşebap Kaymakamı vardı Kadir Güntepe, cemaatten şu
anda cezaevinde ama Sayın Ferhat Encu, onun hakkında ona hakaret ettiği
iddiasıyla şu anda yargılanmakta. Bunun gibi size daha onlarca örnek
verebilirim. Şu anda muhalefetin yargılandığı bütün dosyaları hazırlayan
polisler de, hazırlayan savcılar da, onları yürüten hâkimler de iş birliği
içerisinde olduğunuz o cemaat mensupları. Onun için, eğer yargının tarafsız ve
bağımsız olduğuna bizi inandırmak istiyorsanız buyurun gelin bu dosyalarla
ilgili de yeniden yargılama kararı verilsin. Bu dosyalarda hazırlanan
fezlekeler tekrar bir incelensin, bakalım ne kadar adil hazırlanmış, bakalım ne
kadar hukuka uygun hazırlanmış? Bunu da bir defa daha iktidar mensuplarından
sormak istiyoruz diyorum.
Teşekkür ederim. (HDP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Aynı mahiyetteki önergeleri okutuyorum
şimdi:
Türkiye
Büyük Millet Meclisi Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 31’inci maddesinde geçen “başvurulması halinde” ibaresinin
“başvurulması durumunda” şeklinde değiştirilmesini arz ve teklif ederiz. 
 İsmail Faruk Aksu Ruhi
Ersoy Kamil Aydın
 İstanbul Osmaniye Erzurum
 Baki Şimşek Ahmet
Selim Yurdakul Mevlüt Karakaya
 Mersin Antalya Adana

Aynı mahiyetteki diğer önergenin imza sahipleri: 

 Necati Yılmaz Mehmet
Gökdağ Kemal Zeybek
 Ankara  Gaziantep Samsun 
 Gülay Yedekci Kazım
Arslan Ömer Süha Aldan
 İstanbul Denizli Muğla
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Mahmut Tanal  Bülent
Öz Serdal Kuyucuoğlu
 İstanbul Çanakkale Mersin

BAŞKAN – Komisyon aynı mahiyetteki önergelere katılıyor
mu? 
ADALET KOMİSYONU BAŞKANI AHMET İYİMAYA (Ankara) –
Katılmıyor efendim. 
BAŞKAN – Hükûmet? 
ADALET BAKANI ABDULHAMİT GÜL (Gaziantep) – Katılmıyoruz
Başkanım. 
BAŞKAN – Aynı mahiyetteki ilk önerge üzerinde söz
isteyen Adana Milletvekili Mevlüt Karakaya. 
Buyurun Sayın Karakaya. (MHP sıralarından alkışlar)
MEVLÜT KARAKAYA (Adana) – Sayın Başkan, değerli
milletvekilleri; Milliyetçi Hareket Partisi Grubunun İş Mahkemeleri Kanunu
Tasarısı’nın 31’inci maddesi üzerindeki önergesi üzerine söz almış bulunuyorum.
Yüce heyetinizi saygıyla selamlıyorum. 
Değerli milletvekilleri, tasarının 8’inci maddesinde
yapılan değişikliğin bir gereği aslında 31’inci maddede yapılacak olan
değişiklik. Bu değişiklikle, 6356 sayılı Sendika ve Toplu İş Sözleşmesi
Kanunu’nun 24’üncü maddesinin (2)’nci fıkrasının ikinci cümlesi değiştiriliyor.

Malumunuz olduğu üzere, 24’üncü madde, iş yeri sendika
temsilcilerinin iş güvencesiyle alakalı. Biliyorsunuz, mevcut hâlde ilk mahkeme
kararı Yargıtaya götürülebiliyor, temyiz yoluna gidilebiliyor. Bu değişiklikle
birlikte, ilk mahkemenin kararı yani iş sözleşmesinin tesisi söz konusu
olduğunda ilk mahkemenin kararı istinaf yoluyla bölge adliye mahkemesine
götürülecek ve buradan verilecek karar da kesin karar olacak. 
Değerli milletvekilleri, 8’inci ve
31’inci maddeyi birlikte dikkate alacak olursak işe iade konusunda disiplin
cezalarında ve iş yeri temsilcilerinin iş güvenliğiyle ilgili konularda ilk
mahkeme kararlarının Yargıtaya taşınması temyiz yolu kapatılmış olacak, istinaf
yoluyla bölge adliye mahkemesi kesin kararı verecek. 
Değerli milletvekilleri, biz Milliyetçi Hareket Partisi
olarak bunu uygun bulmadığımızı komisyonlarda ifade ettik, bir kez de buradan
ben ifade etmek istiyorum.
Bildiğiniz gibi, hukuk devletinde yargıda teknik
esastır. Aslında bu, üniter yapıyla da doğrudan alakalı bir husustur. Yargıtay,
Danıştay hatta birçok durumda Sayıştay -verdiği kararlarda, daha doğrusu
işlevlerine baktığımızda- önlerine gelen dosyaları sadece kesin karara bağlayan
merciler değil, aynı zamanda içtihat oluşturan merciler olarak karşımıza
çıkıyor. Dolayısıyla burada Yargıtayın bu işlevini işlevsiz hâle getirerek,
önünü tıkayarak doğru bir sonuca varmamız mümkün olmayacak. Yani içtihat
birliğinde bir bozulma söz konusu olacak. Yine birçoğunuz biliyorsunuz,
Yargıtayda daha önce bu konularla ilgili oluşturulan daireler arasındaki
anlaşmazlıklar da ciddi bir şekilde içtihat konusunda sorunlar oluşturmuştu. 
Şimdi, Yargıtayın içindeki dairelerde bunlar
sağlanamaz, sorunlar ortaya çıkarken tamamen birbirinden koordinasyonsuz olarak
bölge adliye mahkemelerinde görülen davalardaki farklı kararların neden olacağı
sonuçları da bugünden iyi analiz etmek lazım.
Değerli milletvekilleri, tabii, biz, Milliyetçi Hareket
Partisi olarak öncelikle bu konularda önleyici tedbirlerin alınması
gerektiğinin önemini her seferinde belirtiyoruz ve altını çiziyoruz. Biz
genellikle burada milletvekilleri olarak önümüze gelen konulara baktığımızda
ağırlıklı olarak sonuçların telafisi üzerinde çalışmalar yapıyoruz. Oysa, bu
sonuçlara götürecek o süreçlerin analizi ve bu süreçlerdeki düzeltilmesi gereken
konular, maalesef buralara gelmiyor. Bunları yapmadığımız sürece, biz, yargıya
da başka konulara da yükler üretmeye devam ederiz.
Gerekçe olarak Yargıtay yükünün azaltılmasının
gösteriliyor olması, bu gerekçeyi yerine getirecek, buna katkı sağlayacak bir
durum anlamına gelmiyor. 
Bu yükleri ortadan kaldıracak çalışmaları,
düzenlemeleri hep birlikte destekleyelim diyor, yüce heyetinizi saygıyla
selamlıyorum. 
BAŞKAN – Teşekkür ediyorum.
Aynı mahiyetteki diğer önerge üzerinde söz isteyen,
Mersin Milletvekili Serdal Kuyucuoğlu... 
Buyurun Sayın Kuyucuoğlu. (CHP sıralarından alkışlar)
SERDAL KUYUCUOĞLU (Mersin) – Sayın Başkan, değerli
milletvekilleri; İş Mahkemeleri Kanunu Tasarısı’nın 31’inci maddesi üzerinde
söz almış bulunuyorum. Bu vesileyle hepinizi saygıyla, sevgiyle selamlıyorum.
Tasarının birçok maddesi çalışanlar aleyhine
düzenlemeleri içermektedir, yani işçiyi korumaktan daha çok, işvereni ve
sermayeyi koruma amacı gütmektedir. Gerekçesi ise iş mahkemelerinin yükünün
azaltılmasıdır. 
Birçok arkadaşımız tarafından dile getirilen kayıt dışı
çalışma, taşeronlaşma, güvencesiz çalışma gibi birçok konuda atılabilecek
adımlarla birçok sorunun oluşması da engellenecektir.
Ara buluculuk şu anda sadece Malezya ve Arjantin’de
vardır. Yurttaş, bedelsiz olarak, ücretsiz İŞKUR’dan hakkını arayabilirken, bu
yasayla önce ara bulucuya gidecek ve ücret ödeyecek, zaten işverenle sorunu
olan ve sıkıntı çeken, aynı zamanda zar zor geçinen çalışanlar bir de ekstra
para ödeyecekler; bu, kabul edilebilir bir uygulama değildir. Ara buluculuk
olsa dahi, öncelikle kurum incelemesinin devam etmesi çalışanlar açısından daha
doğru olacaktır. İhtilaflı durumlarda İŞKUR’a yapılan başvuruların çözümünde
uygulamada yüzde 75-80 başarı vardır. İŞKUR’un bu konudaki inceleme yetkisi neden
alınıyor? Bu sorunun cevabını bekliyoruz. İŞKUR’un bu yetkisi devam ettiği
takdirde iş mahkemelerinin yükü de azalacaktır.
Ayrıca getirilen bu tasarının KİT’lerde çalışan 3.500’e
yakın personelin özlük hakları ve iş güvencelerini yok etmeyi, zorla emekliye
sevk etme gibi birçok hak gasbını amaçladığı da ortadadır. Tasarının birçok
maddesinde olduğu gibi bu maddesini de çalışanlarımızın aleyhine olduğu için
desteklemeyeceğimizi belirtmek isterim.
Değerli milletvekilleri, muhalefetin sesi biraz daha
kısılmış bir şekilde yeni döneme başladık. Yeni dönemle birlikte, ülkemizin
içinde bulunduğu duruma özetle bakmak gerekirse her yeni uygulama Türkiye’yi
daha derin çıkmaza ve sıkıntıya sokuyor. Ülkenin tahrip edilmedik kurumu
kalmadı. Dış politika iflas etti, Orta Doğu politikası iflas etti. Amerika
Birleşik Devletleri ve Avrupa Birliğiyle ilişkiler krizde, tarihinin en kötü
dönemini yaşıyor. Dış politikadaki hatalar ve bozulan ilişkiler ekonomiyi ve
yurttaşları derinden etkiliyor. Başta tarım politikaları olmak üzere sanayici,
ihracatçı, lojistikçi, inşaat sektörü, tüm sektörler kan ağlıyor ama seslerini
çıkaramıyorlar. Neden? Çünkü üzerlerinde balyoz gibi OHAL var.
Değerli arkadaşlar, basın susmuş, susturulmuş, yazarlar
susturulmuş, akademisyenler susturulmuş, susmayanlar içeri atılmış. Bütçe
yamalı bohçaya dönmüş, yeni vergilerle durum kurtarılmaya çalışılıyor. Yeni
vergiler geliyor ama AKP Genel Başkanı bunlardan haberi yokmuş gibi davranıyor.
İktidar on beş yılda ülkeyi batırmış; hukuk, yargı sistemi, eğitim sistemi
çökmüş. Muhalefetin on beş yıldır ikazlarına aldırış etmeyen iktidar battıkça
baskıyı artırıyor. AKP kendi evlatlarını yiyerek aklanmaya çalışıyor. Seçimle
göreve gelenler bir bir görevden uzaklaştırılıyor. Cumhurbaşkanı belediye
başkanlarının istifaları için “Partiden ihraç, görevi ihmal, görevi kötüye
kullanmaktan almak istemiyoruz.” diyor. Eğer bu kusurlar varsa bu kişiler için
yasal işlem başlatılması gerekmiyor mu? İstifa ettirdikleri belediye başkanları
yerine belediye meclislerinde seçim yaptırarak yeni başkan seçtirirken,
başkanları görevden alınan onlarca belediyeyi kayyumlarla aylardır
yönetiyorlar. Aslında AKP 17-25 Aralık gibi, yerel yönetimlerdeki
yolsuzlukların da üzerine sünger çekmek istiyor. 
AKP Hükûmetinin dış politikada yaptığı hata ve
kavgaların faturasını vatandaş ödüyor, iş adamı ödüyor. Bu iktidardan
kurtulmadan bunların ve ülkemizin düzelme şansı da görünmüyor. 
Bu duygularla hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
31’inci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
32’nci madde üzerinde ikisi aynı mahiyette olmak üzere
üç adet önerge vardır, okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
32’nci maddesinin tasarı metninden çıkarılmasını arz ve teklif ederiz. 

 Ahmet Yıldırım Mahmut
Toğrul Meral Danış Beştaş
 Muş Gaziantep Adana
 Saadet Becerekli Mehmet
Ali Aslan İbrahim Ayhan 
 Batman Batman Şanlıurfa
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan. 
BAŞKAN – Hükûmet? 
ADALET BAKANI ABDULHAMİT GÜL (Gaziantep) – Katılmıyoruz
Başkanım. 
BAŞKAN – Önerge üzerinde söz isteyen Batman
Milletvekili Mehmet Ali Aslan. 
Buyurun Sayın Aslan. (HDP sıralarından alkışlar) 
MEHMET ALİ ASLAN (Batman) – Sayın Başkan ve sayın Genel
Kurulu saygıyla selamlıyorum. 
Dün 11 Ekim Dünya Kız Çocukları Günü’ydü. Tabii,
aslında sürekli güncel bir konudur. Her günün kızlarımızın günü olması
gerekiyor. Geçen gün Midyat-Ömerli arasında tevafuken bir yolcuyu yoldan aldım
ve ne kadar maaş aldığını sordum. “Asgari ücret alıyorum.” dedi. İlk önce
kendimi tanıtmadım. Kaç çocuğun var dedim. “3 çocuğum var, biri kız ama ben o
kız çocuğunu okuldan almak zorunda kaldım.” dedi. Sayın Millî Eğitim
Bakanımızın da dikkatini çekecektir mutlaka. Neden dedim. “Ya, ben 1.400 lira
maaş alıyorum. 3 çocuğumun her birinin servis parası 180, 180, 180’den 540
lira. Artı, 180 lira da çay ve simit parası veriyorum ayda, etti 720 lira.
Cebimde kalan 680 lira. Ben bununla ev kirası mı vereyim, elektrik parası mı
vereyim, su parası mı, mutfak parası mı?” dedi. Ayrıca “Kız çocuğunu aldıktan
sonra resmî görevliler gelip hakkımda resmî işlem başlatmaya kalkıştı. Ben de
‘Servis parasını verin, çay, simit parasını verin, ben göndereyim.’ dedim.”
dedi. E, şimdi hâl böyleyken ve bu gerçeklik bütün Türkiye’de yayılmışken,
bizim burada işçi yasasıyla ilgili, tasarısıyla ilgili, kanunlarıyla ilgili bu
gerçeklikten uzak kanunlar geçirmeye çalışmamız hiç insaflı, hiç hukuki
değildir. 
Bir başka konu… Yine kız çocukları dedik. Bakın
arkadaşlar, bu fotoğraf Mardin-Midyat çevre yoluna ait. 5 kız çocuğu, üst geçit
olmadığı için, trafik lambası olmadığı için karşıdan karşıya can havliyle
geçmeye çalışıyor. Birbirlerinin elini tutup, böyle, arabaların çarpmaması için
karşıya geçmeye çalışıyorlar. Bu fotoğrafları bizzat ben yukarıdan, apartman
dairesinden, oturduğum daireden kendim çektim. 
Yine,
gördüğünüz gibi dört yolda üst geçit yok, trafik işaretleri yok, insanlar,
çocuklar okula gidebilmek için âdeta can çekişiyorlar, âdeta ölümden
kaçıyorlar, birbirlerinin elini tutup koşmaya çalışıyorlar. Yine bu fotoğrafta
bir ayrıntıyı paylaşayım. Bir kadın kucağında bebeğiyle -arkasındaki çocuk
çıkmamış- bir elinde de arkasındaki çocukla karşıya geçmeye çalışıyor. 
Dün
İzmir’de maalesef 4 işçimizi, emekçimizi kaybettik; Allah rahmet etsin. İyi
güzel de biz neden tedbir almıyoruz? 
Bakın -inşallah, öyle bir kaza bela
yaşanmaz- şu anda gösterdiğim fotoğrafların karşısında bir ilkokul var, bir de
lise var ve ben yıllar önce Dernek Başkanıyken de Mardin Valiliğine, Midyat
Kaymakamlığına dilekçeler verdim, bununla ilgili herhangi bir önlem alınmış
değil. Yine, herhâlde Sayın Bakanımıza belki de iletilmemiştir henüz, ayın
19’unda, okulun açıldığının ilk haftası ben soru önergesi verdim. Bir an önce
üst geçit yapılması konusunda yine Mardin Valiliğine, Midyat Kaymakamlığına,
Karayolları Genel Müdürlüğüne ve Mardin Millî Eğitim İl Müdürlüğüne yine
dilekçeler verdim. Yani, Allah göstermesin, orada araçlar çocuklarımıza
çarptığı zaman, birkaç çocuğumuz hayatını kaybettiği zaman çıkıp burada üzüntülerimizi
ve taziye mesajlarımızı bildirip işin içinden kurtulacak mıyız? Biz bunun
önlemini almak zorundayız. Çocuklarımızın hayatı o kadar ucuz değildir,
çocuklarımız değerlidir. Bizim bir an önce bu üst geçidi yapmamız lazım. Ben
üst geçit yapılana kadar en azından trafik lambalarının, işaretlerinin konması
gerektiğini ya da okul giriş çıkış saatlerinde trafik polislerinin
görevlendirilmesi gerektiğini de dilekçelerimde dile getirmeme rağmen ve ben
yukarıdan izlememe rağmen bugüne kadar ne bir trafik polisi görevlendirilmiştir
ne de herhangi bir üst geçit çalışması ya da trafik işaretleri, lambaları
çalışması görememekteyiz. Ben şimdi Sayın Bakanımıza da adresi vereceğim,
eminim ilgilenecektir. 
Teşekkür ediyorum. (HDP sıralarından
alkışlar)
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Aynı mahiyetteki önergeleri okutuyorum: 
Türkiye
Büyük Millet Meclisi Başkanlığına
Görüşülmekte olan 491 sıra sayılı İş
Mahkemeleri Kanunu Tasarısı’nın 32’nci maddesinde geçen “başvurulması hâlinde”
ibaresinin “başvurulması durumunda” şeklinde değiştirilmesini arz ve teklif
ederiz. 
 İsmail Faruk Aksu Kamil Aydın Baki
Şimşek
 İstanbul  Erzurum
 Mersin
 Ruhi Ersoy Ahmet Selim
Yurdakul Deniz Depboylu
 Osmaniye Antalya Aydın
Aynı mahiyetteki diğer önergenin imza
sahipleri:
 Ömer Suha Aldan Necati
Yılmaz Mehmet Gökdağ
 Muğla  Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Kemal Zeybek Gülay
Yedekci Kazım Arslan
 Samsun İstanbul Denizli 
 Mahmut Tanal Bülent
Öz Elif Doğan Türkmen 
 İstanbul Çanakkale Adana
BAŞKAN – Komisyon aynı mahiyetteki önergelere katılıyor
mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Başkanım. 
BAŞKAN – Aynı mahiyetteki ilk önerge üzerinde söz
isteyen Aydın Milletvekili Deniz Depboylu. 
Buyurun Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; İş Mahkemeleri Kanunu Tasarısı’nın 32’nci maddesinde vermiş
olduğumuz önergemiz üzerine grubumuz adına söz almış bulunmaktayım. Gazi
Meclisimizi ve yüce Türk milletini saygıyla selamlıyorum. 
Değerli milletvekilleri, görüştüğümüz kanun tasarısı
işverenlerle işçiler arasındaki anlaşmazlıklara bakacak mahkemelerin
düzenlenmesiyle ilgili, ara buluculukla ilgili. Ancak ben bir konuya değinmek
istiyorum ki özellikle zorda olan bir sektörde, turizmde maalesef bırakın ara
buluculuk yaşanacak arada geçen sorunları, yaşadıkları ortak sorunlar nedeniyle
turizm sektörü öyle bir zorluğa girmiştir ki maalesef sorun yaşayacak sektör
kalmayacak gibi görünmektedir.
Ben özellikle kendi ilimden bahsetmek istiyorum.
Aydın’ın turizm merkezleri olan Didim ve Kuşadası ilçelerimizdeki yerel esnaf,
iptal edilen uçuşlar, yolcu gemileri, rezervasyonlar ve kapatılan, hatta bu
sezonda hiç açılamayan oteller sebebiyle iki sezondur çok zor günler
geçirmektedir. Bu durum tabii ki bu otel işletmecilerini, aynı zamanda çalışan
işçileri etkilemekle birlikte, yerel halkı, orada turizmden gelirini sağlayan,
çocuklarını okutan, evinin geçimini sağlayan yerel esnafı da oldukça olumsuz
etkilemektedir. 
Her ne kadar bu yaz ülkemize gelen turist sayısında,
baktığımızda artışlar da gözleniyor olmakla birlikte, hiçbir şekilde turizm
gelirlerinin artışında fayda sağlamamıştır. Avrupa Birliği üyesi ülkeler kendi
vatandaşlarını özellikle Avrupa Birliği üyesi olan ülkelere turizm için
yönlendirmektedirler. Bu tabii ki ülkemize karşı kasıtlı olarak yürütülen bir
propagandadır. 
Ben size biraz bilgi vermek istiyorum, ülkemize gelen
turistlerin yıldan yıla nasıl etkilendiğiyle ilgili; limanlara gelen gemilerden
bahsetmek istiyorum, herhâlde tablo biraz daha net ortaya çıkar. 2011 yılında
ülkemize gelen kruvaziyer tipi yolcu gemisi sayısı 1.121, sadece Kuşadası’na
gelen 423 yani Türkiye'nin turizm gelirinde gemi girişlerinin yarısı
Kuşadası’ndan yapılmakta. 2015 yılında artış göstermiş, çok güzel; Türkiye
toplamında 1.296, Kuşadası’nda 446. Ancak arka arkaya yaşanan krizler
sebebiyle, önce Rusya’yla yaşadığımız bir gerginlik, arkasından ülkemizde hain
FETÖ örgüt yapısının ortaya çıkardığı sorunlar, yaşadığımız darbe girişimiyle
birlikte kaynaklanan sorunlar ve arkasından, takip eden dış işlerinde
yaşadığımız sorunlarla birlikte 2016 yılında bu yolcu gemilerinin sayısı
1.296’dan 538’e düşmüş Türkiye genelinde, Kuşadası’ndaki sayı 247. Peki, 2017
Ağustos sonu itibarıyla ne kadar? Türkiye genelinde 220, Kuşadası’nda 90. Yani
turizm gittikçe zora giriyor ve bununla birlikte turizm sektöründe çalışan tüm
işçi, işveren, herkes zora giriyor. 
Düşen rakamların otel gelirlerine yansımasına
baktığımızda yüzde 41 gelir düşüşü olduğunu görüyoruz. Sektörde 1 milyon
civarında kişi çalışıyor ve en az yarısının işi tehlikede. Çalışanların
tazminatı verilemiyor, verilemediği için işçi çıkarmaları şu anda düşük
görünüyor, tazminatını ödeyemedikleri için çıkarılamayan işçilerin ücretleri
ödenemiyor. Ve maalesef, işverenler ne aldıkları kredileri ödeyebiliyorlar ne
kiralarını ne de diğer giderlerini ödeyebiliyorlar. Peki, sadece sorun burada
mı? Hayır. Sadece turizm sektöründe direkt çalışanlarla ilgili değil bu sorun,
turizm sektörüne verilen gıdanın, yapılan marangozluk hizmetlerinin veya çok
daha farklı konularda, turizme destek sağlayan sektörlerin de işleri gittikçe
kötüye gidiyor. Sadece Kuşadası mı etkileniyor? Kuşadası Limanı’ndan giriş
yapan turistler Pamukkale, Afrodisias, Efes tarafındaki ören yerlerini ziyaret
ederlerken, bu sene, oradaki, turizmden geçinenler de zora girmiş durumda. 
Aslında konuşulacak çok şey var bununla ilgili;
inşallah, önümüzdeki haftalarda tekrar konuşma fırsatı bulurum. 
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ediyorum. 
Aynı mahiyetteki diğer önerge üzerinde söz isteyen,
Adana Milletvekili Elif Doğan Türkmen.
Buyurun Sayın Türkmen (CHP sıralarından alkışlar)
ELİF DOĞAN TÜRKMEN (Adana) – Teşekkür ederim Sayın
Başkan.
Değerli milletvekilleri, İş Mahkemeleri Kanunu
Tasarısı’nın 32’nci maddesi üzerinde partim Cumhuriyet Halk Partisi adına söz
almış bulunuyorum. 
Sendikaların yetki almaları ve bu konudaki yasal
süreleri düzenleyen bir madde. Sendikalar demişken, 2002 yılı kamu
çalışanlarının sendikalarda temsil oranlarından bahsetmek istiyorum. KESK yüzde
43, KAMU-SEN yüzde 50,6, MEMUR-SEN yüzde 6,5. 2017’ye geldiğimizde KESK yüzde
9,9, KAMU-SEN yüzde 23,5, MEMUR-SEN yüzde 59,2. Bir oran daha vereceğim.
MEMUR-SEN’in 2002’den 2017’ye üye kaydındaki değişim oranı yüzde 2.273. Bu
oranları gördüğümüzde Adalet ve Kalkınma Partisinin, iktidarının sendikaları
nasıl arka bahçesi olarak gördüğü ve arka bahçesi olarak görmüş olduğu bir
sendikaya nasıl destek vererek yüzde 2.273’lük üye artışı sağladığı gözler
önündedir. Bunu yapabilmek adına, örneğin, eğitim sektöründe EĞİTİM-SEN’li
öğretmenlerin sendikalarını bırakarak MEMUR-SEN’e geçmeleri karşılığı birçoğuna
yöneticilikler teklif ettiği kamuoyunun bilgisi dâhilindedir. 
Bu nedenle, yasada yer alan on beş günlük uygulama
olumlu bir gelişme olmasına rağmen, ülkemizde ne yazık ki işçilik haklarının
yerlerde süründüğü, bugün ve dün, daha önceki gün üzerinde görüştüğümüz bu yasa
tasarısıyla işçileri patronlara bir kez daha mecbur eden bir anlayışla
yasalardaki bu on beş günlük olumlu olan düzenlemeler dahi kâğıt üzerinde kalmaya
mahkûmdur. Bir hukukçu olarak biliyorum ki Yargıtayda işe iade davalarında,
verilen kısa sürelere rağmen, yıllarca Yargıtaydan gelmeyen işe iade davaları,
altı aylık sürelerle mahkemelerde duruşma günü verilen iş hukuku dosyaları…
Şunu söylemeyin: “İşte, bu nedenle ara buluculuğu getiriyoruz.” demeyin. Ara
buluculuk da yine, işçiyi bir kez daha patrona mahkûm eden ve işçinin yasal
haklarını, anasının ak sütü gibi helal olan haklarını elde etmesini
engelleyecek bir düzenlemedir. Bunu biz de biliyoruz, emekçiler de biliyor.
Hazır emekçiler demişken bir konuyu daha söylemek
istiyorum. KHK’larla ihraç edilenler için komisyon kurdunuz. Bu komisyonlar
KHK’larla ihraç edilenlerin işe iadesine karar verdiğinde, peki, örneğin, bir
buçuk yıldan bu yana ihraç edilen bir kamu çalışanının o süreç içerisindeki
ekonomik hak kaybı ne olacak? Ekonomik hak kaybını ne yazık ki alması mümkün
değil. İşte, çalışan için, emekçi için Adalet ve Kalkınma Partisi iktidarının
layık gördüğü sonuç bu; paralel yürüdüğü FETÖ’nün Türkiye’de yarattığı ortamdan
sonra, bunu fırsat bilerek, kendisine muhalif gördüklerini önce KHK’larla ihraç
etmek, sonra lütfedip işe iade etseler bile onların ekonomik haklarını
ödememek. Bu nedenle diyoruz ki: Adalet bu ülkede şart. Bu nedenle diyoruz ki:
Adında “Adalet” olan ve adaleti sağlamayan Adalet ve Kalkınma Partisinin
iktidarının artık bu ülkede bitmesi şart. 
Bunları belirtirken bir şey daha söyleyeceğim. 11 Ekim
Dünya Kız Çocukları Günü... Dört, dört, dört sistemiyle eğitimden aldığınız,
eve hapsettiğiniz, iş yaşamından kopardığınız ve 18 yaşından küçük çocuk
gelinleri hortlattığınız bir Türkiye’de kız çocukları günü kutlamak değil,
farkındalığı artırma günüdür diyorum, teşekkürlerimle saygılarımı sunuyorum.
(CHP sıralarından alkışlar)
BAŞKAN – Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
32’nci maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir.
33’üncü madde üzerinde üç adet önerge vardır, aykırılık
sırasına göre okutup işleme alıyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
33’üncü maddesinin tasarı metninden çıkarılmasını arz ve teklif ederiz.
 Ahmet Yıldırım Mahmut Toğrul Meral
Danış Beştaş
 Muş Gaziantep Adana
 Saadet Becerekli İbrahim
Ayhan Nihat Akdoğan
 Batman Şanlıurfa Hakkâri

BAŞKAN – Komisyon önergeye katılıyor mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan. 
BAŞKAN – Hükûmet? 
ADALET BAKANI ABDULHAMİT GÜL (Gaziantep) –
Katılmıyoruz. 
BAŞKAN
– Önerge üzerinde söz isteyen Hakkâri Milletvekili Nihat Akdoğan.
Buyurun
Sayın Akdoğan. (HDP sıralarından alkışlar)
NİHAT
AKDOĞAN (Hakkâri) – Sayın Başkan, değerli milletvekilleri ve içeride rehin
tutulan sayın eş genel başkanlarım, değerli arkadaşlarım; hepinizi saygıyla
selamlıyorum.
Dünden
beri aslında özellikle Türkiye’nin gündemini etkileyen, Şemdinli davası diye
Türkiye’nin önüne büyük bir komplo olarak gelen, sivil vatandaşların
listelerinin askeriyenin elinde tutulduğu bir dönemde, Umut kitapevine dönük
bombalama olayına iştirak eden askerlerin dün itibarıyla tahliye edilmesiyle
ilgili… Seferi Yılmaz bugün içeride rehin tutulurken -bir yıla yakındır- onu
öldürmeye giden, 105 tane vatandaşımızın sakıncalı ya da devreden çıkartılması
gereken milis olarak adlandırılan vatandaşlara dönük ölüm listelerini
hazırlayan kişilerin bugün sokaklara salınması aslında, bugün itibarıyla AKP
Hükûmetinin ülkeyi nereye taşımak istediğinin en bariz örneklerinden bir
tanesidir. Diğer bir şekilde, buradaki duruma ilişkin tepkisini ortaya koyan
vatandaşlara dönük, orada da 1 tane sivil vatandaşın ölümünden sorumlu olan
kişilerin de bugün sokağa salınmasını… Biz artık süreç itibarıyla, yaşadığımız
son süreçte bunları yakından müşahede ediyoruz.
Diğer
bir şey, o dönemde sivil vatandaşların listelerini elinde, arabasının bagajında
taşıyan o askerlere ilişkin “Ben tanırım, onlar iyi çocuklardı.” diyen dönemin
Kara Kuvvetleri Komutanı, o da sahip çıkmıştı. Dolayısıyla bugün yargının da
onlara sahip çıkması bizi şaşırtmıyor. Bunları yargılandığı davada otuz dokuz
yıl onar ay yirmi yedişer gün ceza almalarına rağmen bugün bu insanlar tahliye
ediliyor ama Selahattin Demirtaş ve arkadaşları bugün cezaevinde rehine
durumundadır. Yargının elinde herhangi somut bir delil var mı? Yok. Ama burada,
Şemdinli davasında olanların hepsinin, yargının da iktidarın da elinde somut
belgeler vardı. Somut belgeler olmasına rağmen bu insanlar bugün sokakta,
insanları katledenler bizlerle birlikte sokaklarda gezebiliyorlar.
Diğer
bir şey: Bakan da buradayken özellikle sormak istiyorum. Türkiye'nin her
noktasında eğer OHAL ilan edilmişse niye özellikle Hakkâri’de iki noktada,
Depin arama noktasında ve Yeniköprü’de yüzlerce araç konvoyu oluşuyor, vatandaş
orada çok ciddi şekilde mağdur ediliyor? Hastalar gece yarısı saat on ikide
bizi arıyor. Arama nedeni: Eğer OHAL Türkiye'nin her noktasında ilan edilmişse
neden tek bir noktada vatandaş iki saat, üç saat bekletiliyor? Hakkâri’ye
giriyorsunuz, Yüksekova’dan Hakkâri’ye geçiyorsunuz, beş saatte ancak
ulaşabiliyorsunuz. Bunu özellikle… Eğer orasının da Edirne’den bir farkı yoksa
bu uygulamaları neden bire indirmiyorsunuz ya da sayısını, saatini niye
azaltmıyorsunuz? 
Diğer
bir şey: Özellikle iki soru olarak ben Bakana sormak istiyorum. Eğer bu konuda
cevap verirse çok memnun kalacağımızı belirtmek istiyorum çünkü oradaki insan
hastasını götürüyor, oradaki insan sınavına yetişmek istiyor, oradaki insanın
Van’da da işlemleri var. Bunların hepsinde o insanın günlük yaşamından beş
saatini sizler çalıyorsunuz. Yıllardır uygulanan bu yöntemlerle elde edilen
sonuçlar nelerdir? Yol kontrol noktaları halka eziyet çektirmekten başka ne işe
yaradı? Kontrol noktaları olağanüstü hâlden dolayı uygulanıyorsa, Türkiye'de
olağanüstü hâl olmasına rağmen neden belirli bölgelerde, sadece belirli
bölgelerde saatlerce uğraştıran uygulamalarla vatandaşlarımız karşı karşıya
bırakılıyor? Eğer orası da bu ülkenin bir parçasıysa o uygulamalar eşit olmalı.
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 33’üncü maddesinde geçen “mahkemece” ibaresinin “mahkeme
tarafından” şeklinde değiştirilmesini arz ve teklif ederiz. 
 İsmail Faruk Aksu Kamil Aydın Baki
Şimşek
 İstanbul Erzurum Mersin
 Ruhi Ersoy Ahmet Selim
Yurdakul 
 Osmaniye  Antalya
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan. 
BAŞKAN – Hükûmet? 
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım. 
BAŞKAN – Önerge üzerinde söz isteyen Osmaniye
Milletvekili Ruhi Ersoy. 
Buyurun Sayın Ersoy. (MHP sıralarından alkışlar)
RUHİ ERSOY (Osmaniye) – Sayın Başkan, değerli
milletvekilleri; Genel Kurulu saygıyla selamlıyorum. 
Ülkemizin içerisinde bulunduğu ağır çalışma koşulları
altında mücadele veriyoruz hep beraber. Toplumun moral değerine ihtiyacı var.
Özellikle Suriye’deki gelişmelerle Irak’taki gelişmeleri birbirinden bağımsız
düşünmediğimizi her ortamda ifade ediyoruz. Lazkiye’den, Amanoslar üzerinden
Muğla’ya kadar giden terör hattının bir bölümünde, kendi milletvekili olduğum
vilayetim Osmaniye hinterlandı vardır. Bu kapsamda, çok fazla kamuoyuna
yansımasa da bölgede, Osmaniye’de, Amanoslarda çok kahramanca mücadele verip
reklamını yapmayan Türk Silahlı Kuvvetlerinin, Jandarmanın ve Emniyet Müdürlüğünün
ve güvenlik güçlerimizin gösterdiği üstün başarıdan dolayı onları tebrik
ediyorum. 
Sayın milletvekilleri, değerli hazırun; bir konuyu
vicdani olarak dile getirmek istiyorum, Sayın Millî Eğitim Bakanı da burada
olduğu için bunu dillendirmek istiyorum. Anayasa’mızın temel umdeleri
içerisinde aile bütünlüğü esastır. Aile bütünlüğü esasına göre de kurumlar
kendisini yapılandırırlar ve bir mazeret kategorisinde eş durumu tayinleri
vardır. Ama bunun beraberinde, ihtiyaca binaen, bazı nokta ihtiyaçlara göre de
sözleşmeli öğretmen alımları yapıldı, çocuklarımız sınavlara girdi, başarılı
oldu, sözleşmeli olarak atamaları yapıldı. Ama eşlerin bu süreçte bir araya
gelememeleriyle ilgili ciddi problemler doğmaya başladı. Şartlara bakıldığında,
“Kardeşim, sen oraya sözleşmeyle çakılı kadro gittiğini biliyordun. İmzayı
attın, gittin. Şimdi ‘Eş durumum var, çocuğum olmuyor, çocuğuma bakamıyorum.’
diye niye tayin istiyorsun?” denilebilir. Bu ifadeyle Anayasa’mızın temel
umdesi olan, Anayasa’nın ruhuna aykırı bir uygulamayı biz fiilî durum olarak
yapmış bulunuyoruz. Bu manada “Ben torun sevmek istiyorum” diyen sözleşmeli
öğretmen babasının bana söylediği bir ifade var, Genel Kurulla paylaşmak
istiyorum: “Siz diyorsunuz her ortamda ‘En az 3 çocuk.’ Biz torun sevmek için
bir araya getirdik, 1 çocuk bile yapamadı bizim çocuklar. Birbirinden
uzaktalar. Birbirlerini göremiyorlar ki çocukları olsun.” diye işin esprisini
yapıyor. Burada ciddi bir sosyal yara var Sayın Bakanım. Bu konu ve benzeri
konular elbette ki ülkemizin ağır şartlarında gündeminize gelemeyebilir ama
çalışma gündeminizin arasına bu konuyu da alarak nasıl çözülebileceğine dair
kafa yorulması çok önem arz eder diye düşünüyorum.
Bu kapsamda, bir de Tarım Bakanımıza birkaç kelamım
olacak bu huzurda. Tarım Bakanımız çok yoğun çalışan bir insan, biz onu Urfa
Belediye Başkanlığından biliyoruz. O kadar yoğun ki biz hayırlı olsun diye
gideceğiz, Osmaniye Ticaret Borsasıyla beraber randevu talep ediyoruz, bir
buçuk aydır dönemedi, yoğunluktan galiba. Biz Osmaniye yer fıstığını destekleme
alımları kapsamına dâhil etmek istiyoruz sayın milletvekilleri. Bu, destekleme
alımı kapsamına almamızın gerekçesi de sürdürülebilir bir tarım politikasına
katkı. Millî tarım politikası ve yerli üretimin mümkün olduğu ortamda ithalatı
azaltmak için bu konudaki mücadelemizi devam ettireceğiz. Bu konuda tüm sayın
Genel Kurul mensuplarından ve tüm milletvekillerinden de destek bekliyoruz.
Osmaniye yer fıstığının da Karadeniz fındığı gibi daha kapsamlı şekilde
değerlendirilmesinden taraftayız.
Destekleme denildiğinde ve tarım denildiğinde akla
gelen, bu, ithal meselesi, ithal hayvan meselesi ve ithal et meselesi. Yani bu,
ithalatın, ithal etin ve ithal hayvanın en büyük sıkıntısını çeken aradaki
üreticinin mağduriyetini hesaba katalım. “Ben yaptım, oldu.” hesabı ve aradaki
aracı kurumlar üzerinden politikalarımızı belirlemeyelim. 
Ciddi anlamda, yaşadığımız bu süreçte, memleketin,
devletin millî güvenliğini tehdit eden unsurlara karşı mücadele etmek için
millî seferberlik ruhuyla çalışmamız gerekiyor. Buna inanıyoruz. Ama yerli ve
millî olmak için de üreten insanın önünü açan, her alanda üretime dayalı
istihdamı destekleyen, moral değerini yükselten uygulamalarla da millî iradeyi
devletin iradesine dönüştürebilmek için de milleti, aile bütünlüğünü, ticaretle
uğraşanı, tarımla uğraşanı, işini gücünü toparlayarak bir şeyler yapmak isteyen
insanları da moral çöküntüsüne uğratmadan morallerini yükseltecek hamleler
yapalım diyor ve bu kapsamda iş, işveren, iş hukukunu üretilmiş ve
zenginleşmiş, refah toplumu olan bir Türkiye’de tartışmayı Milliyetçi Hareket
Partisi olarak arzu ediyor, bu vesileyle sözlerimi tamamlayarak Genel Kurulu
saygıyla selamlıyorum efendim. (MHP sıralarından alkışlar)
BAŞKAN – Teşekkür ediyorum Sayın Ersoy.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Millî Eğitim Bakanımız Sayın İsmet Yılmaz’ın söz talebi
olmuştur.
Buyurun.
MİLLÎ EĞİTİM BAKANI İSMET YILMAZ (Sivas) – Muhterem
Başkanım, sayın hatip sözleşmeli öğretmenlerin aile bütünlüğünün sağlanmadığı
yönünde bir iddiada bulundu. 100’e yakın öğretmenimiz sözleşmeli olmasına
rağmen, aile bütünlüğü dolayısıyla talepte bulundular. Biz bu hafta içerisinde
100’e yakın taleplerin hepsini de yerine getirip aile bütünlüğünü sağlayacağız.
Dolayısıyla, “Sözleşmeli öğretmenlikten dolayı aile bütünlüğü sağlanmıyor.”
diye bir şey yok. Bunun istisnası daha doğuda atamayı yapmak kaydıyla… Çünkü
oradaki öğretmen doluluğuna dikkat ediyoruz.
Teşekkür ediyorum.
BAŞKAN – Teşekkür ediyorum.
RUHİ ERSOY (Osmaniye) – Tebrik ediyorum, teşekkür
ederiz.
BAŞKAN – 33’üncü madde üzerindeki son önergeyi
okutuyorum:
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
33’üncü maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 33 - 6356 sayılı Kanunun 41inci maddesinin
altıncı fıkrasının dördüncü ve beşinci cümleleri aşağıdaki şekilde
değiştirilmiştir.
"Mahkemece verilen karar hakkında, ilgililerce ya
da Bakanlıkça istinaf yoluna başvurulması hâlinde bölge adliye mahkemesi bir ay
içinde kararını verir. Bu karara karşı temyiz yoluna başvurulması hâlinde
Yargıtay temyiz talebini bir ay içinde kesin olarak karara bağlar.”
 Ömer Süha Aldan Necati
Yılmaz Mehmet Gökdağ
 Muğla Ankara Gaziantep
 Zeynel Emre Namık
Havutça Cemal Okan Yüksel
 İstanbul Balıkesir Eskişehir
 Kemal Zeybek Gülay
Yedekci Mahmut Tanal
 Samsun İstanbul İstanbul
 Bülent Öz Kazım
Arslan Ahmet Akın
 Çanakkale Denizli Balıkesir
BAŞKAN – Komisyon okunan önergeye katılıyor mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Başkanım.
BAŞKAN – Önerge üzerinde söz isteyen
Balıkesir Milletvekili Ahmet Akın.
Buyurun Sayın Akın. (CHP sıralarından
alkışlar)
AHMET AKIN (Balıkesir) – Sayın Başkanım,
değerli milletvekili arkadaşlarım; öncelikle hepinizi saygıyla, sevgiyle
selamlıyorum. 
İş Mahkemeleri Kanunu Tasarısı’nın
33’üncü maddesi üzerine grubum adına söz aldım. Görüşmekte olduğumuz tasarı 15
milyon işçimizi etkileyeceği gibi KİT’lerde çalışan 3.500 personelin de
mağduriyetine yol açacak. Bu düzenlemeleri kabul etmediğimizi daha önce
komisyonda da söylemiştik, burada da tekrar ifade ediyoruz. Anayasa’nın
128’inci maddesi, kamu hizmeti görevlileriyle ilgili hükümleri açıkça
düzenlemiş durumdadır. Anayasa’da, “Devletin, kamu iktisadi teşebbüsleri ve
diğer kamu tüzel kişilerinin genel idare esaslarına göre yürütmekle yükümlü
oldukları kamu hizmetlerinin gerektirdiği asli ve sürekli görevler memurlar ve
diğer kamu görevlileri eliyle görülür.” hükmü mevcuttur. Bu maddeyle, KİT
bünyesinde görev yapan personelin kamu görevlisi vasfını haiz olduğu burada
belirtilmiştir.
KİT’lerde çalışan bütün personelde olduğu
gibi, kapsam dışı olarak nitelenen personelin de kamu personeli olduğu, bu
görevi gereği devlet memurlarıyla aynı vasıflara ve özlük haklarına sahip
olması gerektiği yönünde Anayasa Mahkemesinin ve diğer mahkemelerin yargı
kararları mevcuttur. Aynı kararlarda, yargı dışı personel ile görev yaptıkları
KİT’ler arasındaki ilişkilerin ve işlemlerin idari işlemler olduğu, bu sebeple,
kapsam dışı personelin özlük haklarına ilişkin ihtilafların idari yargıda
çözülmesi gerektiği de ayrıca vurgulanmıştır. 
Yine, uyuşmazlık mahkemesinin 22 Ocak 1996 tarih ve
1996/1 sayılı Karar’ında, yasal düzenleme yapılmış olmasa dahi idarelerin
yönetmelik hükümleri ile personelin özlük haklarının düzenlenmesinin idari bir
işlem olduğu kabul edilmiş ve kamu iktisadi teşebbüslerinde kapsam dışı statüde
çalışan personelin kurumlarıyla olan ilişkilerinden doğan anlaşmazlığın çözüm
yerinin idari yargı olduğuna da oy birliğiyle karar verilmiştir. Uyuşmazlık
mahkemesinin bu kararıyla kapsam dışı personelin özlük haklarına ilişkin
ihtilafların çözüm yeri idare mahkemeleri ve Danıştay dava daireleri olmuştur.
Anayasa Mahkemesince de KİT idaresi ile personel arasındaki ilişkinin kamu
hukuku ilişkisi olduğu ve ihtilafların çözüm yerinin idari yargı olması
gerektiği görüşü de savunulmuştur. Söylediğim mahkeme kararlarına istinaden,
kapsam dışı personelin özlük haklarına ilişkin ihtilafların idari yargıda
çözülmesi gerektiği çok açık ve net belirtilmiştir. Görüşmekte olduğumuz yasa
taslağında, bu durumun aksine, ihtilafların iş mahkemelerinde çözülmesi
öngörülüyor. Bu durumun Anayasa’ya aykırılık oluşturduğu açık, net ortadadır.
Hazırlanan kanun maddesiyle, ilgili kamu personelinin özlük hakları ve iş
güvenceleri de hukuka aykırı bir şekilde yok ediliyor. 
Değerli arkadaşlarım, bu düzenlemedeki amaç, TPAO,
BOTAŞ, Kıyı Emniyeti Genel Müdürlüğü, TEMSAN ve bazı KİT’lerde çalışan 3.500
civarındaki mühendis ve çalışanlardan oluşan personelin haklarının idari yargı
tarafından korunmasının engellenmesidir. Eğer bu tasarı yasalaşırsa, bu
kuruluşlarda çalışan personelin işten çıkarılması hâlinde bu kişilerin kamu
görevlisi olma statüsü ortadan kaldırılacak, konu bireysel işçi-işveren
ilişkisi olarak görülüp özel hukuk maddelerine tabi tutulacak ve idare
mahkemeleri yerine iş mahkemesine dava açılacak. Hukuki altyapısı eksik ve
Anayasa’ya aykırı biçimde hazırlanan bu kanun tasarısıyla tam 3.500 kamu
personelinin özlük haklarının bir oldubittiyle gasbedilmesi maalesef
hedefleniyor. Bu yasal düzenlemeden etkilenecek olan TPAO ve BOTAŞ’ın Türkiye
Varlık Fonu’na devredilmiş olması da bu düzenlemenin kurumları özelleştirme
amacıyla mı yapıldığı görüşünü akla getiriyor. 
Çok değerli arkadaşlarım, ne işçiye ne
personele faydası olmayan bu yasa tasarısındaki amaç nedir? Düzenlemeyle
KİT’lerde çalışan personeli özel sektör için taşeron hâle getireceğiniz
maalesef ortadadır. 
Açıkça hukuka aykırı olan bu yasa
tasarısını kabul etmiyoruz. Sizden isteğimiz, piyasa sevdanızdan vazgeçip
işçinin, emekçinin sorunlarına sevdalanmanız. (CHP sıralarından alkışlar) 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
33’üncü maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
34’üncü madde üzerinde iki adet önerge
vardır, okutup işleme alıyorum. 
Türkiye
Büyük Millet Meclisi Başkanlığına
Görüşülmekte olan 491 sıra sayılı Kanun
Tasarısı’nın 34’üncü maddesinin tasarı metninden çıkarılmasını arz ve teklif
ederiz. 

 Ahmet
Yıldırım Mahmut Toğrul Meral Danış Beştaş
 Muş Gaziantep Adana
 Saadet Becerekli İbrahim
Ayhan  Mithat Sancar
 Batman Şanlıurfa Mardin
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Başkanım. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Başkanım. 
BAŞKAN
– Önerge üzerinde söz isteyen Mardin Milletvekili Mithat Sancar. 
Buyurun
Sayın Sancar. (HDP sıralarından alkışlar)
MİTHAT
SANCAR (Mardin) – Sayın Başkan, değerli milletvekilleri; görüşmekte olduğumuz
İş Mahkemeleri Kanunu Tasarısı’nın en önemli düzenlemesi ara buluculuktur, bunu
dün belirtmiştim zaten. Bir diğeri de yargı yolunun yeniden düzenlenmesidir
yani Yargıtaya götürülecek işler ile götürülemeyecek işler konusundaki
düzenlemedir. Nitekim, şu an görüşmekte olduğumuz 34’üncü madde de bu konuyla
ilgilidir. 
Öncelikle,
dün de söylediğim, dile getirdiğim bazı hususları bir parça açmak isterim.
Zorunlu Arabuluculuk Kurumu, ara buluculuk kavramına da kurumuna da aykırı bir
düzenlemedir yani ara buluculuk esasen ihtiyari olursa anlam taşır. Bir
uyuşmazlığın tarafları eğer gönüllü olarak bir ara bulucuya başvurmak
isterlerse ancak bu bir anlam ifade eder. Bunun dışında, ara buluculuğu zorunlu
hâle getirmenin çok büyük sakıncaları olduğunu belirtelim. Bu sakıncaların
özellikle eşit olmayan taraflar arasındaki uyuşmazlıklarda daha da büyüdüğünü
hatırlatalım. Mesela, ara buluculuğun kabul edildiği alanlar uluslararası
hukukta da çeşitli ülke örneklerinde de hem ihtiyarilik esası üzerine
kurulmuştur hem de tarafların eşit olduğu varsayılan ihtilaflarla ilgilidir. Bu
ihtilaflar da özel hukuk uyuşmazlıkları ve ticari uyuşmazlıklardır. Buralarda
tarafların eşit olduğu varsayılır ve ara bulucuya başvurmanın sonuçta kendi
serbest iradeleriyle, ihtiyarlarıyla gerçekleşmesi de zaten ortaya ciddi bir
adaletsizlik çıkmasını önler. 
Peki,
iş davalarında bunu zorunlu hâle getirirseniz ne gibi sıkıntılar yaşanır?
Şimdi, bir defa, iş davalarında taraflar tamamen eşitsizdir yani bir tarafta
işveren, günlük deyimle patron, diğer tarafta işçi yani emekçi vardır.
İşverenin gücünü ve imkânlarını anlatmaya gerek yok herhâlde, işçinin ise
emeğinden başka bir gücünün olmadığını da biliyoruz. Hem zorunlu hâle
getiriyorsunuz, böylece kavramın ve kurumun doğasına aykırı bir düzenleme
yapmış oluyorsunuz hem de eşit olmayanlar arasında böyle bir yolu
dayatıyorsunuz. Şimdi, işçi ve işveren arasındaki -ki bu ihtilafların çok büyük
bir kısmı işçilerin haklarının yenmesinden kaynaklanıyor- bir ihtilafta ara
bulucuya gidildiğinde işçinin konumu ile işverenin konumunu bir düşünün. İşçiye
şunu demiş oluyorsunuz zorunlu ara buluculukta: “Bak, eğer yargıya başvurursan
bu iş uzun sürer. Tamam, senin tazminatın şu kadardır, hakkın bu kadardır. İyi,
güzel, üstelik bunlar kanunda zaten güvence altına alınmıştır ama gel vazgeç
mahkemeye gitmekten, burada uzlaş, hakkından bir parça feragat et.” Tam bunu
getiriyorsunuz. Ve evet, belki de haklısınız, gerçekten patronları sevindirecek
sonuçlar çıkacak buradan çünkü işçiler de “Yıllarca uğraşacağım, acaba sonuç
alır mıyım mahkemeden?” kaygısıyla kendi yasal, güvence altındaki haklarından
vazgeçmek zorunda kalacaklardır. Dün de söyledim, iş yükünün ağırlığı,
yargılamanın yavaşlığı bu tür adaletsiz düzenlemeler getirmeye gerekçe olamaz.
Bu gerekçeyi başka yerlerde de kullanmaya başlıyor yargı organları da iktidar
da. Mesela, Eş Genel Başkanımız Sayın Demirtaş’ın duruşmada bizzat bulunma
talebini mahkeme, yargı ekonomisi gerekçesiyle reddediyor. Ne demek istiyor?
Zaman kaybı olacaktır, çok fazla masraf olacaktır. Şimdi, siz bu gerekçeleri
kullanarak yargılamanın temel ilkelerini, yargılamayı yargılama yapan esasları
da yok ederseniz emin olun, yargı sistemi hepimizin üzerine çöker. Bu enkazın
altından çok ağır bedellerle ancak çıkabileceğiz, o da çok uzun zaman
alacaktır. Şimdi “İşi hızlandıralım.” diye getirdiğiniz bu düzenlemeler daha
sonra öyle tahribatlar yaratacaktır ki bunları düzeltmek için belki bu
yargılamalarda geçen sürelerin 5 katı, 10 katı zamana ihtiyacımız olacaktır.
Lütfen adil olalım, lütfen bu gerekleri de dikkate alarak düzenleme yapalım. 
Teşekkürler.
(HDP sıralarından alkışlar)
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan İş Mahkemeleri Kanunu Tasarısı’nın
34’üncü maddesinde öngörülen değişikliğin aşağıdaki şekilde düzeltilmesini arz
ve teklif ederiz.
MADDE 34— 6356 sayılı Kanunun 43 üncü maddesinin üçüncü
fıkrasının üçüncü cümlesi aşağıdaki şekilde değiştirilmiş ve fıkraya aşağıdaki
cümle eklenmiştir.
"Bunların dışındaki itirazlar için mahkeme,
duruşma yaparak karar verir ve bu karar hakkında istinaf yoluna başvurulması
hâlinde bölge adliye mahkemesi bir ay içinde kararını verir.”
“Bu karara karşı temyiz yoluna başvurulması hâlinde
Yargıtay bir ay içerisinde kesin olarak karar verir.”
 Ömer Süha Aldan Necati Yılmaz Mehmet
Gökdağ
 Muğla Ankara Gaziantep
 Zeynel Emre Namık Havutça  Cemal
Okan Yüksel 
 İstanbul Balıkesir Eskişehir
 Kemal Zeybek  Gülay Yedekci Kazım
Arslan
 Samsun İstanbul Denizli
 Mahmut Tanal  Yakup Akkaya 
 İstanbul İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Başkanım. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Yakup Akkaya. 
Buyurun
Sayın Akkaya. (CHP sıralarından alkışlar) 
YAKUP
AKKAYA (İstanbul) – Sayın Başkan, değerli milletvekilleri; öncelikle hepinizi
sevgi ve saygıyla selamlıyorum.
Kemal
Şaşmazer 24 yaşında; Mehmet Karademir 26 yaşında, 1,5 yaşında kız babası, kızı
olan birisi; Yusuf Kepenek 3 çocuk babası, 40 yaşında; Mehmet Dere 44 yaşında,
3 çocuk babası.
Değerli
milletvekilleri, bu isimler TÜPRAŞ’ın taşeron işçileri, dün iş kazalarında, iş
cinayetlerinde kurban verdiğimiz taşeron işçiler. Çalıştırılmaması gereken işte
çalıştırdılar burada. Bu isimler, 2017 yılı Ekim ayında ölen işçilerden sadece
4’ü. Bu isimler, 2017 yılında iş cinayetlerinde kurban verdiğimiz 1.500
emekçiden sadece 4’ü. Bu isimler, 2002 yılından Eylül 2017 yılına kadar iş
cinayetlerinde kurban verdiğimiz 19 bin işçiden sadece 4’ü. 
Değerli
milletvekilleri, Zonguldak, Soma, Ermenek, Davutpaşa, Afşin-Elbistan ve benzeri
çok ölümlü iş kazaları meydana geldiğinde Hükûmet sözcüleri, Başbakan
genellikle şunu söylerler: “Bu yaşadıklarımızdan ders alacağız, bundan sonraki
yapacağımız düzenlemelerde bu iş cinayetlerinin önüne geçecek düzenlemeler
yapacağız” Ama aradan üç gün geçer ve bu üç gün sonunda ne yazık ki gene
bildikleri okunur çünkü sosyal tarafların görüşleri alınmamıştır. 2012 yılında
çıkartılan 6331 sayılı İş Sağlığı ve Güvenliği Yasası’nın çıkartıldığı günden
günümüze kadar tam 3 kez yürürlük süresi ertelenmiştir. Bu da işçilerin
hayatına, geleceğine ne kadar değer verildiğinin bir göstergesidir. 
Değerli
milletvekilleri, bu getirilen düzenlemeyle bu cinayetlerin artacağı görülüyor
çünkü sosyal tarafların görüşü alınmadığı gibi, çok daha farklı fakat çok daha
düşündürücü bir şeyle karşı karşıyayız. Çalışma Bakanlığı müsteşar
yardımcılarından biri bir konferansta, 2016 yılında, bu zorunlu ara buluculuk
düzenlemesiyle ilgili yapılan bir konuşmada bu yasal düzenlemeden haberdar
olmadıklarını, bu konuyla ilgili taraf olmadıklarını ifade etmişlerdir. Yani
bırakın sosyal tarafları, bırakın sendikaları, bir Çalışma Bakanlığı -ki direkt
Çalışma Bakanlığını ilgilendiren bir yasal düzenlemedir bu- müsteşar yardımcısı
bir konferansta bu yasal düzenlemeye, bu zorunlu ara buluculuk düzenlemesine
katılmadıklarını ifade etmiştir. O hâlde aklıma şu soru gelmektedir: Acaba
Çalışma Bakanı Sayın Mehmet Müezzinoğlu sırf bu yasa tasarısına karşı çıktı
diye mi bakanlıktan alınmıştır? Ya da başka bir ifadeyle, bu yasa tasarısı
kararı kapalı kapılar ardında kimlerle istişare edilmiştir? Ve bir soru daha:
İşçilerin canı kimlerle pazarlık konusu olmuştur? Bunlar Hükûmet tarafından
elbette ki cevaplanması gereken çok önemli, ciddi konulardır. Ve kaldı ki bu
tasarı Adalet Komisyonunda geçerken bunun Çalışma Komisyonuna havale edilmesi
istenmiş ama ne yazık ki Adalet Komisyonu Başkanı tarafından o komisyona havale
edilmesi de ayrıca engellenmiştir. Bu süreç içinde elbette ki bunlar gün yüzüne
çıkacaktır. 
Değerli
milletvekilleri, bu iş cinayetlerindeki yaşanan süreç Türkiye’deki taşeron
sisteminden kaynaklanmaktadır. Bu taşeron sistemini OYAK’a havale eden bir
anlayış bu iş cinayetlerinin artmasına yol açmaktadır. Bir an önce bu taşeron
olayından bu ülkenin vazgeçmesi lazımdır ama görüyoruz ki bu Hükûmetin sadece
söylem üzerinden bu taşeronlardan hâlâ oy devşirme yolunda olduğunu görüyoruz.
Bakın,
11 Kasım 2015 tarihinde Faruk Çelik, 7 Mart 2016 tarihinde Mehmet Şimşek, 22
Mayıs 2016 tarihinde Ahmet Davutoğlu, 6 Mayıs 2016 tarihinde Süleyman Soylu, 18
Temmuz 2016 tarihinde Naci Ağbal, 19 Nisan 2017 tarihinde Mehmet Müezzinoğlu,
14 Haziran 2017 tarihinde Mehmet Müezzinoğlu, 17 Eylül 2017’de Jülide
Sarıeroğlu, 22 Eylül 2017’de Binali Yıldırım taşeronun kaldırılacağının sözünü
vermiştir ve her defasında… 
(Mikrofon
otomatik cihaz tarafından kapatıldı) 
YAKUP
AKKAYA (Devamla) – O televizyonlarda söylediğimiz bir konu çıktığı zaman “az
sonra” şekline dönmüştür. 
Bizim
size buradan bir uyarımız: Lütfen, bu zorunlu ara bulucu yasa tasarısını tekrar
çekin, sendikaların, meslek odalarının, tarafların, Çalışma Bakanlığının bu
konudaki mutabakatını alın ve bu yasayı herkesin kabul edeceği bir şekilde
yeniden düzenleyin diyor, hepinizi saygıyla selamlıyorum. 
Teşekkür
ederim. (CHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

34’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
35’inci
madde üzerinde bir adet önerge vardır, okutup işleme alıyorum: 
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
35’inci maddesinin tasarı metninden çıkarılmasını arz ve teklif ederiz. 

 Ahmet Yıldırım Mahmut
Toğrul İbrahim Ayhan
 Muş Gaziantep Şanlıurfa
 Meral Danış Beştaş Saadet
Becerekli Hüda Kaya
 Adana Batman İstanbul
BAŞKAN
– Komisyon önergeye katılıyor mu? 
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Başkanım. 
BAŞKAN
– Önerge üzerinde İstanbul Milletvekili Hüda Kaya konuşacaktır. 
Buyurun
Sayın Kaya. (HDP sıralarından alkışlar)
HÜDA
KAYA (İstanbul) – Sayın Başkan, sayın milletvekillerim; hepinizi saygıyla
selamlıyorum. 
Hâlâ
İş Kanunu üzerinde görüşmeler devam ediyor ama toplumumuzda, iktidarın tüm
yaptırımlarına, ekonomik baskılarına, vergi zulümlerine, gariban insanların
ekmeğine ortak olma politikalarına rağmen, bizim insanımız kimseye muhtaç
olmamaya, kendi işini kurmaya, ekmeğine sahip çıkmaya çalışıyor. Her gün, çeşit
çeşit iş kazalarına, iş cinayetlerine rağmen, taşeronluğun zulmüne rağmen,
patronların insafına terk edilen insanlarımızın yaşadığı dramlara rağmen
insanımız pes etmiyor, kendi ayakları üzerinde durma mücadelesi veriyor. Fakat
iktidar ve güçleri ne yapıyor?
Değerli
arkadaşlar, biliyorsunuz, geçtiğimiz 28 Şubatta, hatırlarsınız, tam “hayır”
kampanyalarının yoğunlaştığı dönemlerde… Benim de kurucularından olduğum bir
platformdan daha önce de burada bahsetmiştim, Hak ve Adalet Platformu. Daha
önce ismi “Hayır Platformu”ydu, sonrasında “Hak ve Adalet Platformu” olarak,
daimi olarak çalışmalarını devam ettirmesi üzerine karar aldık. Hak ve Adalet
Platformu’nda İslami kesimden sizlerin de yakından tanıdığı kadın ve erkek
şahsiyetler de var ve çalışmalarımız şehirlerde, iş yerlerinde, kafelerde,
konferans salonlarında, panellerde, değişik şekillerde devam ediyor. Birkaç
arkadaş bazen toplanıp -neresi uygunsa- bir kafede toplanıp sohbet ediliyor,
buluşuluyor, konuşuluyor, dertleşiliyor. Bunlardan bir tanesi İstanbul’da,
Üsküdar’da Mimar Sinan Mahallesi Karagazi Sokak’taki Buhurdan Cafe. Bunu, bu
Buhurdan Cafe’yle ilgili bilgiyi hepiniz belki görmüş olabilirsiniz.
Neden
bundan bahsediyorum? Buhurdan Cafe, bu sabah polis zoruyla, kavga gürültü –iş
yeri- boşaltıldı. Beş yıldır işletmesi devam eden bir kafe. “Ali Erdoğan”
isminde bir vatandaşımız beş yıldır burayı işletiyor, sözleşmesi hâlâ var
olmasına rağmen bu sabah güçle, polis zoruyla boşaltıldı. Neden? Efendim, Hak
ve Adalet Platformu’ndan bazı kişiler buraya gelip buluşuyorlarmış,
konuşuyorlarmış, sohbet ediyorlarmış. Bunlardan birisi Cihangir İslam ve
bunlardan birisi de sizlerin de yakından tanıdığı milletvekillerimizden Sayın
Mehmet Bekaroğlu. Ali Erdoğan isimli vatandaşımıza defalarca uyarılar yapıldı,
tehditler edildi, “Bu insanlar bu kafeye gelmeyecek.” denildi. Ama kamuoyuna
açık, kamuya açık, her kesimden insanların gelip gittiği bu kafeye bu insanlar
da gelip gittiler ve “Sen bizi dinlemiyorsun.” diye bu sabah hiç hakları
yokken, sözleşmesi devam ediyorken kafe boşaltıldı ve ne diyorlar Ali
Erdoğan’a? “Seni soyadın bile kurtaramaz.” diyorlar. Niçin? Muhaliflerin,
yandaş olmayanların, iktidara karşı düşünenlerin buluşup konuştuğu yer diye. 
Sayın
milletvekilleri, bakın, insanımız kan ağlıyor, milyonlarca örnekten bir tanesi,
binlerce demiyorum, milyonlarca örnekten bir tanesi. İnsanlarımızın kazancına,
alın terine, ekmeğine birazcık saygı duyalım. İçinizde gerçekten vicdanlı
olduğunu düşündüğüm insanlar var. İnsanlar hırsız mı olsun, insanlar intihar mı
etsin, katil mi olsun, ne yapsın insanlar? İntihar eden edene zaten. İnsanlar
helalinden kendi emeğiyle, alın teriyle işini kurup ayakları üzerinde durmaya
çalışıyor. Böylesine partizanlıkla, böylesine fanatik taraftarlıkla insanların
vebaline giriliyor, insanların ekmekleri ellerinden alınıyor ve zor
kullanılıyor. Sizlerin de inşallah böylesine bu acı dramlara göz
yummayacağınızı umuyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
35’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
36’ncı
madde üzerinde üç adet önerge vardır, okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
36’ncı maddesinin tasarı metninden çıkarılmasını arz ve teklif ederiz.
 Ahmet Yıldırım Mahmut Toğrul Meral
Danış Beştaş
 Muş Gaziantep Adana
 Saadet Becerekli İbrahim
Ayhan Dirayet Taşdemir 
 Batman Şanlıurfa Ağrı
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ YILMAZ TUNÇ (Bartın) –
Katılmıyoruz Sayın Başkan.
BAŞKAN – Hükûmet?
ADALET BAKANI ABDULHAMİT GÜL (Gaziantep) – Katılmıyoruz
Sayın Başkanım.
BAŞKAN – Önerge üzerinde söz isteyen Ağrı Milletvekili
Dirayet Taşdemir. 
Buyurun Sayın Taşdemir. (HDP sıralarından alkışlar)
DİRAYET TAŞDEMİR (Ağrı) – Sayın Başkan, değerli
milletvekilleri; hepinizi saygıyla selamlıyorum. Mevsimlik tarım işçilerinin
sorunlarıyla ilgili partimizin görüşlerini paylaşmak için söz aldım. 
Mevsimlik tarım işçileri, bu toprakların görünmez
üreticileridir, yediğimiz lokmada hakları, alın terleri var. Buna rağmen,
mevcut yasalara göre hâlâ işçi bile sayılmıyorlar ama yaşam koşullarına
bakıldığında, sanırım hâlâ insan bile sayılmıyorlar demek daha doğrusu.
Çalışırken sadece alın teri değil, aynı zamanda neredeyse yaşam mücadelesi
veriyor tarım işçileri. Mevsimlik tarım işçilerinin yaşamlarında gezicilik
temel bir özellik hâlini alıyor. 48 farklı şehre mevsimlik tarım iş göçü
yaşanıyor ve işçiler günde on dört, on beş saatlik mesailerle, ortalama 35-40
lira karşılığında çalışıyorlar. 
HDP Emek Komisyonumuzun 2017 yılında hazırladığı
Mevsimlik Tarım İşçileri Raporu’na göre, her 2 mevsimlik işçiden biri, doğduğu
andan itibaren mevsimlik tarım için seyahat etmek zorunda kalıyor. 
Yine, yapılan bir başka araştırmaya göre ise 6,5 milyon
tarım iş gücü var ve yaklaşık yarısı mevsimlik tarım işçisi. Yaklaşık yüzde
60’ının geliri ulusal yoksulluk sınırının altında. 10 kişiden biri nüfusa hâlâ
kayıtlı değil. Yarısı ergen yaşta anne oluyor. Anne ölüm riski, bebek ölüm
riski diğer risklerden 5 kat daha fazla. Kız çocuklarının dörtte 1’i okulla
tanışamıyor. 
OHAL
hukuku… On yıldır mevsimlik tarım işçileri işçilik statüsünde görülüyordu zaten.
En az 3 milyon insanı çağ öncesi koşullarda çalışmak durumunda bırakan bir
sorunla ilgili özel bir yasa hâlâ yok. Yalnızca 51 ve daha fazla tarım işçisi
çalıştıran yerler İş Kanunu kapsamındaki haklardan faydalanabiliyor. Kayıt
dışılığın kural olduğu mevsimlik tarım işçiliğinde 51 çalışan koşulunun dostlar
alışverişte görsün maddesi olduğunu zaten herkes biliyor. Saraylarda bahşedilen
tarım işçiliği düzenlemeleri işte böyle trajik bir görüntü veriyor. 
Kayıt
dışı çalışanlar ve çocuk işçiler eklendiğinde 6,5 milyon tarım işçisinin
olduğu, bunun yarısını da mevsimlik işçilerin oluşturduğu düşünülüyor. 2017’de
bu rakamı hâlâ “düşünülüyor” diye vermek zorunda kalmamız bile mevsimlik
işçilerin görünmezliğini ortaya koyuyor. On beş yıllık duble yol iktidarı olan
AKP hâlâ bu konuda net bir veri ortaya koyamıyor çünkü AKP bir lokma için yirmi
dört saat çalışmak zorunda kalanların değil, milyon dolarlık Mercedeslerin,
lükse doymayan sarayların iktidarıdır. 
Geçen
yıl -hem Çalışma Bakanlığı hem Tarım Bakanlığı- Plan ve Bütçe Komisyonu
görüşmelerinde mevsimlik tarım işçiliği gündeme getirilmesine karşın iki
bakanın da ağzını açıp tek kelime söylememesinin ardında işte bu zihniyet
yatıyor. Dönemin Tarım Bakanı Faruk Çelik sorunların ifade edilmesi üzerine
sanki kendisine katılıp katılmadığına ilişkin görüş talep edilmiş gibi “Aynen
katılıyorum.” demekle yetinebilmişti. 
Çalışma
koşullarından sağ kurtulan mevsimlik işçiler trafik kazalarında hayatlarını
kaybediyor. Erkeklere kıyasla daha ucuz çalıştırıldığı için daha fazla tercih
edilen kadınlar yaşanan kazalarda en çok hayatlarını kaybedenler oluyor.
Önceden Kürt işçilere “Ücretlerimizi düşürüyorlar.” gerekçesiyle gelişen
düşmanlık şimdi Suriyeli işçilere yöneliyor. Hükûmetin emek düşmanı
politikaları nedeniyle ortaya çıkan, sorumlusunun bizzat Hükûmet olduğu kötü
koşullar işçileri birbirine düşman hâline getiriyor. Türkiye’de Kürt sorununun
bir yüzü de mevsimlik tarım işçilerine dayatılan bu koşullarda açığa çıkıyor.
Özellikle 90’lı yıllardan itibaren Türkiye’nin batı ve kuzey bölgelerindeki
kentlere göç etmek zorunda kalan yoksul Türkler hazır iş gücü kaynağı oldu.
Mevsimlik tarım işçileri böylelikle sadece ekonomik değil, ırkçı şiddetin de
hedefi hâline geliyorlar. 
Eylül
ayında Samsun’da fındık toplamaya giden mevsimlik tarım işçilerinin çadırlarına
açılan ateş sonucu Şanlıurfalı Perihan Akın isimli fındık işçisi hayatını
kaybetti, bir kişi yaralandı ve işçiler Samsun’dan ayrılmak zorunda kaldı.
Samsun Valiliği ne açıklama yaptı? “Olayın terör maksatlı meydana gelen bir
olay olmadığı, kasten tasarlamak suretiyle yapılmış olabileceği kanaatine
varılmıştır.” dedi. 7 kişi göz altına alındı, 1 kişi tutuklandı. Neredeyse iki
ayda bir Kürt mevsimlik işçiler linç ediliyor. Aynı açıklamalarla aynı
aklamalar gerçekleştiriliyor. AKP kural hâline getirilmiş bu linçleri hâlâ
müfredat diye pazarlayarak politik sorumluluğunu gizlemeye çalışıyor.
(Mikrofon
otomatik cihaz tarafından kapatıldı)
BAŞKAN
– Üzgünüm, süre veremiyorum.
DİRAYET
TAŞDEMİR (Devamla) – Peki, teşekkür ediyorum. 
BAŞKAN
– Çok teşekkür ediyorum, çok sağ olun.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Bir
sonraki önergeyi okutup işleme alıyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 36’ncı maddesinde geçen “hâlinde” ibaresinin “durumunda” şeklinde
değiştirilmesini arz ve teklif ederiz.
 İsmail Faruk Aksu  Kamil Aydın Baki
Şimşek
 İstanbul Erzurum Mersin
 Ruhi Ersoy Ahmet Selim
Yurdakul Mustafa Mit
 Osmaniye Antalya Ankara
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkan.
BAŞKAN
– Önerge üzerinde söz isteyen, Ankara Milletvekili Mustafa Mit, buyurun. (MHP
sıralarından alkışlar)
MUSTAFA
MİT (Ankara) – Sayın Başkan, değerli milletvekilleri; görüşülmekte olan 491
sayılı İş Mahkemeleri Kanunu Tasarısı’nın 36’ncı maddesi hakkında Milliyetçi
Hareket Partisi Grubu adına söz almış bulunmaktayım. Genel Kurulu saygıyla
selamlıyorum.
Görüşülmekte
olan İş Mahkemeleri Kanunu Tasarısı’yla 30 Ocak 1950 tarihli 5521 sayılı İş
Mahkemeleri Kanunu kaldırılarak yeni bir iş mahkemesi kanunu getirilmektedir.
5521 sayılı Kanun, kabulünden bugüne kadar 8 kere değiştirilmiştir. Gelişen
ekonomik faaliyetler, sektörde meydana gelen farklılaşmalar, farklı ihtisas
konuları, iş ve iş güvenliği anlayışında meydana gelen değişiklikler, 1950’den
bugüne yaşamış olduğumuz iç göç çalışma hayatımıza yön ve şekil vermektedir. Bu
sebeplerden dolayı, bu süre zarfında işçi-işveren arasındaki uyuşmazlık, çeşit
ve sayı ciddi oranda artış göstermektedir. İhtisas konusu olan iş davalarının
özelliği, işçi ve işveren arasındaki ilişkinin niteliği, mahkemelerin iş yükü
ve davaların ortalama sonuçlanma süreleri yeni bir düzenleme yapılmasını
zorunlu kılmaktadır. 
15
milyon civarında işçi, 2 milyon civarında işverenin bulunduğu ekonomik
hayatımızda, taraflar arasında meydana gelebilecek ihtilafların çözümü için İş
Mahkemeleri Kanunu’nun güncellenmesi olumludur. Konunun önemi ortada ancak her
şeye rağmen meri hukukun gösterdiği yolun takip edilmesi gerekmektedir.
Genel
Kurul gündemine gelen tasarı sadece Adalet Komisyonunda görüşülmüştür. İlgisi
dolayısıyla Sağlık, Aile, Çalışma ve Sosyal İşler Komisyonunda da görüşülerek
işçi ve işveren temsilcilerinin katkısının aranması hem usule hem de amaca
uygun bir davranış olacaktı ancak bu gerçekleşmemiştir. 
İşçi-işveren
arasındaki dava ve uyuşmazlıkların yargıyı bu derecede meşgul etmemesi için
ihtilafa yol açmayacak bir çalışma hayatının düzenlenmesi gerekmektedir. 
Bu
kapsamda:
Çalışma
hayatının etkin bir şekilde denetlenmesi. 
Taşeron
uygulamalarının sektör bazında belirlenerek istisnai hâle getirilmesi.
Sektör
bazında sendika üyeliğinin zorunlu olması ile toplu iş sözleşme düzeninin
kurulması. 
Kurumsallaşmamış
küçük iş yerlerinde iş hukuku, işçi sağlığı ve iş güvenliği açısından alınması
gereken tedbirler kapsamında mali, hukuki, eğitim desteğinin sağlanması. 
Bilindiği
üzere, 2013 yılından beri iş uyuşmazlıkları ihtiyari olarak ara bulucuya
gönderilmektedir. 2013 Kasımından bugüne kadar yargıya taşınmış işçi-işveren
uyuşmazlık sayısı ile ara bulucuya giden uyuşmazlık sayısının ne kadar olduğuna
bakılarak düzenlemenin gerekçesinin oluşturulması daha gerçekçi bir yöntem
olacaktır. Ara buluculuğun ihtiyari olması hâlinde uzlaşma olumlu netice
verecektir, aksi takdirde ara bulucu şekil şartı sağlandıktan sonra konu yine
yargıya taşınacaktır.
Değerli
milletvekilleri, taraflar arasındaki eşitsizliğin herkes tarafından görüldüğü
bu alanda ara buluculuğun zorunlu olması daha güçsüz olan işçinin zaman
açısından mağduriyetine sebep olacaktır.
Değerli
milletvekilleri, getirilen tasarının 36’ncı maddesi ile 6356 sayılı Sendikalar
ve Toplu İş Sözleşmesi Kanunu’nun 71’inci maddesindeki değişiklik yapılarak
birinci derece mahkemelere verilen karar, istinaf yoluna başvurulması hâlinde
üst mahkemenin bir ay içerisinde karar vermesini hükme bağlamaktadır. Davaların
kısa sürede neticelendirilmesine yönelik bu hükmü olumlu bulmaktayız.
Dolayısıyla bu gibi düzenlemelerin zaman içerisinde yine olabileceği, ucunun
açık olduğu görülmekle beraber, bu tasarıya hayırlı uğurlu olsun diyor, genel
kurulu da saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Mit.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
36’ncı
madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan İş Mahkemeleri Kanunu Tasarısı’nın 36’ncı maddesinde öngörülen
değişikliğin aşağıdaki şekilde düzeltilmesini arz ve teklif ederiz.
MADDE
36 – 6356 sayılı Kanunun 71 inci maddesinin birinci fıkrasının üçüncü cümlesi
aşağıdaki şekilde değiştirilmiştir.
“Karar
hakkında istinaf yoluna başvurulması hâlinde bölge adliye mahkemesi 1 ay içinde
kesin olarak karar verir.”
 Necati
Yılmaz Mehmet Gökdağ Zeynel
Emre
 Ankara Gaziantep İstanbul
 Mahmut Tanal Haydar Akar Namık
Havutça
 İstanbul Kocaeli Balıkesir
 Gülay Yedekci Kemal Zeybek Kazım
Arslan
 İstanbul Samsun Denizli
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde Kocaeli Milletvekili Haydar Akar konuşacaktır. 
Buyurun
Sayın Akar. (CHP sıralarından alkışlar) 
HAYDAR
AKAR (Kocaeli) – Sayın Başkan, değerli milletvekilleri; İş Mahkemeleri Kanunu
Tasarısı üzerine konuşuyoruz ve son maddelere geldik. Aslında çok uzağa gitmeye
gerek yok, toplu sözleşmelerdeki ara buluculuk sistemine baktığınızda bu
getirdiğiniz ara buluculuk yönteminin de Türkiye’de çok geçerli olmayacağını
göreceksiniz. Toplu sözleşmelerdeki ara buluculuk sistemi işveren lehine nasıl
çalıştıysa, sermaye lehine nasıl çalışıyorsa buradaki ara buluculuk sistemi de
aynı şekilde çalışacak ve işçilerimizi, emekçilerimizi mağdur edecektir, bu
kesin. 
Şimdi,
tabii, işçilerin mağduriyeti denince en çok işçinin olduğu sanayi kenti, emek
kenti Kocaeli’ye girmemek mümkün değil. Kocaeli’deki işçiler daha çok mağdur
olacaktır çünkü bunların yüzde 44’ü asgari ücretle çalışıyor ve iş akitlerinin
en çok feshedildiği illerden bir tanesi de Kocaeli. Tabii, Kocaeli’yle ilgili
burada zaman zaman tartışmalar da çıkıyor, iki gün önce yine bir iktidar
partisi milletvekili arkadaşım Kocaeli’deki büyükşehir yapısının neler
kazandırdığını, nasıl gelişme sağladığını kendi diliyle anlatmaya başladı
burada. Ben de hayretler içerisinde kaldım dinlerken, tabii bunların birçoğu
doğru değildi Kocaeli ili gibi bir il için. Niye doğru değildi? Bir tanesi
şuydu: İşte, Körfez’in temizlendiğini, artık orada balıkların çeşitlendiğini,
balık yakalandığını, yenilebileceğini söylüyordu. Dün Kocaeli Çevre
Mühendisleri Odası Başkanının bir açıklaması var, gazetelere manşetten girdi,
“Sakın ha, Körfez’den çıkan balığı yemeyin.” diyorlar. Yine Mavi Bayrakla
Körfez’i donattıklarını söyledi. Gerçekten Körfez’de 112 kilometre sahil var ve
gerçekten güzel bir sahilimiz var ama 43 tane limanımız var, tersanelerimiz
var, 3 kilometreye 1 tersane düşüyor, sahille falan halkın çok ilgili olduğunu
söylemek mümkün değil, Mavi Bayrak da bir aldatmaca. 
Kocaeli
gerçekten önemsenmeyen, iktidar tarafından önemsenmeyen bir il. Türkiye’ye örnek
gösteriliyor ama gerçekten önemsenmeyen bir il. Niçin bunu söylüyorum? Bakın,
2016 yılında Maliye Bakanlığı verilerine göre, Kocaeli 58 milyarlık bir vergi
tahakkuk etmiş, bu 58 milyar vergiyi de yüzde 92 oranında ödeyen 1’inci il,
vergisini ödeyen 1’inci il statüsü kazanmış. Bunun aşağı yukarı yüzde 50’si
akaryakıt vergilerinden gelmiş ama bir kanunla akaryakıt vergilerinden gelen
vergiler büyükşehir bütçelerine yansıtılmıyor. Hani yüzde 5’lik illerden gelen
vergilerin büyükşehir belediye bütçelerine ilave edilmesi gerekirken 28
milyarımız havada uçuyor ve büyükşehrimiz bundan pay alamıyor. Bu bir,
Kocaeli’ye atılan en büyük kazıklardan bir tanesi bu. Yılda yaklaşık 1,5
milyara yakın bir para yapar, gelmesi gereken bir tutardır bu ama maalesef
Kocaeli bu payı alamıyor. Peki, kişi başına ödenen vergiye baktığımızda,
Türkiye’de kişi başına ödenen vergiye bakıldığında 31 bin TL’yle, 31.700 TL’yle
Kocaeli yine Türkiye ortalamasının 6 kat üzerinde; Türkiye ortalaması 5.747 TL.
Kişi başı 6 kat fazla ödüyoruz Kocaeli olarak. Peki, Türkiye’deki toplam
verginin yüzde kaçını ödüyoruz? Yüzde 12,65’ini ödüyoruz. Kişi başı aldığımız
pay ne? Bakın, 31 bin lira ödüyoruz, 3.071 lira pay alıyoruz. Yüzde 10’u kamu
yatırımı olarak, yatırım olarak Kocaeli’ye dönmüyor. Peki, Türkiye ortalaması
ne? 7 bin TL. Kocaeli’nin vermiş olduğu vergi 72 ilin toplamından fazla,
Kocaeli’nin tek başına vermiş olduğu vergi 72 ilin tümünden fazla. Ama Kocaeli
dâhil olmak üzere ortalama 7 bin TL olmasına rağmen kişi başına yatırım, illere
verilen pay, Kocaeli’de 3 bin lira sadece. 
Arkadaşlar,
Kocaeli beş yılda Yalova kadar büyüyor yani yeni bir kent doğuyor içinden beş
yılda bir. Yeni yollara, yeni kamu binalarına, okullara çok ihtiyacı varken
Kocaeli müthiş bir haksızlığa uğrayarak Hükûmet tarafından, iktidarlarınız
tarafından göz ardı ediliyor. Kocaeli’ye yapılan diğer bir haksızlık da,
Kocaeli’de üretim yapan tesislerin yaklaşık 600 tanesinin vergi daireleri başka
illerde, çoğunluğu İstanbul’da olmak üzere 600 tanesinin vergi daireleri başka
illerde. Bunların da yıllık kârları 6 milyar TL, Kocaeli bundan da pay
alamıyor. Havasını kirletiyor, suyunu kirletiyor, tüm olanaklarından
yararlanılıyor ama maalesef Kocaeli bundan pay alamıyor. 
Şimdi,
ben, bu iktidar milletvekili arkadaşım Kocaeli’yi anlatırken burada,
Kocaeli’nin bu problemlerini çözmek için bir çaba sarf etmesini beklerdim ama
maalesef, 7 milletvekili olmasına rağmen, on beş senelik iktidarında,
Kocaeli’nin bu sıkıntısını gideremedi bu arkadaşlarımız.
Kocaeli’yle
ilgili anlatacak çok şey var ama en önemlisi, Kocaeli bir tır kenti, kamyon
kenti oldu. Her caddede, her sokakta tıra rastlarsınız, kamyona rastlarsınız;
yaşam alanları daraldı. Kocaeli’yi kurtarın diyorum. 
Sevgiler
saygılar sunarım. (CHP sıralarından alkışlar)
BAŞKAN
– Teşekkür ediyoruz. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
36’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Birleşime
on dakika ara veriyorum. 
Kapanma Saati: 18.56
BEŞİNCİ OTURUM
Açılma Saati: 19.13
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Fatma KAPLAN
HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 7’nci Birleşiminin Beşinci Oturumunu açıyorum.
491 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
37’nci maddede
kalmıştık. 
37’nci madde
üzerinde iki adet önerge vardır; aykırılık sırasına göre okutup işleme
alıyorum.
Türkiye Büyük Millet Meclisi Başkanlığına
Görüşülmekte olan İş Mahkemeleri Kanunu Tasarısı’nın
37’nci maddesinin tasarıdan çıkarılmasını ve diğer maddelerin buna göre
teselsül ettirilmesini arz ve teklif ederiz.
 Necati Yılmaz Mehmet Gökdağ Namık
Havutça
 Ankara Gaziantep Balıkesir
 Mahmut Tanal Ömer Fethi
Gürer Ömer Süha Aldan
 İstanbul Niğde Muğla
 Zeynel Emre Cemal Okan
Yüksel Gülay Yedekci
 İstanbul Eskişehir İstanbul
 Kazım Arslan Kemal Zeybek
 Denizli Samsun
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde söz isteyen Niğde Milletvekili Ömer Fethi Gürer. 
Sayın
Gürer, buyurun. (CHP sıralarından alkışlar)
ÖMER
FETHİ GÜRER (Niğde) – Sayın Başkan, değerli milletvekilleri; İş Mahkemeleri
Kanunu Tasarısı’nın 37’nci maddesi üzerinde söz almış bulunuyorum. Yüce Meclisi
saygıyla selamlarım. 
37’nci
madde KİT’lerde çalışan kapsam dışı personelin durumuyla direkt ilgili. Bu
madde, belirtildiği üzere, KİT’te çalışanların önemli ölçüde çalışma
koşullarında değişiklik getiriyor çünkü daha önce Anayasa Mahkemesine giden ve
Anayasa Mahkemesinin KİT çalışanları ve kamunun asli ve sürekli görevlerini
yerine getiren çalışanların memur olması yönünde verdiği karara, Uyuşmazlık
Mahkemesinin idari mahkemelerde kapsam dışı personelin yargılanmasını veya
onlarla ilgili sorunların görüşülmesini içeren değerlendirmesine aykırı olarak,
bugüne kadar alınmış yargı kararlarını da görmezden gelip ne yazık ki KİT’te
çalışan kapsam dışı personelin bundan sonra iş mahkemesinde durumlarının ele
alınmasını içeriyor. Bu şu demek: Bir kısmı Varlık Fonu’na da devredilen KİT’te
çalışan kapsam dışı personel bundan sonra keyfîliği de içeren biçimde işten
çıkarıldığında iş mahkemesi bunlarla ilgili işe iade kararı verse dahi bu
personel tazminat ödenerek işten çıkarılacak. Bir yerde kazanılmış hakların
ortadan kaldırıldığı, KİT kapsamı dışı personelin haklarının budanarak yok
edildiği ve onların işten çıkarılmasının kolaylaştırıldığı bir madde. Şimdi, bu
maddeye sendikalar karşı, mühendis odaları karşı, çalışanlar karşı, sanırım
Mecliste bulunan milletvekilleri de bu maddeyi okuduklarında maddenin
çalışanların kazanılmış haklarını ortadan kaldırdığını görerek onlar da karşı
çıkacaklardır. 
Bu
maddenin çekilmesinin doğru olduğunu düşünüyorum çünkü Anayasa Mahkemesinin,
Uyuşmazlık Mahkemesinin geçmişte verdiği kararların dışında kazanılmış hakları
ortadan kaldırdığı gibi çalışanların da psikolojik olarak etkileneceği ve bugüne
kadarki çalışmalarındaki verimliliği yok edecek bir tasarı. Özünde
özelleştirmeyle KİT’lerin içi önemli ölçüde boşaltıldı ama ayakta kalan KİT’ler
var. Bu KİT’lerin çalışanlara da ihtiyacı var. Yani kapsam dışı mühendis
alıyorlar ama bu mühendisler bir süre sonra daha uygun koşullarda iş buldular
mı işlerinden ayrılarak gidiyorlar. Daha çok bu, yıllarca kuruma hizmet etmiş,
emek vermiş 50’li yaşlar civarına gelmiş personeli tasfiyeyi amaçlıyor. Böyle
bir maddenin burada yer almasını kabul etmek mümkün değil. 
Hükûmet
eğer buraya tasarılar getirecekse önerge olarak bizim onlara daha önce de
sunduğumuz çok konu var. Örneğin taşeron işçilere “Üç ay içinde.” dendi, iki
yıla erdi; şimdi de adını değiştirerek mevcut koşulları koruyup işçilerin
kazanımı olmadan bir düzenleme hazırlamaya uğraşıyorlar. Onu bir an önce
bitirip buraya getirebilirler. 
Keza
geçici işçiler… Geçici işçiler iş yerine girdikleri zaman bu işçilerin
hepsinden İşsizlik Fonu’na kesinti yapılıyor ve on beş yirmi yıldır aynı
kurumda çalışan bu işçiler işten ayrıldıklarında ne yazık ki İşsizlik Fonu’ndan
bu işçilere destek verilmiyor. Hem maaşından işsizlik ödeneği kesiyorsunuz hem
de o garibana kestiğiniz ödenek üzerinden boş kaldığında işsizlik maaşı
vermiyorsunuz.
2014
yılında söz verdiniz, “sağlık çalışanlarında beş yıla bir yıl yıpranma”
dediniz. Sayın Cumhurbaşkanı referandumdan önce çıktı “İki gün sonra Meclis
kapanmazsa ben bu hakkı size verecektim. Meclis açıldığında vereceğim.” dedi.
Meclis açıldı, o hak da verilmedi. 
Sağlıkta
atanamayanların sorunlarının dışında emeklilikte yaşa takılanlar var. Nerede
bize rastlasalar “Emekliliği hak ettim, devlet benim bu hakkımı versin, emekli
olayım.” diyor. Onların sorunlarıyla ilgili tasarı getirilsin, onları biz de
destekleyelim, onların mağduriyetini sona erdirelim.
2000
yılından sonra intibakla ilgili mağdur olanlar var. O kesimin de yasa tasarısı
getirilsin, onu da destekleyelim.
İlaçta
katkı payını emekliler için kaldırın, getirin o tasarıyı, onu da destekleyelim.

4/C’lilerin
kadro sorunu var. Bununla ilgili düzenleme yapın, bunu da destekleyelim. Ama
siz, Anayasa’yla kazandıkları hakları çalışanların elinden alan bir düzenleme
getiriyorsunuz, buna niye ihtiyaç duyuyorsunuz, niye gerek duyuyorsunuz, neden
bunları öne alıyorsunuz, bunu anlamak mümkün değil. Eğer oradaki emekçilerin
alın teriyle yıllarca kazandıklarını ellerinden alarak sokağa atma projesi
olarak bunu getiriyorsanız bu yanlış bir düşüncedir çünkü Türkiye’de yeterince
işsizlik var, genci işsiz, kadını işsiz, çalışanı işini kaybetmekle karşı
karşıya. Gelin sorunları lehlerinde çözeceğimiz yerde aleyhlerinde çözmeyi
bırakalım diyorum. 
Yüce
Meclisi saygıyla selamlıyorum. (CHP ve HDP sıralarından alkışlar) 
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın 37’nci maddesinde geçen “personel” ibaresinden önce gelmek üzere
“kapsam dışı” ibaresinin eklenmesini arz ve teklif ederiz.
 
İsmail Faruk Aksu  Kamil
Aydın  Baki Şimşek
 İstanbul  Erzurum
 Mersin
 Ruhi Ersoy  Ahmet
Selim Yurdakul  Mustafa Mit
 Osmaniye  Antalya
 Ankara
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım.
BAŞKAN
– Önerge üzerinde söz isteyen Ankara Milletvekili Mustafa Mit.
Buyurun
Sayın Mit. (MHP sıralarından alkışlar) 
MUSTAFA
MİT (Ankara) – Sayın Başkan, değerli milletvekilleri; görüşülmekte olan 491
sıra sayılı İş Mahkemeleri Kanunu Tasarısı’nın 37’nci maddesi hakkında
Milliyetçi Hareket Partisi Grubu adına söz almış bulunmaktayım. Genel Kurulu
saygıyla selamlıyorum.
Görüşülmekte
olan İş Mahkemeleri Kanunu Tasarısı’yla 30 Ocak 1950 tarihli 5521 sayılı İş
Mahkemeleri Kanunu yürürlükten kaldırılarak yeni bir İş Mahkemesi Kanunu
getirilmektedir. Getirilen düzenlemeyle iş mahkemelerinin diğer görevleri
sayıldıktan sonra hizmet sözleşmelerine tabi işçiler ile işveren veya işveren
vekilleri arasında iş ilişkisi nedeniyle sözleşmeden veya kanundan doğan her
türlü hukuk uyuşmazlıklarına bakacağı hükme bağlanmaktadır. 
Tasarının
37’nci maddesiyle 399 sayılı Kamu İktisadi Teşebbüsleri Personel Rejiminin
Düzenlenmesine Dair Kanun Hükmünde Kararname’ye bir ek madde getirilmektedir.
Buna göre kamu iktisadi teşebbüs ve bağlı ortaklıklarda 4857 sayılı İş Kanunu
hükümlerine tabi ancak kapsam dışı olarak çalışan işçi statüsündeki personel
ile işveren arasında iş ilişkisi nedeniyle sözleşmeden veya kanundan doğan her
türlü uyuşmazlıklarda davanın iş mahkemelerinde görüleceği hükme
bağlanmaktadır. 
Değerli
milletvekilleri, mevcut uygulama bu personel ile idare arasındaki ilişkinin idari
nitelikte olması sebebiyle uyuşmazlıkların idari yargıda çözülmesi şeklindedir.
Bu personelle ilgili uyuşmazlıkların çözümleneceği yargı düzeni ve mahkemeler
uzun süre tartışılmış ve uyuşmazlık mahkemeleri kararıyla bu kabîl
uyuşmazlıkların idari yargıda çözüleceği açıklığa kavuşturulmuştur. Bu
kapsamdaki personelin 399 sayılı Kanun Hükmündeki Kararname’nin ek 1 ve geçici
9’uncu maddelerinde yeni bir düzenleme yapılıncaya kadar kararname hükümlerinin
yürürlüğe girdiği tarihten önce tabi oldukları İş Kanunu hükümlerine tabi
olacakları da ortadadır.
Bir
tarafta bir teşebbüs veya bağlı ortaklıkların özel hukuk tüzel kişi niteliği,
diğer tarafta bu personelin kadro olarak işçi statüsünde tanımlanması;
aralarındaki sözleşmenin özel hukuk hükümlerine tabi olduğu tartışma
dışındadır. Kamu iktisadi teşebbüsleri ve bağlı ortaklıklarının kapsam dışı
personeliyle aralarındaki uyuşmazlıkların çözüm yerinin idari yargı veya iş
mahkemesi olması hukuk açısından çok da önemli değildir. Neticede ihtilaf
mahkemeleri, mevcut kanunlar çerçevesinde, hukuk içerisinde çözülecektir.
Getirilen
düzenlemede iş ilişkisi nedeniyle sözleşmeden veya kanundan doğan her türlü
hukuk uyuşmazlıklarının iş mahkemelerinde çözüme bağlanacağı hükme
bağlanmaktadır. İş ilişkisinden doğan ihtilafların iş mahkemelerinde çözüme
bağlanması yolu, dava sürelerindeki kısıtlamalar, iş mahkemelerinin
ihtisaslaşması nedeniyle hak kaybı en aza indirilecek bir tercihtir. Lakin
tartışma konusu bu personelin tabi oldukları İş Kanunu’ndan doğan müktesep
haklarının korunmasıdır. Anayasa’da kendini bulan hukuk devleti tanımlaması
gereği kazanılmış haklar tartışma konusu olmayacaktır. “Kapsam dışı” olarak
tanımlanan bu personelin 399 sayılı Kanun Hükmünde Kararname’yle tabi oldukları
İş Kanunu hükümleri bu davalarda uygulanacak hukuk olduğundan madde metninde
yer alması kazanılmış hakkın teslimi olacaktır. Kamuoyunda “kadrolu işçi”
kavramıyla ifade edilen kamu çalışanlarının bu kavrama kaynaklık eden hukuktan
doğmuş müktesep haklarının korunması hukuk devleti ilkesine uygun olacaktır. Bu
personelin tabi olduğu hukuk belirlendikten sonra, ihtilafın iş mahkemesinde
çözüme kavuşturulmasının her açıdan çalışan lehine bir sonuç doğuracağını ifade
ediyor, Genel Kurulu saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
37’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Geçici
1’inci madde üzerinde iki adet önerge vardır, aykırılık sırasına göre okutup
işleme alacağım: 
Türkiye Büyük Millet Meclisi
Başkanlığına
Görüşülmekte olan 491 sıra sayılı Kanun Tasarısı’nın
geçici madde 1’inde yer alan “devam olunur.” ibaresinin “devam eder.” şeklinde
değiştirilmesini arz ve teklif ederiz. 
 Ahmet Yıldırım Mahmut
Toğrul Meral Danış Beştaş
 Muş Gaziantep Adana
 Saadet Becerekli İbrahim
Ayhan Adem Geveri 
 Batman Şanlıurfa Van
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım. 
BAŞKAN
– Önerge üzerinde söz isteyen Van Milletvekili Adem Geveri. 
Buyurun
Sayın Geveri. (HDP sıralarından alkışlar)
ADEM
GEVERİ (Van) – Sayın Başkan, değerli milletvekilleri; sizleri selamlıyorum. 
491
sıra sayılı İş Mahkemeleri Kanunu Tasarısı’nın ikinci bölümü üzerine Halkların
Demokratik Partisi Grubunun görüş ve önerilerini belirtmek üzere söz almış
bulunmaktayım. 
Değerli
milletvekilleri, konuşmama ihmal ve kusur sonucu ölmenin Kürtlerin bir kaderi
hâline geldiğini ifade ederek başlamak istiyorum. Ceylan Önkolların, Uğur
Kaymazların acısı henüz yüreğimizdeki tazeliğini korurken şimdi de
Yüksekova’dan Umut Kozay’ın acısı yüreğimizi parçalamaktadır. Umut Kozay,
maalesef, sokakta bulduğu bir patlayıcı maddenin patlaması sonucu hayatını
kaybetti, çocuk yaşta hem de. Allah kendisine rahmet eylesin. Kederli ailesine
başsağlığı diliyorum. Maalesef, Umut’la birlikte, yine, ağır yaralanan kardeşi
de şu an hastanede can çekişmekte, yaşam mücadelesi vermektedir. Ve maalesef
kendisi… Ailesinin özellikle istirhamı Mecliste bunun dile getirilmesi. Varsa
vicdanlı insanların bu konuya bir daha el atıp kısa bir sürede en azından
Meclisin buna bir çözüm bulmasını istediklerini aktarmamı özellikle de benden
rica ettiler. Ve maalesef yaş gününü kutladıktan hemen sonraki gün özellikle de
bu acı, trajik olay yaşanmıştır. 
Değerli
milletvekilleri, Kürt halkı bu coğrafyada yüz yılı aşkın bir süredir özgürlük
ve insanlık mücadelesi vermektedir. Bu mücadeleyi sadece kendisi için değil,
bütün insanlık adına ve bilhassa Orta Doğu halkları için vermektedir. Yani
Kürtler bu mücadeleyi yalnız Kürtler için değil, Türkler, Araplar, Ermeniler,
Farslar, Keldaniler, Asuriler ve diğer bütün halklar için vermektedir. 
Bu
anlamda, en güzel örnek hepimiz için büyük bir kayıp olan Irak Cumhurbaşkanı
Sayın Celal Talabani’dir. Buradan tekrar kendisine Allah’tan rahmet ve Kürt
halkıyla birlikte bütün Mezopotamya halklarına başsağlığı diliyoruz. Hepimizin
Mam Celal’i olan Sayın Celal Talabani ömrünü bu coğrafyanın çoğulcu bir
şekilde, barış ve kardeşlik içinde özgür bir yaşam bulması için harcadı ve bu
uğurda da vefat etti. Çünkü bu coğrafya çoğulcu olarak yeşermiştir ve tekçi
zihniyetlerin tohumlarına yabancıdır. Bu topraklara ekilen tohumları kabul
etmemiştir ve hiçbir zaman da bu tekçiliği kabul etmeyecektir. 
Bu
bilinçle, Irak’ın en zor döneminde üstlendiği siyasi temsiliyet rolüyle Irak’ın
önemli bir noktaya taşınmasında önemli katkısı olan Sayın Mam Celal maalesef
hastalandıktan sonra görevden çekildi ve daha sonra Irak’ın şu anki mevcut
mezhepçi ve milliyetçi yönetimleri başa geçmiştir ve şu an ortaya çıkan
tablonun özellikle de müsebbibi olan Şii yönetimler ve Türkiye’nin tabii ki tek
taraflı politikaları bunda belirleyici olmuştur. 
Barış
için adanan böyle bir şahsiyetin cenaze merasimine Türkiye maalesef
katılmamıştır ki bu Türkiye’nin bugün ve yarın nerede olacağına dair basiretsiz
ve öngörüsüz politikasını göstermektedir. Ki Sayın Celal Talabani aynı zamanda
bir cumhurbaşkanı, bir diplomat ve gerçekten de Orta Doğu’da birçok
uluslararası anlaşmanın da tarafı olan ve aynı zamanda bunun zeminini
hazırlayan önemli bir liderdi. Kendisi, aynı zamanda, biliyorsunuz, birçok
parça Kürdistan’da özellikle barışçıl çabalarıyla bilinen çok değerli bir
diplomattı ve nitekim bununla ilgili fotoğraflarını da görüyorsunuz. Yine,
Irak’ta ve Türkiye’deki diplomasisini, özellikle de son Hükûmetle ve Sayın
Cumhurbaşkanıyla temaslarını çok yakinen hepiniz bilmektesiniz. 
Değerli
milletvekilleri, Türkiye 25 Eylül 2017 tarihinde güney Kürdistan’daki
referandumu gerekçe göstererek cenazeye katılmamıştır. Peki, bu referandum neyi
amaçlamaktadır? Irak Kürdistan Bölgesel Yönetimi kendi kaderini tayin için
bağımsızlık referandumuna gitmiş ve halkın yüzde 92’si buna “evet” demiştir. Bu
referanduma “evet” diyenler sadece Kürtler olmamıştır; Türkmenler, Araplar,
Keldaniler, Asuriler, Şiiler, Hristiyanlarla birlikte orada yaşayan bütün
halklar ve dinî gruplar destek vermiştir. Siz de burada plaka gösterileri
yaparak… Türkmenler orada heyecan içinde sandığa koşuyorlar ve nitekim çoğunluk
esas alınarak ortaya çıkan tablo sonucunda bugün Kürtler o bölgede bütün
Kürdistan’da yaşayan halklarla birlikte kendi kaderini tayin etme hakkı
noktasında elde ettiği bu başarıyla birlikte bir adım öteye doğru yol
almaktadır. Bu vesileyle kendilerini tebrik ediyoruz. Umut ediyoruz ki Türkiye
ve Kürdistan kardeş, iki eşit hak ve hukuka sahip ülke olurlar.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın geçici madde 1’de geçen “Bu maddenin yürürlüğe girdiği tarihten
önce” ibaresinin “Bu madde yürürlüğe girmeden önce” şeklinde değiştirilmesini
arz ve teklif ederiz. 
 İsmail Faruk Aksu Kamil
Aydın Baki Şimşek
 İstanbul Erzurum Mersin
 Ruhi Ersoy Ahmet
Selim Yurdakul Fahrettin Oğuz Tor
 Osmaniye  Antalya Kahramanmaraş
BAŞKAN
– Komisyon okunan önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan.
BAŞKAN
– Hükûmet?
ADALET
BAKANI ABDULHAMİT GÜL (Gaziantep) – Katılmıyoruz Başkan.
BAŞKAN
– Önerge üzerinde söz isteyen Kahramanmaraş Milletvekili Fahrettin Oğuz Tor. 
Buyurun
Sayın Tor. (MHP sıralarından alkışlar)
FAHRETTİN
OĞUZ TOR (Kahramanmaraş) – Teşekkür ederim.
Sayın
Başkan, değerli milletvekilleri; 491 sıra sayılı İş Mahkemeleri Kanunu
Tasarısı’nın geçici 1’inci maddesiyle ilgili olarak Milliyetçi Hareket Partisi
adına söz almış bulunuyorum. Bu vesileyle, yüce heyetinizi ve bizleri izleyen
değerli vatandaşlarımızı sevgi ve saygıyla selamlıyorum.
Değerli
milletvekilleri, “Geciken adalet, adalet değildir.”in önüne geçmek için bu
tasarı hazırlanmıştır. Genel olarak ara buluculuk müessesesini doğru bulmakla
beraber, ara buluculuk müessesesine yönelik olarak kimi sıkıntı doğurabilecek
durumların da söz konusu olduğunu ifade etmiş; ara buluculuk müessesesinin
yalnız başına milyonlarca dosyayı eritemeyeceği, problemin, kaynağında
kurutulması gerektiği, olayın sadece mahkeme boyutuyla değil eş güdüm hâlinde
birçok kamu kuruluşunun ortak çalışmasıyla başarılı olacağı ve diğer konular,
tasarı hakkında söz alan arkadaşlarımız tarafından belirtilmişti. 
Tasarı,
Adalet Komisyonundan Genel Kurul gündemine gelmiştir. Tali komisyon olarak
diğer bir ihtisas birimi olan Sağlık, Aile, Çalışma ve Sosyal İşler
Komisyonunda da görüşülmüş olsaydı eminim tasarının eleştirilen yönleri daha da
azalırdı. Zira, tasarı büyük ölçüde çalışma hayatını ilgilendirmektedir.
Çalışma hayatı, işçi-işveren ilişkileri, işçi sağlığı ve güvenliğiyle ilgili
mevzuatın hazırlanması, uygulanması ve denetlenmesi, Çalışma ve Sosyal Güvenlik
Bakanlığı ile onun ilgili kuruluşu olan Sosyal Güvenlik Kurumunun kuruluş amacı
ve esas görevleridir. Çalışma hayatını düzenleyici işçi-işveren ilişkilerinde
çalışma barışının sağlanmasını kolaylaştırıcı ve koruyucu tedbirler almak,
çalışma hayatındaki mevcut ve muhtemel meseleleri ve çözüm yollarını
araştırmak, işçi sağlığı ve güvenliğini sağlayacak tedbirlerin uygulanmasını
izlemek, çalışma hayatını denetlemek, yabancı ülkelerde çalışan Türk
işçilerinin çalışma hayatı ve sosyal güvenlikle ilgili meselelerine çözüm
yolları aramak, hak ve menfaatlerini korumak ve geliştirmek, Bakanlığın ve
SGK’nin görevlerinden birkaçıdır. 
Şunu
söylemek istiyorum: “Çalışma ve Sosyal Güvenlik Bakanlığı ve Sosyal Güvenlik
Kurumu, iş mahkemelerinin görev alanıyla ilgili kuruluşlardır, işin
kompetanıdır.” demek abartılı olmayacaktır. Kayıt dışı ekonominin küçültülmesi,
bu anlamda kaçak sigortalı, sahte sigortalı, sahte iş yeri, eksik prim
bildirimi, düşük kazanç gösterme, asgari işçilik, işsizliğin azaltılması, iş
kazalarının önlenmesi ve soruşturulması, İş Kanunu’ndan kaynaklanan ihlallere
son verilmesi amacı ve görevi doğrultusunda Bakanlık ve Sosyal Güvenlik Kurumu
ciddi çalışmalar yapmaktadır. Gerek Bakanlık gerekse Sosyal Güvenlik Kurumu, bu
çalışmaları, diğer birimleri yanında müfettişlerce yerine getirmektedir. Bugün,
Bakanlık ve Sosyal Güvenlik Kurumu müfettişleri, emeklileri mahkemelerin -Sayın
Bakanımız da gayet iyi bilir- vazgeçilmez bilirkişileridir. Müfettişler, görevi
gereği iş mahkemelerinin konularıyla yılın üç yüz altmış günü karşı
karşıyadırlar. Böyle olduğu hâlde, işin ehli Bakanlık ve SGK müfettişlerine ara
buluculuk yolu açılmamıştır. Bu, tasarının büyük eksikliğidir. 
Müzakerelerde
bulunmak amacıyla tarafları bir araya getiren, onların birbirlerini
anlamalarını ve bu suretle çözümlerini kendilerinin üretmesini sağlamak için
aralarında iletişim sürecinin kurulmasını, otuz kırk yıl bu işin bizzat teori
ve pratiğini yapmış biri mi, yoksa beş yıllık tecrübesi olan bir hukukçu mu
daha iyi yapacaktır? Bu soruyu sormamız lazım. 
Hayatında
iş kazasının, ücretin, kıdem tazminatının, kaçak sigortalılığın, sahte iş
yerinin -buna benzer birçok konu- ne olduğunu bilmeyen biri mi, hatta tek bir
olguyla bile karşılaşmamış biri mi -burada, tabii, iş mahkemelerinde deneyim
kazanmış hukukçuları ayırıyorum- bu işleri daha iyi yapacaktır, yoksa her gün
iş kazalarının soruşturmasını, ücret kıdem tazminatı, kaçak sahte
sigortalılığın soruşturmasını yapan yani esas görevi bu olan mı daha iyi
yapacaktır? Hiç şüphe yok ki, Bakanlık ve Sosyal Güvenlik Kurumu müfettişleri bu
işleri çok güzel, dört dörtlük yapacaklardır. Bu sebeple, işin ehli olan
Çalışma ve Sosyal Güvenlik Bakanlığı ile SGK müfettişlerine ara buluculuk
yolunun açılmaması tasarının bir eksikliğidir. Zaman içerisinde bu eksikliğin
düzeltilmesi gerektiği düşüncesiyle yüce heyetinizi saygıyla selamlıyorum. (MHP
sıralarından alkışlar) 
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Geçici
1’inci maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
38’inci
madde üzerinde bir adet önerge vardır, okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan 491 sıra sayılı İş Mahkemeleri Kanunu
Tasarısı’nın çerçeve 38’inci maddesinin birinci fıkrasının (a) bendinde yer
alan “yayımı tarihinden üç ay sonra,” ibaresinin “1/1/2018 tarihinde,” şeklinde
değiştirilmesini arz ve teklif ederiz. 
 Mehmet Muş Mehmet Doğan Kubat Zekeriya
Birkan
 İstanbul İstanbul Bursa
 İsmail Emrah Karayel Necip Kalkan Ayşe
Keşir
 Kayseri İzmir Düzce
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Takdire bırakıyoruz Sayın Başkanım. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılıyoruz Sayın Başkanım. 
MEHMET
DOĞAN KUBAT (İstanbul) – Gerekçe…
BAŞKAN
– Gerekçesini okutuyorum:
Gerekçe:
Önergeyle,
tasarıyla getirilen “bir dava şartı olarak ara buluculuğa” ilişkin uygulamanın
yürürlük tarihinin 1/1/2018 olarak netleştirilmesi amaçlanmaktadır. 
BAŞKAN
– Komisyonun takdire bıraktığı, Hükûmetin katıldığı, gerekçesini okuttuğum
önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Kabul
edilen önerge doğrultusunda 38’inci maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
39’uncu
madde üzerinde bir adet önerge vardır, okutup işleme alıyorum. 
Türkiye Büyük Millet Meclisi
Başkanlığına
Görüşülmekte olan İş Mahkemeleri Kanunu Tasarısı’nın
39’uncu maddesinde öngörülen değişikliğin aşağıdaki şekilde düzeltilmesini arz
ve teklif ederiz. 
MADDE 39- Bu Kanun hükümlerini Bakanlar Kurulu eliyle
yürütülür. 
 Necati Yılmaz Mehmet Gökdağ Zeynel
Emre
 Ankara Gaziantep İstanbul 
 Namık Havutça Mahmut Tanal Kemal
Zeybek
 Balıkesir İstanbul Samsun
 Gülay
Yedekci
  İstanbul
BAŞKAN
– Komisyon önergeye katılıyor mu?
ADALET
KOMİSYONU SÖZCÜSÜ YILMAZ TUNÇ (Bartın) – Katılmıyoruz Sayın Başkan. 
BAŞKAN
– Hükûmet? 
ADALET
BAKANI ABDULHAMİT GÜL (Gaziantep) – Katılmıyoruz Sayın Başkanım. 
BAŞKAN
– Önerge üzerinde söz alan Samsun Milletvekili Kemal Zeybek. 
Buyurun.
(CHP sıralarından alkışlar) 
KEMAL
ZEYBEK (Samsun) – Sayın Başkan, değerli milletvekilleri; sizleri saygıyla
selamlıyorum. 
Tabii
bugün görüşülmekte olan İş Mahkemeleri Kanunu Tasarımız mevcut şekliyle de aynı
görevini icra ediyordu, yapıyordu. İşçi ve işveren bir araya geldiği zaman
mevcut kanunla kendi anlaşmalarını sağlıyordu, Arabuluculuk Kanunu olmadan da
bir sonuç almak mümkündü. Arabuluculuk Yasası işçiyi engelleyen, sabote eden ve
işverenin karşısında güçsüz düşüren bir kanun taslağı olarak önümüze gelmiş
durumdadır. 
Taraflar
anlaşmalarını mevcut, var olan mahkemelerle de zaten -kendi durumlarını-
hallediyordu. Ne yazıktır ki şu andaki mevcut mahkemelerin varlığında bir
değişiklik yoktur. Ara buluculuk sadece ve sadece işverenin lehine yapılmakta
olan bir kanun tasarısıdır.
Tabii,
ara buluculuk deyince aklımıza başka şeyler de geliyor. Mevcut iktidar on beş
yıllık süre içerisinde ülke içinde, ülke dışında sorunları çoğalttı; sınır
komşularımızla Suriye’de, Irak’ta mevcut komşuluk ilişkilerimizi bozdu.
Türkiye
Cumhuriyeti devleti büyük bir devlet. Bu devletin asli görevinde bölgede ara
buluculuk yapmak, hakemlik yapmak, hâkimlik yapmak durumu vardı ama yapılan
öngörüsüz politikalar ülkemizi direkt savaşın içerisine soktu. Şu anda Irak ve
Suriye mezhepçi politika anlayışı yüzünden, ülkemizin bu savaşta savaşın içinde
olduğunu görüyoruz. 
Irak’taki,
Suriye’deki savaşın ülkemizdeki yansıması olayların olmasını sağladı. Örneğin,
10 Ekimde Ankara Garında yapılan katliam, IŞİD katliamı bu Irak ve Suriye’deki
savaşın bir sonucudur. Yüzlerce insanımızı o IŞİD terörünün mevcut eylemleriyle
yok ettik. Bu eylemleri destekleyen, silah gönderen, destek veren veya onlara
yiyecek, giyecek sağlayan mevcut hükûmetlerimiz, oradaki mevcut terör olayını
desteklemiştir ve ülkemizdeki katliamların da olmasını sağlamıştır.
Tabii,
ülkemizde 15 Temmuzda bir terör hareketi gerçekleşti, darbe girişimi
gerçekleşti. Dinci FETÖ örgütünün 15 Temmuz öncesi ve sonrasında, 17-25
Aralıkta da, 15 Temmuz günü yapmış olduğu katliamı da darbeyi de lanetliyoruz
ama ne yazıktır ki 17-25 Aralıkta yapılan operasyonun da doğru bir operasyon
olduğunu söylemek istiyorum. 
Tabii,
15 Temmuz sonrası, 20 Temmuzla beraber olağanüstü hâl koşullarında kanun
hükmünde kararnamelerle ülkemizde demokratik yapımızın yani ülkedeki
milliyetçi, devrimci, ulusalcı, yurtsever, demokrat, tüm insanlarımızın bir
şekilde işlerinden alıkonulduğunu ve mevcut siyasal iktidarın kendine karşı
gelen tüm grupları, insanları ideolojik olarak karşısına alıp hapsettiğini
görüyoruz. Bunun bir şekilde ülkemizde düzeltilmesini istiyoruz. Bunun
düzeltilmesi de olağanüstü hâl koşullarının kaldırılıp kanun hükmünde
kararnamelerin bu Mecliste görüşülmesiyle sağlanacaktır. 
Saygılarımı
arz ediyorum. (CHP sıralarından alkışlar)
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
39’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Böylece
ikinci bölümde yer alan maddelerin oylamaları tamamlanmıştır. 
İç
Tüzük’ün 86’ncı maddesine göre oyunun rengini belli etmek üzere ve lehte olmak
üzere Balıkesir Milletvekili Mahmut Poyrazlı. 
Buyurun
Sayın Poyrazlı. (AK PARTİ sıralarından alkışlar) 
MAHMUT
POYRAZLI (Balıkesir) – Sayın Başkanım, değerli milletvekilleri; yüce Meclisi
saygıyla selamlıyorum. 
491
sıra sayılı İş Mahkemeleri Kanunu Tasarısı üzerindeki görüşmelerimizi
tamamlamış bulunuyoruz. Ben de lehte oyumun rengini belirtmek üzere söz almış
bulunuyorum. İnşallah, biraz sonra Genel Kurulun oylarıyla kabul edilecek bu
kanun tasarısıyla bu alanda büyük bir ihtiyacın karşılanacağı, yargılamaların
hızlanacağı, özellikle de hakka kavuşmanın daha kolay ve hızlı olacağı
inancıyla, en başından itibaren hazırlanmasında emeği geçen herkese, özellikle
Adalet Komisyonu sırasında ve Genel Kurulda katkı sağlayan tüm değerli
milletvekillerimize teşekkür ediyor; camiamıza, işçilerimize, işçi
kardeşlerimize, işverenlerimize, tüm hukuk camiasına bu İş Mahkemeleri Kanunu’nun
hayırlı uğurlu olmasını diliyor, oyumun rengi olarak da “kabul” oyu vereceğimi
belirterek, ifade ederek yüce Meclisi tekrar saygıyla, hürmetle selamlıyorum.
(AK PARTİ sıralarından alkışlar) 
BAŞKAN
– Çok teşekkür ediyorum bu veciz konuşma için. 
Şimdi,
oyunun rengini aleyhte olarak belirlemek üzere İstanbul Milletvekili Sayın
Mahmut Tanal. 
Buyurun.
(CHP sıralarından alkışlar) 
MAHMUT
TANAL (İstanbul) – Değerli Başkanım, değerli milletvekilleri; hepinizi
saygıyla, hürmetle selamlıyorum. 
Özellikle
dinlemeye gelen arkadaşlara da ayrıca teşekkür ediyorum. 
Değerli
arkadaşlar, mevcut olan bu tasarı ne getiriyor? Bu tasarıya niye ihtiyaç
duyuldu, sebebi nedir? Şimdi, bir sefer, mevcut olan, bugüne kadarki tüm
kanunlarımızın hepsi zayıfı güçlüye karşı korumak için yapılmıştır. Kanunların
esas amacı güçlüye karşı zayıfı korumaktır. Burada, eşit olmayan kişiler
açısından, eşit olmayan tarafları zorunlu ara bulucuya göndermek Anayasa’mızın
2’nci maddesindeki hukuk devleti ilkesine, Anayasa’mızın 36’ncı maddesindeki
hak arama özgürlüğüne aykırıdır. 
Geliyoruz,
burada, değerli arkadaşlar, işçi alacaklarından zaman aşımını on yıldan beş
yıla indiriyoruz. Peki, işçi ve işveren arasındaki bir sözleşme değil midir?
Sözleşmedir. Borçlar Kanunu hükümleri uyarınca sözleşmeden doğan tüm hak ve
alacaklar on yıllık zaman aşımına tabi iken, işçi alacakları da sözleşmeden
doğan bir hak olması nedeniyle neden on yıldan beş yıla indiriliyor? Bu kimin
yararınadır? Bu, işçinin yararına mıdır, işverenin yararına mıdır? 
Ben
buradan Sayın Bakanlığa bir soru soruyorum, yani bu konu ileride uygulamada
ortaya çıkacak: İşçi alacakları; işçi çalışmaya devam ederken ve orada bulunan
bazı haklarını -nedir, fazla mesai ücreti, yıllık ücretli izin hakkı-
kullanamamış iken ve bu çalışma süresi devam ediyor ise bu beş yıllık süre
zaman aşımına uğrayacak mı, uğramayacak mı? Bu konuda vereceğiniz cevapla
ileride mahkemeler tarafından -bir tartışma konusu yaratıldığı zaman- bu
kanunun gerekçesine bakılarak en azından doğru bir karar verilir. İçinizde
işveren olan arkadaşlarımız vardır, içinizde hukukçu olan arkadaşlarımız
vardır; şunu uygulamada çok fazla yaşıyoruz: İşçi çalıştığı işverenin yanında
eğer fazla mesai ücretini, yıllık ücretli izin hakkını alamamışsa, orada uzun
bir süre geçmişse buradaki beş yıllık sürede zaman aşımı işleyecek mi,
işlemeyecek mi? Bunlar yargıda hep tartışılacak olan konular. Bu açıdan, temel
hak ve özgürlükler açısından, işçilerin hakları açısından baktığımız zaman on
yıldan beş yıla indirilmesi kazanılmış hak ilkesine, hukuk devleti ilkesine,
zayıfı güçlüye karşı koruma ilkesine aykırı. 
Hemen
çok çıplak bir örnek vereyim, belki konu daha net anlaşılır: Trafik kazası
yaptığınız zaman Borçlar Kanunu’nun 50’nci maddesine göre Sayın Bakanım, sizin
şüpheli ve zayiatı yani zararı ve kişiyi öğrenmeniz on yıllık zaman aşımına
tabi iken; bir trafik kazasında, Borçlar Kanunu, 6098 sayılı Kanun’un 50’nci
maddesi uyarınca on yıllık bir zaman aşımı söz konusu iken, işçi alacaklarında
bunu beş yıla indiriyoruz; bu, karşılaştırma hukuku açısından baktığımız zaman
kabul edilebilir bir durum değil.
Geliyoruz,
KİT’lerde çalışan personelin, 37’nci maddesi uyarınca bunu iş davalarına
getirmeniz… Yine, Anayasa’mızın 2’nci maddesi, “Türkiye Cumhuriyeti devleti bir
hukuk devletidir.” Bu nedir? Hukuki güvenlik ilkesine aykırılık teşkil
etmektedir. Hukuki güvenlik ilkesine aykırılık teşkil etmesi nedeniyle, bu,
yine, tekrar Anayasa’mıza aykırılık teşkil etmektedir.
Şimdi,
bu tasarı görüşülürken, esasen bunun sosyal tarafları var. Nedir bu? Sağlık,
Aile, Çalışma ve Sosyal İşler Komisyonuna, gerek Cumhuriyet Halk Partisinin
üyeleri -teşekkür ediyorum kendilerine- hem alt komisyonda bunu önergeyle
getirdiler, burada görüşülmesi lazım, hem de komisyonda böyle bir önerge
getirdiler ancak AK PARTİ üyeleri tarafından reddedildi. Yani işin sosyal
taraflarıyla bu konu görüşülmedi, konuşulmadı. 
Şimdi,
burada, hepiniz dururken, benim Sayın Bakanlıktan istirhamım şu: Türkiye'de 500
tane şehirler arası çalışan otobüs var. Ben, bu hafta şehirler arası çalışan bir
otobüsle seyahat ettim. 
Sayın
Bakanlar, sayın milletvekilleri; bu otobüslerin hepsinde şoförün dışında
çalışan bir muavin var, o muavinlerin hepsi kaçak çalıştırılıyor. 
Sizden
rica ediyorum, bu sosyal güvenlik müfettişleri, şehirler arası bu otobüslerdeki
gariban bu muavinlerin sigortalı olup olmadıklarını niçin kontrol etmiyorlar? 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Bu anlamda, muavinlerin hepsi mağdurdur; sosyal güvenlik
müfettişlerini, Çalışma ve Sosyal Güvenlik Bakanlığını bu konuda göreve davet
ediyorum. Bunun imkânı gayet rahattır. Nedir? Ankara Garı’nın çıkışında
kontrolü yapın, gayet rahat ne kadar insanın kaçak çalıştığını göreceksiniz. 
Hepinize
teşekkür ediyorum, saygı ve hürmetlerimi sunuyorum. (CHP sıralarından alkışlar)

BAŞKAN
– Teşekkür ediyoruz Sayın Tanal.
ENGİN
ALTAY (İstanbul) – Oyumuzun rengi…
MAHMUT
TANAL (İstanbul) – Efendim, sayın arkadaşlarım ısrarla, istekleri üzerine
“Oyunun rengini söyler misin…” Eğer teşekkür edip bir de oyumun rengini söylersem
iyi olacak. 
BAŞKAN
– Ben söyleyeyim sizin oyunuzun rengini isterseniz.
Zaten
aleyhte olmak üzere davet ettim yani onun için diyorum.
MAHMUT
TANAL (İstanbul) – Şimdi, Anayasa’mız “Ancak Bakanlığa vekâleten Bakanlık
yapabilir, milletvekiline vekâleten Meclis Başkanlığı yapamaz.” diyor Sayın
Başkanım. Siz bunu bilen iyi bir hukukçusunuz. 
BAŞKAN
– Teşekkür ediyorum efendim, sağ olun, sağ olun. 
Sayın
Bakan, söz talebiniz var. 
Buyurun
Sayın Bakan. 
ADALET
BAKANI ABDULHAMİT GÜL (Gaziantep) – Sayın Tanal’ın zaman aşımıyla ilgili
ifadeleri oldu. Bu hususta şunu ifade etmek lazım: Sözleşmenin feshinden
itibaren bu beş yıllık zaman aşımı dikkate alınacaktır. Düzenlemeyle, hangi
kanuna tabi olursa olsun, yıllık izin ücreti, kıdem tazminatı ve ihbar tazminatı,
kötü niyet tazminatı ve eşit davranma ilkesine uyulmaksızın yapılan fesihten
kaynaklanan zaman aşımları beş yıl olacaktır. 
Bir
bilgiyi de ifade etmek lazım: Fransa’da genel zaman aşımı otuz yıl iken 2008’de
yapılan düzenlemeyle beş yıla indirilmiştir. Yine, Almanya’da 2002 yılında
yapılan değişiklikle otuz yıldan üç yıla indirilmiştir. Rusya’da genel zaman
aşımı üç yıldır, İtalya’da beş yıldır. Burada işçilerimizin aleyhine herhangi
bir düzenleme getirilmemektedir, bilakis zaman içerisinde hukuka güven ve
belirsizliğin de ortadan kaldırılması adına önemli bir düzenleme yapılmıştır.
Bu nedenle hem işçimiz hem işverenlerimiz adına çok önemli bir düzenleme olduğu
ifade edilmektedir. Zaten hak sahibi bu anlamda bir an evvel hakkına ulaşmak
için dava yoluna başvurmaktadır. Burada işçi çalışırken dava açamayacağı için
zaman aşımı asla işlememektedir, fesihten itibaren işlemesine yönelik düzenleme
yapılmıştır. 
Sayın
Tanal’ı ve Genel Kurulu saygılarımla bilgilendirmek istedim. 
Teşekkür
ediyorum Sayın Başkanım. 
BAŞKAN
– Teşekkür ediyoruz. 
Tasarının
görüşmeleri böylece tamamlanmıştır. Tasarının tümü açık oylamaya tabidir. Açık
oylamanın şekli hakkında Genel Kurulun kararını alacağım. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir. 
Oylama
için üç dakika süre veriyorum ve oylama işlemini başlatıyorum. 
(Elektronik
cihazla oylama yapıldı) 
BAŞKAN
– İş Mahkemeleri Kanunu Tasarısı açık oylama sonucu:
"Kullanılan oy sayısı: 241
Kabul : 208
Ret:  33 (x)

 Kâtip Üye Kâtip
Üye
 Fatma Kaplan Hürriyet Mücahit
Durmuşoğlu
 Kocaeli Osmaniye"
Böylece
tasarı kabul edilmiş ve kanunlaşmıştır, hayırlı uğurlu olsun.
Birleşime
ara vermeden önce, Sayın Bakanımızı bir teşekkür konuşması yapması için kürsüye
davet ediyorum.
Buyurun
Sayın Bakanım. (AK PARTİ sıralarından alkışlar)
ADALET
BAKANI ABDULHAMİT GÜL (Gaziantep) – Sayın Başkan, değerli milletvekilleri;
bugün gerçekten çok önemli bir reformu daha hukuk âlemine, çalışma hayatına ve
vatandaşlarımıza Genel Kurulumuzun iradeleriyle hediye etmiş bulunmaktayız.
Ben, bu tasarının yasalaşmasında emeği geçen bütün milletvekillerimize, Adalet
Komisyonumuza teşekkür ediyorum. Oylarıyla destek veren AK PARTİ Grubumuza
teşekkür ediyorum. Yine her türlü önerileriyle gerek Komisyonda gerek Genel
Kurulda bu kanunla ilgili lehte ve aleyhte görüş bildiren bütün gruplarımıza,
bütün siyasi partilere, bütün milletvekillerimize çok teşekkür ediyorum. 
Çok
kısa bir şekilde şunu ifade etmek isterim ki: İşçinin hakkını alın teri
kurumadan vermek bizim en büyük şiarımızdır. Esasen burada birkaç gündür süren
müzakerelerde de işçinin bir an evvel hakkını almasına yönelik hep ifadeler,
dilekler serdedildi. Tam anlamıyla bu tasarı, işçinin bir an önce hakkını
almasına yönelik çok önemli bir reformdur. 
Şunu
açıkça ifade etmek lazım: Ara bulucu nezdinde işçinin işverenle anlaşmasını
zorunlu kılan bir düzenleme getirilmemektedir, sadece dava açılmadan önce işçi
ve işverene ara bulucuyla bir kez daha müzakere etme imkânı getirmektedir,
yoksa işçi, işveren oturup ara bulucuyla ister anlaşır ister anlaşmaz. Buradaki
faydalardan birisi dava şartı. 100 bin liralık bir alacak için 2 binin üzerinde
dava harcı ödeyecek işçi adına baktığımızda. Ama hiçbir harç ödemeden, bir ara
bulucuyla, benim 10 lira alacağım var, bir araya geldiğimizde ne kadar alacağız
bir anlaşma imkânı getiriyor. Dolayısıyla önemli bir reform. Üç hafta
içerisinde anlaşamazlarsa en geç, dava yolu açılmaktadır, hak arama hürriyeti
genişletilmektedir.
Ben
çalışma hayatımıza, işçilerimize, işverenlerimize, Türkiye ekonomisine hayırlı
olmasını diliyorum, hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyorum.
Birleşime
beş dakika ara veriyorum.
Kapanma Saati: 20.02
ALTINCI
OTURUM
Açılma Saati: 20.08
BAŞKAN: Başkan Vekili Ahmet AYDIN
KÂTİP ÜYELER: İshak
Gazel (Kütahya), Fatma KAPLAN HÜRRİYET (Kocaeli)
-----0-----
BAŞKAN – Türkiye Büyük Millet Meclisinin
7’nci Birleşiminin Altıncı Oturumunu açıyorum.
2’nci sırada yer alan,Nüfus
Hizmetleri Kanunu ile Bazı Kanunlarda Değişiklik Yapılmasına Dair Kanun
Tasarısı ile Adalet ve Kalkınma Partisi Grup Başkanvekili İstanbul Milletvekili
Mehmet Muş ve 4 Milletvekilinin İstanbul İli Eyüp İlçesinin Adının Eyüpsultan
Olarak Değiştirilmesi ve Nüfus Hizmetleri Kanununda Değişiklik Yapılmasına Dair
Kanun Teklifi ve İçişleri Komisyonu Raporu’nun görüşmelerine başlayacağız. 
2.- Nüfus Hizmetleri Kanunu ile Bazı
Kanunlarda Değişiklik Yapılmasına Dair Kanun Tasarısı (1/868) ile Adalet ve
Kalkınma Partisi Grup Başkanvekili İstanbul Milletvekili Mehmet Muş ve 4
Milletvekilinin İstanbul İli Eyüp İlçesinin Adının Eyüpsultan Olarak
Değiştirilmesi ve Nüfus Hizmetleri Kanununda Değişiklik Yapılmasına Dair Kanun
Teklifi (2/1826) ve İçişleri Komisyonu Raporu (S. Sayısı: 497)
BAŞKAN - Komisyon? Yok. 
Ertelenmiştir. 
3’üncü sırada yer alan, Türkiye Cumhuriyeti Hükümeti
ile İspanya Krallığı Arasında Savunma Sanayi Konusunda Gizlilik Dereceli
Bilginin Korunması Hakkında Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız. 
3.- Türkiye Cumhuriyeti Hükümeti ile
İspanya Krallığı Arasında Savunma Sanayi Konusunda Gizlilik Dereceli Bilginin
Korunması Hakkında Anlaşmanın Onaylanmasının Uygun Bulunduğuna Dair Kanun
Tasarısı (1/511) ve Dışişleri Komisyonu Raporu (S. Sayısı: 143) (x)
BAŞKAN – Komisyon ve Hükûmet? Yerinde. 
Komisyon Raporu 143 sıra sayısıyla bastırılıp
dağıtılmıştır. 
Tasarının tümü üzerinde gruplar adına ilk söz
Milliyetçi Hareket Partisi Grubu adına İstanbul Milletvekili İsmail Faruk
Aksu’ya aittir. 
Buyurun Sayın Aksu. (MHP sıralarından alkışlar) 
MHP GRUBU ADINA İSMAİL FARUK AKSU (İstanbul) – Sayın
Başkan, sayın milletvekilleri; Türkiye Cumhuriyeti Hükümeti ile İspanya
Krallığı Arasında Savunma Sanayi Konusunda Gizlilik Dereceli Bilginin Korunması
Hakkında Anlaşmanın Onaylanmasının Uygun Bulunduğuna Dair 143 sıra sayılı Kanun
Tasarısı hakkında Milliyetçi Hareket Partisi Grubu adına söz aldım. Genel
Kurulu ve aziz Türk milletini saygıyla selamlıyorum. 
Savunma sanayisinin geliştirilmesi ve güçlendirilmesi
çerçevesinde savunma sanayisi güvenliği hem gelişen uluslararası ilişkiler hem
de savunma sanayisi projeleri ve sektörün bileşenleri açısından büyük önem
taşımaktadır. Türkiye'nin savunma amacıyla ihtiyaç duyduğu her türlü silah,
mühimmat, araç ve gereci doğrudan satın alma, müşterek projelere katılım,
teşvik veya yatırım yoluyla tedarik edilmesini sağlamak ve bu konularda
yapılacak AR-GE çalışmaları esnasında gizlilik dereceli bilgi, belge, proje ve
malzemenin bilmesi gereken kişiler dışındakilere herhangi bir menfaat karşılığı
veya karşılıksız olarak verilmesini ya da açıklanmasını önlemek ve bunların
çalınma veya sabotaja karşı korunmalarını temin etmek millî menfaatlerimiz
açısından çok kritik hususlardır. Bu kapsamdaki gizlilik dereceli bilgi ihtiva
eden her türlü projenin güvenli bir şekilde yürütülmesi ve etkili bir şekilde
korunması, bunlara nüfuz edecek kişilerin güvenilirliğinin temini ancak savunma
sanayisi güvenliğinin sağlanmasına yönelik düzenlemelerle mümkün olabilecektir.
Bu nedenle, 29 Haziran 2004 tarihli ve 5202 sayılı Savunma Sanayii Güvenliği
Kanunu kabul edilmiştir. Bu kanuna dayanılarak da Millî Savunma Bakanlığı
tarafından Savunma Sanayii Güvenliği Yönetmeliği çıkarılmış ve uygulamaya
ilişkin hususlar burada düzenlenmiştir. Millî Savunma Bakanlığına verilen bu
yetkinin uluslararası alanda yasal bir çerçeveye oturtulabilmesi ve
kullanılabilmesi ise ancak uluslararası anlaşmalarla mümkün olabilecektir.
Görüşmekte olduğumuz anlaşma iki ülke arasında savunma sanayisi güvenliğinin
sağlanması amacıyla imzalanmıştır ve ülkemizde Millî Savunma Bakanlığının
denetimi altında bulunan savunma sanayisiyle ilgili kurum ve kuruluşlar ile
özel firmaları bağlayıcı niteliktedir. Bu anlaşma, İspanya ile ülkemiz savunma
sanayisi kuruluşları arasındaki program, proje veya sözleşmelerle ilgili olarak
karşılıklı mübadele edilen, gizlilik dereceli bilgiyi koruma kapsamına
almaktadır. Anlaşmanın 3’üncü maddesi uyarınca, gizlilik dereceli bilgiler
anlaşmaya taraf olmayan ülke ve uluslararası kuruluşlara açıklanamayacaktır.
Anlaşmanın “Gizlilik Dereceli Bilginin Transferi” başlıklı sekizinci bölümünün
ikinci alt bendinde “acil durumlarda ve gereksiz gecikmelerde” gibi gizlilik
dereceli bilgi transferinde güvenliği sekteye uğratabilecek muğlak kavramların
kullanılması sürecin baypas edilme ihtimalinin ortaya çıkmasına ve bir
zafiyetin söz konusu olmasına yol açabilecektir. 
Bilindiği gibi, bir konsorsiyumun parçası olarak
Türkiye ve İspanya, birlikte A400M nakliye uçağını geliştirip üretmiştir.
İspanya’nın bu alandaki yetkinliği dikkate alınarak benzer konsorsiyumlarla
veya ikili olarak her iki ülke sanayisinin azami katkısıyla yeni savunma ve
havacılık projeleri geliştirilebilecektir. Yine, İspanya’nın ve İspanyol
firmalarının havacılık ve uzay alanında sahip olduğu teknoloji ve bilgi
birikimi ile ülkemiz mühendislik altyapısı birleştirilmek ve kullanılmak
suretiyle, geliştirilecek ürün ve sistemler, ayrı pazar paylaşımları ve
uluslararası arenada yerini bulabilecektir. 
Değerli milletvekilleri, Türk savunma ve havacılık
sanayisinden bahsederken şu hususlara da dikkatinizi çekmek istiyorum: Hiç
şüphe yok ki mühendislik altyapısını oluşturmadan millî ve yerli bir savunma
sanayisinin inşası mümkün değildir. Bu çerçevede, Türk ordusunun kullanacağı
modern savunma ve havacılık ürünlerinin ne kadarının tasarımına bizim
mühendislerimizin hâkim olduğu ve yeni başlatılacak ana sistem projelerinde
yurt dışından alınan mühendislik ve danışmanlık desteklerinin ne seviyede olduğu
sorgulanmalıdır. Yine, Türk savunma sanayisi sistem sahipliğinde hangi
noktadadır? Türk ordusunun elindeki sistemlerin bakım ve onarımı, idame
işletmesi ne kadar millî imkânlarla yapılabilmektedir? Unutulmamalı ki ana
sistem yanında kritik alt sistemlerin yerli olarak üretilmesi olası risklere
karşı alınabilecek hayati önlemlerden biridir. Ayrıca, ham madde bağımlılığının
azaltılması için savunma malzemelerine dönük çok yönlü ve ivedi çalışmalar
yapılması da zorunlu bulunmaktadır. 
Milliyetçi Hareket Partisi olarak seçim beyannamemizde,
sanayide yerel kaynakları harekete geçiren, nitelikli iş gücü istihdam eden,
ileri teknoloji kullanan ve üreten, özgün tasarım ve marka geliştiren, tüketici
sağlığını ve çevreyi gözeten bir sanayi oluşturulacağı ve ithalat bağımlılığını
azaltarak yerli imkânları harekete geçirecek sanayi yatırımlarının
destekleneceği vurgulanmıştır. Bize göre ülkemiz için gerek güvenlik gerekse
ekonomik açıdan büyük öneme sahip olan savunma sanayisinin teknoloji üretebilen
ve diğer sanayilerle entegre olan bir yapıya kavuşturulması sağlanmalıdır.
Savunma ihtiyaçlarının özgün tasarıma dayalı olarak ülke sanayisiyle bütünleşik
bir şekilde teminine azami çaba gösterilmelidir. Türkiye'nin jeostratejik
konumu, tarihî ve kültürel mirasından doğan yükümlülükleri, bölge ve dünya
barışının tesisinde üstleneceği rol güçlü, caydırıcı ve sürdürülebilir bir
savunma sisteminin tesisini zorunlu kılmaktadır. Türk Silahlı Kuvvetlerinin her
türlü tehdit karşısında görevini çağın şartlarına uygun ve başarılı bir biçimde
yerine getirebilmesi için bu şarttır.
Askerî
savunmada asimetrik, politik ve ekonomik güvenlik anlayışını da dikkate alan,
ön alıcı bir yaklaşımla millî çıkarlarımızı sınırlarımızın ötesinden başlayarak
koruyacak gerçekçi bir stratejik güvenlik anlayışı hâkim kılınmalıdır. Sadece
üye olunan uluslararası güvenlik ortaklıkları ve müttefik ilişkileri yerine
ülkemizin kendi dinamik ve değerlerinden hayat bulan millî bir savunma
yapılanması esas alınmalıdır. Yerli savunma sanayisi geliştirilerek Türk Silahlı
Kuvvetlerinin silah ve teçhizat yönünden dışa bağımlılığı azaltılmalıdır.
İhracat kapasitesi yüksek, bağımsız ve yerli bir harp sanayisinin gelişmesi ve
yerli müteşebbisin de silah ve askerî teçhizat üretimine yatırım yapması için
gerekli tüm imkân ve teşvikler seferber edilmelidir. Savunma sanayisi mutlaka
stratejik bir sektör olarak öne çıkarılmalıdır. Malzeme teknolojileri,
elektronik harp, havacılık, uzay ve uydu teknolojileri, ağ merkezli savaş,
insansız hava araçları, güdüm ve kontrol teknolojilerinin AR-GE çalışmaları ve
üretimi desteklenmelidir. Savunma sanayisinde bilgi güvenliğini sağlamak
amacıyla millî yazılım sistemi geliştirilmeli ve uygulanmalı, sektör teknoloji
üreten bir yapıya kavuşturulmalıdır. Lojistik ihtiyaçlarda dışa bağımlı olmaktan
büyük ölçüde kurtulunmalı, savunma harcamalarının öncelikle millî tedarik
sistemi içinde yapılması sağlanmalıdır. Tedarik ihtiyacının belirlenmesinde
ilgili birimlerin eş güdüm içinde karar almasına önem verilmelidir. Ölçek
ekonomisinin sağladığı avantajlardan yararlanılarak savunma sanayisinin millî
ihtiyaçlara dönük üretimin yanı sıra dış satıma dönük üretim yapması da
sağlanmalıdır. Toplumsal huzur ve millî güvenliğimizle ilgili her türlü
asimetrik tehdide karşı güvenlik birimlerinin hukuki, idari, teknik ve insan
kaynakları bakımından yeterli donanıma sahip olması temin edilmelidir. 
Değerli
milletvekilleri, tüm bunların, yüksek teknolojili ürünlerin üretimine destek
veren bir yaklaşım ve savunma sanayisi güvenliğini esas alan bir anlayışın yanı
sıra, tüm bu süreçlerde millî menfaatleri her şeyin üzerinde tutan Türkiye
merkezli bir bakışla, savunma sanayisi ihtiyaçlarımızı doğru üreticilerle
buluşturmakla, buna uygun idari ve beşerî kapasiteye sahip olmakla ve etkin bir
denetimle gerçekleşmesinin mümkün olabileceği açıktır.
Bu
düşüncelerle görüştüğümüz anlaşmanın ülkemiz ve milletimiz için hayırlı
sonuçlar doğurmasını diliyor, sizleri saygıyla selamlıyorum. (MHP sıralarından
alkışlar)
BAŞKAN
– Teşekkür ediyorum Sayın Aksu.
Gruplar
adına ikinci söz, Halkların Demokratik Partisi Grubu adına Muş Milletvekili
Ahmet Yıldırım’a aittir.
Buyurun
Sayın Yıldırım. (HDP sıralarından alkışlar)
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; bir uluslararası sözleşme. Uluslararası
sözleşmenin Türkiye açısından muhatabı İspanya. İspanya’yla bir askerî
çerçevesi olan sözleşme imzalanacak ama İspanya bir NATO ülkesi. Türkiye,
askerî, ekonomik ve siyasi olarak uluslararası ilişkilerdeki yörüngesini
kaybetmiş ve giderek savruk bir dış politika içerisinde debelenmeye çalışan bir
hatta doğru savrulmuştur. 
Şimdi,
özellikle dış politika, günübirlik gelişmeler temelinde şekil almakta ve
içteki, iç siyasetteki siyasi iktidarın yanlış ve çarpıklıklarının üstünü örtme
aracı olarak kullanılmaktadır. Her gün yeni bir dış politika hattıyla ve
sansasyonel bir gelişmeyle içteki sıkışmışlık ve bu sıkışmışlığın toplum
nezdindeki teşhir edilmiş olma hâli dış politika tarafından gölgelenmektedir.
Sözüm ona, milliyetçi ve militarist bir dış politika ile içteki sıkışmışlığı
açmak çabaları üzerine kurulu olan bu dış politika artık iflas etmiştir. Şimdi,
özellikle günübirlik bir dış politika söylemimin sebebi şu: Yıllık değil, aylık
değil, neredeyse haftalık olarak değişkenlik gösteren Türkiye’nin dış
politikasında mızrak çuvala sığmamaktadır. Yapılan yanlışlar özellikle ekonomik
olarak ülkeye yeni döviz yükleri bindirmekte ve bunun faturası da halka
çıkarılmaya çalışılmaktadır. Basit bir örnek verilecek olursa beş gün önce
Amerika Birleşik Devletleri’yle yaşanan vize krizinde bir gecelik bu ülkenin
kaybı 63 milyar TL’dir. Bir gecede suni gerekçelerle oluşturulmuş ve siyasi
iktidarın yapmış olduğu yanlışlar üzerinden gelişen ABD’yle olan vize krizinin
eski parayla 63 katrilyon bu ülkeye yükü olmuştur. İki haftadan beri özellikle
Plan ve Bütçe Komisyonunda görüşülen torba yasadaki maddelerden birinde 37
milyarlık ek borçlanma için siyasi iktidar, Hükûmet yetki istemektedir. Şimdi,
37 milyar lira ek borçlanma için yasal yetki isteyen ve bunun faturasını yeni
vergi yükleriyle yoksullara ve emekçilere bindirmek isteyen siyasi iktidar
oysa, yanlış, çarpık temeller üzerine kurulu olan dış politikasıyla sadece ve
sadece 63 milyar kaybetmiştir. Oysa, emekçiye bu kadar yük bindirecek ve
savunma sanayisine de yeni bütçe yaratmak üzerine kurulu olan bu aşırı
güvenlikçi, çatışmacı ve savaşçı dış politikanın açığa çıkarmış olduğu bu yükün
yani 37 milyarlık ek borçlanma yetkisinin 2 katını bir gecede kaybedecek kadar
yörüngesini kaybetmiş bir dış politikaya sahip iktidar gerçekliğiyle karşı
karşıya olduğumuzu ifade etmek isterim. Oysa, Plan ve Bütçe Komisyonunda şu
anda Komisyon görüşmeleri devam eden ve ek borçlanma için yasal yetki isteyen
bu maddenin derhâl geri çekilmesi Anayasa 161’e göre aykırılıktan da olsa
gerçekleşmelidir. Anayasa 161, bir ülkedeki gelir gider dengesini, harcama veya
borçlanma yetkilerini yıllık bütçeyle belirlenebileceğini amir hüküm olarak
önümüze koymaktadır. Anayasa 161’e göre ek bütçelerle ancak yeni borçlanmalar
yapılabilecekken burada yeni yasal yetki istemek Anayasa’nın 161’inci maddesine
açıkça aykırıdır. Bütün bunların sebebi, hiçbir bütçe tahmininin tutmayışı,
döviz tahminlerinin tutmayışı, işsizlik tahminlerinin tutmayışı veya enflasyon
tahminlerinin tutmayışının temel sebebi ülkenin iki buçuk yıldır içerisine
girmiş olduğu çatışmacı politikalar girdabıyla ve bunun içerisinde debelenme
hâlidir. 
Çevresinde
dost olarak addedebileceği hiçbir ülkenin kalmadığı, bir yıl önce karşılarında
celallenilen ve posta konulan bütün ülkelerle bugün kol kola girilme… Peki, bu
dış politikaların bu kadar yanlışları neyle giderilmeye çalışılıyor? Arka kapı
diplomasisiyle giderilmeye çalışılıyor, yeni tavizler veriliyor. Bir yandan iç
politikada kaybedilen desteğin yeniden toparlanması için bu dış politik hattaki
gerginlik izlenirken diğer taraftan son iki yılda Rusya’ya, Irak’a, İran’a
olduğu, Hollanda’da, Almanya’da olduğu üzere yeni tavizler veriliyor ve bu
tavizlerin faturası da maalesef ama maalesef yoksul ve emekçi halkımıza fatura
edilmeye çalışılmaktadır.
Değerli
milletvekilleri, bugün, şu Genel Kurulda sıklıkla özellikle siyasallaşmış yargı
üzerine beylik laflar edildi. Biz açık bir şekilde ifade ediyoruz ki toplumun
yargıya olan inancı azalmış ve yargıya olan güvenin yüzde 30’ların altına
düştüğü bir ülke gerçekliğinde, yargının bu kadar siyasallaşma ve ona olan
güvenin azalmış olması, deyim yerindeyse, tuzun kokması anlamına gelmektedir.
Bir
defa, milletvekillerimize ve eş başkanlarımıza dönük bütün fezlekelerdeki
dosyaların savcı ve hâkimlerinin yüzde 29’unun ihraç edildiğini ve siyasi
iktidar tarafından terörist ilan edilen bir yapının mensubu olması hasebiyle
ihraçlar ve tutuklanmalarla karşı karşıya olduğumuzu ifade etmek isterim.
Bir
diğeri, bugün bir hatibin burada söylediği üzere, Anayasa Komisyonuna bu
fezlekelerin hepsinin geldiği, bu fezlekelerin tek tek okunduğu cümlesi de
doğru değildir. Bir defa, dokunulmazlıklar Anayasa’ya aykırı bir şekilde
kaldırılmış ve tek tek milletvekili dokunulmazlığı kaldırılan milletvekillerinin
şu kürsüden savunma hakkı çiğnenerek ve Anayasa’ya aykırı hareket edilerek
dokunulmazlıklar kaldırılmıştır. Örneğin Muş Milletvekilimiz Sayın Burcu
Çelik’in -veciz bir örnek olduğu için- durumunu sizlerle paylaşmak istiyorum.
Burcu Çelik için düzenlenmiş ve geçen hafta altı yıl ceza almasına sebep olan
fezlekede örgüt üyeliği ve propagandadan kaynaklı açılmış bir dava var iken
örgüt üyeliğinden beraat eden, propaganda suçundan beraat eden ve fezlekede
olmayan bir suç mahkeme tarafından ihdas edilerek yardım, yataklık suçundan
altı yıl hapis cezasına çarptırılmıştır. Yani şu Meclisin dokunulmazlığın
kaldırılması sürecinde önüne gelen fezlekelerden biri olmayan bir isnattan, bir
suçtan ötürü kendisi ceza almıştır. Şimdi bunun örneklerini çoğaltabiliriz. Mesela,
bugün Eş Genel Başkanımızla ilgili, Sayın Selahattin Demirtaş’la ilgili çok
tartışma konusu yapıldığı için bir örneği sizlerle paylaşmak istiyorum. Sayın
Selahattin Demirtaş’ın çok büyütülerek, köpürtülerek sayılan ve ona atfedilen
suçlardan birinin ne olduğunu çok çarpıcı olduğu için sizlerle paylaşmak
istiyorum. 
Zamanında,
ki zamanında dediğim bundan iki yıl önce, MHP Genel Başkanı Devlet Bahçeli
Cumhurbaşkanına “hırsız” demişti ve bundan kısa bir süre sonra da Eş Genel
Başkanımız aynen şu cümleyi kullanıyor Sayın Bahçeli’ye dönük: “‘Hırsız’
dediğiniz kişinin sarayına gitmenizin sebebi nedir?” Sadece bu kadar. Sayın
Bahçeli Cumhurbaşkanına “hırsız” diyor ve Eş Genel Başkanımız Sayın Demirtaş
ise “‘Hırsız’ dediğiniz kişinin sarayına o zaman niye gidiyorsunuz?” diye
sorduğu için bir fezleke düzenleniyor ve Cumhurbaşkanına hakaretten dava
açılıyor. Bunun gibi onlarca örnek verebiliriz. 
Yine,
Kayseri’de bizim seçim büromuza 7 Hazirandan önce bir saldırı oluyor. Seçim
büromuza saldırı olduğu için ve valiyle emniyet müdürü görevini yerine
getirmediği için vali ve emniyet müdürü hakkında Eş Genel Başkanlarımız Sayın
Figen Yüksekdağ ve Selahattin Demirtaş suç duyurusunda bulunuyor, görevlerini
yapmadıkları için. Bunun üzerine zaten vali ve emniyet müdürü hakkında hiçbir
işlem yapılmadığı gibi 2 Eş Genel Başkanımız hakkında fezleke düzenleniyor ve
bugün hiçbir zaman uğramadıkları Kayseri’de kendi haklarında yürüyegiden bir
dava söz konusudur. 
Neresinden
tutarsak tutalım, dün ifade ettim, bugün tekrar ifade ediyorum. Grup Başkan
Vekilimiz Sayın İdris Baluken Diyarbakır 8. Ağır Ceza Mahkemesinde
yargılanırken isnat edilen iki suç vardır. Birincisi, kendisine ait olmayan bir
Twitter hesabından korucuların tehdit edilmesi suçudur. Bu Twitter adresinin
kendisine ait olmadığını mahkemede beyan edince, mahkeme, tehdidin olduğu
Bingöl Emniyet Müdürlüğünden bu konunun gerçek olup olmadığı konusunda bilgi
istiyor, Emniyet Müdürlüğü kendi ellerinde somut bir delilin olmadığı cevabını
yazıyor. 
Sayın
Baluken’e dönük ikinci suçlama ise bir cenaze törenine katılması üzerinden
düzenlenmiş bir fezlekedir, tutuklu olduğu dosya. Ve o gün ispat ediliyor ki
söz konusu cenaze gününde ve saatinde İdris Baluken burada ve İdris Naim Şahin
hakkında verilmiş olan bir gensoruda konuşma yapıyor. Bunun mahkeme
aracılığıyla tutanaklarının Meclis Başkanlığından istenmesine ve o gün burada
olduğu ispatlanmasına rağmen savcı iddiasını sürdürmeye devam ediyor ve İdris
Baluken için bir cenaze törenine katılmak -olmayan bir cenaze töreni- ve bir olmayan
Twitter adresi üzerinden tehdit etmek üzerinden kırk yedi yıl hapis cezası diye
mütalaa veriyor. 
İşte
siyasal yargının ne kadar iktidar güdümünde yürüdüğünü ve bu dosyaların ne
kadar üfürük olduğunu ve ne kadar siyasal iktidar talimatıyla yürüdüğünü, bir
de hakkımızdaki fezlekeleri düzenleyen savcı ve hâkimlerin yüzde 30’unun bugün
ihraç edilmiş ve tutuklanmış olduğunu, siyasi iktidarın da kendisi tarafından
terörist ilan edilen savcı ve hâkimlerin iddianamelerinin ve dava dosyalarının
arkasına sığınarak bu süreci yürütmeye çalıştığını artık bütün ülke ve
uluslararası toplum biliyor ve bu siyasi iktidarın siyasallaştırdığı yargı
üzerinden yürüttüğü bu garabetin mızrağı çuvala sığmıyor. Bu anlamda, bunun
sonunun olmadığını, er geç bu ülkenin düzlüğe çıkacağını ve bugünlerin hesabı
sorulduğunda bunların yerine ikame edilecek yargının da rövanşist duygularla
bugünkü iktidara okunun yönelmemesi için tez elden tarafsız ve bağımsız bir
yargı için düzenlemelerin yapılması gerektiğini düşünüyor, hepinizi saygıyla
selamlıyorum. (HDP sıralarından alkışlar) 
BAŞKAN
– Teşekkür ediyorum Sayın Yıldırım.
Gruplar
adına son söz, Cumhuriyet Halk Partisi Grubu adına Ardahan Milletvekili Öztürk
Yılmaz’a aittir.
Buyurun
Sayın Yılmaz. (CHP sıralarından alkışlar) 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Türkiye Cumhuriyeti Hükümeti ile İspanya Krallığı Arasında Savunma Sanayi
Konusunda Gizlilik Dereceli Bilginin Korunması Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşülmesi konusunda Cumhuriyet Halk Partisi Grubu adına söz almış
bulunuyorum. Yüce Meclisi saygıyla selamlıyorum.
Sayın
Başkan, elbette savunma sanayisinde en önemli konu dışa bağımlılığın
azaltılması. Savunma sanayisinde ikinci önemli bir konu, ayrılan kaynağın
artırılması ve yerli üretimin esas alınması ve tabii AR-GE çalışmalarına hız
verilmesi.
Biz,
2017 bütçesinde savunma ve güvenlik harcamalarına önemli bir pay ayrıldığını
biliyoruz ancak şunu söyleyelim: Savunma sanayisinde en önemli konu sizin kendi
teknolojinizi üretecek bir donanıma sahip olabilmektir. Burada da çok yol
katedilmesi gerektiğini görüyoruz.
Şimdi,
Türkiye kendi güvenliğini bu hassas coğrafyada sağlayabilecek enstrümanlara ve
araçlara sahip olması lazım. Eğer, siz, hava savunma sistemini
geliştirmemişseniz, hava savunma sisteminiz eskiyse, rekabet gücü yoksa ve
müttefikinizden alamıyorsanız, bunun üzerine size karşı kampta yer alan soğuk
savaş sonrası dönemde yakınlaştığınız başka bir kampın kapısına gidiyorsanız,
esasen sizin yapmanız gereken bunu bir şekilde üretecek imkânı ve araçları
sağlamak ve bu işten başkalarına bağımlı olmaktan kurtulmaktır.
Bakınız,
S-400 savunma sistemi gündeme geliyor. Türkiye, bakıyoruz, sokakta ve
meydanlarda Amerika Birleşik Devletleri’yle ağız dalaşına giriyor. Sonra
bakıyoruz, Savunma Bakanlığından Patriot alımı konusunda Amerika Birleşik
Devletleri’ne bir yazı gidiyor. Sonra, koruma polisleri için 1.500 tane silah
nedir, niye istiyorsunuz ki? Makine Kimya üretemiyorsa bununla ilgili bir
çalışma yapılır. 1.500 tane silah için Amerika Birleşik Devletleri’nin kapısına
gidip Türkiye’yi o konuda sanki mecburmuş gibi hissettirmenin ne âlemi var?
Buna hiç gerek yoktu. Bugün Sayın Cumhurbaşkanı “Biz almayacağız.” diyor, zaten
alınmaması gerekir. 80 milyonluk ülke bu coğrafyada kendi korumalarına
kullanabileceği silahı üretememişse yazık deriz. 
Şimdi, Sayın Başkan, Türkiye şu anda çok kritik bir
dönemden geçiyor. Amerika Birleşik Devletleri’yle son dönemde yaşanan gerginlik
ve artan tansiyon mutlaka düşürülmeli. Elbette Türkiye, Amerika Birleşik
Devletleri’nin keyfine uygun, her dediğini kabul edecek bir ülke asla olmamalı
ve bir dayatma varsa onu da reddetmeli; dik duruş ancak öyle olabilir, sözle
olmaz. Yani siz “müttefikim” diyorsunuz, “dostum” diyorsunuz, siz mayıs ayında
ziyaret yapmadan bir hafta önce sizin düşmanınız olan bir gruba getirip silah
yardımı yapıyor ve siz diyorsunuz ki: “Ben gidip noktayı koyacağım.” Ve dönüşte
de ne nokta konuluyor ne de virgül konuluyor, olan Türkiye’nin itibarına
oluyor. 
Elbette dik durmak önemli ama size bir
örnek vereyim: Rahmetli Ecevit o zamanın şartlarında Türkiye’ye dayatıldığı
zaman dik durmuş ve Kıbrıs harekâtı, bütün baskıya rağmen, o kararı almıştı ve
icra edilmişti. Akabinde ambargoya da posta koymuştu ve o ambargoyu da bir
şekilde reddetmişti. Şimdi, bugün, “dik durma” deyince, dik durma tabii sözle
olmuyor, icrada göstermeniz gerekiyor, ülkenin caydırıcılığı ancak o zaman
belli olur. Sizin eğer hassasiyetinize önem vermiyorsa gitmeyeceksiniz ve
“Gitmeyin.” dedik, gidildi, bir şey olmadı. Şimdi Amerika Birleşik
Devletleri’nden adım gelince, o zaman “Niye böyle oluyor?” deniyor. E böyle
oluyor çünkü sizin de durmanız gereken bir nokta olması gerekiyor.
Bu vize konusu geçer, öyle veya böyle
biter ama bilmemiz gereken şu var: Biz Amerika Birleşik Devletleri’yle mutlaka
iyi geçinmek zorunda değiliz. Zaten bu, uluslararası ilişkilerin pratiğine de
aykırı, bir ülkeyle sürekli iyi geçinemezsiniz çünkü farklı çıkarlarınız var,
farklı coğrafyada öncelikleriniz farklı ama çalışma kanallarını açık tutmak ve
mevcut sorunları olabildiğince konuşmak, esasen bu coğrafyada bir siyaset takip
edebilmek için önemlidir.
Şimdi bakıyorsunuz, son dönemde makas
açılıyor. Neden? Darbe girişiminde ABD’nin parmağının olduğuna ilişkin
Hükûmetin imaları ve bu konuda kamuoyuna çeşitli seviyelerde açıklamaları,
Zarrab dosyası, Halk Bankası Genel Müdür Yardımcısının tutuklanması, S-400
konusu, PYD ve YPG konusu ve Suriye’nin geleceği ve Amerika Birleşik Devletleri’yle
son dönemde tansiyonu artıran söz düellosu. Şimdi bu kadar makas açılmışken
vize çözülür ama bunları nasıl kapatacaksınız? Veya kapanabilecek mi? Kapanması
için bir şey yapılabilecek mi?
Şimdi şunu söyleyeyim: “Efendim,
Suriye’yi kana bulayanlar demokrasiyi getirmek için yapmadılar.” diyoruz
bugünkü açıklamalarda. E zaten Suriye’ye dönük yabancı bir el değdiği zaman
Suriye’de demokrasi olsun diye değmemişti ki, Mısır’da demokrasi gelsin diye
olmamıştı ki, zaten Libya’da, Yemen’de ve Orta Doğu’daki diğer ülkelerde
demokrasi gelsin diye bunlar yapılmamıştı ki. Bölge ufalanıyor ve buna maalesef
alet olundu. 
Şimdi bakınız, en basitinden şunu söyleyeyim:
Uluslararası ilişkilerin mantığı değişti, yeni bir kavram ve yeni bir olgu var
karşımızda. İttifaklar ihtilaflı hâle geliyor ve Amerika Birleşik
Devletleri’nin on beş yıl önce, yirmi yıl önce temel önceliği Rusya’nın
çevrelenmesi ve Doğu Bloku’na yayılmasıydı, bugün Amerika Birleşik Devletleri
Rusya’yla birlikte Suriye’de çalışıyor. Sizin düşman bildiğiniz gruplar Amerika
Birleşik Devletleri tarafından açıkça destekleniyor. Demek ki eski mantıkla
yeni sistemi, yeni durumu değerlendiremeyiz, yeni bir tarif lazım, yeni bir dil
lazım ve yeni bir anlayış lazım. 
Türkiye, teknoloji konusunda, savunma sanayisi
konusunda bağımlı. Şimdi, bakınız, birkaç gün önce Sayın Enerji Bakanı açıklama
yapıyor, diyor ki: “2023 yılında bizim onurumuzdur Akkuyu Nükleer Güç
Santrali’nin devreye girmesi.” Ya, biz bunu kendimiz üretmiyoruz ki. Biz, yerli
ne varsa, millî ne varsa hepsini yok etmişiz, bağımlı olmuşuz. 1.500 tane
silahı almak için Amerika’nın kapısında ne işimiz var bizim, niye gidiyoruz,
niye aşağılanıyoruz?
Değerli milletvekilleri, bir başka konuya değinmek
istiyorum. Şimdi, bu, vize konusu gündeme geldiğinde ilk açıklamayı Mecliste
ben yapmıştım ve orada şunu söyledim, buradan okuyorum: “ABD’nin bütün Türkleri
cezalandırmaya yönelik bu kararını kabul etmiyoruz.” dedim. Bundan daha güzel
açıklama olabilir mi? Bakın, bir daha okuyorum: “ABD’nin bütün Türkleri cezalandırmaya
yönelik bu kararını kabul etmiyoruz.” dedim. 
HASAN BASRİ KURT (Samsun) – Devamında? 
ÖZTÜRK YILMAZ (Devamla) – Bu açıklama Anadolu
Ajansındadır. Bakın, burada her şey var, devamı falan yok. Bakınız, burada,
Milliyet gazetesinde “Biz Amerika Birleşik Devletleri’nin bütün Türkleri
cezalandırabilecek yönde atmış olduğu vize kararını kabul etmiyoruz.” Hürriyet
gazetesinde, Cumhuriyet gazetesinde, BirGün gazetesinde manşetten vermişler,
110 tane gazete manşetten vermiş ve Anadolu Ajansı. Benim açıklamam havuz
medyasında -ve Anadolu Ajansı- çarpıtılıyor. Utanç verici bir durum. Ne
deniyor: “ABD tüm Türkleri değil, AK PARTİ’lileri cezalandırsın.” Arkadaşlar,
el insaf ya! Ben sizin tırnağınızı başkalarına değişmem ya. Bu başkasından
çıkar, bizden nasıl çıkar bu ya! Bu nasıl bir iştir ya! Sizin kendi
arkadaşlarınız bu yalanı alıyorlar ve bunu dolandırıyorlar, biliyor musunuz.
OĞUZ KAAN SALICI (İstanbul) – Milletvekilleri “tweet”
atıyor.
ÖZTÜRK YILMAZ (Devamla) – “Tweet” atıyorlar ya. Var mı
böyle bir şey. Yarın sizde açıklama yapacaksınız. Bu nedir? Açıkçası bunu sizin
vicdanınıza bırakıyorum. Böyle bir şey olamaz. Bu en fazla size zarar veriyor.
Ne diyeyim ben şimdi? Ne konuşmam lazım? Bunu kınıyorum.
Bakınız, bu tür açıklamalar size zarar verir. Ayrıca,
öyle, özellikle millî konuların olduğu bir yerde eğer millî bir açıklama
bekliyorsanız millî açıklamayı yapan insanlara karşı biraz saygılı olacaksınız.
Bunu öğreneceksiniz. (CHP sıralarından alkışlar) Ben şahsen bu, yapan
arkadaşlarla ilgili… Hele milletvekili olmuş, bu koltukta oturan, bizim mesai
yaptığımız insanlar bunu yapıyorsa başkaları ne yapar. 
Bu yalanı birisi yazıyor, diğeri çarpıtmış. Bakınız,
daha vahimini söylüyorum: “Sadece AK PARTİ’liler cezalandırılsın diyen moron
kafa…” Ya, yazıktır.
OĞUZ KAAN SALICI (İstanbul) – Köşe yazmış bir de
utanmadan.
ÖZTÜRK YILMAZ (Devamla) – Ya, bunlar ayıptır. Hakikaten
bunların işlerine son verin. Bakınız, troller sizi dolu dizgin bir krizin
eşiğine götürdü ve hâlâ farkında değilsiniz. Ya, bu kafayla mı siz siyaset
yapacaksınız? Bunu değiştirin. Bu kimseye fayda sağlamaz. Ve bunu yapan
insanları kovun çünkü yalan söylüyor, iftira atıyor. İnançlı insan iftira
atmaz. Bu alçaklıktır. Ben açık açık söylüyorum. Burada daha neler var, girmek
istemiyorum, üslubuma aykırı. Daha fazla kendimi zorlamak istemiyorum açıkçası.
Ama ben şahsen AK PARTİ Grubunun da bu kişilerle ilgili bir şey yapmasını
istiyorum. Ne demek? Mecliste yaptığımız bir açıklama böyle olabilir mi, böyle
çarpıtılabilir mi? 
Şimdi, değerli milletvekilleri, şunu söyleyeyim: Bizim
şu anda önümüzde İdlib operasyonu var ve ABD’yle atışıyoruz. Bakınız, ben bu
vize konusu gündeme geldiğinde şunu düşündüm: Bu kişi FETÖ’cü olabilir, bu kişi
provokatör olabilir, bu kişi tezgâh kurmuş olabilir, Amerika’nın ajanı olabilir,
bu kişi her şey olabilir ama yargı süreci başlamadan bakıyorsunuz ki aynı gün
yine bu medyada çarşaf çarşaf iddialar sunuluyor aynen Balyoz ve Ergenekon
davalarında olduğu gibi. Şimdi, biz bir devletiz ve hukuk devletiyiz, bunlara
da dikkat etmek lazım. Yani siz eğer diyorsanız: “Niye bunlar oluyor?” sizin de
dikkat etmeniz lazım. Bu medya grupları, benim açıklamamı çarpıtan aynı medya
grupları yapıyor bunu. 
Şimdi, biz hassas bir coğrafyadayız. İdlib operasyonu
başladı, bu İdlib operasyonunda bizi bekleyen tuzaklar var. Şahsen onlarla
ilgili birkaç hususa değinmek istiyorum. Bunlardan bir tanesi, İdlib
bölgesindeki çatışmazlık anlaşmasında geçen maddelere baktığınız zaman işin
biraz daha ciddiyetle ele alınması lazım. Nedir? Bir: Gözlem, gözlem yapacak
Türk askeri. İki: Kontrol edecek. Üç: Ayıklama yapacak yani silahlı ılımlı
unsurları, Birleşmiş Milletler Güvenlik Konseyi kararında terör örgütü olarak
sayılmamış olan silahlı unsurları terör örgütü olarak sayılan El Nusra, El
Kaide ve IŞİD bağlantılı kişi, kuruluş ve gruplardan ayıracak. Burası 2,5
milyon nüfuslu bir yer ve sınırımızın hemen dibi Nusracıların kontrolü altında
ve Türk askeri oradan geçip İdlib’in merkezine gidecek. 
Şimdi, şunları söylemek istiyorum: Amerika’yla,
Avrupa’yla ve başka ülkelerle çatıştığınız bir ortamda, böyle hassas bir
coğrafyada çok kolay provokasyona uğrar, hedef alınırsınız. Türk askerinin
selameti her şeyin üstündedir. Biz oraya ana kuzularını gönderiyoruz. Evet,
orası önemlidir, orada olmak önemli, biz o nedenle zaten bu tezkereye onay
verdik. Ama, bir, sizi El Nusra’yla çatıştırırlar. İki, El Nusra sizi Esad’la,
İran’la ve Rusya’yla çatıştırabilir. Sihirli formül yok ama bilelim ki hiçbir
çatışmazlık bölgesi bu kadar mayınlı değil, bu kadar kaypak değil ve bu kadar ölçüsüzce
terör örgütlerinin eline geçmiş değil. Her taraf istihbaratçı ve ajan kaynıyor.
Biz bu bölgenin terör örgütlerinden temizlenmesini ve arınmasını istiyoruz.
Açık açık bir provokasyona karşı da en azından elinden gelen ne varsa yapmasını
istiyoruz devletin. Bakınız, bu cihatçı gruplar, bu radikal, bu terör grupları
Türkiye’nin başına bela olacak. O nedenle biz bunların uzaklaştırılmasını
istiyoruz. Hatay’ın nüfusu değişti, Hatay’da 500 bin Suriyeli var. Kilis
değişti, Gaziantep değişti ve o bölge nüfusu değişti ve yarın oraya bir hava
harekâtı olduğu zaman eğer sınır doğru dürüst kontrol edilemezse ilk kaçıp
gelecekleri yer bu kentler. Çok kritik bir aşamadayız. 
Benim şahsen, Sayın Bakan burada, iyi niyetli
olduğundan zerre kadar şüphem yok ama bu konu, bu kadar yüksek perdeden
çatışma, Amerika’yla, Avrupa Birliğiyle ve başka gruplarla çatışma bize zarar
verebilir. Bu vize krizini bir şekilde yatıştırmak gerekiyor. Kaldı ki daha
büyük bir tehlikeyi söyleyeyim: Biz bunu tırmandırdıkça yarın Türkiye’nin El
Nusra’yı himaye ettiği yönündeki algıyı güçlendirirler. Bu da Türkiye’nin
uluslararası itibarını zedeler, terör örgütüne destek verdiği şeklinde
algılanır.
Takdir sizin. Saygılar sunuyorum. (CHP ve
AK PARTİ sıralarından alkışlar)
BAŞKAN – Teşekkür ediyorum.
Tasarının tümü üzerindeki görüşmeler tamamlanmıştır.
Maddelere geçilmesini oylarınıza sunuyorum: Kabul
edenler... Kabul etmeyenler... Kabul edilmiştir.
1’inci maddeyi okutuyorum:


TÜRKİYE
CUMHURİYETİ HÜKÜMETİ İLE İSPANYA KRALLIĞI ARASINDA SAVUNMA SANAYİ KONUSUNDA
GİZLİLİK DERECELİ BİLGİNİN KORUNMASI HAKKINDA ANLAŞMANIN ONAYLANMASININ UYGUN BULUNDUĞUNA

DAİR KANUN TASARISI
MADDE 1-
(1) 25 Haziran 2014 tarihinde Ankara’da imzalanan “Türkiye Cumhuriyeti Hükümeti
ile İspanya Krallığı Arasında Savunma Sanayi Konusunda Gizlilik Dereceli
Bilginin Korunması Hakkında Anlaşma”nın onaylanması uygun bulunmuştur.
BAŞKAN – 1’inci madde üzerinde gruplar adına ilk söz,
Milliyetçi Hareket Partisi Grubu adına Erzurum Milletvekili Kamil Aydın’a
aittir. 
Buyurun Sayın Aydın. (MHP sıralarından alkışlar)
MHP GRUBU ADINA KAMİL AYDIN (Erzurum) – Sayın Başkan,
saygıdeğer milletvekilleri; ilgili iki anlaşma üzerine Milliyetçi Hareket
Partisi adına konuşmak üzere söz almış bulunmaktayım. Yüce Meclisi saygıyla
selamlıyorum.
“Komşu komşunun külüne muhtaçtır.” özdeyişinden
hareketle, gerçekten ikili anlaşmalara, uluslararası ilişkilerin yapılmasına
yürekten inanan bir kardeşinizim fakat bu anlaşmalarda dikkate alınması gereken
birtakım hususları da dile getirmekten, sizlere bir şeyler anlatmaktan kendimi
alamayacağım.
Saygıdeğer milletvekilleri, uluslararası anlaşmaların
temelinde, karşılıklı ülke çıkarlarına uygun birtakım plan ve programların
eyleme dönüştürülmesi esas alınır. Diğer bir ifadeyle, dış politika eksenli bir
işlemden söz ederken olmazsa olmaz temel ilke güvenlik ve refahı öncelemekten
geçer. Şayet, bunlar arasında bir hiyerarşi söz konusu olursa güvenlik refahtan
daha önceliklidir. İşte böyle bir saikle Türkiye’nin son zamanlarda
uluslararası ilişkilerde yaşadığı sorunları mercek altına alabiliriz. 
Bu noktada diğer önemli bir husus ise iç politikayla eş
güdümlü güvenlik ve refah öncelikli bir uluslararası ilişkiler belirlemede
kullanılacak yöntemdir esas alınması gereken şey. Aslında bu yöntemin temel
ilkesi, Türk devlet geleneğinde biriken, yüksek bir tecrübeyle ortaya konulan,
somut hâliyle yurtta sulh, cihanda sulh ilkesidir. Bunu söylerken herhangi bir
aşağılık kompleksine kapılmadan mütekabiliyet ölçüsüne uygun davranmak esas
alınmalıdır. Yani somutlaştırmak gerekirse, Türk Silahlı Kuvvetlerini ve
dolayısıyla yüce Türk milletini ve devletini itibarsızlaştırmayı hedefleyen bir
irade tarafından bir zamanlar Mehmetçik’e çuval geçirilirken buna duyarsız
kalarak rutin programına devam etmek hiçbir diplomatik davranışla izah edilemez
ya da şehit vererek korumaya çalıştığımız bir konsolosluğun sivil çalışanının
FETÖ bağlantısını deşifre edip bugün yaptığımız gibi yargılama yerine diğer
yanağımızı çevirmek de aynı şekilde bir eziklik olurdu şayet yapmasaydık. 
Peki, ne oldu da peş peşe uluslararası
krizlere, köşeye sıkıştırmalara maruz bırakıldık? Bunu sadece diplomatik
davranış eksikliğiyle açıklayamayız. Elbette ki eleştirecek çok şey var ama
asıl mesele tarihin bu defa tekerrür etmesine müsaade etmeyen millî bir
duruştur yani 15 Temmuz akşamı “Bizim çocuklar bir kez daha başardı.”nın önüne
geçmektir asıl buradaki durum. Şimdi, tabii doğrudan müdahale girişimi
fiyaskoyla sonuçlanınca aynı beklentiyle bu defa önümüze birtakım yeni
projeler, yeni problemler sunulmaya başlandı, işte, malumunuz bunu hep birlikte
yaşadık ve tanıklık ettik bu yüce Mecliste. Neydi bunlar? Hemen hızlı bir
şekilde Avrupa Birliği üyeliği müzakerelerini kesmek, o da yetmezmiş gibi,
efendim, vize sorununu ortaya koymak, hemen, o da yetmezmiş gibi, üçüncü bir
ayak nefes aldırmadan, peşmerge referandumunu devreye sokmak. 
Şimdi, tabii, bütün bunlar yapılırken,
diplomaside olmazsa olmaz o kuralımızdan, gerçekten önce ülke ve millet demek
olan yani güvenliği ve refahı öncelemekten taviz vermemek durumundayız. Ama
maalesef bugün birilerinin ta binlerce kilometre öteden gelip bizim de içinde
bulunduğumuz coğrafyada egemenlik iddiasında bulunmalarına herhangi bir ses
çıkarılmazken, her akşam televizyonlara baktığımızda güya her konuda allame
kesilen bir grup ne yapıyor? Efendim, bu bağlamda millî bir iradeyi sürekli
tekrarlayan, gündeme getiren, fabrika ayarlarını, cumhuriyetin temel ilke ve
değerlerini gündeme getiren bizi, Milliyetçi Hareket Partisini ve Sayın Genel
Başkanımızı hedef yapmaya çalışmaktadırlar. 
Efendim, suçlamanın bir ayağı hamasettir.
Neymiş hamaset? Musul, Kerkük’ü dile getirmekmiş hamaset. Yani, efendim, en
fakruzaruret içerisinde dahi, Mustafa Kemal’in en yakın silah arkadaşlarının
bile o namüsait şartlarda manda ve himayeyi telaffuz ettiklerinde Mustafa
Kemal’in “Ya istiklal ya ölüm” demesinden esinlenerek bizim önce ülke ve
milletin bekası dememizin ne derece hamaset olduğuna kanaat getiriyorsunuz? 
Şartlar ne olursa olsun, eğer birilerinin “Biz
Amerika’yı yeniden büyük bir devlet yapacağız.” deme hakkı var ise, birilerinin
ta Arjantin kıyılarında, Falkland adaları üzerinde, binlerce kilometre ötede
hak iddia etme hakları var ise, bizim de egemenlik alanımızda, kendi
coğrafyamızda “Ya istiklal ya ölüm.” deme hakkımız vardır; bunu anlamakta güçlük
çekiyorlar. 
Şimdi, bakın, en basit bir şirket kuruluşunda dahi, bir
STK’nın kuruluşunda dahi, bir derneğin, bir vakfın kuruluşunda dahi, hatta daha
da büyütüyorum, ülkelerin anayasalarında vurgulandığı üzere bir vizyon ve
misyondan bahsedilir. Şimdi, böyle tabii, ecnebi bir kavramla ifade ettiğimiz
zaman kabul edilebilir görülüyor. Efendim, nedir bu vizyon ve misyon? Kelime
anlamı itibarıyla birisi -çok hoşuma da gidiyor- öz ülkü demek, birisi öz görev
demek. E, nedir? Kurduğunuz basit bir şirkette dahi bir vizyon koyuyorsunuz
ortaya, öz ülkü olarak diyorsunuz ki, biz şunu şunu yapmayı hedefliyoruz ya da
ülke olarak bir hedef koyuyorsunuz, şu kısa vadede, orta vadede, büyük vadede
şunları şunları yapacağız ve misyon olarak da, öz görev olarak da bunu yapmanın
yolu da şu, şu, şu aktif adımlardan geçmektedir. İşte, buna “vizyon” ve
“misyon” deyince sıkıntı olmuyor ama bizim aydınlarımız niyeyse kendi
kültürüne, değerlerine efendim, kültürel dokusuna bir yabancılık kompleksi
içerisinde ya, nereden çıktı şimdi bu Kızılelma? Söyleyeyim işte, Kızılelma’yı
güncelleştirdim, öz ülkü, öz görev dedim. Buna itiraz etmezler ama “Kızılelma”
kelimesinden huylanıyorlar. Niye huylanıyorsunuz? Mustafa Kemal’in Kızılelma’sı
yok muydu, öz ülküsü neydi, neydi? Türkiye Cumhuriyeti devletini muasır
medeniyetlerin üzerine çıkarmak değil miydi? Yüce Hakanımız Fatih’in
Kızılelma’sı neydi, öz ülküsü neydi? İstanbul hayaliydi, İstanbul’u
fethetmekti. Alparslan’ın da öz ülküsü, Kızılelma’sı neydi? Anadolu’yu Türklere
ve dolayısıyla İslam’a yurt edindirmekti. Şimdi, Allah aşkına, biz de diyoruz
ki bizim Kızılelma’mız, siyasi bekamızdan önce ülkemizin, milletimizin birlik
ve beraberliğinin ve Türk devlet geleneğinin ebet müddet olması için elimizden
gelen her türlü fedakârlığı yapmaktır. Bunun nesine “hamaset” diyorsunuz, bunun
nesini anlamakta zorlanıyorsunuz?
Bakın, 1978 yapımı bir “Geceyarısı Ekspresi” filmi var.
Bu, Amerika’da belirli diasporaların maddi desteğiyle yapılmış bir film.
1980’den bu tarafa, ömrümüz bu filmdeki yanlışlıkları savunmakla geçti, hep
savunmada kaldı bu Türkiye Cumhuriyeti devleti ve bizler. Yeter artık! Biz
yapmadığımız şeylerden dolayı, işlemediğimiz suçlardan dolayı savunma
kompleksini bırakıp bir an önce -“öz ülkü” deyin adına siz, biz “Kızılelma”
diyoruz- Türkiye’yi lider ülke yapma yolunda elimizden gelen her şeyi yapacağız
diyorum. Bu anlaşma da ona vesile olsun. 
Saygılar sunuyorum. (MHP ve AK PARTİ sıralarından
alkışlar)
BAŞKAN – Teşekkür ediyorum Sayın Aydın. 
1’inci maddede gruplar adına ikinci söz Halkların
Demokratik Partisi Grubu adına Adana Milletvekili Meral Danış Beştaş’a aittir. 
Buyurun Sayın Danış Beştaş. 
HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; size bugün toplatılan bir kitap hakkında biraz
bilgi vermek istiyorum. Fehim Taştekin’in “Rojava/Kürtlerin Zamanı” isimli
kitabı toplatıldı. İlginç, değil mi? Size belki ilginç gelmiyor da yıllar sonra
Türkiye OHAL’den dolayı, OHAL’e sırtını dayayan, güç alan bir iktidar
tarafından yönetiliyor, her türlü zorbalık, hukuksuzluk mazur gösteriliyor ve
şimdi de kitaplar toplatılmaya başlandı.
“Rojava/Kürtlerin Zamanı” kitabını okudum, içinizden
okuyanlar da vardır mutlaka. Okumadıysanız okuyun, göze alın. Yasak kitap
bulundurmak böyle fazla bir ceza gerektirmez, ayrıca meşru da değildir. Şu anda
bir yıldır okunan, dağıtılan, Türkiye’nin her tarafında olan bir kitaptan söz
ediyoruz. Tabii, üzerinde “Rojava” olunca, “Kürtler” olunca kitabın toplatılması
için yeterli gerekçe var kabul etmiş sayın hâkim.
Peki,
ne demiş hâkim? Çok korkunç bir karara imza atmış yani trajikomik ama söylemek
zorundayım. Kitabı terör örgütü niteliği taşıdığı gerekçesiyle yasaklamış yani
kitabı böyle nitelemiş. Sanki kitap canlı bir organizma, kitap yaşıyor, kitap
gerçekten örgüt üyesi ve aman onu toplayalım, böyle yayılmasın. Bu kadar da
vahim bir hukuki kararla karşı karşıyayız. İki gündür bu tartışılıyor. Bir
hâkim nasıl böyle bir karar verir, bir kitap nasıl yasaklanır 2017 yılında? Hem
de kitap ne biliyor musunuz? Kitap, Rojava’da yaşananları bir gazetecinin
izlenimleri olarak aktarıyor. Fehim Taştekin orada gördüğü gerçekleri sadece
gözlemci bir gazeteci olarak kitaba aktarıyor, çarpıtmıyor, gerçekleri
saptırmıyor, orada ne gördüyse, görüşmelerden hangi neticeleri çıkardıysa bunu
kitabına not etmiş. Şimdi, bu büyük bir utanç. Şüphesiz zamanında, darbe
dönemlerinde kitaplar toplatılırdı ama biz o dönemin hani en azından bir daha
dönmeyeceği duygusundaydık ama 2017 Türkiyesinde şimdi bir de kitap toplatma
eklendi. Ahmet Şık’ın kitabını hatırlarsınız, “FETÖ” denilen Fetullahçı
savcılar tarafından matbaadayken el konuldu ve yasaklandı. Şimdi, bir yıldır
piyasada olan bir kitap yasaklandı. Tabii, bunun arkasında ne arayalım, şunu
arayalım: Kürtlere -dünyanın neresinde yaşarsa yaşasın- karşı bir tutum, bir
düşmanlık. Aman ha, ne derseniz deyin “Kürt” demeyin, “Kürt halkı” demeyin!
Niye? Ukrayna’dan Uganda’ya, Uganda’dan Myanmar’a, neredeyse Afrika’da en küçük
bir kabileyi ziyaret edebilecek kadar dış ilişkilerde gezen, diplomatik
girişimlerde bulunan bir ülkenin yönetimi var şu anda iktidarda. Irak Federal
Kürdistan Bölgesi’nde referandum yapıldı diye Hükûmet temsilcileri ve AKP Genel
Başkanı gözümüzün içine baka baka, Türkiye’de 20 milyon Kürt’ün gözünün içine
baka baka bir halkı aşağıladı. “Biz size borç verdik. Biz size şunu yaptık. Siz
hak etmediniz. Siz kimsiniz? Siz nasıl referanduma gidersiniz?” Siz kimsiniz
ya? Irak bu ülkenin sınırları içinde mi? Orada yaşayan halk; Kürtler, Araplar,
Şiiler, hepsi farklı kesimlerden insanlar, bir arada yaşıyorlar. Benim elimdeki
verilere göre, Kerkük’te yüzde 13 -daha fazla da olabilir, daha az da olabilir-
Türkmen yaşıyor. Ve yine, yaptığımız araştırmalara göre, Türkmenlerin önemli
bir bölümü referanduma “evet” de demiş “hayır” da demiş olabilirler.
KAMİL
AYDIN (Erzurum) – Katılmadılar. 
ERHAN
USTA (Samsun) – Açıkladılar onu.
KAMİL
AYDIN (Erzurum) – Resmî olarak açıkladılar, katılmadılar.
MERAL
DANIŞ BEŞTAŞ (Devamla) – Peki, orada yaşayan yüzde 60 Kürt nüfusu hiç mi
ilgilendirmiyor sizi? Yüzde 60 Kürt yaşıyor orada. Yüzde 13-20… Yüzde 50-50
olsun, ki yok öyle bir rakam. Siz Kürtlere, kendi vatandaşınız olan
Kürtlere karşı hiç mi bir mahcubiyet duymuyorsunuz? Yüz binlerce, milyonlarca
oy alıyorsunuz Kürtlerden. “Biz bunların yüzüne nasıl bakarız? Orada kendi
kaderini tayin ediyor, referandum yapıyor, bu ülkeyle hiçbir bağı yok…” Neden
buna karşı çıkılıyor, bunu anlamak mümkün değil.
Rojava’ya
gelince… Rojava’da Kürtlerin zamanını durduramadılar. Türkiye bütün çabasına
rağmen orada Kürtlerin zamanının gelmesini engelleyemedi, hâlâ da savaşıyor.
Kürtler orada statü elde etmesin, orada özerklik ilan edilmesin, orada
demokratik bir anayasa olmasın, orada halklar özgürce, eşitçe bir arada
yaşamasın diye yıllardır bu konuda dış politika, hepsi bunun üzerine kurulu. Şu
anda İdlib’teyse Türkiye, o bataklıktaysa, çıkmaz sokaktaysa yine Kürt
düşmanlığıyla ilgilidir. Kürtler orada aman ha bir görünür kalmasınlar. İşte,
kitaba kadar geldi: Rojava/Kürtlerin Zamanı. Peki, niye rahatsız oluyor
Türkiye? Kobani döneminde en son Erdoğan şunu da söyledi: “Yeni bir Kobani’nin
olmasına izin vermeyiz.” Kobani’de ne var? Kobani’de Araplar, Kürtler,
Süryaniler, Yezidiler, Hristiyanlar, herkes bir arada, demokratik bir ortamda
kendi kendini yönetiyor, Türkiye’ye karşı da tek bir kurşun atmış değil. Kendi
ülkesinde, kendi toprağında, kendi yönetimini kuruyor. Biz niye Kobani’ye
karışıyoruz? Niye Suriye’deyiz? Yani şu anda, AKP’nin dış politikası sebebiyle
her gün yoksul halkın çocukları gidip orada can veriyor. İdlib… Açalım Türkiye
televizyonlarını, bu kadar sansüre rağmen, ben şuna rastlamadım: “İyi ki
Türkiye İdlib’e girdi, orada biz şahlanacağız.” diyemiyorlar çünkü yok öyle bir
şey. Orası bir bataklık. Suriye’ye yönelik müdahalelerimiz bumerang gibi geri
geliyor ve Türkiye’yi vuruyor. İşte bütün bunların çözümü, Kürtlerle dost
olmaktır; Kürtlerle dost olmak, Kürt meselesine savaş dışında, ölüm dışında,
imha dışında, inkâr dışında, işkence dışında bir çözüm yöntemi geliştirmektir. 
Kürt
meselesini bundan önceki iktidarlar da bu yöntemlerle çözemedi. Kürtler
bitirilemez, bu ülkede herkes gibi onların da hakkı ve özgürlüğü var. Bu
meseleyi er ya da geç yine konuşarak, tartışarak, demokratik bir anayasayla
çözeceğiz. Kürtlerin bu ülkeyi bölmek gibi bir düşüncesi yok. Kürtlerin bu
ülkeden gitmek gibi bir düşüncesi yok. İstanbul en büyük Kürt nüfusunun
yaşadığı ildir. Türkiye'nin her ilinde Türkler olduğu gibi, Araplar olduğu
gibi, Aleviler olduğu gibi Kürtler de yaşıyor, komşularıyla da aileleriyle de
birlikte gayet iyi anlaşıyorlar. Peki, biz neden bu düşmanlığı yapıyoruz? Bunun
bir izahı var mı? Biz de bu üniversitelerde okuduk; biz de burada doğduk,
büyüdük; biz de bu halkın oylarıyla buraya geldik ve bu ülkenin vatandaşıyız.
Vatandaşı olduğumuz ülkenin bizim dilimize, kimliğimize, kültürümüze, inancımıza
saygı duyması ve kabul etmesini istemek neden bölücülük oluyor? Böyle bir
bölücülük yok. Biz, tam tersine, bu ülkenin demokratik bir ülke olarak bu
meseleyi çözmesi gerektiğine inanan bir partiyiz. Ötekileştirerek, dışlayarak,
düşmanlaştırarak, işkenceyle, ölümle bu mesele çözülmeyecek, hepimiz biliyoruz.
Sadece daha fazla kan akacak, daha fazla anne ağlayacak ve hepimiz daha fazla
acı çekeceğiz. Hepimizin canı yanıyor, sizlerin de bizlerin de, bir farkımız
yok. Bir şekilde bu ülkede bu huzursuzluk, bu çatışma ortamı hepimizi
kesinlikle derinden yaralıyor ve üzüyor. 
İşte,
bu nedenle kitaptan başladım, "Rojava/Kürtlerin Zamanı" olduğu için
kitap yasaklandı. Üstelik Türkiye ve dünya tarihinde ilk kez bir kitap canlı
bir organizma olarak yasaklandı. Bu da tarihe komik bir anekdot olarak geçecek.
Bu kitap yasaklanacak bir kitap değil. Kitap yakmaktır kitap yasaklamak. Kitap
yakmak da çok büyük bir suçtur. Bütün düşünceler özgür olsun, bütün düşünceler
tartışılsın. Hangisi doğruysa o geçerlidir zaten. Düşüncelerden korkmayalım,
düşüncelerin ifadesinden çekinmeyelim. Eğer o kabul edilmeyecekse zaten
edilmeyecek ve desteklenmeyecek. Bu vesileyle, Fehim Taştekin’i de bu kitabın
yazarı olarak kutluyorum. Gerçekten çok iyi bir kitap yazmış, çok iyi bir
şekilde izlenimlerini aktarmış, tarafsız bir şekilde aktarmış.
Teşekkür
ediyorum, sağ olun. (HDP sıralarından alkışlar)
BAŞKAN
– 1’inci madde üzerinde gruplar adına son söz Cumhuriyet Halk Partisi Grubu
adına İstanbul Milletvekili Oğuz Kaan Salıcı’ya aittir.
Sayın
Salıcı, şahıslar adına da söz talebinizle birleştiriyoruz, on beş dakika süre
veriyorum. Günün ve haftanın son konuşması olacak bu, öyle görünüyor.
Buyurun.
(CHP sıralarından alkışlar) 
CHP
GRUBU ADINA OĞUZ KAAN SALICI (İstanbul) – Teşekkür ediyorum Sayın Başkan.
Değerli
arkadaşlar, az önce Sayın Genel Başkan Yardımcımız Öztürk Yılmaz konuşurken
trollerin saldırısından ve yandaş medyanın yaratmış olduğu vahim durumdan
bahsetti. Ama tabii, siz bunu gayet iyi biliyorsunuz. Şöyle biliyorsunuz: Sayın
Arınç troliçelerden bahsetmişti hatırlarsınız. Sizden daha iyi bilen
birilerinin olmaması çok anlaşılır bu Mecliste. 
Bir
diğeri, Pelikan Dosyası vasıtasıyla bir başbakanı, bir genel başkanı tasfiye
etmiş bir partisiniz. 
MEHMET
MUŞ (İstanbul) – Kasetle gönderdiniz ya, kasetle gönderdiniz. Aynaya bakın
önce. Kaset, kaset... Sayın Salıcı, kasetle gitti sizinki. Girmeyin bu sulara.
OĞUZ
KAAN SALICI (Devamla) - Onun için size Sayın Öztürk Yılmaz’ın söylemiş olduğu
sözlerdeki haklılığı görmekle birlikte ben de kendi başımdan geçen bir anıyı
paylaşayım sizinle.
Şöyle
bir ortamda, arkamızda Türk Bayrağı var, biz de Sayın Öztürk Yılmaz’la beraber
New York’ta bir üniversitenin toplantı salonundayız; orada aynı zamanda Türkiye
Cumhuriyeti vatandaşı da olan kişilerle bir toplantıdayız. Amerika’dan
döndükten sonra, trollerin arkadaki Türk Bayrağı’nı Amerikan bayrağıyla
değiştirdiğini ve “Amerikan bayrağı önünde konuştular.” diye de uzun uzun
sosyal medyada propaganda yaptığını, bunun da iki yılda bir sahipleri değişen,
sizin vermiş olduğunuz ihalelerle sahipleri oluşan havuz medyası tarafından da
gazetelere haber olarak yapıldığını gördük. Şimdi, bunlara biz alışkınız,
bunlarda bir şey görmüyoruz, günlük hayatın bir rutinine dönüştü ama problem
şu: İş Amerika’yla ilişkilere geldiğinde, havuz medyası böyle yayın yaptığında
Türkiye’nin ne itibarını bırakıyor, yalan dolan haberle başka ülkelerle
aramızdaki ilişkileri zedeler bir noktaya geliyor. Benzer bir şeyi Almanya’yla
da yaşadık, başka ülkelerle de yaşadık. Biz bu ülkenin vatandaşıyız, biz iç
siyasetteki bazı şeyleri kaldırırız ama Türkiye’nin dış politikasını
etkileyecek yanlış işlerin içine girilmeye başlandığı zaman o artık bir
muhalefet partisi milletvekilini etkilemek olmaktan çıkar, 80 milyon yurttaşın
vize yasağıyla, yaptırımla cezalandırılmasına kadar gider.
Şimdi,
değerli arkadaşlar, uluslararası sözleşmeyle ilgili söz alan diğer
arkadaşlarımız daha çok genel dış politikadan bahsetmeyi tercih ettiler. Ben,
müsaade ederseniz, bu anlaşmaya şerh yazmış olan bir arkadaşınız olarak bu
anlaşmadan bahsetmek istiyorum. Şimdi, bu anlaşmaya neden şerh yazdığımızla
ilgili, Sayın Bakanın sağında ve solunda oturan değerli iktidar partisi
milletvekilleri de o toplantıda varlardı, onlar da muhtemelen konuya hâkimler.
Sayın Bakan, her ne kadar şu anda sizin sorumluluğunuzda olmasa da siz eski bir
Millî Savunma Bakanı olarak konuya hâkimsinizdir. Şöyle bir durumla
karşılaştık: Ya, burası Dışişleri Bakanlığı Komisyonu, Komisyonda siyasilere
bazı sorular yöneltiyoruz, önemli bir konu. Ne var? Türkiye’nin ilk defa
kendisine ait olacak bir uçak gemisinin yapılmasıyla ilgili bir meseleyi
konuşuyoruz, bir anlaşmayı konuşuyoruz. Hatta daha teknik adıyla çok maksatlı
amfibi hücum gemisi, “LPD” diye geçiyor uluslararası literatürde. Şimdi, bu çok
önemli bir mesele. Bu konuyla ilgili sorularımız oluyor, ne bürokrat
arkadaşlardan bir cevap var ne değerli Komisyon üyesi milletvekillerinden bir
cevap var. 
Şimdi,
böyle sessiz sedasız, Türkiye'nin çok önemli bir meselesini Komisyonda bile
konuşamayacak bir hâle gelirsek, sorduğumuz, cevap alamadığımız soruları şerhe
taşırız. 
Bu
şerhe baktığınız zaman, aslında sorulan soruların çok da böyle zor, dersini
çalışmasını gerektiren sorular olmadığını görürsünüz. Bunlar, aslında, birazcık
Türkiye'nin uluslararası ilişkilerini takip eden insanlar tarafından,
bürokratlar tarafından kolay bir şekilde cevaplanabilecek sorular fakat problem
şurada: Bürokrata bir soru soruyorsunuz, bürokrat Komisyon Başkanının gözünün
içine bakıyor. Yani cevap vermekten imtina ediyor. Belki biliyor ama cevap
veremiyor. Niye? Tutanaklara geçecek. Siyasi bir soru soruyorsunuz, o da bir
üstündeki hiyerarşide bulunan siyasinin gözlerinin içine bakıyor. Şimdi, böyle
bir devlet yönetimi olmaz. 
Sayın
Cumhurbaşkanı dedi ki: “Biz kabile değiliz, kabile devleti de değiliz.” İyi ki
değiliz, olsak ne olacaktı? Merak ediyorum. Burası binlerce yıllık devlet
geleneği olan bir ülke, öyle kolayla da kurulmuş bir ülke değil. Siyasi
deneyimi de var, ekonomik olarak da güçlü bir ülke, siyasi olarak da güçlü bir
ülke, ordusu açısından da güçlü bir ülke. Bu ülke bu şekilde yönetilmeyi hak
etmiyor açıkçası. 
Ben
geleyim şimdi konuya. Değerli arkadaşlar, bu TCG Anadolu, Türkiye'nin ilk uçak
gemisi olmaya aday bir gemi ve şu anda da İspanyol Hükûmetinin doğrudan sahibi
olduğu Navantia Tersanesi ile Sedef Tersanesinin yapmış olduğu ortaklıkla
üretiliyor. Şimdi, bunlar sizin Millî Savunma Bakanı olduğunuz dönemde yapılmış
işler. 
Şimdi,
Navantia Tersanesi, bu ihale onaylandığı zaman altmış yıllık bir tersane ve
tarihinin en az işçisini çalıştırıyor, borç batağına batmış, doğrudan da
İspanya Ekonomi ve Hazine Bakanlığına bağlı bir devlet kuruluşu, bir kamu
kuruluşu. Sedef Tersanesi, Adalet ve Kalkınma Partisine yakın bir beyefendinin
tersanesi. 3 firma teklif veriyor bu uçak gemisinin yapımıyla ilgili. 
Şimdi,
bunları niye anlatıyorum? Hani, çok fazla “yerli ve millî” diyoruz ya -sizin de
çok sevdiğiniz bir kavram- bunun nasıl yerli ve millî olmadan halledildiğini
size anlatmak için bunları söylüyorum. 3 firma teklif veriyor. Bunlardan bir
tanesi “RMK Marine” diye bir firma, bir diğeri DESAN, sizin eski
milletvekiliniz Cengiz Kaptanoğlu’nun firması, bir diğeri de az önce bahsetmiş
olduğum Sedef Tersanesi. Sedef Tersanesi 3’üncü sıraya geliyor, 1’inci sırayı
RMK Marine alıyor ve tabii, ortada bir ihale bedeli var. İşin ilginç tarafı şu:
RMK Marine yerli bir dizayn ortaya koyuyor yani MİLGEM projesinde çalışmış,
Türkiye Cumhuriyeti Deniz Kuvvetlerinden emekli olan mühendislerin çalışmasıyla
ortaya konmuş bir mühendislik projesi ortaya koyuyor ki bilenler bilir, bu tür
teknik projelerde mühendislik projesi önemlidir ve aynı zamanda da ciddi bir
yekûn tutar, ihale içinde ciddi bir yekûn tutar. Sedef Tersanesinin yapmış
olduğu teklif İspanya’da 2010 yılında ilk kez denize indirilen Juan Carlos 1
adlı geminin tıpkısı yani bunun üretiminde de İspanyol mühendisler çalışacak,
her türlü çalışma da İspanyollarla beraber yürütülecek. Zaten şu anda
konuştuğumuz anlaşmanın detaylarına bakarsanız içinde İspanya’nın nelere
müdahil olacağını, Türkiye’nin de bu konuda ne konulara destek istediğini
bulursunuz, anlaşma burada. Üçüncü firma da Çinlilerle iş birliği yapıyor,
DESAN da “Ben teknik hizmetleri Çin’den alacağım.” diyor. 
Şimdi,
değerli arkadaşlar, o kadar çok “millî ve yerli” diyorsunuz ki bana şu soruyu
sorma hakkı doğuyor: Ortada yerli ve millî bir dizayn var, en düşük fiyatı
vermiş. Ortada Çin’le iş birliği yapan, İspanya’yla iş birliği yapan iki ayrı
firma var, daha yüksek fiyat teklifleri vermişler. Şimdi ihalenin kime gitmesi
gerekir? 
MİLLÎ
EĞİTİM BAKANI İSMET YILMAZ (Sivas) – Oğuz Bey, doğru değil. 
OĞUZ
KAAN SALICI (Devamla) – RMK’ya gitmesi gerekir, değil mi? 
MİLLÎ
EĞİTİM BAKANI İSMET YILMAZ (Sivas) – Bak, kayda giriyor, doğru değil. 
OĞUZ
KAAN SALICI (Devamla) – Sayın Bakanım…
MİLLÎ
EĞİTİM BAKANI İSMET YILMAZ (Sivas) – En düşük fiyatı vermedi. Çünkü girerse…
Ondan diyorum. En düşük fiyatı vermedi. O kadar. 
OĞUZ
KAAN SALICI (Devamla) – Sayın Bakanım, yani siz cevap verebilirsiniz. 
BAŞKAN
– Tamamlasın Sayın Bakanım. 
OĞUZ
KAAN SALICI (Devamla) – Zaten sürede de pazarlık yapıldı, düşürüldü. 
BAŞKAN
– Buyurun Sayın Salıcı. 
OĞUZ
KAAN SALICI (Devamla) – Onun için biraz hızlandıralım gecenin bu saatinde. 
Şimdi,
ortaya şöyle bir durum çıkıyor: Biz ihaleyi yerli ve millî tasarıma değil, full
İspanyollarla iş birliği yapacak olan firmaya veriyoruz. Peki, bunu yaparken,
bunu yaptıktan sonra önümüzdeki yıllarda buradan doğacak, Türkiye’de savunma
sanayisinin yerlileştirilmesi oranları üzerinden giden Adalet ve Kalkınma
Partisi döneminde de -burada hakkını teslim etmek lazım- önemli bir atılım
gerçekleşti. Geçen günlerde Fikri Işık, önceki Savunma Bakanı bilgi vermişti.
“Şu anda var olan yatırımlar biterse millî savunma sanayisinde yüzde 65
civarında bir yerlilik oranına ulaşılacak.” Şimdi, ben sizi bu konuda
eleştiririm. Nasıl eleştiririm? Niye yüzde 75 olmuyor, yüzde 80 olmuyor diye
eleştiririm, yüzde 65’i daha yukarıya taşımak için eleştiririm ama yüzde 65’i
küçümsemem. Burada da isteğimiz o. Yapılması mümkün. Türk mühendislerinin işin
içinde olduğu bir proje varken siz ihaleyi, Türkiye’nin ilk uçak gemisinin
ihalesini sırf bazı ilişkilerden dolayı başka bir firmaya verirseniz, sonra da
ihale verildikten sonra ihalenin rakamını yükseltirseniz, bu yapılan görüşmeler
o meşhur “tape”lere yansırsa, o “tape”lere yansıdıktan sonra yani Metin
Kalkavan’la o dönemin Başbakanı, şu andaki Cumhurbaşkanının arasındaki
görüşmelere yansırsa, sonra bugünkü Sayın Cumhurbaşkanı çıkıp da “Evet, o
‘tape’lerdeki görüşmeler doğrudur.” diyerek bunu kabul ederse benim de bunları
size sorma hakkım oluşuyor arkadaşlar. Bu “tape”ler reddedilmedi çünkü. Onun
dışında bir sürü başka “tape” vardı. Onlarla ilgili montaj iddiasında
bulunuldu. Onları dile getirmiyorum ama bu konu Sayın Cumhurbaşkanı tarafından
kabul edildi. İstiyorsanız basında kendisinin de yapmış olduğu açıklamalar var.
Mesele şu: Sayın Metin Kalkavan “Ya, biz MİLGEM Projesi’nde geride kaldık.”
diyor. 3 milyar dolarlık bir proje. Bu projeyi gündeme getiriyor yani LPD
projesini gündeme getiriyor. Sayın Cumhurbaşkanı da -o zamanki Başbakan-
kendisine akıl veriyor, diyor ki: “Dilekçe yaz. Biz zaten bunu revize edeceğiz.
Önümüzde bir proje var ama biz ihaleyi oraya vermeyeceğiz.” diyor.
Şimdi,
değerli arkadaşlar, normal şartlar altında, ciddi bir devlette bu işler nasıl
yürür? Bakın, Savunma Sanayii Müsteşarlığının -az önce Milliyetçi Hareket
Partisinin değerli milletvekili belki kızacak ama- vizyonu böyle geçiyor
kanunda: “Ülkemizin stratejik savunma ve güvenlik ihtiyaçlarına teknolojik
gelişmeler doğrultusunda özgün yurt içi çözümler sunan, uluslararası pazara
entegre, rekabetçi bir savunma sanayisine yön veren uzman tedarik kurumu
olmaktır.” diyor. Benim ona itirazım yok. Güzel kaleme alınmış bir şey ama şu
konuşmuş olduğumuz çerçeveye baktığınız zaman, burada aslında iki tane
tersanenin kurtarıldığını görüyorsunuz. Çünkü basına baktığımız zaman, basın
“Bu vermiş olduğunuz Sedef Tersanesi dört beş aydan beri maaşlarını ödeyemiyor.
400 milyon euro civarında borcu var piyasaya.” diyor. Denizcilik sektöründekiler
de bunu teyit ediyorlar arkadaşlar. 200 milyon euro bu ihaleye girmek için
teminat bedeli verilmesi gerekiyor, 200 milyon euro teminat bedelini verecek
kaynağı olmadığı ayan beyan tartışılıyor. 
Daha
kötüsü, az önce söyledim, İspanya’daki firmanın da o tarihlerde batak bir firma
olduğu İspanyol basınında yazılıyor, Hükûmet bunu o kadar ciddiye alıyor ki,
denizcilik sektöründe genel bir krizden bahsederek vergileri yüzde 15
düşürüyor. Bu konu Avrupalı diğer ülkeler tarafından, sektörde rekabet
bozulduğu gerekçesiyle Avrupa Komisyonuna götürülüyor. Avrupa Komisyonunun 13
Temmuz 2013 tarihindeki kararıyla bu vergi muafiyeti yani yüzde 15’lik düşüş
devreye giriyor. Yani mesele sadece muhalefet partisi milletvekilinin bu
meseleyi eleştirmesiyle sınırlı değil. İşin içinde birbirini tetikleyen,
İspanya’daki firmayı da işin içine alan, Türkiye’deki firmayı da işin içine
alan ve yerli ve millî bir tasarımı ortadan kaldıran, daha doğrusu var olan bir
firmaya ihale verilmesi mümkünken, böyle bir imkân varken, en azından teknik
olarak bu mümkünken başka bir yola sapılmasını gösteren bir şeyle karşı
karşıyayız. 
Şimdi,
değerli arkadaşlar, bunları sorduğumuz zaman sizin yandaş basın -ben bunları
sordum, ilk defa söylemiyorum- dönüyor ne diyor biliyor musunuz? “CHP Türkiye'nin
ilk uçak gemisine karşı çıktı.” diyor. Alın size bir örnek daha. Bakarsanız o
gazetelere, benim ismimle beraber “uçak gemisi” yazarsanız hepsini görürsünüz
ama meselenin özü budur, eleştirdiğimiz nokta budur. Eleştirdiğimiz nokta
Türkiye'nin bir uçak gemisi sahibi olması değildir. Biz Türkiye'nin modern
silah sistemleri sahibi olmasıyla gurur duyarız, uçak gemisi sahibi olmasıyla
da gurur duyarız. Biz Türkiye’de silah sistemlerinin yerleştirilmesi oranının
yükselmesi gerektiği.. Milliyetçi Hareket Partili milletvekili arkadaşımız
önceki uluslararası anlaşma için söyledi, AR-GE faaliyetlerinin desteklenmesi,
teknolojik atılımın yapılması, bu tür konularla ilgili hiç problemimiz yok ama
bunları da ifade etmekten kaçınmayız doğru düzgün bir iş yapılmasını istediğimiz
için.
Sayın
Bakan siz de madem buradasınız, güncel bir konu, vaktimiz de çok az kaldı,
onunla da ilgili birkaç şey söyleyeyim. Şimdi, bu S-400 meselesiyle ilgili konu
bir yılan hikâyesine döndü. Biz meseleyi daha çok Rus basınından öğreniyoruz.
Öyle bir hâle geldi ki Rusça ders almaya başladık neredeyse. Bizim gazetelerde
bir şey yok, Dışişleri Bakanlığımız hiçbir şey söylemiyor, bizim Millî Savunma
Bakanlığımızın söylediği bir tek şey var: “Ortak üretim, teknoloji transferi ve
fiyat uygunsa biz S-400’ü alırız. Onun dışında yapmış olduğumuz görüşmelerin
hiçbirisinde biz bunu yakalayamadık.” diyor. Bakın karşımda oturuyor, geçen
hafta Sayın Öztürk Yılmaz Amerika’dan döndü, basına da yansıyan demeçleri var.
Birkaç hafta önce Patriot’lar için Amerikalılarla görüşmeye başlanmış. Buna bir
açıklık getirilmesi lazım. Daha önce bize şunu söylediniz, dediniz ki:
“Patriot’lar rekabetçi değil fiyat açısından, teknoloji transferi istemiyorlar,
ortak üretime yanaşmıyorlar.” Bunun bir açıklığa kavuşturulması lazım.
İki:
Fransa ve İtalya’yla ortak hava savunma sistemi üretimi konusunda görüşmeler
olduğu söyleniyor -Sayın Fikri Işık’ın sözleridir- buna da bir açıklık
getirilmesi lazım.
Üç:
Bu sıralar Rus basını ısrarla diyor ki: “Türklere biz S-400’ü satacağız ama
teknoloji transferi yok, ortak üretim yok.” Eğer teknoloji transferi ve ortak
üretim olmayacaksa -bu, Rusların iddiası- bizim S-400’lerle ne işimiz var bir
NATO ülkesi olarak diye sizlerin takdirine sunuyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum.
Şimdi
şahıslar adına son söz Sayın Mehmet Muş’a aittir.
Buyurun
Sayın Muş. (AK PARTİ sıralarından alkışlar) 
Süreniz
beş dakikadır.
MEHMET
MUŞ (İstanbul) – Sayın Başkan, değerli milletvekilleri; sayın konuşmacıyı
dinledim, eleştirilerini dinledim. Fakat konuşmasının başında tasvip
etmeyeceğimiz, kabul etmeyeceğimiz alanlara da kendisi girmiş oldu. Sosyal
medyada dönen, olan veya oluşan hadiseleri bize bağlayıp: “Efendim, bunlar
sizin beslediğiniz troller. Bunlar sizlerden ihale alarak bu işi yapıyorlar.”
Sayın Salıcı, bunu ispatlamaya sizi davet ediyorum, ispatlayamazsanız bakın tüm
bu Genel Kurul önünde bütün milletten özür dileyeceksiniz. Bir iddia ortaya
koydunuz, bunu gelip ispatlamanız lazım, yoksa havada kalır söyledikleriniz ve
bizim tarafımızdan da bunun hiçbir kabulü yoktur. 
Bir
medya tutturdu, havuz medyası, havuz medyası. Nedir arkadaşlar havuz medyası?
Şimdi, sizin tasvip etmediğiniz şeyler basında çıkınca havuz medyası,
istedikleriniz basında istediğiniz şekilde çıkınca size yakın medya. Ya, bu
medyanın oraya veya buraya yakınlığı olmaz, medya medyadır; bunu bir kere
bilmek lazım. 
Efendim,
Genel Başkanı Pelikan Dosyası’yla girdiniz; bakın, bunları, ben bir partiyle
alakalı bu değerlendirmeleri yapmayı arzu etmezdim. Sayın Altay burada, biz
dosyayla falan kimseyi göndermedik. Bunları kürsüden tekrarlamak istemezdim ama
siz bir kasetle Genel Başkan gönderdiniz, gelen Genel Başkanınız da bir kasetle
gelmiştir; bunları unutmayacaksınız. Çıkıp kürsüye bir şey söyleyeceğiniz zaman
sizin evinize taş geleceğini bileceksiniz. 
Bir
diğeri, en ufak bir eleştiride “Kapının önüne koyarım.” tehdidiyle karşılaşan
bir partisiniz. Sayın Salıcı bunları bilerek ifade etmeniz lazım.
Dosyacılık...
Bakın bir fotoğraf karesi anlatayım size. Genel Başkanınızın il genel başkanı
olduğu zaman bir fotoğrafı vardı, önünde dosyalar, bir tanesi de Sarıgül
dosyasıydı, fotoğraf çektirmiş; daha sonra onu büyükşehir belediye başkanı
yaptınız. Dosya işinden bahsettiğiniz zaman bu dosyalamanın sizler tarafından
iyi yapıldığını da bilmeniz gerekirdi. Uzatmayacağım, bu kısmını bu kadarla
bırakmak istiyorum. 
Bir
diğeri, değerli milletvekilleri, bizim Kürtlere karşı bir öfkemiz falan yok.
Biz Türkiye'nin her tarafından oy alan, 78 ilden milletvekili çıkaran bir
siyasi partiyiz. AK PARTİ Türkiye'nin bir gerçeğidir, doğudan da güneydoğudan
da, Ege’den de Akdeniz’den de, İç Anadolu’dan da batısından da, Karadeniz’den
de Marmara’dan da milletvekili çıkarabilen, 78 ilden milletvekili çıkarabilen
tek partidir. Dolayısıyla biz etnik siyaset hiçbir zaman yapmadık. “Kürtlere
karşı öfkeniz var.” diyenlere, sanki Kürtlerin hamisisiniz, sizden başka
Kürtler adına kimse söz söyleyemez, onların haklarını savunmak sadece size
düşmüş gibi, her kürsüye çıkan, Kürtlere karşı bizim bir öfkemiz olduğunu dile
getiriyor. Bu iddiayı kesinlikle reddettiğimizi ifade etmek isterim. 
Sayın
Cumhurbaşkanımızın “Bir Kobani’ye asla izin vermeyeceğiz…” Bir daha söylüyorum:
Bir Kobani’ye asla ve asla bir daha izin vermeyeceğiz. 50’den fazla vatandaşımız
o çatışmalarda hayatını kaybetti, sokaklar savaş alanına döndürüldü. Bir daha
asla bunu yapamayacaksınız. 
Değerli
dostlar, burada bir hülya anlatılıyor, hülya, bir hayal anlatılıyor Suriye’deki
gelişmeler, Irak’taki gelişmelerle ilgili. Bakın, oyun çok basit: “DAEŞ” diye
bir terör örgütü ortaya çıktı; azılı, acımasız bir terör örgütü. Bu, bir yere
gidiyor, sonra “PYD” diye başka bir terör örgütü var, PYD gelince DAEŞ orada ne
var ne yok, çatışmadan, bırakıp insanların olduğu başka bir yere gidiyor,
insanlar oradan kaçıyorlar. Sonra PYD buraya geliyor, DAEŞ buradan bırakıp
gidiyor; sonra, diğer ilçelere, diğer şehirlere ve Suriye’nin kuzeyi, bizim
güneyimiz… Bu şekilde, o hattın olduğu gibi demografik yapısı değiştirildi.
Orada onlarca farklı etnik kökene sahip insan yaşıyordu ve terör örgütüne
sempatisi olmayan, onlarla aynı düşünmeyen onlarca, yüz binlerce Kürt
yerlerinden edilmiştir. Bizim olaya bakışımız budur. 
Bir
diğeri Irak’la ilgili referandum meselesi. Değerli dostlar, biz hiçbir zaman Kuzey
Irak’ta yaşayan Kürtlere karşı olduğumuzu söylemedik. Orada karşı olduğumuz
konu şudur: Ortaya çıkacak olan bir referandumun bölgede yeni çatışmalara, yeni
karışıklıklara sebebiyet verebileceğidir. Orada çıkacak olan her çatışma
Türkiye’ye göç dalgası demek. Orada çıkacak olan her türlü çatışmada ortaya
çıkacak olan boşluklardan beslenecek olan terör örgütleri Türkiye’ye tehdit
oluşturur. Karşı çıktığımız, karşı durduğumuz nokta budur. Görüşlerimizin ve
fikirlerimizin kesinlikle çarpıtılmasına müsaade etmeyeceğiz. 
Teşekkür
ederim. (AK PARTİ sıralarından alkışlar)
BAŞKAN
– 1’inci maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
2’nci
maddeyi okutuyorum: 
MADDE 2- (1) Bu Kanun yayımı
tarihinde yürürlüğe girer.
BAŞKAN – Kabul edenler… Kabul etmeyenler…
kabul edilmiştir. 
3’üncü maddeyi okutuyorum:
MADDE 3- (1) Bu Kanun hükümlerini
Bakanlar Kurulu yürütür.
BAŞKAN
– Kabul edenler… Kabul etmeyenler… Madde kabul edilmiştir. 
Böylece
tasarının tümü üzerindeki görüşmeler tamamlanmıştır. 
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre veriyorum ve oylama işlemini başlatıyorum. 
(Elektronik
cihazla oylama yapıldı) 
BAŞKAN – Türkiye Cumhuriyeti Hükümeti ile İspanya
Krallığı Arasında Savunma Sanayi Konusunda Gizlilik Dereceli Bilginin Korunması
Hakkında Anlaşmanın Onaylanmasının Uygun Bulunduğuna Dair Kanun Tasarısı açık
oylama sonucu:
“Kullanılan oy sayısı : 206
Kabul : 203
Ret  : 1
Çekimser  : 2(x)

 Kâtip
Üye  Kâtip Üye
 Fatma Kaplan
Hürriyet Mücahit Durmuşoğlu
 Kocaeli Osmaniye”
Böylece, tasarı, kabul edilmiş ve kanunlaşmıştır.
Birleşime on dakika ara veriyorum.
Kapanma Saati: 21.37
YEDİNCİ OTURUM
Açılma Saati: 21.56
BAŞKAN: Başkan Vekili Ahmet AYDIN
KÂTİP ÜYELER: Mücahit DURMUŞOĞLU (Osmaniye), Fatma KAPLAN
HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 7’nci Birleşiminin Yedinci Oturumunu açıyorum.
4’üncü sırada yer alan, Türkiye Cumhuriyeti Genelkurmay
Başkanlığı Adına Türk Deniz Kuvvetleri Komutanlığı ile İspanya Krallığı Savunma
Bakanlığı Adına İspanya Deniz Kuvvetleri Komutanlığı Arasında Çok Maksatlı
Amfibi Hücum Gemisi (LHD) Projesi İşbirliği Faaliyetlerine İlişkin Mutabakat
Muhtırasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
4.- Türkiye Cumhuriyeti Genelkurmay
Başkanlığı Adına Türk Deniz Kuvvetleri Komutanlığı ile İspanya Krallığı Savunma
Bakanlığı Adına İspanya Deniz Kuvvetleri Komutanlığı Arasında Çok Maksatlı
Amfibi Hücum Gemisi (LHD) Projesi İşbirliği Faaliyetlerine İlişkin Mutabakat
Muhtırasının Onaylanmasının Uygun Bulunduğuna Dair Kanun Tasarısı (1/737) ile
Dışişleri Komisyonu Raporu (S. Sayısı: 472) (x)
BAŞKAN - Komisyon? Yerinde.
Hükûmet? Yerinde.
Komisyon Raporu 472 sıra sayısıyla bastırılıp
dağıtılmıştır.
Tasarının tümü üzerinde söz isteyen; gruplar adına,
Cumhuriyet Halk Partisi Grubu adına İstanbul Milletvekili Oğuz Kaan Salıcı.
Buyurun Sayın Salıcı. (CHP sıralarından alkışlar)
Süreniz yirmi dakikadır.
CHP GRUBU ADINA OĞUZ KAAN SALICI (İstanbul) – Sayın
Başkan, değerli milletvekilleri; aslında, az önceki durumda, ben, grupların
yapmış olduğu anlaşmaya riayet ederek süremi belli bir noktada tuttum. Zaten,
bu son konuşmaydı, o konuşmanın üzerine devam etme gibi bir niyetimiz yoktu
fakat ortaya şöyle tatsız bir durum çıktı. Sayın Grup Başkan Vekili çıkıp… Yani
benim derdim, niyetim sataşma değildi.
AKİF ÇAĞATAY KILIÇ (Samsun) - Sayın Vekilim, siz konuyu
anlatın.
OĞUZ KAAN SALICI (Devamla) – Efendim?
AKİF ÇAĞATAY KILIÇ (Samsun) - Siz konuyu anlatın.
OĞUZ KAAN SALICI (Devamla) – Konuyu anlatıyorum zaten
Sayın Bakan.
AKİF ÇAĞATAY KILIÇ (Samsun) - Nereye gitti yani? 
OĞUZ KAAN SALICI (Devamla) – Konuyu anlatıyorum zaten.
Evet, konuyu anlatıyorum ben de.
HAYDAR AKAR (Kocaeli) – Devam et, devam et.
AKİF ÇAĞATAY KILIÇ (Samsun) - Konuyu anlatın,
anlaşmayla ilgili fikirlerinizi bekliyoruz.
OĞUZ KAAN SALICI (Devamla) – Sayın Bakan, ben anlaşmayla
ilgili fikirlerimi sabaha kadar anlatırım, siz de bilmediğiniz birçok şeyi
öğrenmiş olursunuz ama mesele o değil.
AKİF ÇAĞATAY KILIÇ (Samsun) - Buyur, biz de sabaha
kadar dinleriz.
OĞUZ KAAN SALICI (Devamla) – Az önce bir tatsızlık
oldu, sonuçta, akşamın bir saatinde hep beraber buradayız. Ben dersimi iyi
çalıştım geldim yani sabaha kadar konuşurum, sorun yok.
Az önceki meselede Sayın Grup Başkan Vekilinin çıkıp
bazı şeyleri ifade etmiş olması aslında yakışık almadı. Şöyle yakışık almadı:
Herkesin bildiği bazı şeyleri ben ifade ettim, yani herkesin bildiği derken
Adalet ve Kalkınma Partisinin içinde de bilinen, Adalet ve Kalkınma Partisine
yakın gazetelerde ya da köşelerde de yazılan, hatta eleştirilen, bazen de
taraftar bulan konular üzerine ben bir cümle söyledim. O bir cümlenin dışında
kalan on dört buçuk dakikayı Millî Savunma Komisyonu, Dışişleri Komisyonu ve
işte bu anlaşma üzerine geçirmiş olduk. Bu anlaşmayla ilgili önemli şeyler
söylediğimi düşünüyorum ama Sayın Grup Başkan Vekili onlarla ilgili herhangi
bir şey söylemek yerine dönüp meseleyi genel başkan, işte kaset vesaire filan
gibi bir yere getirdi. Ki…
MEHMET MUŞ (İstanbul) - Yalan mı? Yalan mı? Ya, yalansa
yalan, söyle.
OĞUZ KAAN SALICI (Devamla) – Sayın Grup Başkan Vekili,
bu tarz benim sevdiğim bir tarz değil.
MEHMET MUŞ (İstanbul) – Ya, kaset doğruymuş demek ki.
HAYDAR AKAR (Kocaeli) – Doğru, kendileri yolladılar
kaseti ya.
BAŞKAN – Lütfen, müdahale etmeyelim sayın
milletvekilleri.
OĞUZ KAAN SALICI (Devamla) – Yok yok, şöyle: Siz gördüğüm
kadarıyla… Adalet ve Kalkınma Partisi, iktidar partisi, bizim de önemsediğimiz
bir parti…
MEHMET MUŞ (İstanbul) – Biz de konuşmaları önemsedik
ama yanlış önemsedik.
OĞUZ KAAN SALICI (Devamla) – …on beş yıldan beri de
Türkiye’yi yöneten bir parti. Adalet ve Kalkınma Partisi eğer size grup başkan
vekilliği görevi verdiyse sizi önemsediği anlamına gelir. Biz de sizi
önemseriz, eğer Cumhuriyet Halk Partisinde olsaydınız biz de sizi önemserdik. 
ÖZNUR ÇALIK (Malatya) – Bizim için tabii ki çok önemli
grup başkan vekillerimizin hepsi.
OĞUZ KAAN SALICI (Devamla) – Belki aynı görevi verirdik
ama sadece 23 Nisanda bir saatliğine verirdik biz o görevi. Onun için meseleyi
bu hâle getirmenin çok bir anlamı yok.
MEHMET MUŞ (İstanbul) – Başbakanlık koltuğuna Genel Başkanınızı
oturttuğunuz gibi 23 Nisanda!
OĞUZ KAAN SALICI (Devamla) – Yani bu derinleştikçe
derinleşebilir bir mevzu, onun için bu konulara hiç girmenin bir âlemi yok. Şu
çok açık: Türkiye bir badire atlattı. Atlattığı badire neydi? Sayın Milliyetçi
Hareket Partisi Grup Başkan Vekilimiz de burada, onların 11 tane arkadaşının
başına geldi o zaman. Ortada bir kumpas ve komplo olduğu, bu sıralarda yani bu
son bir iki hafta içinde ortaya çıkan soruşturmalarda açık, net bir şekilde
görüldü, evlere kimler girdi…
ŞAHİN TİN (Denizli) – Yani, o konuyu siz konuşun diye
çıkıyorsunuz, şimdi aynı konuyu konuşuyorsunuz. Bence konuya gelseniz…
OĞUZ KAAN SALICI (Devamla) - …kimler ne tür şeyler
koydu, ondan sonra bunun devamında ne tür çilingirler çağırıldı, vesaire;
bunların hepsi ortaya çıktı. 
Şimdi, bu tür konuları dönüp dolaşıp tekrardan böyle
önemli bir mevzuyu konuşurken açmanın çok bir âlemi yok; bunu açık söyleyeyim
yani bizim derdimiz bunları oturup sabahlara kadar konuşmak değil, buradan bir
şey çıkmaz. Buradan ne çıkar? Sayın grup başkan vekili laf atar, ben cevap
veririm, ben laf atarım sayın grup başkan vekili cevap verir, sabaha kadar
böyle karşılıklı pinpon topu gibi gider; buradan bir şey çıkmaz. 
MEHMET MUŞ (İstanbul) – Konuya gelin Sayın Salıcı, on
altı dakikanız kaldı; dinlemek istiyoruz sizi. 
OĞUZ KAAN SALICI (Devamla) - Onun için, bence yapılması
gereken şey, değerli vaktimizi, Meclisin değerli vaktini daha doğru işlerle
değerlendirmek. Ha, şunu da hatırlatayım yani “Bir havuz medyası yok.” E, var
arkadaşlar yani Allah’ın bildiğini kuldan saklamanın bir âlemi yok. Yani, ben
size bir iki isim hatırlatayım, siz onların devamını… Yani Sayın Mehmet
Cengiz’i hatırlattırtmayın işte yani bu konu söz konusu olunca geçiyor ismi.
Sayın Ethem Sancak’ı hatırlattırtmayın. Şimdi, var böyle bir gerçek, bu gerçek
üzerinden de… Siz bunu beğeniyor olabilirsiniz, o sizin takdiriniz; biz bunun
yanlış olduğunu düşünüyoruz. 
ŞAHİN TİN (Denizli) – Sizin de var havuz medyası canım.

OĞUZ KAAN SALICI (Devamla) - Bu sıralarda özellikle
Türkiye’nin dış politikasına ağır bir hasar verdiğini düşünüyoruz. 
Bakın, değerli arkadaşlar -bir yurt dışı gezisinde-
belki hatırlarsınız bundan bir buçuk yıl önce falan Vezneciler’de bir terör
saldırısı oldu. Bizim polislerimizi taşıyan bir servis aracı yoldan geçerken
sabah saatlerinde, sekiz buçuk, dokuz civarında bir bomba patlatıldı ve
şehitlerimiz oldu. Ertesi gün bir gazete, benim az önce tabir ettiğim o yandaş
basından bir gazete hangi başlıkla çıktı biliyor musunuz? O terör saldırısını
manşetine taşıdı ve “Alman işi” dedi; arar buluruz. Sonra, terör saldırısını
TAK üstlendi. 
Şimdi, arkadaşlar, bu tür şeyler, bu tür gazeteler ya
da bu tür yayınlar izlenmiyor, takip edilmiyor, kimse bunları okumuyor diye
düşünmeyin; bunlar takip ediliyor, izleniyor, konsolosluklar tarafından da
bakılıyor, yurt dışından da okunabiliyor, internetten girdiğiniz zaman her şeye
bakabiliyorsunuz. Bu yanlışa dikkat çekmek için bunu ifade ettim, örnek de tam
yerine oturdu. Yani bu, bizi bir yere götürmez, onu söyleyeyim, onun dışındaki
meseleler bizi bir yere götürmez.
Şimdi, değerli arkadaşlar… Yani o sayın grup başkan
vekilinin söylemiş olduğu konulara uzun uzun girecek değilim. Gerçekten gecenin
bu saatinde hiçbir şey… 
MEHMET MUŞ (İstanbul) – Sözleşmeden ne söyleyeceğinizi
bekliyorum hâlâ. Sözleşmeye gelin, on dört dakikanız kaldı, bekliyorum. 
OĞUZ KAAN SALICI (Devamla) – Sayın Grup Başkan Vekili…
ENGİN ALTAY (İstanbul) – Yahu, sana ne kardeşim! Ne
konuşursa konuşur adam ya! Allah, Allah! 
MEHMET MUŞ (İstanbul) – Sakin olun Sayın Altay.
MUSTAFA ELİTAŞ (Kayseri) – Hayır, bir dakika… Öyle
olmaz! İç Tüzük’e uygun konuşmak zorunda. 
ENGİN ALTAY (İstanbul) – Ne demek ya! Bir grup başkan
vekili hatibi taciz etmez. 
MUSTAFA ELİTAŞ (Kayseri) – Hayır, İç Tüzük’e uygun
konuşmak zorunda. 
ENGİN ALTAY (İstanbul) – Ayıp ya!
MEHMET MUŞ (İstanbul) – Sakin ol Sayın Altay, sakin ol.
MUSTAFA ELİTAŞ (Kayseri) – Orada, orada yapamazsın. İç
Tüzük’e uygun konuşmak zorunda, istediği olmaz.
ENGİN ALTAY (İstanbul) – Konuşma! Sana ne oluyor!
BAŞKAN – Sayın milletvekilleri, müdahale etmeyelim
konuşmacıya.
MUSTAFA ELİTAŞ (Kayseri) – İç Tüzük ne diyorsa onu
yapacak.
ENGİN ALTAY (İstanbul) – Ne demek!
MUSTAFA ELİTAŞ (Kayseri) – “Sana ne!” diyemezsin. 
ENGİN ALTAY (İstanbul) – Derim.
MUSTAFA ELİTAŞ (Kayseri) – Onu Başkan uyarır.
ENGİN ALTAY (İstanbul) – Başkan uyarsın o zaman. 
MUSTAFA ELİTAŞ (Kayseri) – Onu Başkan uyarır, sen
yapamazsın o işi.
ENGİN ALTAY (İstanbul) – Başkan uyarsın. Allah Allah!
OĞUZ KAAN SALICI (Devamla) – Sayın Başkan, uyarır mısınız?
Sayın Başkan… 
BAŞKAN – Sayın milletvekilleri, lütfen istirham
ediyorum.
YILMAZ TUNÇ (Bartın) – Konuya davet edin Başkanım,
konuya.
ENGİN ALTAY (İstanbul) – Kim konusunu konuştu bu
kürsüde?
YILMAZ TUNÇ (Bartın) – Dedikodu yeri mi burası ya!
Konuyla ilgili konuşun, konuşabiliyorsanız. 
OĞUZ KAAN SALICI (Devamla) – Ayıp, ayıp. 
Şimdi, ben size, millî dış politikadan bahsediyorsunuz
ya, millî dış politikanın olması gereken unsurlarını söyleyeyim. Yani bu, bu
şekilde olursa Türkiye daha iyi bir noktaya gider. Biz geçmişte şöyle bir
devlet geleneğine sahiptik: Merkez sağda bir parti vardı, iktidar olan,
muhalefete düşen bir parti vardı, Adalet Partisi, Demokrat Parti, DYP geleneği,
yıllarca sürdü; merkez solda bir parti vardı, sonraki yıllarda millî görüş çizgisi
ortaya çıktı ve milliyetçi hareket çizgisi ortaya çıktı yani milliyetçi
cepheler kuruldu vesaire. Şimdi, arkadaşlar, Türkiye önemli meselelerde iktidar
ve muhalefetin oturduğu, konuştuğu, bazı konularda mutabakata vardığı,
mutabakata varamıyorsa bile devlet adamı terbiyesiyle birbirine eleştirilerini
ortaya koyduğu bir siyaset izlerdi. Örnek, Kıbrıs meselesi, 1974’te Kıbrıs’a
çıkıldığında çatlak ses çıkmadı bu ülkede. Ondan önce 1969’da Demirel yapmak
isteyip de imkânlar el vermediğinde de çatlak ses çıkmadı, ki o dönem bu dönem
gibi değil, çok daha sert siyasi tartışmaların olduğu bir dönemdi. Hatırlayın,
Avrupa Birliği meselesi, 1959’da rahmetli Adnan Menderes başlattı, 1963’te
İsmet İnönü’ye nasip oldu bunu imzalamak. 
Şimdi,
dış politikayı bizim günlük hayatımızın içinde bir mesele hâline getirirsek biz
bu işten zarar görürüz. Bir süredir yürütülen dış politika maalesef böyle. Bunu
kabul etmemiz lazım. Onun için şuna ihtiyaç var: Millî dış politika nasıl olur?
Oturursunuz, konuşursunuz, ana muhalefetten de olur başka muhalefet
partilerinden de olur, bir mutabakat ararsınız. Mutabakat oluşur, oluşmaz ama
bu mutabakat arayışı devam eder. Örnek; Suriye meselesinde bizim böyle bir
mutabakat arayışımız olmadı yani iktidarın böyle bir mutabakat arayışı olmadı.
Yedi yıllık yürüyen dış politikanın başarılı olduğunu söyleyebilecek bir
milletvekili de yok. Sürekli değişen bir politikayla karşı karşıyayız. 
İkincisi,
bizim şu anda yaşamış olduğumuz krizde, Avrupa Birliğiyle yaşamış olduğumuz
krizde, sadece Avrupa Birliğiyle yaşamıyoruz, Avrupa Birliğiyle genel olarak
yaşıyoruz, Avrupa Birliğine üye ülkelerin birçoğuyla tek tek yaşıyoruz. Şimdi
böyle bir durumda bunun Türkiye’nin çıkarına hizmet eden hiçbir tarafı yok.
Bizim sağduyulu ve soğukkanlı bir şekilde bakmamız lazım meseleye ama eğer
millî bir dış politika izlenmesini istiyorsak mutabakatı aramak durumundayız.
Hangi partinin gücü, oyu ne kadardır, nedir, ne değildir meselesine çok da
bakmadan mutabakat aramak durumundayız ki Türkiye’nin yurt dışındaki gücü,
Türkiye’nin dış politikadaki sözünün ağırlığı yerli yerine otursun. 
Bizim
bir süredir şöyle bir sıkıntımız var. Diyoruz ki biz: “Kırmızı çizgilerimiz
var.” O kırmızı çizgilerimizin hiçbirine bir süreden beri kimse uymuyor, biz de
o kırmızı çizgilerimizi caydırıcı bir politika izleyerek oluşturabilecek
durumda değiliz. Çizginin adı odur, budur, onun detayını tartışmıyorum ama
ortada iktidar mensupları tarafından, yetkili kişiler tarafından, Dışişleri
Bakanı, Hükûmet başkanı, devlet başkanı tarafından açıklanan kırmızı çizgiler
var ve bu kırmızı çizgilerin hiçbirine de uyulduğu görülmedi. Şimdi millî dış
politikanın esas unsurlarından bir tanesi bu. Eğer bunu yaparsak kendi iç
sosyolojimizle de uyumlu bir dış politikayı kurmuş oluruz. 
Şimdi,
ben size isterseniz birkaç tane ülkeyi sayayım. En son buraya Sayın Başbakan
gelip de 65’inci Hükûmet Programı’nı okurken şundan bahsetti, dedi ki:
“Dostlarımızı arttıracağız, düşmanlarımızı azaltacağız.” Bu, bizim çok olumlu
bulduğumuz bir şey. Bu ülkenin dostlarının artmasından kimse gocunmaz ama
bakın, süreç öyle olmadı. Süreç nasıl oldu? Ben size okuyayım. Şu okuyacağım
ülkelerin tamamıyla o günden sonra ilişkilerimiz bozuldu. Amerika Birleşik
Devletleri -daha yeni tartışıyoruz zaten- Almanya, Yunanistan, Belçika, İsveç,
Danimarka, Hollanda, Avusturya, Avrupa Birliğinin de geneli -yani ülkelerin bir
kısmı Avrupa Birliği ülkesi- Kuzey Irak -bildiğimiz nedenlerden dolayı- Suudi
Arabistan, Birleşik Arap Emirlikleri. 
ŞAHİN
TİN (Denizli) – O zaman siz de millî politikaya sahip çıkın.
OĞUZ
KAAN SALICI (Devamla) - Şimdi, değerli arkadaşlar, siz en doğru şeyi savunuyor
olabilirsiniz ama eğer savunduğunuz şeyde yalnız kalıyorsanız, uluslararası
camiada sizinle beraber durabilecek hiç kimse yoksa, o zaman sizin söylediğiniz
sözlerin bir karşılığı olmaz, yaptırım değeri de olmaz, yalnızlaşırsınız. 
Ne
deniyor? Değerli yalnızlık. “Değerli yalnızlık” kavramını biz üretmedik
arkadaşlar. Bunu üreten arkadaş şu anda Cumhurbaşkanlığı sözcüsü. Bunu kendisi
ifade etti, Sayın İbrahim Kalın, dedi ki: “Değerli yalnızlık içindeyiz.” Bunu
söylerken de çok büyük bir başarı elde ettik manasında söylemedi. Biz doğru
değerleri savunuyoruz, bu da bizi yalnızlaştırıyor anlamında söyledi. Bunu da
çıktı açıkladı. 
Şimdi,
ülkelerin dış politikasında ulvi değerleri savunma ya da ulvi değerlere karşı
çıkma diye bir şey olmaz yani bunu bütün sosyal bilimler derslerinde giriş
bölümünde okuturlar, çıkarlar vardır. 
ŞAHİN
TİN (Denizli) – Değerlerini mi satacaksın, ne yapacaksın?
OĞUZ
KAAN SALICI (Devamla) - Çıkarlar da değişir, daimî değildir. Dostluklar ve
düşmanlıklar da kalıcı olmaz, konjonktürel olarak değişebilir, ülkelerin
çıkarlarına göre değişebilir. 
Söylemeye
çalıştığım şey şu: Siz bazı ülkelerle sorun yaşayabilirsiniz ama başka bazı
ülkelerle de ilişkilerinizi düzeltmeniz lazım ki dünya dengesinde bir yere
oturabilsin sizin yürütmüş olduğunuz politika, yalnız kalmayasınız. Yalnız
kaldığınız zaman bunun hiçbir karşılığını görmezsiniz. Mesele bu. Yani çok da
böyle bilinmedik bir gerçekten bahsediyor değilim, aslında çok bilinen bir
şeyden bahsediyorum. Sayın Çavuşoğlu da bunu her gün söyler, Sayın Binali
Yıldırım da bunu her gün söyler. Diğer Dışişleri bakanlarımız da bunu geçmişte
söylediler. Burada bir anlaşılmayacak mesele yok. Bizim uygulamış olduğumuz
politikaların sonucunda yalnızlaşmamızı engelliyor olmamız lazım. Yalnız
kalırsak, bizimle beraber hareket edebilecek ülkeler olmazsa biz amaçlarımıza
ulaşamayız. Mesele bu kadar basit. Vurgulamaya çalıştığımız nokta bu. 
UĞUR
AYDEMİR (Manisa) – Önerin ne, önerin?
OĞUZ
KAAN SALICI (Devamla) - Değerli arkadaşlar, bu son özellikle vize krizinde
şöyle bir tehlikeyle karşı karşıyayız: 
Bakın,
ben, 15 Temmuz hain darbe girişiminden sonra darbe girişimini anlatmak için
Amerika’ya giden, Almanya’ya giden ve İngiltere’ye giden heyetin içindeydim.
Şöyle doğru bir iş yapıldı: Muhalefet partileri ile iktidar partisi beraberce
bir heyet oluşturdu, o heyet yurt dışına bu hain darbe girişimini anlatmak
üzere gitti. Gittiğimiz her yerde de şununla karşılaştık, bize şunu söylediler,
dediler ki: “Sizin ağzınızdan çıkacak şeylerden daha kıymetli olanı sizlerin
farklı partilerden darbeye karşı çıkmış insanlar olarak aynı masa etrafında
oturmuş olmanızdır.” dediler. Yani “Vermiş olduğunuz, ortaya konmuş olan
kompozisyonun vermiş olduğu mesaj sizin ağzınızdan çıkacaklardan belki de daha
kıymetlidir.” dediler.
Şimdi,
gittiğimiz zaman şunu gördük: Bu ülkelerin büyük bir kısmında sizin iktidarınız
zamanında FETÖ’ye yol açılmış, ön açılmış. Bunlar bilerek yapılmış, bilmeden
yapılmış ama yapılmış. Sonuçta içinde bulunduğumuz durum vahim, şöyle vahim:
Amerika’da 100 Senato üyesi var. Bu 100 Senato üyesinin 94’ü Türkiye'nin
tezlerine karşı FETÖ’nün iddialarını destekleyen bir metne imza atarsa oturup
düşünmemiz lazım. Sen ne kadar ulvi gerçekleri savunursan savun, 94 Amerikalı
senatörün attığı imza Amerikan devletini bağlıyor. 
Bu,
sizin bakanlarınızdan birisinin veciz sözüdür, der ki: “Amerikalılar 94
Amerikalı bakanı Amerika’nın çıkarlarıyla ilgili bir konuda dahi bir araya
getiremezken -yani Amerikan devleti bir araya getiremezken- bu konuda bir araya
gelmişler.” der. Bu, bizim dış politika zaferimiz değildir, bu, bizim dış
politikada zafiyetimizdir. 
Bu
vize meselesinde ortada bir yaptırım var. Bu yaptırım ağır bir yaptırım. Tüm Türkiye
Cumhuriyeti vatandaşlarını ilgilendiren bir yaptırım. Bu yaptırımın bir an önce
ortadan kaldırılması gerekiyor. Diplomatik görüşmelerin başlatılmış olması da
çok kıymetlidir. Bu iş hamasetle olmaz ama birilerinin de, sizin içinizden
birilerinin çıkıp bu işin Ankara Büyükelçisinin yapmış olduğu bir açıklama ya da
bir tasarrufla olmayacağını Sayın Cumhurbaşkanına izah etmesi lazım. Bütün bu
kriz başladığından beri yapılan açıklamaların üstüne bir de bugün çıkıp tekrar
“Bu büyükelçi böyle bir şey yapamaz.” açıklamaları yapılmaya devam ediliyor.
Bunun bir karşılığı yok, bir gerçekliği de yok. Diplomasi süreci yürüyor,
umarım bu konuda başarılı olacak, burada bir mesafe alınacak ama öbür
tarafından bakalım: Biz burada bir mesafe almaya çalışırken ülke içinde de
yürüyen bir durum var, nedir o? “Amerika’yla bütün ilişkilerimizi keselim.”
diyenler var, “İncirlik’i kapatalım.” diyenler var, “Amerika da kimmiş
kardeşim, biz kendi işimize bakalım.” diyenler var. Bunların büyük bir kısmı da
az önce benim söylediğim, sizin de hoşunuza gitmeyen yandaş basında yazıyor
arkadaşlar. Yani aklıselim insanlar bunu daha makul bir şekilde yazıyor. Örnek:
Etyen Mahçupyan’ı okumanızı öneririm, gayet sağduyulu yazmış. Fehmi Koru’yu
okumanızı öneririm, o da gayet sağduyulu yazmış. Akif Beki, tanıdığınız bir
arkadaş, onu da okumanızı tavsiye ederim. Ben okuyorum yararlanıyorum, siz de
okuyun, bence siz de yararlanacaksınız. Önemli olan burada sağduyulu ve
soğukkanlı gitmek. 
Biz
Amerika’yla ilişkilerimizi FETÖ’nün rehin almasına izin veremeyiz arkadaşlar,
veremeyiz. Eğer FETÖ’nün rehin almasına izin verirsek, bir çuval inciri bir
bozuk incirden dolayı berbat etmiş oluruz. Onun için, soğukkanlı, sağduyulu bir
şekilde Türkiye’nin Amerika’yla ilişkilerini… Bu ilişkiler bozulursa bunun yarın
öbür gün Avrupa Birliğine sirayet etme ihtimalini görerek ve sağduyu içinde bu
sorunu atlatmamız lazım. 
Öyle
bir hâle geldik ki Türkiye her gün yeni bir krizle karşı karşıya geliyor, bu
süreci aşmamız lazım. “Bu süreci siz iktidarsınız, siz aşın.” demiyoruz,
muhalefetin de üzerine düşen şeyler var, muhalefet de buna destek vermek
zorunda. Neden? Bu, sadece Adalet ve Kalkınma Partilileri, MHP’lileri,
HDP’lileri ya da CHP’lileri ayrı ayrı ilgilendiren bir şey değil; hepimizi
beraber ilgilendiren bir şey. Onun için, dikkat ediyorsanız, bu konuyla ilgili
Cumhuriyet Halk Partisinden kim söz alırsa -diğer partiler için de geçerli bu-
gayet soğukkanlı, gayet itidal içinde konuşuyor; meseleyi büyütmeye çalışan,
meseleyi daha da alevlendirmeye çalışan bir üslup kullanmıyor. Bu mesele
hepimizin meselesi arkadaşlar. Çocuklar okumaya gidecekler, hastalar belki
tedaviye gidecekler. Türkiye Cumhuriyeti vatandaşlarının tamamına uygulanan
böyle bir yaptırım, bizim Amerika’yla ilişkilerimizde görmüş olduğumuz bir boyut
değil, bu kötü bir şey. 
UĞUR
AYDEMİR (Manisa) – Bunu nasıl aşacağız? Önerini söyle, önerini.
OĞUZ
KAAN SALICI (Devamla) – Yani bunu hep beraber aşmaya çalışmamız lazım. 
UĞUR
AYDEMİR (Manisa) – Tamam, söyle önerini.
OĞUZ
KAAN SALICI (Devamla) – Değerli arkadaşımın bir tanesi, benim sol tarafımda
duran, ısrarla söz atıp insicamımı bozmaya çalışıyor “Sizin çözüm öneriniz
nedir?” diyor. Değerli Arkadaşım, muhalefet gördüğü eksikleri yapıcı bir
şekilde ifade eder. On beş yıldan beri siz yönetiyorsunuz. Bu krizlerin
hiçbirisi daha ortada yokken siz iktidardaydınız. Sizden şu anda var olan
Dışişleri Bakanına da ondan önceki bakanlara da sorarsınız, Sayın Başbakana da
ondan önceki Başbakana da sorarsınız, bu işin nasıl yürümesi gerektiğiyle
ilgili Cumhuriyet Halk Partisinden de bir görüş rica edersiniz; Meclis
kürsüsüne laf atarak olmaz, Sayın Genel Başkan Yardımcısı budur, size bir öneri
taslağı hazırlar, Dışişleri Bakanlığıyla devlet ciddiyeti çerçevesinde görüşür,
siz de bundan faydalanırsınız, bu da Türkiye'nin çıkarına olur, biz de bundan
memnun oluruz. Eğer mesele hepimizin meselesiyse bunu aşmanın yolu budur. Bunu
sadece Cumhuriyet Halk Partisiyle yapmak zorunda değilsiniz, diğer partilerle
de yapabilirsiniz ama maalesef şu ana kadar muhalefetin söylediği konularla
ilgili kulak kabarttığınızı, bu konuda ciddiye aldığınızı gösteren çok bir
emare olmadı. Şimdi bunu da kabul etmek lazım. Yani üç yıldır yönetilmiyor, beş
yıldır yönetilmiyor, on beş yıldır yönetiliyor arkadaşlar. Bu konularda, bazı
konularda “Ortak hareket etmek lazım.” diyene bile laf atacak bir duruma
geldiyse vaziyet gerçekten vahim bir hâldeyiz zaten; bunu açıklıkla görmek
lazım.
Hülasa,
sözün sonu şunu söyleyeyim, şunu ifade edeyim: Biz ciddi ve önemli bir meseleyi
konuşmak için kürsüye çıktık. Bir sürü iddia ortaya koyduk, bir sürü iddia
ifade ettik. Muhtemelen, belki bunların bir kısmıyla ilgili Sayın Bakan bir
açıklama yapar, yapmaz onu bilmiyorum ama bizim ortaya koymuş olduğumuz
iddialarla ilgili değil de söz geçişi sırasında attığımız bir sözle ilgili şu
anda konuşuyor durumdayız. Bu, bence bu Meclisin ne Oğuz Kaan Salıcı’yla ne
başka birisiyle, hiçbir milletvekiliyle ya da hiçbir Meclis grubuyla ilgili
yapması gereken bir şey değil, boşa vakit harcıyoruz, havanda su dövüyoruz,
meseleyi tekrar tekrar geçmişe döndürerek aslında ileriye dönük bir adım
atmaktan imtina etmiş oluyoruz.
Hepinize
teşekkür ediyorum. (CHP sıralarından alkışlar) 
BAŞKAN
– Gruplar adına ikinci söz Halkların Demokratik Partisi Grubu adına Adana
Milletvekili Meral Danış Beştaş’a aittir.
Buyurun
Sayın Danış Beştaş. (HDP sıralarından alkışlar) 
Süreniz
yirmi dakika.
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
ben konuşma yaptıktan sonra dışarı çıktığımda Sayın Muş’u dinledim. Açıkçası
söz alma niyetim yoktu ama birkaç hususa açıklık getirmek istiyorum. 
Bir
kere, her şeyden önce, iktidar olmak eleştiriye tahammül etmek demektir. Biz
muhalefet partisiyiz. Muhalefet partileri iktidarın gördüğü eksikliklerini,
yanlışlarını eleştirir yapıcı bir şekilde çünkü amacı zaten iktidarı
denetlemektir. Muhalefet partilerinin temel görevlerinden biri, burada bulunma,
varlık sebeplerinden biri zaten bir denetim mekanizması oluşturmaktır. Yani,
iktidarın her dediğini, her yaptığını alkışlamak, desteklemek, eleştirmemek
gibi bir sistem tahayyül ediliyorsa buna Parlamento diyemeyiz, buna demokratik
bir işleyişe sahip bir ortamda yaşıyoruz da diyemeyiz. Yani her eleştiriye de
böyle agresif bir şekilde, tepkisel düzeyde cevap verilmez, verilmemelidir. 
Ben burada bir konuşma yaptım, Fehim Taştekin’in
“Rojava/Kürtlerin Zamanı” diye kitabının yasaklanması ve toplatılmasıyla ilgili
eleştirilerimizi ifade ettim ve kendimce -en azından öyle sanıyorum, öyle
anlaşılmadıysam da üzülürüm- eleştirilerimi sakin, yapıcı bir dille, burada
sağduyuya davet eden bir konuşma yaptım. Yaptığımı sanıyorum. Sayın Muş gülüyor
ama… Çünkü burada ben Kürtlerle dost olmak gerektiğini, bu ülkede 20 milyon
Kürt yaşadığını…
ÖZNUR ÇALIK (Malatya) – Biz Kürtlerle zaten dostuz. 
MERAL DANIŞ BEŞTAŞ (Devamla) – …dışarıdaki Kürtlere,
içerideki Kürtlere bu düşmanlığı yapmanın hiç kimseye fayda sağlamadığını… Bu
konuşmaya da sataşıyorsanız söyleyecek hiçbir şey yok. Kültürden, dilden,
inançtan, kimlikten söz ettim ve dedim ki hatta: “Kerkük’te yüzde 13 ya da 15
Türkmen varsa tabii ki onların hakları savunulmalı ama yüzde 60 Kürt varsa
onların da hakları savunulmalı.” Yani, burada bir ayrımcılık yapmamalıyız;
yapmamız demokrasiye, uluslararası ilişkilere, teamüllere aykırıdır. Bunun adı
başka bir şeydir. Yani içeride ve dışarıda bir kimliğe yönelik aynı tonda
yanıtlar vermenin, dünyanın neresinde olursa olsun yaşayan Kürtlere böyle bir
düşmanlık sergilemenin -bunu da şimdi söylüyorum- kabul edilemez olduğunu
ekliyorum. 
Şimdi, Sayın Muş bana dedi ki: “Etnik milliyetçilik
yapıyorsunuz.” Biz Halkların Demokratik Partisi olarak milliyetçi bir parti
olamayız, etnik milliyetçilik bizim uzağımızdan yakınımızdan geçemez. Biz
Türkiye’de yaşayan Ermenilerin, Süryanilerin, Yezidilerin, Kürtlerin,
Türklerin, sosyalistlerin, demokrat muhafazakârların, feministlerin ve
-saymayayım- herkesin içinde olduğu bir partiyiz. Biz tek bir kimliğe, tek bir
inanca, tek bir dile, tek bir dünya görüşüne sahip milletvekilleri değiliz.
Bizim aramızda da ayrılıklar olabilir ama bizim kıblemiz ilkelerimiz ve
programımızdır. Biz hepimiz yüzde yüz aynı şeyi düşünmeyebiliriz ama biz
Halkların Demokratik Partisi adına siyaset yaparken bu ilkelerimiz
doğrultusunda burada konuşmalarımızı yaparız ve siyasetimiz de buna dairdir. 
Şimdi, Kobani’ye ilişkin verdiğim örneği… Sayın Erdoğan
şöyle dedi: “Yeni Kobani’ler olmasını istemiyoruz.” Tabii, buraya nereden
baktığınıza bağlı. “Yeni Kobani’lerin olmasını istemiyoruz.” demenin bir anlamı
şudur… Ki biz öyle anladık. “Kobani’de, orada bir yönetim oluşmuş, kendi
kendini yönetiyor, bütün farklılıklar içinde, kimseye bir zararları yok. Niye
rahatsız olunuyor?” dedim. “Yeni Kobani’ler” derken, Kobani’de şu anda IŞİD
iktidarda olsaydı daha mı iyi olurdu? Bir barbarlık örgütü. Şengal’de binlerce
kadına tecavüz eden, kadınların hâlâ köle pazarlarında kendileri tarafından
pazarlandığı, kadınların tecavüze uğramamak için uçurumlardan atladığı… Ve şu
anda hâlâ Şengalli kadınların birçok pazarda satıldığını ve bunu bizim yakından
takip ettiğimizi de buradan ifade edeyim. 
“Kobani’de, orada yaşayanlar kendi kendini yönetiyor.”
dedim. Fakat Sayın Muş “Bizim 50 insanımız öldü.” dedi. Doğrusu, biz öyle
bakmamıştık. Yani ben o cümleyi sarf ederken 6-8 Ekimi kastettiğini Erdoğan
söylediğinde düşünmemiştim, demek ki öyle söylemiş. 
MEHMET MUŞ (İstanbul) – Aklınız başka yerde, onun için.
MERAL DANIŞ BEŞTAŞ (Devamla) - Ben buradan söylüyorum
bir kez daha: 6-8 Ekim olaylarında iktidar partisi baştan beri kendi
sorumluluğunu, kendi görevini yapmamayı, 54 insanın yaşamını yitirmesini HDP’ye
yükleyerek her zaman olduğu gibi kendisini aklama peşinde. 
MEHMET MUŞ (İstanbul) – MYK kararıyla sokak çağrısı
yaptınız, onu da söyleyin.
MERAL DANIŞ BEŞTAŞ (Devamla) - 54 insanımız yaşamını
yitirdi, Yasin Börü dışında hiçbir dosyada soruşturma yok. Tek tek dosyaları
tekrar inceliyoruz, orada ölenlerin 48’i -yanlış anımsamıyorsam- HDP’nin üyesi
ve yöneticileri. HDP’liler öldürüldü ve buna yol verildi. Hükûmet, devlet
çekildi alandan. Sıkıyönetim ilan edildi, ben Diyarbakır’daydım ikinci gün, ilk
gün Adana’daydım, kimlik kontrolü bile yapılmıyordu. Provokatörlere alan
açıldı, paramiliter güçler devreye girdi. Büyük bir provokasyonla bu ölümler
gerçekleşti ve biz bu kürsüden defalarca araştırma önergesi verdik, dedik ki…
MEHMET MUŞ (İstanbul) – Sayın Beştaş, sokak çağrısını
yapan kim, onu söyleyin. Sokak çağrısını kim yaptı?
MERAL DANIŞ BEŞTAŞ (Devamla) – Sokak çağrısı, ona da
geleceğim. 
NİHAT AKDOĞAN (Hakkâri) – Başkan, bir grup başkan
vekili böyle olamaz ya.
MERAL DANIŞ BEŞTAŞ (Devamla) – Biz defalarca şu
önerimizi Meclise getirdik: Siz bizi suçlayacağınıza, bize yükleme çabasında
bulunacağınıza, gelin, Mecliste bir komisyon kuralım, 6-8 Ekimde ne oldu,
gerçekten ne yaşandı, bu ölümler neden meydana geldi, insanları kim öldürdü,
failler kim, bunlar tutuklansın, soruşturma dosyaları açılsın, bunu araştıralım
diye önerge verdik. Getirdik, defalarca bu kürsüden bu önergeler sunuldu ama
iktidar partisinin oylarıyla reddedildi. Bizim çekindiğimiz hiçbir şey yok bu
meselede. 6-8 Ekim olaylarında yaşanan ölümler ve kayıpların, o acının burada
araştırılmasını istiyorsak zaten bizim kaygımız yoktur ki. Ne kaygımız
olabilir? Biz bir siyasi partiyiz. 
Şimdi, çağrıya gelince, o dönemi size hatırlatmak
istiyorum. IŞİD Kobani’yi kuşatmış durumda, çözüm süreci devam ediyor. 1 Ekimde
Sayın Davutoğlu ile Eş Başkanımız Sayın Demirtaş… Çok iyi hatırlıyorum, ben
merkez yürütmedeydim, Amerika’dan Demirtaş özel olarak geldi Davutoğlu’nun
randevusuna ve Kobani’yi görüştüler, 1 Ekimde. Ve sonra bizim bir heyetimiz,
çözüm süreci heyetimiz Hükûmet yetkilileriyle görüştü, “Bu meseleyi nasıl
çözelim?” Bir insanî koridor açılması talebi vardı. Uluslararası koalisyon
güçlerinin tümü, IŞİD’in Kobani’yi esir almasının, oradaki katliamların önüne
geçmek için çağrılar yaptı. Fakat Türkiye’de bütün çabalara, bütün kamuoyu
basıncına rağmen insanî koridor açılmadı ve IŞİD orada ciddi, on binlerle ifade
edebileceğimiz bir katliama girişme hazırlığındaydı. O çağrının… Orada bulunan
merkez yürütme kurulu üyeleri tarafından, bir karar da değil hemen, acilen
toplanıldı. Çünkü telefonlar gelmiş, ben bilgi aldım, o gece Adana’daydım,
demişler ki: “Mürşitpınar Sınır Kapısı’nı IŞİD’liler almış.” Yani bu kadar açık
ve IŞİD orada tecavüz, katliam her türlü girişimde bulunacak, bir parti orada
bulunan üyeleriyle birlikte bir çağrı yapmış, demokratik tepki çağrısında
bulunmuş, sokak çağrısı yapmış. Sokak, demokrasilerde, tepki, demokrasilerde en
meşru yöntemlerden biridir; tıpkı 15 Temmuzda olduğu gibi, tıpkı başka
dönemlerde olduğu gibi, tıpkı adalet yürüyüşünde olduğu gibi. Bu katliamı
durduralım, katliamı önlemek için yapılan bir çağrının bu kadar ters yüz
edildiği başka bir ülke herhâlde yoktur. O gece, uluslararası koalisyon güçleri
IŞİD’i bombaladılar ve o gece Kobani o katliam tehdidinden kurtuldu ve
sonrasında, hemen bir ya da iki gün sonrasında, Hükûmet tarafından bir koridor
açıldı ve Irak Federal Kürdistan Bölgesi’nden gelen Peşmerge güçleri Kobani’ye
geçti. Ve bu geçişler öyle gizli saklı olmadı, canlı yayınlarda Peşmergelerin
hangi bir yerde olduğu, nasıl geçtiği, nasıl yardım tırlarının gittiğini
hepimiz canlı canlı izledik. Fakat, bir hafta boyunca yine bir söz söylenmedi.
İmralı’ya bir haber gönderildi, Sayın Öcalan’a “Bu işi durdurun.” dendi ve bir
not geldi, bu notu Eş Başkanımız Demirtaş Diyarbakır’da açıkladı: “Lütfen
halkımız sağduyulu olsun, bu olaylara sebebiyet vermeyelim, biz sağduyumuzu
koruyalım ve artık bu tepkiyi de durdurun.” şeklinde çünkü öyle bir hâle geldi
ki, Hükûmet İmralı’ya haber göndermişti ve DTK’da açıklama yapıldı. Şimdi, çok
özet hâliyle tablo bu. 
HÜDA PAR’ın İl Başkanı Şeyhmus -soyadını şu anda
hatırlamıyorum- yedi sekiz ay önce bir açıklama yaptı. Bu, HÜDA PAR’ın İl
Başkanının -kayıtlara bakabilirsiniz, BirGün gazetesinde çıktı- hatta Erk
Acarer’e verdiği bir röportaj. Yanılıyorsam sonra tutanakları düzelteceğim.
Diyor ki: “Doğru, Yasin Börü bizim arkadaşımız, bizim çocuğumuz; katledildi.
AKP Hükûmeti ve AKP il yönetiminden bir hafta boyunca hiç kimse taziyeye bile
gelmedi. Sonra, AKP bunu siyasi bir malzeme olarak Yasin Börü üzerinden
kullanmaya başladı; aile rahatsız, biz de rahatsızız.” 
Biz o ölümler arasında ayrım yapmıyoruz. Bu çağrının
katliamı önleme çağrısı olduğunu biliyoruz ama bizim elimizde onlarca
televizyon kanalı yok, yüzlerce gazete yok; bütün devlet erki, bütün organlar
bizim elimizde değil. Bizim sözümüzün duyulmaması için her türlü yöntem
kullanılıyor, sansür kullanılıyor ve Kobani’yle ilgili de gerçek budur. Bu
gerçekleri çok daha fazla ayrıntılandırabilirim. 
Biz, burada, ayrıştırma değil, gerçekten birleştirmeyi
savunuyoruz. “Kürtlerle dostluk, dış politikayı buna göre kurmayın.” derken ben
farklı bir temelde söyledim bunu. Referanduma ilişkin de demografik yapı
değişiyor, yok şu oluyor, yok bu oluyor. Ya, Irak bu ülkenin sınırları içinde
değil. Birleşmiş Milletlerin mekanizmaları o sözleşmelerin altında Türkiye'nin
imzası var, herkesin kendi kaderini tayin hakkı var. 
Şimdi, Türkiye oraya “Siz referandum
yapamazsınız.” deme yetkisini nereden alıyor? Şunu söyleyebilir kendi
sınırlarına zarar gelmemesi için, sınırlarını korumak için tabii ki tedbirler
alır. Bir de bir hükûmeti ve devleti çetelerden ayıran temel ilke hukuka
bağlılıktır. Bu, hukukçular tarafından çok iyi bilinir, bütün kitaplar, bütün
uluslararası veriler bunu gösterir ve biz Hükûmete, vatandaşı olduğumuz,
mensubu olduğumuz Parlamentoda hukuka bağlılık çağrısını ısrarla ve her zaman
yapıyoruz. Şu anda hukuka bağlılık var mı? Niye sadece hükûmetlerin,
devletlerin silah kullanma üstünlüğü var? Çünkü meşru, kendini koruma meşruiyeti
var, çünkü uluslararası güçlerin saldırısı karşısında ülkesini, vatandaşlarını
koruyabilir ama o gücü hukuktan almıyorsa, hukukun yasakladığı, menettiği bir
gücü kullanıyorsa orada işte başka bir şey vardır. Çete mi deriz, kabile mi
deriz, terör örgütü mü deriz, ne diyebiliriz? Diyemeyiz bunları. O yüzden
hukuka bağlılık temel ilkedir. 
Şu anda bizim yaşadığımız KHK’lere
dayalı, OHAL’e dayalı, iktidarın her türlü hukuksuzluğu yapma yetkisini
kendinde gördüğü bir yönetimle Türkiye yönetiliyor. İşte Topbaş görevden
alındı, bizim bütün belediye eş başkanları şu anda cezaevinde önemli oranda,
kayyum atandı. Halk iradesinin reddedildiği, halk iradesinin temsiliyetini
bulmadığı bir ülkede demokrasi kalmamıştır, Anayasa yoktur. Şu anda “Türkiye
bir hukuk devletidir.” bile diyemiyoruz çünkü sadece OHAL’e sebep olan
olaylarla ilgili KHK yayınlanmıyor, Anayasa değiştiriliyor, yasa
değiştiriliyor, insanlar ihraç ediliyor, her türlü tedbir KHK’ye
dayandırılıyor. Böyle bir yetki yok ki. Şimdi, kayyum atamanın KHK’yle ne
alakası var? Yer isimlerinin kayyumlar tarafından değiştirilmesi… OHAL olmasa
Mehmed Uzun’un adı değiştirilebilir mi? Uğur Kaymaz’ın adı niye parktan
kaldırılır? Bir çocuk. Ceylan Önkol’un ismi niye parktan kaldırılır?
Cigerxwîn’un ismi neden kaldırılır, sonra asılır? Şimdi, şu anda işte bütün
bunların tümü Kürtlüğü, kimliği, etnik durumu, her şeyi unutturmak, reddetmek.
Bunu yapamazsınız, insanların inançlarını bu şekilde değiştiremezsiniz, tarihe,
kendi değerlerine bağlılığını ortadan kaldıramazsınız; sadece öfke büyür, tepki
büyür. 
Buradan şunu söylüyorum: Bu Hükûmet
geçmişte -ki Sayın Arınç’ı hatırlıyorum, başkaları da söylemişti- “PKK’yi
1980’li yıllarda 5 no.lu zindan yarattı.” demişti, “Oradaki insanlık dışı
uygulamalar, oradaki işkenceler yarattı.” demişti. Bunu biz değil ha, Hükûmet
yetkilileri söyledi, Başbakan yardımcıları söyledi. 
Şu anda 12 Eylülü aratan uygulamalar var.
12 Eylülde kamuoyuna böyle servisler yapılmıyordu, insanlar yüzükoyun,
çırılçıplak, kan revan içinde gözaltına alınıp bütün kanallara gönderilmiyordu.
12 Eylülde, çocuklar öldükten sonra soruşturmalar engelleniyordu, bugün de
engelleniyor. 
İşte, bizim bütün derdimiz gerçekten bu
ülkede barışın, huzurun, demokrasinin tekrar tesisidir. Bu gidilen yol, yol
değildir. Ben gerçekten ilk konuşmamda da eleştiri kapsamında söylemiştim ve
söylediklerimizi duymamak, içeriğini anlamamak, çağrılarımıza kulak asmamak
için her türlü yöntemle yanıt veriliyor. Laf yetiştirme ise, hepimiz
birbirimize laf yetiştiririz, siyaseten söyleyeceğimiz laf o kadar çoktur ki. 
Şu anda bu Parlamentoda 5 milletvekilinin
vekilliği düşürüldü, 2 arkadaşımızın devamsızlıktan, Türkiye tarihinde olmayan
bir yöntemle, mazeret dilekçesi verdikleri için -vermeseler düşürülmeyecek-
vekillikleri düşürüldü, bir haftada dosyalar karara çıkarılıp, buraya getirilip
vekillikler düşürüldü. Bu utancı bu ülke kaldıramayacak. 
Siz yüz binlerce insanın, milyonlarca insanın
Parlamentoya gönderdiği vekilleri böyle düşürerek bu ülkeye hizmet
etmiyorsunuz, bu ülkenin geleceğine hizmet etmiyorsunuz. Olumlu oy verenlere
söylüyorum, o vekilliklerini düşürdüğünüz… Şimdi, haftaya salı günü de Sayın
Leyla Zana gelecek Karma Komisyona; ne olacak, bütün vekillikleri düşürseniz ne
olacak? Yine seçim olacak; bu halk oy vermekten vaz mı geçecek, kendi
değerlerini korumaktan vaz mı geçecek? Ha, zorla olmazsa, zorla götürülüp mühür
bastırılmazsa, hileler yapılmazsa herkes iradesinin arkasında. Ve biz her ile
gidiyoruz, bu düşürülmelere ilişkin, Demirtaş’ın hâlâ tutukluluğuna ilişkin,
hâlâ mahkemeye çıkmamasına ilişkin, bu tutuma ilişkin inanılmaz bir öfke
birikiyor. Bu öfkeyi biriktiren bu uygulamalardır. 
Sadece biz HDP’liler, AKP’liler kendimizi dinlemeyelim,
dışarıyı da dinleyelim. Siz de sadece kendi çevrenizi dinlemeyin, olmaz.
Herkesin birbirini desteklediği yerde bir fikir uçuşması olmaz, bir tartışma
olamaz. Kendi söylediklerimize kendimiz önce inanalım ve kesinlikle şu anda
Türkiye’de emin olun, taksicisinden esnafına kadar, esnafından memuruna kadar,
işçisine kadar, kadınına kadar, çocuğuna kadar, her bindiğim takside “Ne olacak
Vekilim bu ülkenin hâli, biz uçuruma yuvarlanıyoruz.” diyorlar. Bunu HDP’li
olduğumu bildiği için söylemiyor. “Bizim sonumuz… Dolar yükseldi; eyvah, ABD de
bize sırtını döndü; eyvah, ihraçlar devam ediyor.” Bu gündemler basit gündemler
değil ki. Biz burada oturuyoruz ama bütün Türkiye şu anda diken üstünde bu
gidişatı merak ediyor. 
İşte, bu nedenle, gerçekten söz almayacaktım ama biz
burada yokuz diye böyle bizim hakkımızda, konuşmamızı bitirip gittiğimiz hâlde
böyle arkadan laf yetiştirmeler en basit deyimiyle şık değil. 
MEHMET MUŞ (İstanbul) – Genel Kurul bitmeden gittiniz
siz, kusura bakmayın, arkanızdan konuşmayız.
MERAL DANIŞ BEŞTAŞ (Devamla) - Biz eleştiri yaptık,
şüphesiz bu eleştiriye yanıt verebilirsiniz ama amacımız laf yarıştırmak değil,
gerçekten biz gerçeği bulmaya çalışıyoruz. 
Teşekkür ediyorum. (HDP sıralarından alkışlar)
BAŞKAN – Gruplar adına üçüncü söz Osmaniye Milletvekili
Ruhi Ersoy’a aittir.
Buyurun Sayın Ersoy. (MHP sıralarından alkışlar)
MHP GRUBU ADINA RUHİ ERSOY (Osmaniye) - Sayın Başkan,
değerli milletvekilleri; tabii, biz de buradaki temel usul ve esaslara grup
olarak uymaya çalışan bir partiyiz. Genel olarak yaklaşımlarda söz düştüğü
zaman söz söyleyecek müktesebata da her zaman hazırız. Bu vesileyle,
uluslararası hukuk ve uluslararası sözleşmelerin milletlerin birbirlerine
mütekabiliyet esasıyla meşruiyet kazandırdığı alanlar olduğu günler yaşansın
istiyoruz.
Türkiye Cumhuriyeti devletinin de uluslararası
hukuktaki karşılığını 24 Temmuz 1923’te Lozan Anlaşması’yla kabul ettirdiğini
hatırlatmak istiyoruz. Klasik bir söz vardır ve ben çok beğenirim. “Ön sözünü
Çanakkale’de, son sözünü Lozan’da söylemiştir.” deniliyor ama bu son söz
aslında tam manasıyla da Lozan’da söylenememiş. Söylenemediği için Musul ve
Kerkük yara olarak bugün karşımızda, Irak ve Suriye Türklüğü’nün problemleri o
sebeple karşımızda.
Lozan görüşmelerini yapmak üzere görüşmelerde bulunan
heyetle Ankara trafiği yapılırken telsiz yazışmalarının İngiliz istihbaratı
tarafından dinlendiği, Mustafa Kemal tarafından İnönü heyetine verilen
taktiklerin heyete geçmeden önce İngilizlerin eline geldiği ve karşı hamleye
hazırlık yaptıklarını bugün tarihî vesikalar gösteriyor. Ve sadece bununla
kalmıyor, heyeti sıkıştırmak için, cumhuriyeti ve Ankara Hükûmetini dar boğaza
itmek için isyan dalgalarını başlatıyor. O dönemki malum isyan dalgalarını
hatırladığımızda da heyetin elini nasıl sıkıntıya koyduğu gerçeği ortada. Ve
biz büyük yeminimiz olan Misakımillî’nin içerisindeki Musul ve Kerkük’ü bu
baskı içerisinde bunu Milletler Cemiyeti daha sonraki aşamada çözsün diye
zamana bırakıyoruz ve 1926 Ankara Anlaşması’yla da Musul ve Kerkük’ün statüsünü
yeniden tartışıyoruz. 
Musul ve Kerkük’ün statüsü neydi
arkadaşlar, bu Irak devleti nereden düştü geldi baktığımızda, dört yüz yıl
ecdadın hâkimiyeti olan bir coğrafya ve imparatorluk bakiyesi, payitahta bağlı
bir yer. İşte, 1699’dan sonra başlayan her yüz yıl kaybedişimiz, Çanakkale’ye
kadar gelip “Artık buradan sonra gidiş yok.” diyerek kaderimizi değiştirme
iradesini ortaya koyan İdlibli, Kerküklü, Musullu ve coğrafyanın, gönül
coğrafyasının pek çok yerinden Mehmetçik’in mücadelesiyle durdurduğumuz bu
kaderimizi ters yüz eden emperyalizme karşı duruşun neticesinde biz yeniden
masaya oturmak durumunda kalıyoruz ama darboğazın içerisinde itilerek oturmak
durumunda kalıyoruz ve 1926 Ankara Antlaşması “75 kilometre içerisinde eşkıya
takibi yapılabilir ve burası Irak’a devredildiği zaman -İngilizler Irak’a
geçici olarak devrediyorlar- burada garantör olan ülkelerin hukuku çiğnendiği
zaman da müdahale etme hakkı doğar.” diyor. İşte, Türkiye’nin uluslararası
sözleşmeleri hatırlatarak Kerkük’teki statüyü vurgulamasının arka planındaki
tarihî referanslar bunlar ama bu tarihî uluslararası sözleşmelerin ötesinde, o
coğrafyada yaşayan insanlarımız, eğer Lozan’da 24 Temmuz 1923’te isyan
dalgalarıyla, bir İngiliz oyunuyla karşılaşılmasa, Ankara başkentli Türkiye
Cumhuriyeti devletinin vatandaşı olacak Musullu, Kerküklü, El Bablı, İdlibli
vatandaşlar, soydaşlar. Çünkü, büyük Misakımillî’nin, büyük yeminin
içerisindeki tarihî haritaya baktığımızda, Türkiye Büyük Millet Meclisinin
açılmasından sonra Atatürk’ün Ankara’ya gelişi ve ertesi gün yaptığı konuşmada
Misakımillî coğrafyasını tanımlarken Halep’ten Musul-Kerkük’e kadar ki olan
hattı söyler ve ilk Meclis üyelerine, sayın milletvekillerine bu büyük
Misakımillî’nin haritaları hediye edilir ve dönemin İstiklal Madalyalarının
arkalarına da bu büyük Misakımillî haritaları işlenmesi hatıra olarak
hafızalarda vardır. Bunlar Türkiye Büyük Millet Meclisinin arşivinde de
mevcuttur.
Bizim gönül coğrafyamızda bugün ızdırap
çeken veyahut da kendi devleti içerisinde sorunlar yaşayan pek çok yerdeki
insanımıza sorumluluğumuz elbette var ama Milliyetçi Hareket Partisi olarak,
milliyetçi-ülkücü dünya görüşünün mensupları olarak vurguladığımız konu, Musul
ve Kerkük Türkleri Lozan statüsünde -isyan dalgaları ile İngiliz oyunu
olmasaydı- Türkiye Cumhuriyeti devletinin vatandaşı olacaklardı. Biz onlara
borçluyuz. Onlara bu açıdan da borçluyuz. İşte “Orada herhangi bir huzursuzluk
söz konusu olur, kendi gençlik rüyasıyla etnik romantizmi milletleştirme
sürecine girip tarihin akışına uygun olmayan davranışların içerisine giren
sözüm ona anlayıştakiler ‘Kendilerinin fantezilerini gerçekleştiriyoruz.’ diye
bir maceraya girer ve devamını getirirler ve Irak’ta bir kaos olursa
Türkiye’nin müdahale hakkı kesinlikle doğar.” diyor Milliyetçi Hareket Partisi
ve “Bu kaos müdahaleyle gidip plakayı 82, 83, 84 yapmak da olabilir veya orada
bir Türkmen devletinin kurulmasıyla ilgili de olabilir.” diyor. Milliyetçi
Hareket Partisinin üzerinde durduğu genel yaklaşım tezleri bu tarihî
müktesebattan kaynaklı.
Öte taraftan, Irak’taki gelişme ile Suriye’deki
gelişmeleri Milliyetçi Hareket Partisi birbirinden ayrı düşünmüyor. Irak’ta bu
referandum takviminin gelişim seyrine bakarsak “Ne zaman yapıldı?” ve “Neden
yapıldı?” sorularını cevaplamak durumundayız. Suriye’nin geleceğiyle ilgili
ciddi inisiyatif alma hamleleri yaptı Türkiye Cumhuriyeti devleti. 15 Temmuz
gibi bir ihanet hamlesinden sonra ordu “Türk askeri darmadağın, ne yapacağını
bilemez, 170 küsur generali yok.” denildiği, bu kadar bin askerinin açığa
alındığı bir ortamda El Bab’a gitti, âdeta kalkan gibi durdu, “kanton” adı
altındaki fantastik işler yapan terörist koridoru kesti, oyunu bozdu. Bu
bozulan oyundan travma yaşayan odaklar Basra Körfezi’nden Akdeniz’e uzanan
koridorun önündeki kalkanı görünce “O hâlde, bizim Suriye’nin gelecek
arayışında Türkiye'nin dikkatini dağıtmamız lazım. Haydi bakalım Barzani, sen
görevini yap, tıpkı dedenin yaptığı gibi, babanın yaptığı gibi.” noktasında
tahriklerle Türkiye'nin dikkati yeniden Irak coğrafyasına çekildi. Ama Türkiye,
her ikisine birden vakıf olarak İdlib kartını açtı ve İdlib’den milyonlarca
yeni göç olma potansiyelinin önüne geçti. İdlib’de hemen Afrin’den ve yanı
başındaki diğer kanton fantezilerinden PKK ve PYD’nin o bölgeye girmesinin
önüne geçecek hamleyi yaptı. Belki de Hayfa Limanı’na akacak olan Barzani
petrollerinin âdeta borularına ot tıkadı. Bunlar emperyalizmin âdeta çılgına
dönmesi için yeterli hamlelerdir. 
Türkiye,
Allah’a şükür oyunu bozabilecek potansiyelde. Neden bu potansiyelde? “Bitti.”
denildiği ya da “Atatürk öldü, bunlar devletini yaşatamaz.” dedikleri bir
ortamda, Hatay’ı bir şekliyle müktesebatında var olan o sezgisel gücüyle
milletiyle birlikte hamle yaparak sınırlarına dâhil etti, Misakımillî’nin Hatay
bölgesini 1939’da aldı. Bununla yetinmedi. Türkiye değişik travmalar yaşadı,
değişik travmalar yaşadığı hâlde, dünya “Bunu yapmayın, yapamazsınız, çıkartma
geminizi bile yeni aldınız.” dediği hâlde 1974’te Kıbrıs Barış Harekâtı’nı
yaptı, “Ayşe tatile çıktı.” ve Kuzey Kıbrıs Türk Cumhuriyeti devleti kuruldu.
Biz bunları hangi şartlarda yaptık? O dönemde ASELSAN’ımız var mıydı, ROKETSAN’ımız
var mıydı, insansız hava araçlarımız var mıydı? Millî savunma stratejimizdeki
kaynaklarımız neydi? Nüfusumuz kaçtı? Gayrisafi millî hasıladaki pozisyonumuz
neydi? Uluslararası çevrelerdeki tanınırlığımız, gücümüz neydi? Biz yok
günlerimizde bunu yapmışsak, şimdi El Bab’a gitmişiz, İdlib’e gitmişiz
“Kerkük’e gerekirse gideriz.” demişiz; bu çok mu? O hâlde, uluslararası hukuk
öte yandan, önce bir fiilî durum yaratmak ve yaratılan fiilî duruma hukuki
gerekçeler aramakla ilgili bir husustur arkadaşlar. Böyle bir şey yoktur.
Ne
dedi Sayın Genel Başkanımız: “9 bin, 10 bin kilometre öteden, okyanus ötesinden
Amerika gelecek, benim gönül coğrafyamda, Misakımillî sınırlarımın içerisinde
operasyon çekip racon kesecek. Ben de bunlara sessiz kalacağım!” “Türk askerinin
El Bab’da ne işi var, İdlib’de ne işi var?” diyenler “Lan, Amerika’nın ne işi
var burada?” diyemeyecek. O hâlde, bu tartışmaları yaparken de “Türkiye,
efendim, Atlantikçi mi yoksa Amerikancı mı?” Tartışılması ve kategorize etmesi
akıl dışı olan bu tartışmalarda Türkiye Ankara merkezli bir siyaset, Türkistan
merkezli bir medeniyet projesi olarak insanlığın ufkunda yeni bir güneş gibi
doğabilecek potansiyele sahiptir. Türkiye oradadır. Kaygan zeminde omurgalı,
dinamik bir duruşla var olma mücadelesi vermek durumundadır. Milliyetçi Hareket
Partisinin tezleri ve destekleri budur ve Sayın Cumhurbaşkanına verilen
destekler bu gerçek zemin üzerindeki politikalar gereğidir. Ve bu politikalar
her geçen gün kendisini göstermekte ki, 15 Temmuz FETÖ ihaneti sadece iç
politikada darbe tartışmalarıyla sınırlı değil, iç ve dış politikaların
tamamının yeniden tartışılmasına sebep olan bir hadisedir. Tıpkı insanlık
tarihinde milattan önce-milattan sonra her neyse darbe öncesi ve sonrası,
ihanet hamlesi öncesi ve sonrası olmak üzeredir. 
Bugün
John Bass’in tartışması da budur, Amerika vize tartışması da budur ve
yarınlarda olası Avrupa Birliği dönem toplantısında alınacak ekonomik
ambargoyla ilgili uygulamalar da budur. Biz böyle görüyoruz. Ama biz bunu böyle
görürken, buraya kadar söylediklerimiz belki Hükûmet tezleriyle örtüşüyor gibi
gözükse de beraberinde koyduğumuz şerhler var. Kamu diplomasisiyle büyük Türk
milleti ailesini bu gerçekliğe hazırlamak durumundayız. “Ben ne olacağım?”
sorusuyla, “Buradan sonra acaba bir şekliyle parti düşer, iktidar düşer, Tayyip
Bey düşerse, FETÖ geri gelirse, emperyalizm yeniden dirilirse bana bir şey
derler mi?” diye böyle mütereddit tavır içerisinde kararsız hamlelerle devlet
yönetilemez. Böyle bürokrat olunamaz. Böyle milletvekili olunamaz. Böyle iş
adamı da olunamaz. Bu noktada netleşilen ve iyi günde, tatlı günde
kazanılanları dar günde, zor günde paylaşabilecek günler gelebilir Türkiye’de
arkadaşlar. Buna kamuoyunu hazırlamak durumundasınız. Türkiye, olmak ya da
olmamak arasında bir sürece girmiş durumda. Bu kuşatma… Henry Kissinger’ın
iddiasıyla, sözüm ona: “Müktesebatlarını ve hafızalarını hatırlarsa bu Türkler
çok önemli hamleler yaparak dünyada denge unsuru olabilecek başat güçlerden
birisi olabilir. Biz bu Türkleri kontrolde tutarak kendi iç meseleleriyle
uğraştırmalıyız ve dahi bu meselelerde bağımlılık üzerinden yol
yürüyebilmelidir.” denilmektedir. 1950’lerden bu tarafa darbeler tarihine, iç
operasyonlar tarihine baktığımızda da bütün bunları sistemin içerisine
yerleştirdiklerini, devlet ile milletin bütünleşmesinin önünde ciddi anlamda
jakoben, elitist, dayatmacı yapılarla gerilimleri gördüklerini, sancıları
yaşadıklarını çok rahatlıkla görürüz. Bu konuda Türkmen Ağası Dündar Taşer
Büyük Türkiye Rüyası’nda diyor ki: “Milletim seçiyor Meclise gönderiyor;
milletimin seçtiği Meclisin aldığı kararları uygulama konusunda karşısına çıkan
yargı, bürokrasi ve oligarşi bütün bunları hiçe sayıyor, gerekirse ‘Hadi sen
git, işine bak.’ diyor, benim de üniformasını taşıdığım asker görünümlü
birilerinin odaklarıyla hareket edenler ‘Bu memleket bizim.’ diyerek milletin
iradesini sistemin dışına atıyor. Bizim derdimiz, büyük Türk milletini büyük
Türk devletinin iradesine dönüştürmektir.” Türk milliyetçiliğinin fikir
babalarından Dündar Taşer’in ifadelerinin özeti. Bu noktada bir şekliyle tarihî
hafızada yer almış ve milliyetçilik ve demokrasiyi ikiz kardeş olarak görmüş
bir geleneğin mensupları olarak bizler de Sayın Genel Başkanımızın şahsında her
aşamada milleti, halkı referans aldığımız için ırkçılığa karşı, demokrasiyi
referans aldığımız için faşizme karşı bir tutum içerisinde, insanlığa örnek bir
tavırla siyaset yapmaya çalışıyoruz.
Milliyetçi
Hareket Partisinin tutum ve davranışları, millet telakkisi, milliyetçilik
anlayışının Batı’daki sözüm ona faşist anlayıştan nasıl farklı olduğunu,
uluslararası literatürde tez olabilecek hamleler yaparak devam ediyor.
Almanya
seçiminden sonra Almanya’nın durumu nedir, aldınız mı arkadaşlar bir dış
politika raporu sağlıklı ellerden? Almanlar nasıl hükûmet kuracaklar? Dışişleri
Bakanları kim olacak? Hangi şekilde çılgına döndüler? Yükselen ırkçılıktan
sonra, o bölgeye gelen göçmenlerin kendi yaşam standartlarını etkileyerek
gayrimenkullerinin bedellerini düşürdüklerine dair gösterdikleri tepkiyle faşist
partileri yükseltmeleri. Sadece 300-500 bin göçmen daha alsınlar, ırkçı
partileri, faşist partileri yüzde 20-25’leri bulacak ve Avrupa’nın kimyası
bozulacak durumda. 
Şimdi,
bugün söz aldığımız konu İspanya’yla ilgili uluslararası sözleşme değil mi?
İspanya ne yaptı? Kendi bölgesinde referandum yapmak isteyenlerin tepesine
bindi değil mi? “Bu sandıkları kuramazsınız buraya, egemenlik hakkı ihlali.”
dedi. 
Pekâlâ,
Amerika, geçenlerde Los Angeles’ta Rusya’nın konsolosluğuna ne yaptı? Nasıl bir
operasyon yaptı? “Egemenlik haklarımla ilgili problem var.” diyerek orada
tepelerine bindi ve ciddi anlamda sahih diplomatları egemenlik hakkı ihlalinden
dolayı operasyonla derdest etti. 
Ne
olmuş? Hain potansiyelinde olan bir şahıs Amerikan elçiliğinin taşeron
şirketinde çalışıyormuş, Türkiye onu almayacakmış, göz önünde tutmayacakmış,
falanmış filanmış. Millî olan, yerli olan, memleketin hayrına olan, milletin
menfaatine olan, Allah’ın rızasına uygun olan her şeyin yanındayız ama bu
görüntü altında, bu duygu altında başka yanlışların üstünü örterek, başka türlü
hesabın kitabın içerisine girerek, gemide en ufak bir sarsıntı olduğunda
kaçmaya kalkanları da ilk önce biz görür gerekli işlemi onlara da gerekirse biz
yaparız. Onun için, memleketin, milletin geleceği, Türk milletinin ve Türk
devletinin yarınlara doğru mecburiyeti Türkiye’nin girmiş olduğu bu süreçten
sağlıklı bir şekilde çıkmasına bağlı. 
Zaman
kaybolmuyor, biriktiriyor; geçmiş, şimdi ve gelecek. Biz neden “Halkız.”
demiyoruz da “Milletiz.” diyoruz, neden, sözüm ona -sataşma maksadıyla
söylemiyorum- “Halk partisiyiz.” demiyoruz da “Millet partisiyiz.” diyoruz.
Millet geçmiş, hâl ve gelecekten oluşur. Biz siyasetimizi bütün bunların
toplamı üzerinde yapıyoruz. Kerkük sevdamız da bundan, Türk dünyasına olan
borcumuz da bundan, genel merkezimizin önündeki Yenisey, Orhun anıtları da
bundan. Gelecekte, henüz bezm-i elestte, ruhlar âleminde doğmamış
çocuklarımıza, bu topraklarda dünyaya gelme, bir Türk bedeninde dünyaya gelme
potansiyelinde olan tüm evlatlarımıza da, torunlarımıza da gelecek neslimize de
sorumluyuz, zorunluyuz ve mecburuz diyoruz. Bu kapsamda siyaseti yaparken
gündelik anlamdaki beklentilerle şov yapıp geleceğin mirasını şimdiye tüketmeye
de karşıyız, bedel ödeyerek bu toprakların altında yatanların kemiklerini
sızlatmaya da karşıyız. 
Bütün
bunların toplamı üzerinde, sırat-ı müstakimde yol yürümeyi, samimi olmayı ve
şuurlu işler yapmayı Cenab-ı Allah hepimize nasip etsin. Bu Meclisin açıldığı
günden bu tarafa çok önemli milletvekilleri gelmiş geçmiştir buradan. O
fakirlik fukaralık, garibanlık içerisinde gelip milletini temsil eden bu
Meclisin ilk temsilcilerini öncelikli olarak saygı ve rahmetle anıyorum. Bu
Meclisin millet iradesindeki karşılığında samimi bir şekilde devlet yönetimine
emek harcayanları rahmetle anıyorum ama bu Meclisin etiketi ve sıfatı üzerinden
millet ve devlet kaygısı olmadan egosunu ve nefsini doyurmanın ve doldurmanın
peşinde olanı da Allah ıslah etsin diyorum, ıslah edemiyorsa şuur nasip etsin
diyorum; öncelikle kendi nefsime diyorum. 
Samimiyetle
Genel Kurulu saygıyla selamlıyorum efendim. (MHP ve AK PARTİ sıralarından
alkışlar) 
BAŞKAN
– Teşekkür ediyorum.
Birleşime
beş dakika ara veriyorum.
Kapanma
Saati: 22.57
SEKİZİNCİ OTURUM
Açılma Saati: 23.07
BAŞKAN: Başkan Vekili Ahmet
AYDIN
KÂTİP ÜYELER: Mücahit
DURMUŞOĞLU (Osmaniye), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 7’nci Birleşiminin Sekizinci Oturumunu
açıyorum.
472
sıra sayılı Kanun Tasarısı’nın görüşmelerine devam ediyoruz.
Komisyon
yerinde.
Hükûmet
yerinde.
Tümü
üzerindeki konuşmalar tamamlanmıştı. 
Şimdi
soru-cevap işlemine geçiyoruz.
Sayın
Tanal sisteme girmiş, buyurun.
MAHMUT
TANAL (İstanbul) – Teşekkür ediyorum Sayın Başkanım.
Sayın
Bakanım, 11 Haziran 2016 tarihinde basına yansıyan haberlerde Almanya’nın
İncirlik Üssü’nde kurmak istediği askerî tesisler konusunda mutabakat
sağlandığı duyulmaktadır. 
Bu
yazılı anlaşma, eğer böyle bir şey varsa:
1) Askerî
tesisin yapımıyla ilgili Bakanlığınızın Almanya’yla mutabakat sağlayarak ön çalışma
yaptığı doğru mudur?
2) İncirlik’te
yapılması planlanan askerî tesis ne amaçla yapıldı?
3) Yapılması
planlanan tesisin kullanım amacı nedir? Bu tesis askerî tesis mi yoksa
misafirhane midir?
4) Alman
askerlerinin konuşlandığı İncirlik’te Alman askerleri tarafından hâlihazırda
kullanılan alan kaç metrekaredir? Yapılması planlanan askerî tesis için tahsis
edilen alan kaç metrekaredir ve bunun maliyeti ne kadardır?
Bizim
İstanbul ilimiz Üsküdar ilçemizde Ünalan Mahallesi’nde polis karakolu
bulunmamaktadır. Neden Üsküdar ilçemizin Ünalan Mahallesi’nde polis karakolu
yapılmıyor? Burada yaşayan aşağı yukarı 10 binin üzerinde vatandaşımızın can ve
mal güvenliği, mahallenin asayişi nasıl sağlanmaktadır? Ünalan Mahallesi’nde
polis karakolu bulunmamasının nedeni nedir? Bakanlığınızın Ünalan Mahallesi’nde
polis karakolu projesi var mıdır? Üsküdar Ünalan Mahallesi’nde ne zaman polis
karakolu kurulacaktır? Vatandaşın bu asayiş nedeniyle mağduriyeti ne zaman
giderilecektir? Ünalan Mahallesi’ne en yakın polis karakolu kaç kilometre
mesafededir?
BAŞKAN
– Evet Sayın Bakan, soruları cevaplamak üzere buyurun. 
MİLLÎ
EĞİTİM BAKANI İSMET YILMAZ (Sivas) – Teşekkür ediyorum Muhterem Başkanım.
Bir
mutabakata varılmıştı Almanların İncirlik Üssü’nü kullanması döneminde. Tabii o
dönemde NATO’dan da gerek AWACS uçaklarıyla gerekse de sınır boyunda gözetleme
için destek istenildi. Bazı ülkeler katkıda bulundu, o kapsamda da Almanya
gelmişti. Ancak, bildiğiniz gelişmelerden dolayı Almanya şu anda İncirlik
Üssü’nü terk etti, Ürdün’e taşındı. Dolayısıyla da şu anda ne bir tesis yapıldı
ne de kullanılan bir durum var. 
Bir
diğeri de: “Üsküdar Ünalan’da polis karakolu niçin yapılmıyor?” Gerek Emniyet
Genel Müdürlüğü gerekse de İçişleri Bakanlığı riski yüksek olan yerlerde,
vatandaşın güvenliğinin tehlikeye düştüğü yerlerde karakol yapımına gidiyor.
Eğer ki orada güvenlikle ilgili bir sıkıntı yoksa -bunu geçmişteki istatistiki
rakamlara bakarak belirliyorlar- o zaman karakol kurulmasından vazgeçiyorlar.
Karakol kurulmaması en güvenli mahalle demektir, karakola ihtiyaç varsa o zaman
güvenlikte bir sıkıntı var demektir. Dolayısıyla olmasının değil, olmamasının
tercih edilmesi daha doğrudur. Devlet gözükmez, ihtiyaç olduğu zaman ortaya
çıkar, devletin her an her yerde gözükmesi ortada bir sıkıntı olduğunu
gösterir. Türkiye inşallah demokratikleştikçe, geliştikçe, refah seviyesini
artırdıkça devletin bu görünürlüğü de gittikçe azalacaktır diyorum. 
Ancak
diğer mesafelerle ilgili bilgiyi de Emniyet Genel Müdürlüğü, İçişleri
Bakanlığından alıp size yazılı olarak iletmelerini isteyeceğim Sayın Tanal.
Teşekkür
ediyorum.
BAŞKAN
– Teşekkürler.
Sayın
Atıcı, buyurun.
AYTUĞ
ATICI (Mersin) – Teşekkürler Sayın Başkan. 
Sayın
Bakan, biliyorsunuz, Amerika Birleşik Devletleri 1 çalışanı gözaltına alındığı
için vize başvurularımızı askıya aldı. Şimdi, Büyükelçinin yaptığı gerekçe
açıklamasına baktığımız zaman diyor ki: “Bizim çalışanımız gözaltındayken
avukatlarıyla görüştürülmüyor.” Bakın, 1 kişi için avukatlarıyla
görüştürülmüyor diye vizeyi askıya aldı. Diyor ki: “Bizim adam işini yapıyordu,
sırf işini yaptığı için siz bunu içeri aldınız.” ve 1 kişi için vizeleri
kaldırdı. Yine diyor ki: “Medyaya haberler sızdırıldı ve masumiyet karinesi
çiğnendi. Sırf bu yüzden bizi Türk milletine düşman etme girişimleri oldu. Bu
yandaş medya yargısız infaz yaptı.” Şimdi, 1 kişi için milyonlarca insan
cezalandırıldı, hâlbuki Türkiye’de bu 1 kişi gibi aynı koşullarda bulunan on
binlerce insan var. FETÖ terör örgütüne mensup olanları bir kenara bırakıyorum,
onlarla ilgili bir şey söylemiyorum ama bu örgütle ilişkisi olmayan on binlerce
insan şu anda açığa alınmış, içeri alınanlar avukatlarıyla görüştürülmüyor,
yandaş medya ha bire yargısız infaz yapıyor ve biz, bu insanların yüzüne nasıl
bakacağız? Nuriye Gülmen ve Semih Özakça ölümle pençeleşiyorlar sırf bunları
yaşadıkları için. Amerika’nın bir çalışanı, vatandaşı bile değil, Amerika’yı
bütün dünyaya hükmettiriyor ama biz on binlerce insanımızı mağdur ediyoruz. Bu
konuda bir açıklama yapar mısınız?
Teşekkür
ederim. 
BAŞKAN
– Teşekkürler. 
Sayın
Bakan...
MİLLÎ
EĞİTİM BAKANI İSMET YILMAZ (Sivas) – Teşekkür ediyorum Başkanım. 
Öncelikle
Sayın Atıcı “1 kişi için milyonlarca kişi cezalandırıldı.” dedi, yine kendi
sorusunun içerisinde bunun orantısız olduğu da belirtildi. Dolayısıyla da bu
hak mıdır, hukuk mudur, adalet midir? Dolayısıyla buna CHP de karşı çıktı
zaten. 
AYTUĞ
ATICI (Mersin) – Karşı çıkıyoruz ama kendimize de bakacağız. 
MİLLÎ
EĞİTİM BAKANI İSMET YILMAZ (Sivas) – Dolayısıyla da yani bir yanlış
yapıldığına... Ortada bir yanlış var, bu yanlışı yapana da hep beraber,
milletçe hepimiz karar veriyoruz, yaptığın yanlış diyoruz; birincisi o.
AYTUĞ
ATICI (Mersin) – Kendimize de bakacağız. 
MİLLÎ
EĞİTİM BAKANI İSMET YILMAZ (Sivas) – Yani bunun yapılmaması gerekirdi;
Türkiye’yle müttefiksiniz, NATO’da üyesiniz. Müttefik olmak şu demek: Siz bir
tehlikede, riskteyseniz, silahlı bir tehditteyseniz; biz geleceğiz sizi
koruyacağız, sizin için can vereceğiz demektir. Biz bunu Kore’de gösterdik, biz
bunu Afganistan’da gösterdik, diğer olaylar da budur. Peki, Amerikan
Büyükelçiliğinde çalışan Türkiye Cumhuriyeti vatandaşları sorgudan muaf
mıdır...
AYTUĞ
ATICI (Mersin) – Değildir. 
MİLLÎ
EĞİTİM BAKANI İSMET YILMAZ (Sivas) – ...imtiyazı var mıdır, dokunulmazlığı var
mıdır? E, peki, hukuktan, adaletten, insan hakları veya evrensel hukuktan
kaynaklanmadan bir hakkı nasıl ileri sürer? Yani biz sömürge devleti miyiz,
sömürge vilayeti miyiz, kabile devleti miyiz? Bunu hep beraber dile getirip,
söylememiz gerekir ki yanlışı onlar yaptı ki bir daha yapmasınlar, birinci
husus bu. 
AYTUĞ
ATICI (Mersin) – Amerika yanlış yapmıştır, doğru. 
MİLLÎ
EĞİTİM BAKANI İSMET YILMAZ (Sivas) – Güzel, teşekkür ediyorum, noktayı koyduk,
bu konuda mutabıkız. 
AYTUĞ
ATICI (Mersin) – Ancak biz de kendi vatandaşlarımıza dönüp bakmak zorundayız. 
BAŞKAN
– Teşekkür ediyoruz. 
MİLLÎ
EĞİTİM BAKANI İSMET YILMAZ (Sivas) – Güzel, doğru, orada da diyoruz ki, bir
hukukçu olarak söylüyorum: Gerçekten hukuk bazen aksar ama sonuçta menziline
varır, hukuk biraz gecikir ama sonuçta menziline varır. Hukukta da bizim, işte
-nedir o- yargımız var, ağır aksak da olsa işliyor, temyiz mahkemeleri var,
idare mahkemeleri var, komisyonlar kuruldu, belli bir süreç sonucunda inanın
Türkiye’de bütün bu... Ama bir sıkıntılı dönemden geçtik. Bakın, 11 Eylülde
Amerika bir terör saldırısına maruz kaldığında nasıl tepki gösterildiğini siz
biliyorsunuz. Türkiye, 15 Temmuzda gerçekten cumhuriyet tarihinde değil, hiçbir
dönemde rastlanmadık bir terör saldırısıyla karşı karşıya kaldı. Bu terör
saldırısına karşı, devletin, milletin bir şekilde tepki göstermesini makul
karşılamak lazım belli süreye kadar. Gerçekten Türkiye'nin… Onların
bildirilerini bir okuyun; meclis kapatılıyor, partiler kapatılıyor, birçok
kimse… Ertesi gün, bakaydınız, kimler gözaltına alınacaktı, kimler infaz
edilecekti? Dolayısıyla da bu kadar büyük tehdidin olduğu durumda Türkiye
Cumhuriyeti’nin -o geçiş süreciyse- bazı orantısız -öyle diyeyim yani-
tedbirleri almasını makul karşılamak lazım. Zaten olağanüstü hâl anayasal bir
kurum, Anayasa’da var ama inşallah, bu en kısa zamanda hukuk devletinin
mekanizmaları içerisinde düzeltilir diye düşünüyoruz. 
2
öğretmen ve öğretim üyesiyle ilgili olarak da -yine hukukçu olarak diyorum- hiç
kimsenin kendi bedenine zarar verme hakkı yoktur. Demokratik olarak tepkiyi
göstermek haktır ama kendisine zarar verme hakkı da yoktur dolayısıyla herkesin
de “Ya, yaptığınız doğru değildir.” demesi gerekir. Burada bir haksızlığı
protesto etmekten ziyade… Yani iki yanlış bir doğru yapmaz gibi. İşte,
bak, komisyonlar kuruldu, itiraz et; onun idare mahkemesi var, itiraz et;
Avrupa İnsan Hakları Mahkemesi var, oraya gitmek lazım. 
AYTUĞ
ATICI (Mersin) – Sadece empati yapın Sayın Bakan, empati yapın. 
MİLLÎ
EĞİTİM BAKANI İSMET YILMAZ (Sivas) – Yok, onda hiç şüphem yok yani konuşuruz
ama hukuk devletinde hak arama mekanizmalarının hukuki yollardan takip edilmesi
lazım. 
Teşekkür
ediyorum. 
BAŞKAN
– Teşekkür ediyorum Sayın Bakan. 
Şimdi,
maddelere geçilmesini oylarınıza sunuyorum: Kabul edenler… Kabul etmeyenler…
Kabul edilmiştir. 
1’inci
maddeyi okutuyorum:
TÜRKİYE CUMHURİYETİ GENELKURMAY BAŞKANLIĞI ADINA
TÜRK DENİZ KUVVETLERİ KOMUTANLIĞI İLE İSPANYA KRALLIĞI SAVUNMA BAKANLIĞI ADINA
İSPANYA DENİZ KUVVETLERİ KOMUTANLIĞI ARASINDA ÇOK MAKSATLI AMFİBİ HÜCUM GEMİSİ
(LHD) PROJESİ İŞBİRLİĞİ FAALİYETLERİNE İLİŞKİN MUTABAKAT MUHTIRASININ
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) Türkiye Cumhuriyeti
adına 26 Şubat 2016 tarihinde Ankara’da imzalanan “Türkiye Cumhuriyeti
Genelkurmay Başkanlığı Adına Türk Deniz Kuvvetleri Komutanlığı ile İspanya
Krallığı Savunma Bakanlığı Adına İspanya Deniz Kuvvetleri Komutanlığı Arasında
Çok Maksatlı Amfibi Hücum Gemisi (LHD) Projesi İşbirliği Faaliyetlerine İlişkin
Mutabakat Muhtırası’nın onaylanması uygun bulunmuştur. 
BAŞKAN
– 1’inci madde üzerinde gruplar adına ilk söz, Cumhuriyet Halk Partisi Grubu
adına Ardahan Milletvekili Öztürk Yılmaz’a aittir. 
Buyurun
Sayın Yılmaz. (CHP sıralarından alkışlar)
Süreniz
on dakikadır. 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
şimdi, uluslararası anlaşmalar görüşülürken tabii bazı hususları da dikkatinize
getirmek istiyoruz. 
Şimdi,
önümüzdeki döneme bakmamız lazım. Bazen geçmişi hatırlamak, geçmişten ders
almak önemli çünkü geleceğe dönük yürüyüşte geçmişin ne olduğunu anlamak
önemli. Önümüzdeki dönemde Türkiye'nin yapması gereken hem içeride hem dışarıda
bazı hususlar var. Ben onların en önemli olanlarından birkaç tanesini saymak
istiyorum. Her şeyden önce, en önemli konu dışarıda, Türkiye'nin demokrasiyle
ilgili algısında kökten sarsıcı bir algı değişikliği var. Türkiye'nin özellikle
16 Nisan referandumundan sonra geçmekte olduğu süreç, dünyada, Türkiye’ye
bakışı değiştirdi. Bu algı sadece Türkiye’ye yönelik değil, Türkiye’de yaşayan
insanların da demokrasiyle ilgili, demokrasinin varlığı, kurumsal demokrasinin
varlığıyla ilgili ciddi negatif bir kanaati oluştu; bunun düzeltilmesi
gerekiyor. Türkiye’de denge ve denetimle ilgili sorunlar yaşıyoruz, hukukun
üstünlüğüyle ilgili sorunlar yaşıyoruz. En önemli konu, Türkiye’de OHAL’le
ilgili uygulamalar ve OHAL’in bir an önce kaldırılması gerekiyor. Türkiye’de
adil yargılamayla ilgili sorunlar yaşıyoruz. Adil yargılama, dünyanın neresine
giderseniz gidin, hukukla ilgili soru işaretlerini gündeme getiriyor. Daha da
önemli konu, Türkiye’de seçim ve sandık güvenliğiyle ilgili sorunlar var. Bunun
da bir şekilde ele alınması… Türkiye’de seçimin güvenliği olmayacaksa
demokrasiden bahsetmek mümkün değil. Hele hele Yüksek Seçim Kurulunun
uygulamaları ve yaptıkları, esasen, hem milletimizde hem dışarıda ciddi manada
soru işaretleri oluşturmuştur. 
İçeride
bunlar öncelikli konular olarak duruyor ama dışarıda daha öncelikli konularımız
var. Şimdi, Türkiye'nin yakın coğrafyasındaki güvenlik risk ve tehditleri
değerlendirildiğinde Irak’ın toprak bütünlüğünün sağlanması en önemli konu
olarak duruyor çünkü bu bölgede çeşitli etnik ve mezhep grupları arasında
çatışmayla sonuçlanabilecek, toplu katliam ve göçle sonuçlanabilecek bir
senaryo istemiyoruz ve bu konuyla ilgili olarak, esasen, görüşlerimizi farklı
platformlarda da arz etmiş durumdayız. 
İkinci
konu Suriye’nin toprak bütünlüğüdür. Suriye’de hâlâ siyasi bir çözüm üzerinde
çalışılmıyor, parça başı çözüm konusu gündemde. Bugün, İdlib ve diğer alanlar
parça başı çözümle alakalı konulardır. Suriye’de bütünlükçü bir çözüm yani
Suriye’nin toprak bütünlüğünü, birliğini, egemenliğini tesis edecek yeni bir
yapılanma ve bu konudaki uluslararası inisiyatiflere öncülük etmektir. Bizim
önümüzdeki dönemde en önemli konulardan birisidir Suriye’deki toprak bütünlüğü
ve bu konuyla ilgili, oradaki dengeyle alakalı olarak çalışma yapmak.
Bir
başka konu Türkiye'nin ticaretiyle alakalıdır. Orta Doğu’daki bu çatışma
alanları, güney sınırımızdaki çatışma alanları Türkiye'nin, maalesef,
ticaretini doğrudan etkilemektedir. Bugün, bizim güney sınırımızdan Suudi
Arabistan’a, Bahreyn’e, oradan daha aşağıya, Katar’a doğrudan bir yol
bulunmamakta. Bunu bir şekilde çözmemiz gerekiyor. Bu, Türkiye'nin ciddi manada
alanını daraltıyor. Bunun için de gerek sınır kapıları… Örneğin, geçen
önerdiğimiz gibi, Fişhabur’dan doğrudan Telafer’e inen, oradan Bağdat’a inen ve
oradan başka alanlara, Orta Doğu’ya inen bu sınır kapısının bir an önce
görüşmelerle devreye sokulması lazım. Şu andaki siyasi atmosferin ve Bağdat’ın
buna daha yaklaştığını görüyoruz.
Bir
başka konu, AB’yle ilişkiler. AB’yle ilişkiler gelinen aşama itibarıyla ve
uygulamalara baktığınız zaman, Türkiye'nin yakın vadede Avrupa Birliğine üye
olması şartları ortadan kalkmıştır. Türkiye şu anda Avrupa Birliğine müracaat
etmek istese Kopenhag Siyasi Kriterlerini karşılayamadığı için geri çevrilir.
Şimdi, Avrupa Birliğini sevmeyebiliriz, Avrupa Birliğine üye olmak
istemeyebiliriz ama şunu bilmemiz lazım, artık Avrupa Birliği ülkeleri tek tek
ülkelerden oluşmuyor, o tek tek ülkeler Avrupa Birliğinin topyekûn bir siyasi
iradesini teşekkül eden bir yapıdan oluşuyor. Dolayısıyla, “Ben, Avrupa Birliği
üyesi olmayayım ama –örneğin- Almanya’yla ilişkilerim iyi olsun.” “Ben, Avrupa
Birliğine yan bakayım, Fransa’yla ilişkilerim iyi olsun.” deme lüksümüz yok
çünkü burada üye ülkelerin üzerinde bir hâkimiyet kuran ve üye ülkelerin
üzerinde daha “superstructure” dedikleri daha üst bir yapı vardır ve bu yapının
kendisinden bağımsız üyelerle irtibat kurmak kolay değildir hem ticari hem vize
ve başka konular itibarıyla.
Bir
başka önemli konu, bizim Amerika’yla bugün sürtüşmemizin bir başka sebebi de
Rusya’yla olan yakınlaşmadır. Biz geleneksel müttefik yapısının değiştiğini
biliyoruz, demin onu arz ettik. Amerika’yla ciddi sorunlar yaşıyoruz ama
Rusya’yla müttefikliğe gidecek bir yol üzerinde isek bunun neyle
sonuçlanacağını da bilmek durumundayız. Rusya’ya bağımlılığımız çok, gazın
yüzde 55’ini Rusya’dan alıyoruz. Ayrıca termik, nükleer santral için de
milyarlarca dolar harcayıp enerjide Rusya’ya daha fazla bağımlı oluyoruz.
Biliyorsunuz Rusya, bir zamanlar Ukrayna’yla alakalı Avrupa’yla yaşadığı
sorunlar nedeniyle Ukrayna’dan geçen gazı kesmişti. Rusya’nın dış politika
tezlerini de iyi okumak lazım yani biz nasıl olsa Amerika’yla köprüleri
atıyoruz, Rusya’yla gidelim veya sonra döneriz, ABD’yle bir ilişki tuttururuz
zikzakı yaşamamak lazım. Yani siyaseti Türkiye’nin göbeğine oturtmak lazım ve
oradan o gözle bakmak her hâlükârda bu tercihe şayandır çünkü bu enerji
bağımlılığı konusuyla ilgili bakınız, Rusya bugün Suriye’de ve yarın Irak’ta,
Irak’ta özellikle veya bölgesel Kürt yönetiminde ciddi manada ticari anlaşmalar
yapıyor. Putin açıklama yapıyor, diyor ki: “Ambargo uygularsanız bölgesel Kürt
yönetimine petrol fiyatları artar.” Hoşuna gitmesi gerekmez mi? En çok petrolü
Putin’in var. Niye hoşuna gitmiyor? Çünkü başka bir niyeti var yani orada
imzalamış olduğu anlaşmaların suya düşmesini istemiyor. Benzer şekilde Saddam
zamanında da anlaşmalar imzalamıştı, o zaman da farklı davranmamıştı. Ruslarla
ilişkilerde de Rusların pragmatik ve bir noktada çıkarcı davrandığını bilmemiz
lazım. 
Son
bir konuyu arz edeyim gecenin bu vaktinde, geç oldu artık, o da şudur: Dış
politikada en önemli konu, rasyonalitedir, aklın öne alınmasıdır, duyguların
arka plana itilmesidir ve dengelerin gözetilmesidir. Biz, bugün bu sorunları,
bu dengeleri gözetemediğimiz için, aklı öne alamadığımız için yaşıyoruz, hep
duygusal davranıyoruz, tepkisel davranıyoruz. Bakınız, Sayın Cumhurbaşkanı
keşke bu açıklamaları kendisi yapmasaydı. O açıklamaları Dışişleri yapsaydı,
daha alt seviyede insanlar yapsaydı yani en son yapacağınız açıklamayı en
yetkili kişinin ağzından yaptırdığınız zaman geri dönüşü olmuyor, o zaman
ilişkiler geriliyor.
Hepinize
saygılar sunuyorum. (CHP sıraların alkışlar)
BAŞKAN
– Teşekkür ediyorum.
1’inci
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
2’nci
maddeyi okutuyorum:
MADDE 2- (1) Bu Kanun
yayımı tarihinde yürürlüğe girer.
BAŞKAN
– 2’nci madde üzerinde söz isteyen Cumhuriyet Halk Partisi Grubu adına İstanbul
Milletvekili Mahmut Tanal. 
Buyurun
Sayın Tanal. (CHP sıralarından alkışlar)
CHP
GRUBU ADINA MAHMUT TANAL (İstanbul) – Değerli Başkanım, değerli
milletvekilleri; hepinizi saygıyla hürmetle selamlıyorum. 
Tabii,
biraz önce mahkemelerden konu açılınca, olağanüstü hâlden Sayın Bakan dedi ki:
“Evet, mahkemelerin bu konuda karar vermesi lazım. Anayasa Mahkemesi, efendim,
komisyon…” Sayın Bakanım, ben bu elimdeki takipsizlik kararının bir
fotokopisinin size vereceğim. Gerçekten, Türk hukuk tarihine bir ibretiâlem
için geçecek olan bir takipsizlik kararı. 
Karar
şu: “Müştekinin gözaltına alındığı sırada emniyet müdürlüğünde görevli polis
memurları tarafından tehdit edilerek darbedildiği iddialarına ilişkin soruşturma
işlemlerine başlanmış ise de 22 Temmuz 2016 tarihli 667 sayılı Kanun Hükmünde
Kararname’nin 9’uncu maddesi kapsamında bu Kanun Hükmünde Kararname kapsamında
karar alan ve görevleri yerine getiren kişilerin bu görevleri nedeniyle hukuki,
idari, mali ve cezai sorumluluğunun bulunmadığı belirtildiğinden bu nedenle
iddia konusu eylem nedeniyle şikâyetçi olanlar hakkında kovuşturma yasağı
bulunduğu anlaşılmakla kovuşturmasına yer yoktur.” diyor. Yani, bu kanun
hükmünde kararnamenin amacı, hiçbir emniyet mensubunun görevi kişiyi dövmek,
yaralamak, onur kırıcı işlemlere maruz bırakmak değil, kanun hükmünde
kararnamenin amacı da bu değil aslında. Ama, bu şekilde olağanüstü hâlin, kanun
hükmünde kararnamelerin getirdiği hukukumuzdaki tahribatın gerçekten çok güzel
bir örneği. Ben bunun bir suretini, fotokopisini size takdim edeceğim. 
Değerli
Başkan, değerli milletvekilleri; tabii, dış politikada ülke olarak biz çok
ciddi sorunlar yaşıyoruz. Üç aşağı beş yukarı hepimiz bu sorunları saati
saatine izliyoruz, ne olup bittiğine de bakıyoruz. Dış politikanın ayrı bir
önemi vardır, dış politikanın ayrı bir dili vardır, bu dili kullanan kişilere
biz “diplomat” diyoruz. Dünyanın her tarafında, bu, böyledir. Nasıl
hukukçuların ayrı bir dili varsa, askerlerin ayrı bir dili varsa, doktorların
ayrı bir dili varsa, maliyecilerin ayrı bir dili varsa, esnafın ayrı bir dili
varsa, sanayicilerin ayrı bir dili varsa diplomatların da ayrı bir dili vardır.
Dolayısıyla dış politikada konuşurken herkes dikkatli olmak zorundadır, boğazda
dokuz boğum olduğunu dış politikada konuşurken kimsenin unutmaması lazım. Ve
dış politikanın iç politikaya göre bir başka farklılığı, dış politikanın millî
olması gerektiğidir; dış politikada iktidar ve muhalefet olmaz, dış politikada
millî bir duruş sergilenir, iktidarıyla muhalefetiyle dış politikada ortak bir
dil geliştirilir. O nedenle iktidarda olanlar dış politikadaki bütün
gelişmeleri muhalefete aktarmak zorundadır ki ortak dil geliştirilebilsin. Eğer
dış politikada olan bitenleri iktidar, muhalefet partileriyle paylaşmazsa, bunu
anlatmazsa ortak bir dilin de gelişmesi imkânsızdır. 
Değerli
arkadaşlar, bugün geldiğimiz noktada dış politikada ortak bir dilimiz yoktur.
Ortak bir dil olmadığı için de ciddi sorunlar yaşamaktayız. Bu ortak dili,
aslında bu çabayı harcaması gereken siyasi iktidar ancak siyasi iktidar ne
hikmetse bu şekilde yanaşmamaktadır.
ENGİN
ALTAY (İstanbul) – Kavga etmek istiyorlar ya.
MAHMUT
TANAL (Devamla) – Evet, kavga etmek istiyorlarsa biz sürekli barış isteyeceğiz,
barışa davet edeceğiz ve barış bizi ancak huzura götürebilir Sayın Başkanım.
(CHP sıralarından alkışlar)
Eğer
dış politikada yanlış yaparsak bunun sonuçları ağır olur, uzun süre telafi
edilemez ama iç politikada hata yaparsanız toplumun bir kesimi bu hatanın
faturasını öder ama dış politikada hata yapılırsa 80 milyon insan bu bedeli
öder. O nedenle dış politikada dikkatli bir dil kullanmak, arka kapı
diplomasisini sürekli açık tutmak ve Türkiye’nin çıkarları üzerine kilitlenmek
gerekir. Dış politikanın özelliği budur değerli arkadaşlar. Dış politikada
zaman zaman ciddi kırılmalar olabilir. Bazı örnekler vermek isterim sizlere
hafızalarımızı da yenileme açısından. Mesela dönemin ABD Başkanı Johnson’un
İnönü’ye yazdığı mektup, İnönü’nün ona karşı yazdığı mektup var. Tarihte bunlar
yerlerini almıştır, Türkiye’nin onurunu, gururunu korumuştur. Yine de aynı
şekilde 1974 Kıbrıs çıkarması; Türkiye ne yapacağını bilinçli olarak saptamış
ve gereğini yapmıştır. Hatay’ın Türk topraklarına katılması bir diplomasi
zaferidir. Kıbrıs çıkarması bir diplomasi zaferidir. Türkiye’nin Avrupa
Birliğine tam üyelik için başvurması, 1963 Ankara Anlaşması bir diplomasi
zaferidir. Türkiye, uygar dünyanın bir parçası olma konusunda kararlılığını ve
iradesini ortaya koymuştur. Irak’ta Türk askerlerinin başına çuval geçirilmesi,
Musul Konsolosluğunun işgal edilmesi, Süleyman Şah Türbesi’nin taşınması
karşısında iktidarın sessiz kalması bir diplomasi hezimetidir. Suriye
politikası bir diplomasi hezimetidir. 
Değerli
Başkan, sayın milletvekilleri; dış politikada akılcı davranmak zorundayız,
soğukkanlı davranmak zorundayız ve en önemlisi istişareyi yani danışmayı elden
uzak, gözden uzak tutmamak zorundayız. İşin uzmanlarıyla, bürokratlarla oturup
konuşmak, politika oluşturmak gibi siyasetin bir görevi vardır. Eğer danışma
devre dışı bırakılırsa, arka kapı diplomasisi devre dışı bırakılırsa ve her şey
tek kişiye bırakılırsa Türkiye, freni patlamış bir kamyon gibi yokuş aşağı
gider ve başına ne geleceğini kimse tahmin edemez. Hele hele dış politikada
atışmaları basın üzerinden yapmak, arka kapı diplomasisini tamamen kapatmak
hiçbir devlete yarar getirmez, hiç kimseye de yarar getirmez. Amerika’da Sarraf
davası, Halk Bankası Genel Müdür Yardımcısının orada tutuklu bulunması ve
Sarraf’ın tutuklu olması, Zafer Çağlayan hakkında tutuklama kararının çıkması
ve şimdi Amerika Konsolosluğunda olan tutuklamalar, rehin alma politikaları
sorunu çözümlemez, aksine sorun gittikçe derinleşir. Dış politikadan Erdoğan o
kadar habersiz ve dış politikanın ne olduğunu ve önemini o kadar az kavramış ki
emin olun ki okuduğumuz zaman kulaklarımıza inanamıyoruz, gözlerimize
inanamıyoruz.
Şöyle
söylüyor: “Amerika’yla yaşanan vize krizi dolayısıyla bu karar her şeyden önce
çok üzüntü verici; doğru, çok üzüntü verici. Yani Ankara Büyükelçisinin böyle
bir kararı alarak uygulamaya sokması üzüntü verici.” Bir büyükelçi böyle bir
karar alabilir mi?
Peki,
değerli arkadaşlar, ben hepinize teşekkür ediyorum, saygılar sunuyorum, iyi
geceler diliyorum. (CHP sıralarından alkışlar)
BAŞKAN
– Teşekkür ediyorum.
2’nci
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
3’üncü
maddeyi okutuyorum:
MADDE 3 – (1) Bu Kanun
hükümlerini Bakanlar Kurulu yürütür.
BAŞKAN
– 3’üncü madde üzerinde gruplar adına, Cumhuriyet Halk Partisi Grubu adına
Kocaeli Milletvekili Haydar Akar…
Buyurun
Sayın Akar. (CHP sıralarından alkışlar)
CHP
GRUBU ADINA HAYDAR AKAR (Kocaeli) – Sayın Başkan, değerli milletvekilleri;
evet, gecenin bu saatinde dış politikayı konuşuyoruz, bir uluslararası sözleşme
üzerinde konuşuyoruz. 
Ben
Meclise geldiğimde ilk konuşmama, uluslararası bir sözleşme üzerine grup adına
yirmi dakikalık konuşmayla başlamıştım. Aslında o tarihe kadar, bu Mecliste
konuşana kadar dış politikayla herkesin, her vatandaşın ilgilendiği kadar ilgileniyordum,
iş alanımın, çalışma alanımın aslında hiç alakası yoktu. Ama ilk konuşma, böyle
bir konuşma geldi. O gün düşündüm ne söyleyebilirim diye. İran’la bir
uluslararası sözleşme yapıyoruz, bir gümrük kapısının açılmasıydı. O gün
düşündüm ne söyleyebilirim diye. Şöyle bir gözden geçirdim. 
Mesela,
sizin hemen iktidara geldikten sonra bir politikanız vardı komşularla sıfır
sorun, sıfır problem diye yola çıktınız. Aslında doğru bir tespitti değil mi,
komşularımızla iyi olmamız gerekiyordu, onlarla ekonomik iş birliğini
geliştirmemiz gerekiyordu, aramızda küskünlükler, dargınlıklar, sıkıntılar
varsa bunları çözmemiz gerekiyordu. Bundan doğalı olamazdı. Politikaya
baktığınız zaman doğru bir politikaydı ve o dönemin Cumhurbaşkanı Sayın
Abdullah Gül ilk temasını Ermenistan’la yapmıştı. Hatırlayın, Ermenistan’ı
ziyaret etmişti, Türkiye-Ermenistan millî maçı vardı, daha sonra Türkiye’de
tekrarlandı ve o maçta Bursa’da Azerbaycan bayrağını Bursa Stadyumu’na
sokmamıştık, yasaklama kararı almıştık, “Bayraklarla girilmeyecek.” demiştik.
“Bir komşumuzla ilişkilerimizi iyileştirelim.” derken o kadim dostumuz “Bir
kardeşiz.” dediğimiz Azerbaycan’la da ilişkilerimiz bozuluyordu hatırlayın o
günlerde.
Peki,
yaklaşık on beş yıldır iktidardasınız, bu politikada bir gelişme oldu mu? Bir
değişiklik olmadı. Birinci maddem Ermenistan’dı, oradan başlamıştım. Daha sonra
Irak’ı konuştuk. Irak’ta kırmızı çizgileriniz vardı. Hatırlıyor musunuz kırmızı
çizgilerinizi? Musul, Kerkük kırmızı çizginizdi. Orada bağımsız bir
Kürdistan’ın kurulmaması Kuzey Irak’ta kırmızı çizginizdi. 
Yine,
PKK terörünün orada artması veya desteklenmesi konusundaki tutumu kırmızı
çizginizdi. Sonra, Irak Merkezî Hükûmetini dışladınız, bu kırmızı çizgilerin
tümünü terk ettiniz Amerika’nın müdahalesiyle birlikte. Bu kırmızı çizgilerin
tümü terk edildi. Irak Merkezî Hükûmeti mezhepçilik ve başka nedenlerden dolayı
dışlandı, oradaki özerk yapıyla ilişkiler geliştirildi, enerji ilişkilerimiz
geliştirildi. Hatta, hatırlayın, Enerji eski Bakanı -burada- Irak’a, Erbil’e
yapacağı bir ziyaretinde havada dönmek zorunda ve Kayseri’ye inmek zorunda
kalmıştı. 
Hatırlayın
o günleri. Ne değişti? O gün “Irak’a demokrasi getireceğim.” diye işgal eden
Amerika’nın hiç sıkıntısı var mı Irak’la ilgili? Bence yok. Petrolünü olduğu
gibi alıyor, hem de ucuz yollarla alıyor; kuzeyinden alıyor, güneyinden alıyor,
merkezinden alıyor. O şirketlerin hiçbir problemi yok ama Kuzey Irak’la bizim
problemimiz bugün hâlen devam ediyor. Irak’la da devam ediyor Merkezî Hükûmetle
çünkü Kuzey Irak’taki referanduma karşı koyabilmek, ona karşı bölge ülkeleriyle
birlikte bir strateji geliştirebilmek için bu sefer dışladığımız, ilişki
kurmadığımız, kurmakta kaçındığımız, hatta onların uyarılarına rağmen, Kuzey
Irak petrolünü pazarladığımız bir ortamda tekrar Irak Merkezî Hükûmetine dönmek
zorunda kaldık. Bakın, on beş yıllık politikaya, Irak’ta bir gelişme
kaydedememişiz. “Sıfır sorun.” diyorduk ya, sorunlar büyüyerek, artarak devam
ediyor.
Suriye’ye
geldik. 
Zaman
da hızlı akıp gidiyor. Aslında devam etmem lazım.
ENGİN
ALTAY (İstanbul) – Yeter, yeter…
HAYDAR
AKAR (Devamla) - Suriye’den bir şeyden memnun olmuştuk. Gerçekten, bugün,
Ecevit’in o hasta hâliyle oturuş şeklini tasvir eden, kamuoyuyla paylaşan AKP
Genel Başkanı bir şeyi unutmuştu, Ecevit Suriye’deki Abdullah Öcalan’ı oradan
çıkarabilmek için riski göze almıştı ve Genelkurmay Başkanını, kuvvet
komutanlarını sınıra yollamıştı ve Suriye’yi terk etmek zorunda kalmıştı;
hatırlayın o günleri. Ve sonra Suriye’yle dostluğumuz gelişti, ilişkilerimiz
gelişti -tatillere falan girmeyeceğim- ve bundan memnun olduk çünkü 8 milyar
dolarlık ihracat yapmaya başlamıştık Suriye’ye. Suriye’nin en yakın komşusu
olarak Suriye’nin birçok tüketim malı ihtiyacı, inşaat ihtiyacı Türkiye
tarafından karşılanıyordu, 8 milyar dolardı. 
Çok
önemsediğim için söylüyorum, Kıbrıs Rum kesimiyle… Yine, Enerji eski Bakanı
burada. Bakın, o gün doğal gaz çıkarmaya başlayan İsrail’le, Güney Kıbrıs’la…
Piri Reis diye bir gemi yolladık biz oraya. Bu gemi yüzmesi bile zor olan bir
gemiydi, sadece sismik araştırmalar yapan bir gemiydi. Tehditler ettik, sonra
İsrail’e doğal gazı bulduktan sonra bir teklifte bulunduk “Biz sizin gazınızı
pazarlayabiliriz.” diye. 
İsrail
ile Lübnan o noktaya nerede gelmişlerdi? Bir sismik araştırma gemisi tüm
Akdeniz’i taramıştı, haritalarını çıkarmıştı, bölge ülkelerine bu haritaları
sattı; Lübnan aldı, Mısır aldı, İsrail aldı, Suriye aldı, almayan bir tek ülke
vardı, Türkiye’ydi bu. Bütün ülkeler kendi aralarında ikili ekonomik “zone”
anlaşmaları yaptı, Türkiye kimseyle yapmadı, kıta sahanlığının dışına çıkamadı.
Tehdit ettik, sonra “Pazarlayalım.” dedik. Geldiğimiz noktada bugün hangi
noktadayız bu konuda arkadaşlar? Yine aynı yerde duruyoruz değil mi? En ufak
bir gelişme kaydedilemedi.
Libya’ya
bakalım. Önce “Libya’ya NATO müdahale edemez.” dedik, sonra iki ayrı uçakla iki
yüzer milyon dolar getirdik oradaki isyancılara. En kadim dostumuz, Kıbrıs
Savaşı’nda tek bize destek olan Kaddafi’nin linç edilmesine destek olduk. 30
bin kişi Libya’dan döndü. Yine, Enerji Bakanı burada, 5 tane kuyumuz vardı
Libya’da, 5 tane hazır imalata geçecek petrol kuyumuz vardı, bugün Libya’ya
giremiyoruz arkadaşlar. 
Filistin’i
düşünün, Filistin Kurtuluş Örgütü yıllarca mücadele etti. Çocukluğumuzdan gelen
bir tarihi var, hatırlıyoruz hepimiz ama gittik, Hamas’la iş birliği yaptık.
Mısır’a
gittik, sadece bir mezhep grubuyla iş birliği yaptık ve dış politikamızın bugün
geldiği noktaya baktığımızda o “Sıfır soruna getireceğiz.” dediğimiz dış
politikamız daha da büyüyerek, artarak devam etmiş. (CHP sıralarından alkışlar)

Sayın
Grup Başkan Vekilim buradan uyarıyor “Uzattın.” diye.
Evet,
son cümle şunu söyleyeyim: Dış politika millî bir politika olmalı. Gelecek on
yılımızı, yirmi yılımızı birlikte planlamalıyız, sadece iktidar partisi olarak
değil, muhalefet partileriyle birlikte planlamalıyız, gerektiğinde revize
etmeliyiz ama tek dille konuşmalıyız, güçlü olmalıyız, diri olmalıyız diyor,
hepinize sevgiler, saygılar sunuyorum. (CHP sıralarından alkışlar) 
BAŞKAN
– Teşekkürler Sayın Akar. 
3’üncü
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
Tasarının
görüşmelerini tamamladık yalnız oylamadan önce oyunun rengini belirtmek üzere
bir talep var. İç Tüzük 86’ya göre, aleyhte oyunun rengini belirtmek üzere Mersin
Milletvekili Aytuğ Atıcı söz talebinde bulunmuştur.
Buyurun
Sayın Atıcı. (CHP sıralarından alkışlar) 
Süreniz
beş dakikadır.
AYTUĞ
ATICI (Mersin) – Teşekkürler Sayın Başkan.
Değerli
arkadaşlar, 472 sıra sayısıyla Türk Deniz Kuvvetleri ile İspanya Deniz
Kuvvetleri arasında çok maksatlı amfibi hücum gemisi projesi konusunda iş
birliği yapan bir anlaşmayı konuşuyoruz. Şimdi, ne zaman bir ülkeyle iş birliği
ya da anlaşma yapmaya kalksanız vallahi ödüm patlıyor, “Eyvah, acaba ne
olacak?” diyorum. Şimdi, İspanya’yla ilişkilerimiz kötü değil. Acaba sizin bu
iş birliği anlaşmasından sonra İspanya’yla hâlimiz ne olacak? Niye endişe
duyuyorum anlatayım.
Suriye’yle
çok güzel anlaşmalar yapmıştınız, dostluk anlaşmalarıydı, birlikte kabineler
topladınız, vesaire; şimdi düşman olduk, “katil Esed” dediniz, kapıları
kapattınız, bedelini biz ödedik Mersin’de, çiftçiler ödedi. 4 milyon Suriyeli
Türkiye'ye geldi, bedelini yine garibanlar ödedi. Şimdi Astana sürecinde
İran’la, Rusya’yla Türkiye bir araya geldi yani “İran ve Rusya” derken doğal
olarak Suriye’yi kastediyoruz ve şimdi Suriye’yle Türkiye masaya oturmuş oldu
ve birtakım anlaşmalar yaptı. Onun için eyvah diyorum. 
Eyvah
diyorum çünkü Özgür Suriye Ordusu’yla anlaşmıştınız. Özgür Suriye Ordusu’nu ve
muhalif güçleri beslemiştiniz, eğitmiştiniz, donatmıştınız. Şimdi bir şekilde
Özgür Suriye Ordusu’nu Halep’ten çıkardınız. Dediniz ki: “Çık oğlum Halep’ten,
gel İdlib’e.” Geldiler İdlib’e ve götürdünüz, düşman olduğunuz Esad rejimine
Halep’i teslim ettiniz ellerinizle. Onun için korkuyorum. Bir ülkeyle anlaşma
yaparken yine mi rezil olacağız, yine mi başımız öne eğilecek, yine mi düşman
olacağız diye vallahi korkuyorum. 
Şimdi
İdlib’e girmeye çalışıyorsunuz. İdlib’e girdiniz. İdlib’e çektiğiniz Özgür
Suriye Ordusu ve muhaliflere de diyorsunuz ki Astana’da yaptığınız
görüşmelerde: “Merak etmeyin, biz onları oradan alırız.” Ama şimdi “Hayır,
alamazsınız. Siz bizi eğittiniz, siz bizi donattınız, elimize silah verdiniz.
Şimdi biz bu silahları size karşı kullanacağız.” diyor oradaki muhalifler.
“Bizi kandırdınız, Halep’ten çıkardınız ama İdlib’den çıkaramayacaksınız.”
diyorlar. 
İşte,
yaptığınız anlaşmalar nereye gidiyor? İspanya’yla yaptığınız anlaşma da acaba
böyle bir şey mi, vallahi ben de bilmiyorum. O yüzden, ikiyüzlü dış politikalar
uygulayarak her zaman uluslararası arenada başımızı öne eğdiriyorsunuz. 
Bakın,
ABD’yle anlaşmalar yapıyorsunuz. Daha yakında Cumhurbaşkanı Amerika Birleşik
Devletleri’ne gitti, “yakın dostum Donald” diye hitap etti, “Hiç olmadığımız
kadar yakınız.” dedi ve çeşitli anlaşmalar yaptınız. Bir de baktık ki Donald
bize 40 tane Boeing uçağı satmış, 40 tane, “hop” demiş, halletmiş. Ne kadar,
biliyor musunuz? 11 milyar dolar. İyi, tamam, hadi, ihtiyacınız var diye
düşünebilirsiniz ama Türk Hava Yolları batıyor, biliyorsunuz değil mi? Zarar
ediyor, perişan durumda. Siz “dostum Donald” dediniz, 11 milyar doları
bıraktınız, geldiniz. Adam bir hafta sonra dedi ki: “Hop, vizeleri
kaldırıyorum.” 
Ya,
Allah aşkına, bir ülkeyle de bir anlaşma yapmayın ya, bırakın şu anlaşma
yapmayı ya. Siz anlaştıkça biz batıyoruz, siz anlaştıkça biz mahvoluyoruz, siz
anlaştıkça bizim başımız öne eğiliyor. O yüzden ne olur, siz bu anlaşmaları
yapmayın. Bu İspanya’yla yaptığınız anlaşma iyi gibi görünüyor ama başımıza ne
gelecek, vallahi billahi ben de bilmiyorum. 
Avrupa
Birliğiyle yakın dost oldunuz. Avrupa Birliğine girdik diye gündüz vakti havai
fişekler attınız. Davutoğlu dedi ki: “Türk vatandaşı başı dik bir şekilde
götürecek pasaportunu, atacak memurun önüne. ‘Ben Türkiye’den geliyorum’
diyerek vizesiz girecek benim vatandaşlarım.” Hepiniz alkışladınız çılgınca. Ne
oldu şimdi? Almanya diyor ki: “Amerika’yı örnek almalıyız. Ya, niye aklımıza
gelmedi bizim bu iş? Keşke bizim aklımıza gelseydi. Şimdi Amerika’yı örnek
almalıyız.” 
Ya,
Barzani’yle dost oldunuz. Bir süre sonra “Bir gece ansızın gelebilirim.”
dediniz. Fetullah’la dost oldunuz, başımıza bombalar yağdı. Allah aşkına, ne
olur, ya, kimseyle dost most olmayın, kimseyle anlaşma manlaşma yapmayın,
kimseyle de oturup bir mutabakat imzalamayın. Siz bunu yaptıkça biz perişan
oluyoruz.
İyi
geceler. (CHP sıralarından alkışlar)
BAŞKAN
– Evet, böylece tasarı üzerindeki görüşmeler tamamlanmıştır. 
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre veriyorum ve oylama işlemini başlatıyorum.
(Elektronik
cihazla oylama yapıldı)
BAŞKAN
– 472 sıra sayılı Kanun Tasarısı açık oylama sonucu:
“Kullanılan oy sayısı : 199
Kabul :  195
Ret :   3
Çekimser :   1 (x)

 Kâtip Üye Kâtip
Üye
 Fatma Kaplan Hürriyet Mücahit
Durmuşoğlu
 Kocaeli Osmaniye”
Böylece, tasarı, kabul edilmiş ve kanunlaşmıştır.
Alınan karar gereğince (11/17) esas numaralı Gensoru
Önergesi’nin gündeme alınıp alınmayacağına ilişkin görüşmeler ile Radyo ve
Televizyon Üst Kuruluna üç üyeliğe seçim yapılması için 16 Ekim 2017 Pazartesi
günü saat 14.00’te toplanmak üzere birleşimi kapatıyor, hayırlı geceler
diliyorum.
Kapanma Saati: 23.54




(x)
491 S.Sayılı Basmayazı 4/10/2017 tarihli 3’üncü
Birleşim Tutanağı’na eklidir.


(x) Açık oylama kesin sonuçlarını
gösteren tablotutanağa eklidir.


(x) 143 S. Sayılı Basmayazı tutanağa
eklidir. 


(x) Açık oylama kesin sonuçlarını
gösteren tablo tutanağa eklidir.


(x) 472 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




