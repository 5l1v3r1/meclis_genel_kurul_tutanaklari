


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular















 DÖNEM : 20			 CİLT : 7 		       YASAMA YILI : 1


T. B. M. M.
TUTANAK DERGİSİ

70 inci Birleşim
3 . 7 . 1996  Çarşamba



İ Ç İ N D E K İ L E R
  I. – GEÇEN TUTANAK ÖZETİ
 II. – GELEN KÂĞITLAR
III. – YOKLAMA
IV. – BAŞKANLIĞIN GENEL KURULA SUNUŞLARI
A)  TEZKERELER VE ÖNERGELER
1. – Avrupa Konseyi Parlamenterler Meclisi Türk Grubu yedek üyeliğinden istifa eden Burdur Milletvekili Yusuf Ekinci’nin 
yerine Samsun Milletvekili İrfan Demiralp’in aday gösterildiğine ilişkin Başkanlık tezkeresi (3/368)
V. – HÜKÜMET PROGRAMI
1. – Başbakan Necmettin Erbakan tarafından kurulan Bakanlar Kurulu Programının okunması 
VI. – SORULAR VE CEVAPLAR
A)  YAZILI SORULAR VE CEVAPLARI
1. – Bartın Milletvekili Cafer Tufan Yazıcıoğlu’nun, ödenek yetersizliği nedeniyle kapalı tutulan okullara ve öğretmenlerin ders 
ücretlerine ilişkin sorusu ve Millî Eğitim Bakanı Mehmet Sağlam’ın yazılı cevabı (7/847)
2. – Sakarya Milletvekili Cevat Ayhan’ın, halk eğitim merkezlerinde çalışan kadrolu usta öğreticilere ilişkin sorusu ve Millî 
Eğitim Bakanı Mehmet Sağlam’ın yazılı cevabı (7/866)
3. – Konya Milletvekili Veysel Candan’ın, Türkiye ile İsrail arasında yapılan askerî eğitim ve işbirliği anlaşmasına ilişkin 
sorusu ve Millî Savunma Bakanı Turhan Tayan’ın yazılı cevabı (7/874)
4. – Konya Milletvekili Veysel Candan’ın, ABD’den silah ve askerî malzeme alımlarında gecikme ve sıkıntılar olduğu 
iddiasına ilişkin sorusu ve Millî Savunma Bakanı Mahmut Oltan Sungurlu’nun yazılı cevabı (7/875)
5. – Bitlis Milletvekili Zeki Ergezen’in, Türkiye ile İsrail arasında imzalanan Güvenlik İşbirliği Anlaşmasına ilişkin sorusu ve 
Millî Savunma Bakanı Turhan Tayan’ın yazılı cevabı (7/928)
6. – Konya Milletvekili Mustafa Ünaldı’nın, medyada yer alan iç borç miktarına ilişkin sorusu ve Devlet Bakanı Rüşdü 
Saracoglu’nun yazılı cevabı (7/948)

I. – GEÇEN TUTANAK ÖZETİ

TBMM Genel Kurulu saat 15.00’te açıldı.
Birleşim Başkanı Kamer Genç, Tunceli’de, bayrak töreni sırasında meydana gelen ve 6 askerin şehit olmasına neden olan terör 
olayı ve Sıvas’ta 37 vatandaşın ölümüyle sonuçlanan olayların yıldönümü münasebetiyle bir konuşma yaptı.
Bursa Milletvekili Ertuğrul Yalçınbayır, TBMM’den bir Parlamento Heyetiyle Moldavya’ya yaptıkları resmî ziyarette edindiği 
izlenimlere ilişkin gündem dışı bir konuşma yaptı.
Samsun Milletvekili Ayhan Gürel’in, Samsun 19 Mayıs Üniversitesi öğrenci yurtlarının statüsünün değiştirilmesine ve (Av-
Spor) Avcılık ve Atıcılık Spor İhtisas Kulübünün sorunları ile alınması gereken önlemlere ilişkin gündem dışı konuşmasına, 
Millî Eğitim Bakanı Mehmet Sağlam cevap verdi.
Eskişehir Milletvekili Necati Albay, çiftçilerin sorunları ve alınması gereken önlemlere ilişkin gündem dışı bir konuşma yaptı.
Başbakan Necmettin Erbakan tarafından kurulan Bakanlar Kurulunun atandığına dair Cumhurbaşkanlığı tezkeresi Genel 
Kurulun bilgisine sunuldu.
Bakanlar Kurulu Programının okunması, görüşülmesi ve güven oylamasının gündemin “Özel Gündemde Yer Alacak İşler” 
kısmında yer almasına; Bakanlar Kurulu Programı üzerindeki görüşmelerde gruplar ve Hükümet adına yapılacak konuşmaların 
birer saat, kişisel konuşmaların onbeşer dakika olmasına; görüşmelerin bitimine kadar çalışma süresinin uzatılmasına; Program 
okunduğu, görüşüldüğü ve güven oylamasının yapıldığı günlerde - sunuşlar ve işaret oyu ile yapılacak seçimler hariç - başka 
konuların görüşülmemesine; programın görüşüleceği ve güven oylamasının yapılacağı günlerde Genel Kurulun saat 15.00’te 
toplanmasına ilişkin Danışma Kurulu önerisi kabul edildi.
Doğru Yol Partisi Grubunca, Avrupa Konseyi Parlamenter Meclisi Türk Grubunda boş bulunan asıl üyelik için, Nevşehir 
Milletvekili Esat Kıratlıoğlu’nun aday gösterileceğine ilişkin Başkanlık tezkeresi Genel Kurulun bilgisine sunuldu.
Türkiye Büyük Millet Meclisinden birer heyetin;
Kuzey Kıbrıs Türk Cumhuriyeti Cumhurbaşkanı Rauf Denktaş’ın, 
Rusya Federasyonu Devlet Duması Başkanının,
Resmî davetine icabet etmelerine ve,
TBMM’de :
Türkiye - Avusturya,
Türkiye - Belçika,
Türkiye - İngiltere,
Türkiye - İran,
Türkiye - Lübnan,
Türkiye - Mısır,
Türkiye - Tunus,
Türkiye - Avustralya,
Türkiye - Endonezya,
Türkiye - Macaristan,
Türkiye - Özbekistan,
Türkiye - Polonya,
Türkiye - Portekiz,
Türkiye - Singapur,
Türkiye - Yeni Zelanda,
Türkiye - Filipinler,
Türkiye - Bosna - Hersek,
Türkiye - Malezya,
Parlamentolararası Dostluk Grupları kurulmasına,
İlişkin Başkanlık tezkereleri kabul edildi.
TBMM İçtüzüğünün değişik 78 inci maddesine göre;
TBMM komisyonlarında ve Genel Kurulunda öncelikli olarak görüşülmesine devam olunması  istenen tasarılar arasında, 
Başkanlığa sunulan “Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanunun Yürürlükten 
Kaldırılması, Çalışanların Tasarruflarını Teşvik Hesabının Tasfiyesi ve Hak Sahiplerine Yapılacak Ödemelerin Düzenlenmesi 
Hakkında Kanun Tasarısı”nın çıkarılması ve,
54 üncü Hükümet güvenoyu alıncaya kadar, Genel Kurul ve komisyonlardaki kanun tasarı ve tekliflerinin görüşülmesinin 
ertelenmesi,
Taleplerine ilişkin Başbakanlık tezkereleri Genel Kurulun bilgisine sunuldu.
3 - 14 Haziran 1996 tarihleri arasında İstanbul’da yapılacak Birleşmiş Milletler İnsan Yerleşimleri Konferansına (Habitat - II) 
katılacak olan Cumhurbaşkanı Süleyman Demirel’e refakat edecek heyete iştirak etmeleri uygun görülen milletvekillerine ilişkin 
Başbakanlık tezkeresi kabul edildi.
Van Milletvekili Mahmut Yılbaş’ın, (10/63) esas numaralı Meclis Araştırma Komisyonu üyeliğinden çekildiğine ilişkin 
önergesi Genel Kurulun bilgisine sunuldu.
Gündemin “Sözlü Sorular” ve “Genel Görüşme ve Meclis Araştırması Yapılmasına Dair Öngörüşmeler” kısımlarında yer alan 
konuların görüşmeleri, ilgili bakanların Hükümet Programının hazırlanması çalışmalarında bulunmaları nedeniyle ertelendi.
Alınan karar gereğince, Bakanlar Kurulu Programının okunması için, 3 Temmuz 1996 Çarşamba günü saat 15.00’te toplanmak 
üzere, 16.12’de birleşime son verildi.

Kamer Genç
Başkanvekili
		Salih Kapusuz			Ünal Yaşar
		     Kayseri			Gaziantep
		   Kâtip Üye			Kâtip Üye



II. – GELEN KÂĞITLAR
3 . 7 . 1996 ÇARŞAMBA
Tasarılar
1. – Radyo ve Televizyonların Kuruluş ve Yayınları Hakkında Kanunun Bir Maddesinde Değişiklik Yapılmasına İlişkin 
Kanun Tasarısı (1/487) (Anayasa ve Millî Savunma komisyonlarına) (Başkanlığa geliş tarihi : 27.6.1996)
2. – Uydular Aracılığı ile Haberleşme Avrupa Teşkilatı Sözleşmesinde Yapılan Değişikliklerin Onaylanmasının Uygun 
Bulunduğuna Dair Kanun Tasarısı (1/488) (Bayındırlık, İmar, Ulaştırma ve Turizm ve Dışişleri komisyonlarına) (Başkanlığa 
geliş tarihi : 27.6.1996)
Tezkere
1. – Taner Keleşoğlu Hakkındaki Ölüm Cezasının Yerine Getirilmesine Dair Başbakanlık Tezkeresi (3/367) (Adalet 
Komisyonuna) (Başkanlığa geliş tarihi : 1.7.1996)

BİRİNCİ OTURUM
Açılma Saati: 15.00
BAŞKAN: Mustafa KALEMLİ
KÂTİP ÜYELER: Ünal YAŞAR (Gaziantep), Salih KAPUSUZ (Kayseri)


BAŞKAN – Türkiye Büyük Millet Meclisinin 70 inci Birleşimini açıyorum.
III. – YOKLAMA
BAŞKAN – Ad okunmak suretiyle yoklama yapılacaktır; sayın milletvekillerinin, salonda bulunduklarını yüksek sesle 
belirtmelerini rica ediyorum.
(Adana Milletvekili Tuncay Karaytuğ'a kadar yoklama yapıldı)
BAŞKAN –Toplantı yetersayımız vardır; görüşmelere başlıyoruz.
"Başkanlığın Genel Kurula Sunuşları" kısmında Türkiye Büyük Millet Meclis Başkanlığının bir tezkeresi vardır; okutup 
bilgilerinize sunacağım:
IV. – BAŞKANLIĞIN GENEL KURULA SUNUŞLARI
A)  TEZKERELER VE ÖNERGELER
1. – Avrupa Konseyi Parlamenterler Meclisi Türk Grubu yedek üyeliğinden istifa eden Burdur Milletvekili Yusuf Ekinci’nin 
yerine Samsun Milletvekili İrfan Demiralp’in aday gösterildiğine ilişkin Başkanlık tezkeresi (3/368)
Türkiye Büyük Millet Meclisi Genel Kuruluna
Anavatan Partisi Grubunca, Avrupa Konseyi Parlamenter Meclisi Türk Grubu yedek üyeliğinden istifa eden Burdur Milletvekili 
Yusuf Ekinci'nin yerine Samsun Milletvekili İrfan Demiralp aday gösterilmiştir.
Yedek üyeliğe aday gösterilen üyenin ismi, Türkiye Büyük Millet Meclisinin Dış İlişkilerinin Düzenlenmesi Hakkındaki 3620 
sayılı Kanunun 2 nci maddesi gereğince Genel Kurulun bilgisine sunulur.
					Mustafa Kalemli
					Türkiye Büyük Millet Meclisi
					Başkanı
BAŞKAN – Bilgilerinize sunulmuştur.
Gündemin "Özel Gündemde Yer Alacak İşler" kısmına geçiyorum.
V. – HÜKÜMET PROGRAMI
1. – Başbakan Necmettin Erbakan tarafından kurulan Bakanlar Kurulu Programının okunması 
BAŞKAN – Başbakan Sayın Necmettin Erbakan tarafından kurulmuş bulunan Bakanlar Kurulunun Programı okunacaktır. 
Bakanlar Kurulu Programını okumak üzere, Başbakan Sayın Necmettin Erbakan'ı kürsüye davet ediyorum.
Buyurun Sayın Başbakan. (RP sıralarından ayakta alkışlar)
BAŞBAKAN NECMETTİN ERBAKAN (Konya) – Sayın Başkan, sayın milletvekilleri; Bakanlar Kurulu üyelerimiz ve şahsım 
adına, Yüce Meclisi en derin saygılarımla selamlıyorum. Önümüzdeki dönemin milletimize ve ülkemize hayırlı olmasını 
diliyorum. 
Konuşmamın hemen başlangıcında bir hatırlatma yapmak ihtiyacındayım. Hükümet Programı olarak şu anda okuduğum 
metin geçerlidir. Maalesef, basılan ve dağıtılan metinlerde bazı matbaa hataları söz konusu olmuştur; bundan dolayı özür 
diliyorum.
7 Haziran 1996 tarihinde, Sayın Cumhurbaşkanı, yeni Hükümeti kurma görevini şahsıma tevdi ettiler. Refah Partisi ile Doğru 
Yol Partisi arasındaki görüşmeler anlaşmayla sonuçlandı ve Sayın Cumhurbaşkanınca onaylanan 54 üncü Türkiye Cumhuriyeti 
Hükümeti adına, Hükümet Programını Yüce Heyetinize arz etmek üzere huzurlarınızdayım. 
Sayın Başkan, sayın milletvekilleri; Türkiyemiz, içeride ve dışarıda acil çözüm bekleyen sorunlarla karşı karşıyadır. Bu 
sorunların çözümü ve önüne çıkan tarihî fırsatların değerlendirilmesi için, güçlü, istikrarlı ve kararlı bir siyasî iradeye ihtiyaç 
olduğunu bilhassa belirtmek istiyorum. Esasen, cumhuriyetimizin kuruluşunun 73 üncü yılında 54 üncü Hükümetin kurulması ve 
hükümetlerin ortalama görev süreleri de, bize, siyasî istikrarın ne kadar önemli olduğunu açıkça göstermektedir. Halbuki, 24 Aralık 
1995'te yapılan milletvekili genel seçimleri, parçalı bir Parlamento aritmetiği ortaya çıkarmış, bu aritmetik, hiçbir partiye tek başına 
iktidar imkânı vermemiş ve dolayısıyla, hiçbir partinin, tek başına, ilkelerini ve programını uygulamasına fırsat tanımamıştır. 
Bununla beraber, demokrasi, bir uzlaşma rejimidir. İlkeler ve programlar etrafında sağlam bir uzlaşma, Türkiye'nin ihtiyacı 
olan istikrarın önşartıdır. 24 Aralık seçimlerinden sonra vücut bulan ANAP-DYP Azınlık Koalisyonu, bu uzlaşmanın sağlam 
esaslara dayanması gerektiğini bir tecrübe olarak göstermiştir. 
İşte, Refah Partisi ve Doğru Yol Partisi, bu tecrübenin ışığında, Türkiye'nin ihtiyacı olan istikrarı sağlayarak, iç ve dış 
sorunlara karşı ihtiyaç duyulan siyasî iradeye sahip olan bu Koalisyon Hükümetini kurmuşlardır. Her iki parti, programlarının, 
hedeflerinin farklı olduğunun bilincindedirler; ama, ülkemize ve halkımıza hizmet için, ulusumuzun beklediği uzlaşmayı 
yapmışlardır. 
24 Aralık 1995 seçimlerinde Parlamentoya en fazla üye kazanarak giren ülkemizin en büyük iki partisinin (Refah Partisi ve 
Doğru Yol Partisinin) uzlaşarak bu Hükümetimizi kurmaları, sadece Türkiye'yi bir hükümet krizinden kurtarma olayı değil, aynı 
zamanda, demokrasimizin bir zaferidir; ülkemizde özlenen devlet ve millet kaynaşmasının ve toplumsal uzlaşmanın çok önemli bir 
adımıdır; ülkemiz için çok hayırlı ve faydalı bir gelişmedir.
Değerli milletvekilleri, Hükümetimiz, Anayasamızda ifadesini bulan ilkelerden hareketle, ortak bir programı ve hedefleri, ilim, 
akıl, tecrübe, milletimizin faydası ve temel insan haklarına saygı ilkelerine göre ve uzlaşma mantığıyla gerçekleştirecektir.
Türkiye Cumhuriyetinin, demokratik, laik ve sosyal bir hukuk devleti olması, Atatürk ilkeleri, Koalisyon Hükümetinin 
vazgeçilmez ortak uzlaşma zeminini teşkil edecektir. 
Bu zemin üzerinde, millî ve manevî değerlere bağlı olmayı, din ve vicdan hürriyeti, teşebbüs hürriyeti ve düşünce hürriyetinin, 
demokrasimizin vazgeçilmez unsurları olduğunu, Hükümetimiz, temel bir kabul olarak ortaya koymuştur. (RP sıralarından alkışlar)
Sayın Başkan, değerli milletvekilleri; göreve başlarken, milletimizin, Hükümetimizden, ülkemizin ve halkımızın temel 
meseleleri olan terör, göç, işsizlik, geçim sıkıntısı, köylü, işçi, memur, esnaf, emekli ve muhtaç vatandaşlarımızın refah seviyesinin 
yükseltilmesi, kamu maliyesinin güçlendirilmesi, dışticaret açığının kapatılması, yatırımların hızlandırılması, devletin yeniden 
yapılandırılması meselelerinin nihayet çözüme kavuşturulmasını ve dış ilişkilerimizdeki aleyhimizde gelişmenin önlenerek 
şahsiyetli bir dış politika takip olunmasını istediğini ve beklediğini çok iyi biliyoruz ve yine, göreve başlarken, ülkemiz halkının, 
Hükümetimizden, güçlü ve müreffeh Türkiye'yi gerçekleştirecek bir değişim hükümeti olmamızı beklediğini ve özlediğini de çok iyi 
biliyoruz. 
İşte, Hükümetimiz, halkımızın bu beklentilerine cevap vermek için, heyecan, inanç ve azimle kurulmuş bir Hükümettir. 
Bu Programımızda asıl amacımız, halkımızın, bürokrasimizin ve bütün üretim kesimlerimizin beklediği, özlediği huzuru, 
umudu ve güveni kendilerine vermektir. Bundan dolayıdır ki, devletin yeniden yapılandırılarak çağın ve ülkemizin ihtiyaçlarına 
uyumlu hale getirilmesini temel hedefimiz olarak telakki ediyoruz.
Milletimizin önünde büyük fırsatlar vardır; ancak, aşılması gereken zorluklar da mevcuttur. Bu dönemde, hoşgörü, işbirliği, 
dayanışma ve uzlaşmaya her zamankinden daha fazla ihtiyacımız vardır.
Böyle önemli tarihî bir dönemde, ülkemizin sahip olduğu insan potansiyelinden ve diğer sayısız zenginliklerden, tarihî ve coğrafî 
avantajlardan en üst düzeyde yararlanabilmek ve milletlerarası gelişmişlik yarışında ön sıralarda yer almak için doğru ve sağlıklı 
politikaları izlemekte, gerçekçi çözümleri üretmekte kararlı olduğumuzu açıkça ifade etmekte fayda görüyorum.
Vatandaşımızın önündeki her türlü engeli kaldırmaya, insanlarımızın yeteneklerini en iyi şekilde kullanabilecekleri ortamı 
hazırlamaya kararlıyız.
Bu çerçevede, millet egemenliğinin temel şartı olan sosyal, iktisadî ve siyasî çoğulculuk ve katılımcılığın hâkim olduğu gerçek 
ve güçlü bir demokratik ortamın vazgeçilmez olduğunu bir defa daha ifade etmekte yarar görüyorum.
Bu inançla kurduğumuz Hükümet, anayasa değişikliğinin zorunlu kıldığı uyum yasalarını çıkaracak, nüfus sayımını ve 
seçmen yazımını yapacak, hızla bozulan ekonomiyi, ekonomik yapıyı düzeltecek istikrar tedbirlerini alacak, ülkemiz ve 
halkımızın meselelerini çözecek ve aşağıdaki hedefleri gerçekleştirecektir.
Sayın Başkan, değerli milletvekilleri; hukuka ve insan haklarına bağlı, demokratik bir devlet anlayışını tavizsiz şekilde 
uygulayacağız.
Dış kaynaklı bölücü terör, iç güvenliğimizi tehdide devam etmektedir. Anayasamızda yer alan esaslar ve bilhassa üniter millî 
devlet yapısı muhafaza edilerek, terörle içte ve dışta kararlılıkla mücadele edilecektir. 
Terörle mücadelenin manevî ve psikolojik boyutu ihmal edilmeyecek, bu mücadeleyi yürüten güvenlik güçlerimizi zaafa 
düşürecek tartışmalara mahal verilmeyecektir. 
Doğu ve güneydoğu bölgelerinde yaşayan insanlarımıza refah ve huzur getirecek bütün ekonomik ve sosyal tedbirler 
alınacaktır. Birlik, beraberlik ve kardeşlik duyguları pekiştirilecektir. 
Hükümetimiz, sorunların çözümü için, genel tedbirlerin yanı sıra, aşağıdaki tedbirleri de alacaktır:
Doğu ve güneydoğu bölgelerinde güvenlik nedeniyle köylerini terk etmiş vatandaşlarımızın güvenliği tekrar tesis edilerek, 
isteyenlerin geri dönüşlerinin temini ve mağduriyetlerinin giderilmesi için her türlü imkân seferber edilecektir. (RP ve DYP 
sıralarından alkışlar)
Olağanüstü hal, gerekli tedbirler alınarak, kaldırılacaktır. (RP sıralarından alkışlar)
Geçici köy koruculuğu sistemi gözden geçirilecek ve aksayan yönleri ıslah edilecektir.
Güneydoğu Anadolu Projesine hız kazandırılacaktır. Yörede yatırımları artırmak için, devlet imkânlarının yanı sıra özel 
kesim daha etkin bir şekilde devreye sokulacaktır.
Değerli milletvekilleri, ülkemizin merkezinde yer aldığı bölgede barışın tesisini ve devamlılığının teminini mümkün kılacak 
şekilde, Türk Silahlı Kuvvetlerinin modernizasyonu amacına yönelik olarak başlatılmış bulunan çalışmaların hızlandırılarak 
devam ettirilmesi temel hedefimizdir.
Söz konusu modernizasyonun, mümkün olan azamî ölçüde, Türk sanayiinin imkân ve kabiliyetinden yararlanılarak 
gerçekleştirilmesi esastır. (RP sıralarından alkışlar)
Değerli milletvekilleri, ekonomide, güven ortamının tesisi ve serbest piyasa ekonomisinin tüm şartlarını sağlayacak ortamın 
gerçekleştirilmesi ana hedeftir.
Ekonomik programın temel amacı, enflasyonla kararlı bir şekilde mücadele etmek ve fiyat istikrarını sağlayarak ülkeyi süratli 
bir ekonomik büyüme ve gelişmeye kavuşturmaktır.
Sürdürülebilir, hızlı bir büyümenin sağlanması, toplumun refah seviyesinin yükseltilmesi, gelir dağılımının iyileştirilmesi, 
istihdamın artırılması ve sanayileşmenin hızlandırılması, ekonomideki kaynakların etkin bir şekilde kullanılmasıyla mümkündür. 
Bu çerçevede, ekonomik kalkınmada temel esas, rant ekonomisinden üretim ekonomisine geçiş olacaktır. (RP sıralarından "Bravo" 
sesleri, alkışlar) 
Ekonomik faaliyetlerde devletin başlıca rolü, istikrar ortamını temin etmek, toplumsal refahın artırılmasına yönelik olarak 
denetleyici ve gözetici fonksiyonlarını geliştirmek ve özel teşebbüsün gelişebilmesi için gerekli altyapıyı hazırlamaktır. 
Ekonomide beklenen gelişme ve hamleyi yapabilmek için, heyecanlı, inançlı, hamleci bir hükümet olarak, süratli, planlı ve 
programlı bir şekilde gelişmenin önündeki engelleri kaldırmak, israfları önlemek, her sahada verimliliği artırmak, kaynakları 
geliştirmek, üretim seferberliği; devletin yeniden yapılanmasını sağlamak, devlet hizmetlerinin verimli ve süratli bir şekilde 
gerçekleşmesini sağlamak; köylü, işçi, memur, esnaf, işsiz, tüccar, sanayici, ihracatçı, velhâsıl bütün üreticilerimize, işsiz, emekli ve 
yoksullarımıza sahip çıkmak ana hedefimiz olacaktır. (RP sıralarından alkışlar)
Sayın milletvekilleri, enflasyonla ciddî bir mücadele yapılacak ve istikrarlı büyüme sağlanacaktır. Bu çerçevede, bütçe ve kamu 
açıklarının hızla azaltılması, parasal disiplinin sağlanması ve finans sektörünün derinleştirilmesi için, tutarlı makroekonomik 
politikalar uygulanacak ve gerekli tüm tedbirler alınacaktır.
Ödemeler dengesinin sağlıklı ve sürdürülebilir bir yapıya kavuşturulması temel yaklaşım olacaktır. 
İhracat artışının süreklilik kazanabilmesi ve beklenen hamlenin gerçekleştirilebilmesi için, sanayiin rekabet gücünün verimlilik 
artışı sağlanarak yükseltilmesine, ürün çeşitliliğinin artırılmasına ve yeni pazarlara girişin sağlanmasına yönelik her türlü çaba 
gösterilecektir. Rekabet gücünü destekleyici gerçekçi bir döviz kuru politikası uygulanacaktır. Kredi ve garanti programlarına yeterli 
kaynak sağlanarak, ihracatın finansmanına katkıda bulunulacaktır.
Kalitesiz ürün ithalatına karşı en önemli korunma araçlarından biri, standartlardır. Dışticarette standartların etkili bir şekilde 
devreye sokulması için Türkiye akreditasyon konseyi kuruluş kanunu en kısa sürede çıkarılacaktır. 
Vergi alanındaki temel yaklaşım, iktisadî etkinliğin sağlanması ve vergi yükünün çeşitli kesimler üzerinde daha adil 
dağılımının gerçekleştirilmesidir. Adaletli bir vergi düzeni oluşturulacak ve kayıtdışı ekonomik faaliyetleri kapsayacak bir vergi 
sistemi kurularak, üretim faktörleri üzerindeki vergi yükü hafifletilecektir. 
Alt gelir gruplarının vergi yükleri azaltılacak ve istihdam üzerinde olumsuz etki yapan Çalışanları Tasarrufa Teşvik ve Konut 
Edindirme Yardımı kesintileri kaldırılacaktır. 
Gümrük Birliği çerçevesinde çıkarılması gereken ve vergi sistemine sadelik, etkinlik kazandıracak yasal değişiklikler 
yapılacaktır. Böylece, halen değişik adlar altında vergi, pay ve fon şeklinde yapılan kesintiler, tek vergi altında birleştirilmek 
suretiyle vergi sistemine etkinlik kazandırılacaktır. 
Emlâk Vergisi matrahının gerçekçi seviyede tespit edilmesi ve yeniden değerleme oranına endekslenmesi sağlanacaktır. Ayrıca 
tapu harcı oranları düşürülerek, harcın gerçek değer üzerinden tahsil edilmesi imkânı getirilecektir. 
Vergi idaresi ve denetiminin daha etkin hale getirilmesi ve vergi idaresinin yeniden yapılandırılması sağlanarak, vergi yatırma 
vatandaş için eziyet olmaktan çıkarılacak, vergi kayıp ve kaçağı azaltılacaktır. Bu amaçla, vergilendirmeyle ilgili işlemlerin tek bir 
vergi numarasıyla yapılmasına ve vergi numarasının ekonomik faaliyetlerde kullanımının yaygınlaştırılmasına devam 
edilecektir. 
Bir yandan kamu harcamalarında tasarrufa gidilecek, israftan kaçınılacak, harcamalarda şeffaflık ve denetlenebilirlik imkânları 
getirilerek, malî disipline önem verilecektir; diğer yandan, kaynakların geliştirilmesi, üretim seferberliğiyle gayri safî millî hâsılanın 
hızla artması suretiyle, buna paralel olarak devlet gelirlerinin artmasının sağlanması ve böylece kamu borçlanma gereği/gayri safî 
millî hâsıla oranı hızla düşürülerek, bunun sıfır olması hedef alınacak; yani, denk bütçe ve sağlam ekonomik yapının 
gerçekleştirilmesi için elden gelen gayret gösterilecektir.
Bunlar yapılırken, geçiş döneminde, kamu açıklarının kontrol altında tutularak azaltılması, özelleştirmenin hızlandırılması 
ve kamunun dış borçlanma imkânlarının artırılması suretiyle Hazinenin malî piyasalar üzerindeki baskısı azaltılacaktır. Belirsizlik 
ortamı ortadan kalkacak ve bu suretle iç borcun vadesi uzatılırken, faizlerin de makul seviyelere gerilemesi temin edilecektir.
Değerli milletvekilleri, Merkez Bankasının özerkliğini artırıcı uygulama ve düzenlemeler sürdürülecektir.
Sermaye piyasası daha şeffaf bir yapıya kavuşturulacak ve denetim mekanizması etkinleştirilecektir.
Anayasa Mahkemesinin iptal kararı doğrultusunda, küçük tasarruf sahiplerinin hak ve yararlarının korunmasını, sermaye 
piyasasının düzen, açıklık ve kararlılık içinde çalışmasını temin edecek yasal düzenlemeler ivedilikle gerçekleştirilecektir. 
Mevcut altın borsası, altın ve kambiyo borsasına dönüştürülerek spot ve vadeli işlemler piyasaları oluşturulacaktır.
Bankacılık ve sigortacılık başta olmak üzere, finans sektöründe öncelikli yasal düzenlemeler yapılacaktır. Bu sektörlerin 
yapıları ve denetim mekanizmaları yeniden düzenlenerek, şeffaf ve daha rekabetçi bir ortam içinde çalışmaları temin edilecektir.
Bankalar Kanunu, gelişmiş ülkeler standartlarına ve Avrupa Birliği normlarına uygun olarak yeniden düzenlenecektir.
Sigortacılık Kanunu Türkiye Büyük Millet Meclisine sevk edilecektir.
Karaparanın aklanmasının önlenmesi hakkında kanun çıkarılacak ve dünya standartlarına uyulacaktır.
Odalar ve Borsalar ile Türkiye Odalar ve Borsalar Birliği Hakkındaki 557 sayılı Kanun Hükmünde Kararnamenin Anayasa 
Mahkemesince iptali üzerine ortaya çıkan mevzuat boşluğunu gidermek amacıyla, hazırlanacak olan kanun tasarısı 1996 yılı 
içerisinde Bakanlar Kuruluna sevk edilecektir.
Ekonomik İstişare Konseyi bir an evvel kurulacaktır.
507 sayılı Esnaf ve Sanatkârlar Kanununda, ilgili meslek örgütlerinin önerileri doğrultusunda gerekli değişiklikler 
gerçekleştirilecektir.
Ekonominin dünya ekonomisiyle bütünleşmesinde, dış pazar payının artırılmasında, teknoloji temininde ve dış kaynak 
sağlanmasında önemli bir rolü olan yabancı sermaye konusunda uygulanan liberal politikalara devam edilecektir.
Sayın milletvekilleri, altyapı sektörlerinde etkinlik artırılacak, kamu kaynakları yanında özel kesim kaynaklarından da azami 
ölçüde yararlanılacaktır. Bu çerçevede yap-işlet-devret ve yap-işlet modellerinin uygulanmasında karşılaşılan sorunlar çözülecektir.
Kamu yatırımlarında, sağlık ve eğitim sektörlerine, bölgesel gelişmişlik farklarının giderilmesine ağırlık verilecektir.
Planda öngörülen kamu yatırımları içerisinde eğitimin payının yüzde 12'ye -ki, bu, 1995'te yüzde 9,2 idi- enerji sektörünün 
payının ise yüzde 22'ye yükselmesi için elden gelen gayret gösterilecektir. 
Kamu yatırımları için ayrılan kaynakların en etkin bir şekilde kullanılmasına ve yatırım projelerinin gecikmeden 
tamamlanmasına azami özen gösterilecek ve kısa sürede tamamlanacak projelere ağırlık verilerek, kaynak ve zaman israfı 
önlenecektir. 
Rekabet gücü yüksek ve ihracata dönük insan potansiyeli ve hammadde kaynakları gibi avantajlarımızın değerlendirildiği bir 
sanayi yapısının özel kesim ağırlıklı olarak geliştirilmesi için uygun ortam hazırlanacaktır. 
Sanayide verimliliğin ve kalitenin yükseltilmesi, modern teknoloji kullanımının yaygınlaştırılması ve yüksek katma değerli 
üretim yapısına ulaşılması temel amaçtır.
Teşvik politikaları, yeni istihdam imkânlarını geliştirecek, küçük ve orta ölçekli işletmeleri destekleyecek, kalkınmada öncelikli 
yörelerin gelişmesine ve teknolojik ilerlemeye katkıda bulunacak ve gümrük birliğinin gerektirdiği rekabete uyumu sağlayacak 
şekilde uygulanacaktır.
Üretime, istihdama ve teknolojik gelişmeye önemli katkılarının yanı sıra, toplumsal istikrar unsuru olan küçük ve orta 
büyüklükteki işletmelerin finansman, yönetim, nitelikli işgücü, pazarlama ve diğer alanlardaki sorunlarının çözümüne proje bazında 
her türlü imkân ve destek sağlanacaktır.
KOBİ'lerin, çok ortaklı sektörel şirketler biçiminde örgütlenmeleri teşvik edilecek, bu suretle teknolojik gelişmeleri sağlanacak, 
rekabet güçleri ve ihracat imkânları artırılacaktır. 
KOBİ'lere ve diğer işletmelere, uluslararası yükümlülüklerimize uygun olarak devlet desteği sağlanacak, bu çerçevede, eğitim 
ve pazar araştırması, AR–GE, çevre, yurtdışı fuarlara katılım, tanıtım gibi alanlardaki yardımlar bütçe kapsamına alınarak yeterli 
kaynak aktarılacaktır. 
Organize sanayi bölgeleriyle ilgili yasa taslağı süratle yasalaştırılacak, bunların, yurdun her tarafına yayılması hedef 
alınacaktır. 
Kalkınmanın temel faktörlerinden biri olan bilgi ve teknoloji düzeyinin yükseltilmesi için AR–GE faaliyetleri geliştirilecek, bu 
alana yönelik destekler artırılacaktır. 
Üniversite-sanayi işbirliğinin kurumsallaştırılması ve böylece, teknolojinin sanayiin hizmetine sunulabilmesi için gerekli 
hukuksal altyapı çalışmaları süratlendirilecek ve bu amaçla, teknoloji geliştirme bölgeleri yasası mutlaka yürürlüğe konulacaktır. 
Tüketicinin korunması hususundaki yasal düzenlemelere işlerlik kazandırılacak ve bu konudaki resmî çalışmaların yanı sıra, 
gönüllü faaliyetlere de her türlü destek verilecektir.
Rekabetin korunması ve ekonomik hayatımızda tekelleşmenin önlenmesi için mutlaka gerekli olan rekabet kurulu, en kısa 
sürede oluşturulacaktır. 
Gelir dağılımının istikrarlı bir şekilde iyileştirilmesi için kişilerin gerekli eğitim ve öğretimi almaları sağlanacak ve kendi 
işlerini kurmaları desteklenecektir. 
Kaynak tahsisinde altyapı yatırımlarına öncelik verilecektir. 
Bütün il ve ilçelerimizde, kamu ve özel kesimin katılımıyla hızlı bir yatırım ve üretim hamlesi başlatılacak ve yeni istihdam 
sahaları açılacak, iş bulmak için yaşanan göçün durdurulmasına gayret edilecektir. 
Değerli milletvekilleri, devletin, ekonomide, ticarî ve üretici faaliyetleri yerine, aslî fonksiyonları olan adalet, güvenlik ve altyapı 
hizmetlerini etkili bir şekilde yerine getirmesi ve bu sektörlerle ilgili yatırımlara zaman ve kaynak sağlaması amacıyla, özelleştirme 
faaliyetlerine hızla devam edilecektir; ancak, özelleştirmesi zaman alacak KİT'lerin, özel sektör ilkelerine uygun olarak verimli 
çalışmalarını sağlayacak düzenlemeler mutlaka yapılacaktır.  
Özelleştirme, şeffaflık ve kararlılık içinde gerçekleştirilecektir. 
Enerji, ulaştırma ve telekomünikasyon kuruluş ve hizmetlerinin özelleştirilmesiyle ilgili yasal düzenlemeler, geciktirilmeden 
yapılacaktır. Bu sektörde yapılacak özelleştirme uygulamalarında rekabetçi ortamın gerçekleştirilmesine ve teknolojik yenilenmenin 
sağlanmasına özen gösterilecek, tekellerin oluşmasını engelleyici tedbirler alınacaktır.
Türk Telekomünikasyon Anonim Şirketinin özelleştirilmesine ilişkin yasayla 4046 sayılı Yasanın bazı maddelerinde Anayasa 
Mahkemesinin iptal kararı doğrultusunda yapılacak yasal düzenlemeler, öncelik ve ivedilikle Türkiye Büyük Millet Meclisine sevk 
edilecektir. 
Özelleştirme kapsamına alınan ve özelleştirme portföyünde bulunan kuruluşların, en kısa zamanda özelleştirilmesi 
sağlanacaktır.
Sayın Başkan, değerli milletvekilleri; tarımsal üretimin iç ve dış ihtiyaca göre yönlendirilmesi teşvik edilecektir. 
Taban ve sulak araziler haricinde, üreticilerin ektiği tütün, fındık, çay ve diğer tarım ürünlerinin tamamı kabul edilecek ve 
üreticilere, ekim alanı üzerinden, ekim cüzdanı verilecektir.
Nüfusun dengeli ve yeterli beslenmesi, ihracatın artırılması, üretici gelirlerinde istikrarın ve artışın temini ve kamu 
kaynaklarının daha rasyonel kullanılması sağlanacaktır. 
Üreticilerin, ürün ve bölge bazında teşkilatlanmaları için gerekli zemin hazırlanacak ve üretimin, başlangıcından pazarlamaya 
kadar, bütün sistem içerisinde, üreticilerin kendi destek sistemlerinin tesisi teşvik edilecektir. 
Tarım Satış Kooperatifleri Birliklerinin yönetimi özerkleştirilecektir. Bunların kooperatifçilik ve işletmecilik faaliyetlerinin 
birbirinden ayrılması için gerekli düzenlemeler yapılacaktır. Tarım Satış Kooperatifleri Birliklerinin özerkleştirilmesi kanunu, 
içerisinde bulunduğumuz yılda çıkarılacaktır. 
Üretimin yönlendirilmesi, pazarlanması, üreticilere hizmet götürülmesi konularında faaliyet gösterecek olan üretici birliklerinin 
kurulması özendirilecektir.
Tarım ve hayvancılıkta dünya fiyatları esas alınacak, tarımsal ürünlerin rekabet ortamlarında pazarlanabilmesi amacıyla 
mevcut borsalar geliştirilecek ve yeni borsaların kurulması sağlanacaktır. Mevcut hal sistemi ıslah edilerek üretici bölge hallerinin 
teşkili, ürün ihtisas borsalarıyla vadeli işlem borsalarının kurulmasını gerçekleştirmek üzere gerekli yasal düzenlemeler 
yapılacaktır. 
Planın öngördüğü ekonomiye kısa sürede katkıda bulunacak sulama projelerine öncelik verilecektir. 1995 yılı sonu itibariyle, 
toplam kamu sulamaları 3 milyon 286 bin hektara ulaşmış ve halk sulamalarıyla birlikte ekonomik olarak sulanabilir 8,5 milyon 
hektar alanın 4 milyon 341 bin hektarı sulanabilir hale gelmiştir. Planın öngördüğü şekilde, 1996-2000 döneminde 750 bin hektar 
alanın daha kamu tarafından sulamaya açılması hedeflenmiştir. Aynı dönemde, 300 bin hektar alanda, tarla içi geliştirme ve arazi 
toplulaştırması hedeflerinin gerçekleşmesi için de her türlü gayret sarf edilecektir. 
Sayın Başkan, değerli milletvekilleri; hayvancılığın yeniden canlandırılmasına özel önem verilecek, özellikle damızlık 
hayvan yetiştiriciliği, süt ve besi sığırcılığının geliştirilmesi amacıyla gerekli tedbirler alınacaktır. 
Bu çerçevede, süte, sunî tohumlamaya, yem bitkilerine, aşı, ilaç kullanımına, damızlık ithalatına gerekli destek sağlanmaya 
devam edilecektir.
Ormanlarımızın korunması ve geliştirilmesi çalışmalarına, bugüne kadar olduğu gibi, büyük bir etkinlikle devam edilecektir. 
Ormanların rasyonel bir şekilde işletilmesi için özel kesimden de istifade edilecektir. 
Orman köylüsünün desteklenmesi amacıyla, arıcılık, besicilik, hayvancılık gibi çeşitli alanlarda verilen krediler artırılarak 
sürdürülecek; orman köylülerinin kurduğu kooperatiflere verilecek kredilerle, kırsal alanlarda küçük sanayiin gelişmesine öncülük 
edilecek ve orman köylülerine yeni istihdam alanı sağlanacaktır. 
Orman yangınlarına karşı çağın teknolojik bütün imkânları sağlanıp kullanılmak suretiyle, mücadeleye devam edilecektir. 
Su ürünleri sektöründe, doğal ortamların korunması ve kontrolü, kaynakların sürdürülebilir şekilde kullanılarak üretimin 
artırılması, yetiştiricilik ve açıkdeniz balıkçılığının geliştirilmesi ve altyapının tamamlanması amaçlanmaktadır.
Ziraat Odaları, demokratik bir yönetim yapısına kavuşturulacak ve etkinliği artırılacaktır.
Sayın milletvekilleri, altyapı sektöründe, yap-işlet-devret modeli başta olmak üzere, yeni finansman modelleri uygulamaya 
konulacaktır. 
Enerji darboğazının giderilmesi için, ucuz ve hızlı üretimi gerçekleştirici tedbirler alınacaktır. 
Uluslararası yüksek teknolojiyi, sağlıklı çevreyi ve halkın güvenliğini ön planda tutan nükleer santrallar kurulacaktır. 
Elektrik enerjisi talebinin, önümüzdeki yıllarda kesintisiz ve emniyetli şekilde karşılanabilmesi için, enerji yatırımlarının 
süratle devreye sokulması sağlanacaktır. Bunun için, elektrik enerjisinde, 2000 yılında, toplam kurulu güç kapasitesinin 28 bin 
megavata, üretim kapasitesinin ise 140 milyar kilovat saate yükseltilmesi hedeflenmektedir.
Yerel yönetimlerle işbirliği içine girilerek çöp santralları kurulacak, böylece, temizliğin yanında, az da olsa enerji üretilecektir. 
Yurtiçi ve yurtdışında petrol arama faaliyetlerine hız verilecektir.
Madencilik sektöründe verimli işletmeciliğin geliştirilmesi amacıyla gerekli imkânlar sağlanacaktır.
Devlet, kömür ve diğer maden işletmeciliğinde gerekli sosyal ve teknik altyapı düzenlemelerini yapacak, uygun olanlar 
özelleştirilecektir.
Bakü-Ceyhan petrol boru hattının yanı sıra, uluslararası doğalgaz projelerine özel önem verilecektir. 
Ulaştırma ve haberleşme hizmetlerinin sağlıklı bir yapıya kavuşturulmasına, altyapılarının geliştirilmesine ve verimliliğin 
artırılmasına önem verilecektir. 
Ulaştırma sektöründe mevcut kapasitenin etkin kullanılması, ulaşım modları arasında dengenin sağlanması ve uygun 
altyapının oluşturulması amacıyla, bir ulaştırma anaplanı hazırlanacak ve bu çerçevede çalışmalara hız verilecektir. 
Bunun için, plana uygun olarak, 2000 yılında, beton asfalt yol uzunluğunun 8 500 kilometreye ulaştırılması, 1996-2000 
döneminde, 5 bin kilometre bölünmüş yolun hizmete alınması ve 5 500 kilometre yolda geometrik standartların iyileştirilmesinin 
sağlanması, aynı dönemde, 16 500 kilometre asfalt, 50 bin kilometre stabilize ve 2 bin kilometre beton köy yolu yapımı 
gerçekleştirilmesi hedef alınmıştır. 
Terör kadar önemli olan trafik anarşisinin önüne geçmek için, yasal düzenlemeler de dahil, her türlü tedbir alınacaktır. 
Ülkemizin, denizcilik sektöründen daha fazla istifadesinin temini için, filomuzun, daha rekabet edebilir hale getirilmesi 
sağlanacaktır. 
Telekomünikasyon ve haberleşme alanında dünya ile entegrasyon çalışmalarına devam edilecektir. 
2000 yılında telefon santral kapasitesi 24 milyon hatta, telefon abone sayısının 23 milyon adete ulaşması hedeflenmiştir. 
Değerli milletvekilleri, Güneydoğu Anadolu Projesi çalışmalarına ve uygulamalarına özel önem verilecek, yeterli kaynak tahsis 
edilecek ve bu kapsamda yürütülen işlerin, terminine uygun olarak tamamlanması sağlanacaktır. 
Doğu ve Güneydoğu Anadolu Bölgelerimiz başta olmak üzere, kalkınmada öncelikli yörelerde kaynaklar harekete geçirilerek, 
yeni istihdam imkânları  meydana getirilecek, atıl durumda olan veya yarım kalmış tesisler ekonomiye kazandırılacaktır. 
Kalkınmada öncelikli yörelerin, başta komşu pazarlar olmak üzere, dış pazarlara ihracat imkânları geliştirilecektir. 
Hudut ticareti azamî derecede artırılacaktır. 
Doğu ve Güneydoğu Anadolu Bölgeleri aksiyon planı uygulamalarına devam edilerek, bu kapsamda yer alan illerimizde, 
kalkınma gayretlerine hız kazandırılacaktır. 
Doğu ve Güneydoğu Anadolu Bölgelerimizde ve kalkınmada öncelikli yörelerimizde, işsizlik sorunlarını çözebilmek amacıyla, 
yerel kaynakları değerlendirmeye yönelik tarımsal gelişme projeleri ve kırsal kalkınma projeleri uygulamalarına devam edilecek, 
ihtiyaç duyulan yöreler için, yeni projeler hazırlanarak uygulamaya konulacaktır. 
Doğu, Güneydoğu ve Orta Anadolu Bölgelerimiz ile KOP başta olmak üzere göreli olarak geri kalmış yöreler için bölgesel 
kalkınma projeleri hazırlanacak ve bunların süratle gerçekleştirilmesine gayret edilecektir.
Sayın Başkan, değerli milletvekilleri; Ankara Antlaşması ve gümrük birliğiyle amaçlanan nihaî hedeflere ulaşılabilmesi için, 
yasal düzenlemeler dahil gerekli çalışmalar yapılacak; bu meyanda, ülkemizin hak ve menfaatlarının korunması için gerekli 
tedbirler alınacaktır. 
Türkiye, gümrük birliğiyle ilgili olarak gerçekleştireceği tüm çalışmaları, millî menfaatları, ülke şartları, birlik tarafının 
ortaklık ilişkisi çerçevesinde yüklendiği yükümlülükleri yerine getirmedeki niyet ve çabasını göz önünde tutarak yürütecektir. (RP 
sıralarından alkışlar) 
Öncelikli hedef, gümrük birliğinin, sağlıklı ve tarafların karşılıklı yararına işler hale getirilmesidir. 
Bu süreç, aynı zamanda, GATT 1994 çerçevesinde biçimlenmekte olan yeni dünya ekonomik düzeni çerçevesinde, Türkiye'nin, 
dünya ticaretinde hak ettiği yeri almasına da katkıda bulunacaktır. 
Öte yandan, bu gelişme, Türkiye için coğrafî ve tarihî bakımdan önem taşıyan bölgeler olarak Balkanlarda ve Ortadoğu'da 
ülkemizin mevcut ağırlığını pekiştirecek ve güçlü ilişkiler içerisinde bulunduğumuz, Kafkas, Türk cumhuriyetleri ve kardeş 
Müslüman ülkelerle olan ilişkilerimize yeni bir boyut getirecektir. Türkiye, Türk cumhuriyetleri kardeş Müslüman ülkeleriyle Avrupa 
arasındaki ilişkilerin güçlenmesinde önemli bir rol oynama imkânı bulacaktır. 
Bütün bu hedeflere ulaşmak için, Hükümetimiz, eşit devletlerarası ilişkiler çerçevesinde, egemenliğimizden, devletin, ülkesi ve 
milletiyle bölünmez bütünlüğü esasından ve hayatî çıkarlarımızdan ödün vermeden, nimet-külfet dengesi içerisinde, hızla, üzerine 
düşeni yapmaya kararlıdır. 
Ankara Antlaşması ve Katma Protokolün, kişilerin serbest dolaşımına ilişkin hükümlerinin uygulanması yolunda çaba 
harcanacak ve Avrupa Birliği üyesi ülkelerde çalışmakta olan Türk işçilerinin ve ailelerinin, hukukî durumlarının iyileştirilmesine 
ilişkin tedbirler alınacaktır. 
Gümrük birliğinin getireceği yeni rekabet ortamına sanayi sektörünün uyum sağlamasını, Avrupa Birliği ile kara ulaştırması, 
limanlar, havaalanları, demiryolları, telekomünikasyon, elektirik gibi altyapı bağlantılarının iyileştirilmesini ve birlik ekonomisiyle 
aradaki farkın azaltılmasını teminen, Türkiye-Avrupa Birliği ortaklık rejiminin temel unsurlarından biri olan malî işbirliği, gayesine 
uygun bir şekilde ve düzeyde geliştirilecektir. 
Değerli milletvekilleri, Türk cumhuriyetleri ve İslam ülkeleriyle ekonomik, ticarî, sosyal ve kültürel ilişkilerin geliştirilmesi için 
yürütülen  faaliyetlere hız kazandırılacak; bu ülkelerle olan, işgücü, mal, hizmet ve sermaye dolaşımının kolaylaştırılması için 
gerekli tedbirler alınacaktır. 
Türk cumhuriyetlerinin, ekonomik yapılanma süreçlerine yapılan katkılar artırılarak sürdürülecek; ulaştırma, haberleşme ve 
enerji alanındaki işbirliği projelerine öncelik verilecektir. 
Türkiye, İslam Konferansı Teşkilatı Ekonomik ve Ticarî İşbirliği Daimi Komitesi (İSEDAK) çevçevesindeki ekonomik 
işbirliği faaliyetlerine etkin bir şekilde katılmaya devam edecek; Avrupa ile İslam Konferansı Teşkilatı üyesi ülkeler arasındaki 
ekonomik ilişkilerin geliştirilmesinde, Türkiye'nin ayrıcalıklı bir konum kazanmasına gayret sarf edilecektir. 
Başta yakın komşularımız olmak üzere, İslam ülkeleri ile ikili ekonomik ve ticarî ilişkilerimizin daha da geliştirilmesi ve 
istikrarlı bir yapıya kavuşturulup artırılması için önümüzdeki dönemde gerekli tedbirler alınacaktır. 
Azerbaycan ve Orta Asya Türk cumhuriyetlerine yönelik ulusal politikalar için de Ekonomik İşbirliği Teşkilatının (ECO) ilave 
bir platform oluşturduğu dikkate alınarak, Teşkilatın faaliyetlerinin önümüzdeki dönemde daha da geliştirilmesine özel bir önem 
verilecektir. 
Karadeniz Ekonomik İşbirliği çerçevesinde yürütülen faaliyetlerde, özel sektöre ağırlık verilecek ve serbest girişimcilik teşvik 
edilecektir. 
Sayın Başkan, sayın milletvekilleri; kamu hizmetlerinde şeffaflık, katılımcılık ve halka dönük bir yönetim anlayışının 
yerleştirilmesi esas olacaktır. 
Devletin yeniden yapılanması ile hizmetin gerekli kıldığı büyüklükte verimli bir devlet yapısına geçilmesi temel hedefimizdir. 
Bu itibarla, devletin ekonomik faaliyetlerden çekilmesi ve aslî görevine dönmesi temel ilkedir. 
Herkes, devlet hizmetlerinden yararlandığı ölçüde bedel ödeyecek, bu prensibin uygulanmasında, ödeme gücü olmayanlar, 
sakatlar, özürlüler ve kimsesizler korunacaktır. 
Devletin, vatandaşına güvenmesi, temel prensibimizdir. Fertlerin devlet ile olan ilişkilerinde, vatandaşın beyanına güven esas 
alınacak, beyanın doğruluğunu araştırmak, ilgili kamu idaresinin vazifesi olacaktır. (RP sıralarından alkışlar)
Yeni bir kamu personeli rejimi yürürlüğe konulacaktır. 
Devlette israf önlenecektir. 
Devletin işleyişinde etkinlik sağlanacak ve bürokrasi en aza indirilecek, hızlı kalkınmayı ve gelişmeyi önleyen bütün engellerin 
kaldırılmasına özel önem verilecektir. 
Değerli milletvekilleri, adalet hizmetlerinin, adil, etkin ve ekonomik olması için düzenlemeler yapılacaktır. 
Adalet hizmetlerinde altyapının modernizasyonuna ve otomasyona önem verilecektir. 
Kişi hakları ve hak arama hakkı önplanda tutulacaktır; bu alandaki bütün engeller kaldırılacaktır. (RP sıralarından alkışlar) 
Yürürlükteki yasalar gözden geçirilerek, eskimiş ve günün şartlarına cevap vermeyen yönleri tespit edilecek, bu alanda gerekli 
düzenlemeler hızla yapılacaktır. 
Ceza hükümleri içeren kanunlardaki hürriyeti bağlayıcı ceza ve adlî para cezalarının idarî para cezasına çevrilmesi konusuda 
gerekli düzenlemeler yapılacaktır. 
İcra takibinde kolaylıklar sağlanarak, alacaklının, hakkını, yasadışı yollara gerek duymadan elde edebilmesi için gereken 
değişiklikler yapılacak, önlemler alınacaktır. 
Mahkemelerin yoğun iş yükünü azaltmak, devlet ve vatandaş arasındaki ihtilafları asgariye indirmek amacıyla tahkim (hakem) 
sistemi kurumlaştırılacaktır. 
Cezaevlerinin idarî ve fizikî yapılarıyla, güvenlik tedbirlerindeki noksanlıklar giderilecek, hükümlüye, medenî bir ülke olmanın 
gereklerine uygun olarak insanca muamele edilecek, hükümlüyü topluma yeniden kazandıracak çabalar hızlandırılacak ve güvenlik 
tam olarak temin edilecektir.
Değerli milletvekilleri, eğitimde millî, manevî ve ahlakî değerlerimizi benimsemiş, bilgili, ilmî düşünceye sahip, herkese karşı 
saygılı ve hoşgörülü, laik, Atatürk ilke ve inkılaplarına bağlı (DSP ve CHP sıralarından "Bravo" sesleri, alkışlar) bilgi çağının 
gereklerini yerine getirebilecek bilgi ve becerilerle donanmış insanlar yetiştirmek temel amacımızdır. 
Zorunlu eğitim 8 yıla çıkarılacak, öğrencilerin ilgi ve kabiliyetlerine göre çeşitli meslek alanlarında öğrenim, eğitim görmeleri 
için ilköğretimin ikinci kademesinde yönlendirme sistemine işlerlik kazandırılacaktır. (RP sıralakrında "Bravo"sesleri, alkışlar)  
YÖK yeniden düzenlenecek ve sadece koordinasyonun sağlanmasından sorumlu bir yapıya kavuşturulacaktır. 
Vakıf üniversitelerinin kurulması teşvik edilecek, özel üniversitelerin kurulması için gerekli yasal düzenlemeler yapılacaktır. 
Yükseköğretime geçişte yığılmaları önlemek için, bir yandan, yükseköğretim imkânları yaygınlaştırılarak geliştirilecek; diğer 
yandan, ortaöğretim yeniden yapılandırılacaktır. Ortaöğretim programları, yükseköğretime, meslekî teknik eğitime ve hayata 
yönlendirecek biçimde yeniden düzenlenecek, bu bağlamda, ülkemizin ihtiyaç duyduğu ara insangücünü yetiştirmek için, istihdama 
yönelik, meslek kazandırıcı ve meslekî gelişmeyi sağlayıcı çıraklık ve meslekî teknik eğitime önem, öncelik ve ağırlık verilecektir. 
Bu eğitimi alan gençlerimizin, kendi işlerini kurmaları özendirilecek ve işyeri kurmaları için destek sağlanacaktır.
Özel kesimin okul açması teşvik edilecek; eğitim, tekniköğretim ve teknolojilerin geliştirilmesinde, eğitim araç ve gereçlerinin 
üretiminde, bu kesimin daha fazla rol alması özendirilecektir.
Yaygın eğitim, insanlarımızın ve özellikle kadınlarımızın meslek edinmeleri ve el becerilerini geliştirecek üretime 
yönelmeleri için, yeniden düzenlenecektir. 
Yurtdışındaki vatandaşlarımızın millî kültürümüze sahip olmaları, çocuklarının, yaşadıkları ülkenin eğitim imkânlarından 
yararlanmaları ve Türkiye dönüşünde, Türk eğitim sistemine ve topluma uyumlarını kolaylaştırmak için gereken tedbirler 
alınacaktır. 
Türk cumhuriyetleri ve akraba topluluklarıyla yürütülen eğitimdeki işbirliği ve buna dayalı projeler, daha etkin ve güçlü bir 
şekilde sürdürülecektir. 
Türk cumhuriyetleri ve kardeş Müslüman ülke gençlerine daha çok kontenjan ayıran yükseköğrenim müesseseleri kurulması ve 
geliştirilmesine özel bir önem verilecektir.
Sayın milletvekilleri, sağlık sistemi, finansman, yönetim ve organizasyon, insangücü, hizmet arzı ve mevzuat boyutlarıyla 
yeniden düzenlenecektir. 
Devlet, temel sağlık hizmetlerini bedelsiz olarak sunmaya devam edecektir. 
Sağlık sigortası sisteminin yaygınlaştırılmasına paralel olarak, hastaneler özelleştirilecektir. 
Prensip olarak herkesin prim ödeyeceği sağlık sigorta sistemine aşamalı bir şekilde geçilecek, prim ödeme gücü olmayanların 
primleri, devletçe kurulacak bir fon tarafından karşılanacaktır.
Hemşirelik ve ebelik eğitimi, yüksekokul düzeyine çıkarılacak ve hemşirelikte branşlaşmaya gidilecektir.
Değerli milletvekilleri, sosyal güvenlik kurumlarının sigorta hizmetleri, ilke olarak nimet-külfet dengesi içinde ve kendi 
finansman imkânlarıyla karşılanacak, karşılığı ödenmemiş sigorta hizmetleri verilmesinden kaçınılacaktır.
Sosyal güvenlik kurumlarının içinde bulunduğu finansman sorunlarına çözüm bulmak, fonların etkin bir şekilde işletilmesini 
sağlamak amacıyla, sosyal sigorta, sosyal yardım ve sosyal hizmetlerin temel esaslarını ve kurumlarını belirleyen yasal çerçeve 
hazırlanacaktır.
Emekli Sandığı, Sosyal Sigortalar Kurumu ve Bağ–Kur, zaman içinde bir çatı altında toplanacaktır. Ayrıca, çalışanların 
emeklilik işlemlerinin ve tasarruflarının, özel sigorta şirketleri ve özel emeklilik fonları aracılığıyla yürütülmesi özendirilecektir. 
Tüm nüfusun sosyal güvenliğe kavuşturulması sağlanacaktır. Sigortalı olmayı ve sigortalı çalışmayı yaygınlaştırmak için, 
ücretler üzerindeki yükler azaltılacak ve bu konudaki denetimlerin etkinliği artırılacaktır.
Çalışma şartlarının iyileştirilmesi, çalışanların gelirden adil pay almaları, iş kazalarının önlenmesi, iş güvenliğinin 
sağlanması, toplupazarlık düzeninin sağlıklı yürütülmesi gibi temel konular başta olmak üzere, huzurlu bir çalışma ortamının tesisi 
için, ilgili taraflarla ve kuruluşlarla işbirliğine gidilecektir.
Çalışma hayatımızın bir uzantısı olan yurtdışındaki vatandaşlarımızın Türkiye ile bağlarının devam ettirilmesi, millî 
benliklerinin korunması, çalışma şartlarıyla ilgili sorunların çözümüyle birlikte her çeşit hak ve menfaatlarının korunmasına azamî 
gayret gösterilecektir.
Özürlülerin topluma kazandırılması için sosyal ve yasal düzenlemelerin gerçekleştirilmesine önem verilecektir. 
Sayın milletvekilleri, merkezî idareyle mahallî idareler arasında görev, yetki, sorumluluk ve kaynak paylaşımının temel 
esaslarını belirleyen çerçeve yasa çıkarılacaktır.
Merkezî idare tarafından yürütülen mahallî hizmetlere ilişkin görev ve yetkilerin mahallî idarelere devri sağlanacak, mahallî 
idarelerin idarî ve malî yapıları ile denetimlerinin esas ve usulleri yeniden belirlenecektir. 
Mahallî idarelerin gelir kaynakları, yeterli kamu hizmetlerine imkân verecek şekilde düzenli ve sürekli hale getirilecektir. 
Belediye, il özel idaresi ve köylerin gelirlerini düzenleyen mevzuatta değişiklikler yapılarak, mahallî idareler ve köyler malî 
açıdan güçlendirilecektir. Mahallî idarelerin vatandaşlarla ilişkileri geliştirilecektir.
Sayın Başkan, sayın milletvekilleri; devletin yönetiminde şeffaflık ve açıklık esastır. Bunun sağlanması için, her türlü tedbir 
alıncak ve mevzuat geliştirilecektir. 
Türkiye Büyük Millet Meclisinin denetleme görevini gereğince sürdürebilmesini teminen, bu denetlemelerin partizanca, politik 
maksatlarla ve kişilerin haysiyet ve şereflerini rencide edici amaca yönelik olması engellenecek, ancak, esas amaç olan, yasalara 
aykırı davranışları ortaya koymak için, işbirliği ve gerekli yasal düzenlemeler yapılacaktır. (Alkışlar)
Değerli milletvekilleri, kentleşme, arsa, konut ve kentsel altyapı ile ilgili tüm uygulamalar, modern şehircilik esaslarına uygun 
bir şekilde ve bütünlük içinde ele alınacak, bu alanda, merkezî idare ile mahallî idare arasındaki koordinasyon ve işbirliği 
etkinleştirilecektir. 
Başta kamu arazileri olmak üzere, modern şehirleşme esaslarına göre altyapısı hazır planlı arsa üretilecek ve toplukonut 
uygulamalarıyla konut açığının giderilmesine çalışılacaktır. 
Yeni gecekondu yapımı, ucuz konut arzının artırılmasıyla önlenirken, şehir içinde kalmış gecekonduların, kentsel yenileme 
projeleri; şehir çevresindeki gecekonduların ise, ıslah imar planları ve sağlık projeleriyle daha yaşanabilir standartlara ulaştırılması 
önde gelen amacımızdır.
Hızlı kentleşme ve artan nüfusun konut ihtiyacının karşılanabilmesi için, mevcut uygulamalara ilave olarak, kamuya ek yük 
getirmeyecek yeni finansman modelleri geliştirilecektir.
Göç olgusunun dengeli bir yapıya kavuşturulması ve bölgesel kalkınmanın hızlandırılması için, ülke genelinde yeni cazibe 
merkezlerinin oluşturulmasına çalışılacaktır. 
Sorunların daha yoğun olduğu büyük şehirler başta olmak üzere, yeterli ve kaliteli içme ve kullanma suyu, ulaşım, kanalizasyon 
ve çöp alanlarının rehabilitasyonu konularına önem verilecektir.
Kırsal alandaki bütün köylere içmesuyu götürülecektir.
Kent planlamalarında, çevre düzeni, imar planlarına uygun olarak hazırlanacaktır. 
Kentlerde, tarihî, doğal ve kültürel değerlere sahip olan eserlerin korunması ve yenilenmesine özen gösterilecektir.
Çevrenin korunması, ekonomik, ticarî, sosyal ve siyasal açılardan birbiriyle uyumlu ve bütünleşmiş bir biçimde ele alınacaktır. 
Çevre kirliliğinin önlenmesinde, onarımcı politikalar yanında, öncelikle çevrenin kirletilmeden korunmasını sağlayacak 
politikalara ağırlık verilecektir. 
Toplumda çevre bilincinin geliştirilmesine yönelik çalışmalar artırılarak sürdürülecektir. 
Su havzalarının ve denizlerin korunması hususunda kararlı ve netice alıcı bir politika izlenecektir. 
Her türlü atık ve artığın ülkemize girişi engellenecek, yurtiçinde ortaya çıkan atıkların en aza indirilmesi, geri kazanılması ve 
yeniden değerlendirilmesi çalışmaları desteklenecektir.
Önemli çevresel olumsuzluklara sebep olan erozyonla mücadele hızlandırılacak ve kapsamı yaygınlaştırılacaktır.
Sayın Başkan, değerli milletvekilleri; işsizliğin azalması, aile, kadın ve gençlik sorunlarına gereken ilginin gösterilmesi, ana ve 
çocuk sağlığına önem verilmesi, ortadireğin güçlendirilmesi, gelir dağılımının iyileştirilmesi, esnaf ve sanatkârlarımızın, emekli 
ve yoksullarımızın meselelerinin çözümü vazgeçilmez hedeflerimizdir. Bu cümleden olarak, kadınlarımıza, kendi uğraş alanlarında 
iş ve istihdam sağlayıcı projeleri uygulamaya koyacak bir teşkilatın kurulması temin edilecektir.
Sayın milletvekilleri, turizmin gelişmesine azamî özen ve gayret gösterilecektir.
Turizm imkânlarının yeterince tanıtılması, turizmin çeşitlendirilmesi ve iç turizmin geliştirilmesi amacıyla uygun altyapı ve 
üstyapıların oluşturulmasına, organizasyon ve pazarlama imkânlarının geliştirilmesine ağırlık verilecektir.
Tarihî, kültürel ve doğal kaynaklarımızın dünyayla paylaşımında, tüketmek yerine, koruyarak ve zenginleştirerek kullanmak 
esas alınacaktır. Bu anlayışla, altyapı yatırımları önemle ele alınarak, kaynakların kullanımında "kullanan öder" anlayışı geçerli 
kılınacaktır.
Turizmin gelişmesiyle ortaya çıkan talih oyunları işletmelerinin, özendirci birtakım yaklaşımlarla bazı vatandaşlarımız için 
cazibe merkezi haline gelmeleri ve sosyal hayatımızda tahribata yol açmaları mutlaka engellenecektir. (RP sıralarından alkışlar)
Değerli milletvekilleri, millî kültürümüzün korunması, geliştirilmesi ve yaygınlaştırılması temel ilkemizdir. 
Kültür varlıklarımızın korunması ve tanıtılması için gerekli her türlü tedbir alınacaktır.
Sayın milletvekilleri, çocuklarımızın ve gençlerimizin Türkiye Cumhuriyetinin temel ilkelerine, millî ve manevî değerlerimize 
bağlı bir şekilde yetiştirilmeleri sağlanacaktır.
Ana ve çocuk sağlığı hizmetlerine önem ve öncelik verilecektir. 
Kadınımız, toplumun en küçük ve temel kurumu olan ailenin en etkili yönlendiricisi ve yetiştiricisi olup, aile içinde, ailenin 
mutluluğunu ve refahını oluşturmada eşiyle eşit sorumluluklara sahip bir bireydir.
Türk kadınının toplum içindeki yerini etkileyen olumsuz şartların ortadan kaldırılması yönündeki çalışmalara ağırlık 
verilecektir. Özellikle, kadınların eğitim, sağlık, istihdam ve toplumsal statülerinin yükseltilmesi için gerekli çalışmalar 
yapılacaktır.
Toplumun temel taşı olan ailenin korunması ve geliştirilmesi esas olacaktır. 
Gençlik kesiminin sorunlarını gidermek ve gençlerin kalkınma sürecine katkı ve katılımlarını artırabilmek amacıyla gençliğe 
sunulan hizmetler geliştirilecektir. 
Gençleri alkol, uyuşturucu, kumar ve benzeri olumsuz alışkanlıklardan koruyucu ve caydırıcı tedbirler alınacak, onları suça 
iten sebepler ortadan kaldırılacaktır. (RP sıralarından alkışlar)
Bedenen ve ruhen sağlıklı bir toplum yapısına ulaşmak amacıyla, beden eğitimi ve spor geliştirilecektir. Milletimizin bütün 
fertlerinin ve bilhassa gençlerimizin manevî varlıklarının geliştirilmesine özel bir önem verilecektir. 
Olimpiyatların ülkemizde yapılması için gerekli gayret gösterilecektir. 
Değerli milletvekilleri, bütün siyasî görüş ve düşüncelerin üstünde tutarak, milletçe dayanışma ve bütünleşmeyi amaç edinerek, 
din hizmetlerine önem verilecektir. 
Din hizmeti sunan görevlilerin, her türlü siyasî düşünce ve tesirlerin dışında tutulması konusundaki hassasiyet korunacaktır. 
Vakıfların çalışmaları teşvik edilecek, vakıfların gayeleri dışında kullanımı önlenecektir. Vakıf eserlerinin korunması için 
azamî gayret gösterilecektir. 
Sayın Başkan, sayın milletvekilleri; Türkiye'nin dış politika alanında hedef ve amacı, dünyada, bölgede, ülkede barışın 
muhafazasıdır. 
Dış ülkelerle ilişkilerimiz, dostluk, iyi komşuluk ve karşılıklı işbirliği esasları çerçevesinde yürütülecektir. 
Hem Batılı ülkelerle hem de manevî tarihî bağlarla bağlı olduğumuz İslam ülkeleri, Türk cumhuriyetleri ve Balkan ülkeleriyle 
işbirliği daha da geliştirilecektir. 
Yunanistan ile aramızdaki anlaşmazlıkların, ancak kalıcı ve karşılıklı çıkarları kollayan bir müzakere ve diyalog süreci 
çerçevesinde çözülebileceği inancındayız. 
Sayın Başkan, sayın milletvekilleri; Kıbrıs'ta huzur ve barış, Türkiyemiz için çok önemlidir. Kıbrıs'ta huzurun, Ada'daki iki 
toplum arasında doğrudan görüşmeler yoluyla gerçekleştirilebileceğine inanıyoruz.
Türkiye, Kıbrıs'ta, kalıcı ve her iki tarafın serbest iradeleriyle kabul edecekleri bir huzur ortamı doğuncaya kadar, Kuzey 
Kıbrıs Türk Cumhuriyetini her alanda güçlendirmeye çalışacak ve soydaşlarımızın haklı davasının yanında olmaya devam 
edecektir. (RP sıralarından "Bravo" sesleri, alkışlar)
Yurtdışındaki vatandaşlarımızın haklarının korunmasına azamî özen gösterilecektir.
Türkiye'nin taraf olduğu bütün uluslararası anlaşmalara ve stratejik anlaşmalara bağlı kalınacaktır; ancak, bu anlaşmaların, 
millî güvenlik ve millî menfaatlar aleyhine tatbikine asla meydan verilmeyecektir. (RP sıralarından alkışlar)
Küreselleşme sürecinde Türk insanının azamî yararı elde etmesi temel amaçtır. Bu çerçevede, ekonomik ve sosyal politikaların 
uygulanmasında, bir yandan uluslararası mal, hizmet ve sermaye hareketlerinin tabi olduğu şartlardaki değişmeler dikkate alınacak, 
diğer yandan, Türkiye'nin Avrupa Birliğine tam üye olması hedefiyle aktedilen Gümrük Birliğinin sağlıklı bir biçimde gelişmesi 
sağlanacaktır.
Değerli milletvekilleri, basın-yayın hayatındaki meselelerin çözümü için gereken mevzuat düzenlemeleri, sektörü temsil eden 
gönüllü kuruluşlarla da istişare edilerek gerçekleştirilecektir. 
Vatandaşlarımızın haber alma ve bilgi edinme hürriyetlerini en geniş biçimde kullanmalarını sağlayacak yasal düzenlemeler 
yapılacaktır. Bu düzenlemeler sırasında kişilik haklarının özüne dokunulması kesinlikle engellenecektir. 
Hükümetimiz, haberleşme hak ve hürriyetini, çağdaş dünyanın gelişmelerine uygun boyutlara ulaştırmak için gerekli olan 
teknik altyapıyı gerçekleştirerek, ülke çapında bilgi ağının kurulması ve dünyaya açılması konusunda gerekenleri yapacaktır.
Anadolu basını desteklenecektir.
Sayın Başkan, değerli milletvekilleri; kanun önünde eşitlik, hukukun üstünlüğü, temel hakların güvence altına alınması, 
devletin, vatandaşa hükmeden değil hizmet eden hale getirilmesi, sivil toplum örgütlenmesine ağırlık verilmesi önde gelen 
hedeflerimizdendir. (RP ve DYP sıralarından alkışlar)
İfade ve fikir hürriyeti, din ve vicdan hürriyeti ve teşebbüs hürriyetinin daha da kökleşmesi için gerekli tedbirler alınacaktır.
Sayın Başkan, değerli milletvekilleri; bu Programımızdan da açıkça görüldüğü gibi, demokrasinin kurallarına uygun olarak, 
milletimize hizmet için uzlaşmanın en güzel örneğini vererek inançla kurulmuş olan Refah Partisi-Doğru Yol Partisi Koalisyon 
Hükümetimiz, halkımızın ve milletimizin beklediği hizmetleri heyecanla, azimle, planlı, programlı bir şekilde yaparak, güçlü, 
modern ve müreffeh Türkiye idealini gerçekleştirmek için kollarını sıvamıştır. (RP sıralarından "Bravo" sesleri, alkışlar; DYP 
sıralarından alkışlar)
Hükümetimiz, Yüce Meclisimizin itimadına mazhar olduğu sürece, ibadet aşkıyla çalışarak, beklenen ve özlenen hizmetleri 
yapacaktır.
Bu inançla, milletimize saadetler ve selametler dileyerek, Yüce Meclisin bütün üyelerini sevgi ve saygıyla selamlıyorum. 
Yeni Hükümetimiz, milletimiz ve bütün insanlık için hayırlı olsun. (RP sıralarından "Bravo" sesleri, ayakta alkışlar; DYP 
sıralarından alkışlar)
BAŞKAN – Teşekkür ederim Sayın Başbakan.
Sayın milletvekilleri, Bakanlar Kurulunun Programı, Sayın Başbakan tarafından Genel Kurula sunulmuştur. 
Anayasanın 110 ve İçtüzüğün 124 üncü maddeleri, Bakanlar Kurulu programı üzerindeki görüşmelerin, programın 
okunmasından iki tam gün geçtikten sonra yapılmasını öngörmektedir. Buna göre, Program üzerindeki görüşmeler, 6 Temmuz 1996 
Cumartesi günü yapılacaktır.
Sayın milletvekilleri, geçen birleşimde alınan karar uyarınca, bugün, Genel Kurulda başka bir konu görüşülmeyecektir. Bu 
nedenle, gündemdeki konuları görüşmek için, 4 Temmuz 1996 Perşembe günü saat 15.00'te toplanmak üzere, birleşimi kapatıyorum.
Kapanma Saati: 16.07


VI. – SORULAR VE CEVAPLAR
A) YAZILI SORULAR VE CEVAPLARI
1. – Bartın Milletvekili Cafer Tufan Yazıcıoğlu’nun, ödenek yetersizliği nedeniyle kapalı tutulan okullara ve öğretmenlerin ders 
ücretlerine ilişkin sorusu ve Millî Eğitim Bakanı Mehmet Sağlam’ın yazılı cevabı (7/847)
Türkiye Büyük Millet Meclisi Başkanlığına
Aşağıdaki sorularımın Sayın Millî Eğitim Bakanı tarafından yazılı olarak cevaplandırılmasını saygılarımla arz ve talep 
ederim.
		8.5.1996
		Cafer Tufan Yazıcıoğlu
		Bartın
Sorular : 1. Ödenek yetersizliği nedeni ile açılamayan Fakülte,  Yüksekokul ve Meslek Yüksekokulu, Sağlık Meslek okulu 
hangileridir?
2. Vakıf üniversitelerine yapılan yardım, Vakıf Özel Liselerine de yapılacak mıdır?
3. Öğretmenlere 1995 yılı Kasım ve Aralık ayları ders ücretleri ne zaman ödenecek?
4. Taşımalı sistem nedeni ile köylerde boşaltılan binaların ne şekilde kullanılması düşünülüyor?
	T.C.
	Millî Eğitim Bakanlığı	3.7.1996
	Araştırma Planlama ve Koordinasyon Kurulu Başkanlığı
	Sayı : B.08.0.APK.0.03.01.00-022/1736
Konu :Soru Önergesi
Türkiye Büyük Millet Meclisi Başkanlığına
İlgi : T.B.M.M. Başkanlığının 23.5.1996 tarih ve A.01.0.GNS.0.10.00.02-2049 sayılı yazısı.
Bartın Milletvekili Sayın Cafer Tufan Yazıcıoğlu’nun “Ödenek yetersizliği nedeniyle kapalı tutulan okulların ve öğretmenlerin 
ders ücretlerine ilişkin” yazılı soru önergesi incelenmiştir.
1. Ödenek yetersizliği nedeni ile açılamayan fakülte, yüksekokul ve meslek yüksekokulu, sağlık hizmetleri yüksekokulunun 
bağlı oldukları üniversitelerin isim listesi eklidir.
2. Vakıf özel liselerine yapılacak mali yardımın esas, şekil ve şartları; 625 sayılı Özel Öğretim Kurumları Kanunu’nun 
değişik 42. maddesi hükmü gereği hazırlanan ve 10.5.1985 tarih ve 18750 sayılı Resmî Gazete’de yayımlanan Özel Öğretim 
Kurumlarına Yapılacak Mali Yardım Yönetemliği’nde belirlenmiştir. Ancak, bugüne kadar hiç bir özel öğretim kurumuna yardım 
yapılmamıştır.
3. Bakanlığımıza intikal eden 1995 yılı Kasım ve Aralık ders ücretleri ile ilgili ödenekler gönderilmiştir.
4. Taşımalı ilköğretim kapsamına alınması nedeniyle boşalan ilköğretim kurumlarından;
a) Kullanılmayan ve boş bulunan okul binası, lojman, bahçe ve demirbaş eşyaların bakımının sağlanması ve korunması 
amacıyla Millî Eğitim Müdürlüğünce köy muhtarına zimmetle devir ve teslim edilmekte,
b) Kamu, kurum ve kuruluşları ile köy tüzel kişiliğine geçici olarak istenilen okul, bina ve tesislerinin tahsis işlemleri, 
Bakanlığımızın muvafakatı alınmadan Valiliklerce yapılmakta,
c) Boş bekleyen okul binaları öncelikle halk eğitimi ve diğer millî eğitim hizmetlerine tahsis edilmekte, ihtiyaç olmadığı 
hallerde ise, sağlık nüfus planlaması, köy kütüphanesi, PTT gibi kurum ve kuruluşlara geçici olarak verilmekte,
d) Öğretmen lojmanları öncelikle öğretmenlere ve millî eğitim personeline, arttığı takdirde diğer kamu görevlilerine geçici 
olarak tahsis edilmekte,
e) Geçici tahsisi yapılan okul binaları ile öğretmen lojmanlarının bakım ve onarımları ile elektrik, su gibi her türlü giderleri 
kullananlar tarafından karşılanmaktadır.
Arz ederim.		Prof. Dr. Mehmet Sağlam
		Millî Eğitim Bakanı
Not : Yazılı soruyla ilgili diğer bilgiler dosyasındadır.
2. – Sakarya Milletvekili Cevat Ayhan’ın, halk eğitim merkezlerinde çalışan kadrolu usta öğreticilere ilişkin sorusu ve Millî 
Eğitim Bakanı Mehmet Sağlam’ın yazılı cevabı (7/866)
Türkiye Büyük Millet Meclisi Başkanlığına
Aşağıdaki suallerimin Millî Eğitim Bakanı tarafından yazılı olarak cevaplandırılmasını arz ederim.
Saygılarımla.		Cevat Ayhan
		Sakarya
Sorular :
1. Millî Eğitim Bakanlığında, Halk Eğitim Merkezlerinde kadrolu usta öğretici olarak kaç kişi çalışmaktadır?
2. Genel idari hizmetler sınıfında çalışan kadrolu usta öğreticilerin eğitim, öğretim hizmetleri sınıfına geçirilmesi 
düşünülmekte midir? Bu hususta bir çalışma var mıdır?
	T.C.
	Millî Eğitim Bakanlığı	3.7.1996
	Araştırma Planlama ve Koordinasyon Kurulu Başkanlığı
	Sayı : B.08.0.APK.0.03.01.00-022/1737
Konu :Soru Önergesi
Türkiye Büyük Millet Meclisi Başkanlığına
İlgi : T.B.M.M. Başkanlığının 23.5.1996 tarih ve A.01.0.GNS.0.10.00.02-2249 sayılı yazısı.
Sakarya Milletvekili Sayın Cevat Ayhan’ın “Halk Eğitim Merkezlerinde çalışan kadrolu ve usta öğreticilere ilişkin” yazılı soru 
önergesi incelenmiştir.
1. Halk Eğitim Merkezlerinde 1 246 kadrolu usta öğretici görev yapmaktadır.
2. Usta öğretici olarak görev yapan personelin büyük çoğunluğunun eğitim seviyesi, ilkokul, ortaokul ve lise mezunu 
düzeyindedir.
Fakülte ve yüksekokul mezunu olmayanlar öğretmen olarak atanamamaktadır.
Kadrolu usta öğreticilerden lise ve dengi okul mezunların önlisans öğrenimine alınmaları yönünde çalışmalar devam 
etmektedir.
Arz ederim.
		Prof. Dr. Mehmet Sağlam
		Millî Eğitim Bakanı
3. – Konya Milletvekili Veysel Candan’ın, Türkiye ile İsrail arasında yapılan askerî eğitim ve işbirliği anlaşmasına ilişkin 
sorusu ve Millî Savunma Bakanı Turhan Tayan’ın yazılı cevabı (7/874)
Türkiye Büyük Millet Meclisi Başkanlığına
Aşağıdaki sorularımın Millî Savunma Bakanı tarafından yazılı olarak cevaplandırılmasını saygılarımla arz ederim.	
	22.5.1996
		Veysel Candan
		Konya
1. Türkiye ile İsrail arasında yapılan Askerî Eğitim ve İşbirliği anlaşmasının tam metnini açıklamanız mümkün mü?
2. Anlaşma metninde İsrail savaş uçaklarına Türkiye Üslerinde sığınma hakkı verildiği doğru mu?
3. Bu anlaşmanın ileride Türkiye ABD ve İsrail Savunma Paktı şeklinde üçlü bir düzenleme için alt yapı oluşturduğu yazılıp 
konuşuluyor bunun doğruluğu nedir?
	T.C.
	Millî Savunma Bakanlığı	2.7.1996
	Kanun : 1996/504-TÖ
Konu : Soru Önergesi
Türkiye Büyük Millet Meclisi Başkanlığına
İlgi :TBMM. Bşk.lığının 10 Haziran 1996 tarihli ve KAN.KAR.MD.A.01.0.GNS.0.10.02-7-874-1923/5199 sayılı yazısı.
Konya Milletvekili Veysel Candan tarafından verilen ve İlgi Ek’inde gönderilerek cevaplandırılması istenen “Türkiye ile 
İsrail arasında yapılan eğitim ve işbirliği anlaşmasına” ilişkin yazılı soru önergesinin cevabı Ek’tedir.
Arz ederim.		Turhan Tayan
		Millî Savunma Bakanı
Konya Milletvekili Veysel Candan Tarafından Verilen 7/874 Sayılı
Yazılı Soru Önergesinin Cevabı
1. Soru Önergesine konu edilen Türkiye ile İsrail arasındaki “Askerî Eğitim İşbirliği Anlaşması” 23 Şubat 1996 tarihinde 
Genelkurmay II. Başkanı Orgeneral Çevik Bir’in İsrail’i ziyareti sırasında imzalanmıştır.
Bahse konu Anlaşma, Türkiye’nin diğer ülkelerle yaptığı Askerî Eğitim İşbirliği Anlaşmaları benzeri ve aynı muhteviyatta 
“Gizli” gizlilik dereceli bir Anlaşma olup, Devletin emniyeti ve siyasi çıkarları, Gizli kalmasını gerektiren bir husustur.
İmzalanan her türlü Askerî Anlaşma ve Protokollar, hükümetlerin direktifleri, bilgi ve onayı ile gerçekleştirilmektedir. Bu 
kapsamda; İsrail ile imzalanmış bulunan Askerî Eğitim İşbirliği Anlaşması ile ilgili çalışmaların başlatılması aşamasında, 
Hükümetimizin, bu Anlaşma’nın yapılmasında siyasi bir mahzur bulunmadığı, ayrıca, ilişkilerin geliştirilmesi açısından faydalı 
olacağı yönündeki onayı alınmış ve nihayet imzalandıktan sonra da Hükümet tarafından onaylanmıştır.
İsrail dahil, aralarında Azerbaycan, Türkmenistan, Kazakistan, Kırgızistan, Özbekistan, Bosna-Hersek, Bulgaristan, Romanya, 
Arnavutluk, Makedonya, Birleşik Arap Emirlikleri, Kuveyt, Mısır, S. Arabistan, Ürdün, Pakistan ve Bangladeş gibi ülkelerin de 
bulunduğu 27 ülke ile imzalanmış olan ikili “Askerî Eğitim İşbirliği Anlaşmaları”nın hiçbiri, herhangi bir üçüncü ülke veya 
ülkelere karşı bir işbirliğini veya hasmane bir tutumu içermemektedir. Adından da anlaşılacağı gibi, bu Anlaşmalar “Savunma 
İşbirliği Anlaşması” değil, “Askerî Eğitim Alanında İşbirliği”ni öngören anlaşmalardır.
2. İki ülke Hava Kuvvetleri uçakları, savunma veya sığınma amaçlı değil, sözkonusu Anlaşma ve Mutabakat Muhtırası 
kapsamında ve Askerî Eğitim ve Öğretim amaçlı olarak karşıt ülkelerde bulunmaktadır.
3. İki ülke arasındaki “Askerî Eğitim İşbirliği Anlaşması”nın ileride Türkiye, ABDve İsrail Savunma Paktı şeklinde üçlü bir 
düzenleme için altyapı oluşturduğu şeklindeki değerlendirilmeler de doğru değildir ve sözkonusu Anlaşma ve Muhtıra kapsamında 
böyle bir esas da bulunmamaktadır.
Bilgilerine arz ederim.
		Turhan Tayan
		Millî Savunma Bakanı
4. – Konya Milletvekili Veysal Candan’ın, ABD’den silah ve askerî malzeme alımlarında gecikme ve sıkıntılar olduğu 
iddiasına ilişkin sorusu ve Millî Savunma Bakanı Mahmut Oltan Sungurlu’nun yazılı cevabı (7/875)
Türkiye Büyük Millet Meclisi Başkanlığına
Aşağıdaki sorularımın Millî Savunma  Bakanı tarafından yazılı olarak cevaplandırılmasını saygılarımla arz ederim.
		22.5.1996
		Veysel Candan
		Konya
1. Ülkemizin ABD’den Deniz Kuvvetleri için satın aldığı Fırkateyn var mıdır? Varsa bedelleri ödenmiş midir?
2. Bedeli ödendiği halde alamadığımız benzeri silah ve techizat var mıdır?
3. Ayrıca Süper Cobra Helikopterleri alımı ile bir sıkıntı söz konusu mu?
4. Sizce bu tür gecikmeler bir tür gizli ABD’nin Türkiye’ye uyguladığı silah ambargosu mudur?
5. Türkiye’nin silah ve askerî malzeme alımlarında farklı üretici ülkelerden alışverişi faydalı değil midir? Tek ülkeye bağımlı 
olmanın zararları yok mudur?

	T.C.
	Millî Savunma Bakanlığı	28.6.1996
	Kanun : 1996/503-AÖ
Konu : Yazılı Soru Önergesi

Türkiye Büyük Millet Meclisi Başkanlığına
İlgi :TBMM. Bşk.lığının 10 Haziran 1996 tarihli ve KAN.KAR.MD.A.01.0.GNS.0.10.02-02-2219 sayılı yazısı.
Konya Milletvekili Veysel Candan tarafından verilen ve İlgi ile cevaplandırılması istenilen “ABD’den silah ve askerî malzeme 
alımlarında gecikme ve sıkıntılar olduğu iddiasına ilişkin” Yazılı Soru Önergesinin cevabı Ek’te sunulmuştur.
Arz ederim.		M. Oltan Sungurlu
		Millî Savunma Bakanı
Konya Milletvekili Veysel Candan Tarafından Verilen 7/875 Sayılı
Yazılı Soru Önergesinin Cevabı
1. Ülkemizin ABD’den satınalma yolu ile elde ettiği Fırkateyn bulunmamaktadır. ABD’den 1993-1994 yılları içerisinde temin 
edilen 8 adet Knox Sınıfı Fırkateyn kiralama statüsünde alınmış olup, hibe statüsüne dönüştürülmesi için ABD, Kongresinin kararı 
beklenmektedir.
2. Bedeli ödendiği halde alamadığımız silah ve techizat bulunmamaktadır.
3. Tedariki planlanan 10 adet AH-IW Super Cobra Helikopteri ile ilgili olarak ABD Kongresi’nin bilgilendirilmesi ve ihracat izni 
verilmesine ilişkin işlemlerin, ABD Savunma Bakanlığı Güvenlik Bürosu Başkanlığı (Defence Security Assistance Agency-DSAA) 
ve ihracat izni verilmesinden sorumlu diğer ilgili birimlerce henüz yürürlüğe konulmamış olması, gecikmeye sebebiyet vermiştir. Bu 
nedenle, söz konusu helikopter satışına ilişkin sözleşme, ABD makamları tarafından Türk tarafına henüz intikal etmemiştir.
4. Halihazırda FMS Kanalları ile silah, sistem ve techizat alımlarında herhangi bir tahditleme söz konusu olmamaktadır. Ancak, 
ABD, Kongre kararına tâbi bulunan Pery Sınıfı Fırkateyn, Super Cobra Helikopter alımı, MK-82 Bomba tedarikinde, özellikle 
Yunanistan Lobisi faaliyetleri nedeniyle Yönetimin bildirimde bulunmamasından kaynaklanan sıkıntılar mevcut bulunmaktadır.
Savunma Sanayii Müsteşarlığı sorumluluğundaki projeler çerçevesinde, ABD’nin Türkiye’ye yönelik bilinen veya açıklanmış 
bir silah ambargosu bulunmamaktadır. Nitekim, Savunma Sanayii Müsteşarlığı sorumluluğunda olup, Türk-ABD firmaları arasında 
ortak yürütülen projelerde bugüne kadar bir silah ambargosu intibaını yaratacak herhangi bir engelleme veya gecikme ile 
karşılaşılmamıştır.
5. Silah ve askerî malzeme alımlarında; teknik üstünlük, fiyat, ödeme plânı, teslimat süresi ve idame gibi bir takım tedarik 
prensipleri esas olmaktadır. Bu prensipler dikkate alınarak, farklı üretici ülkelerden yapılan alışveriş faydalı olarak 
değerlendirilmekle beraber, mevcut sisteme uyum sağlama ve personelin ilâve eğitim ihtiyacının getireceği malî yük açısından 
mahzurları da bulunmaktadır.
Tek ülkeye bağımlı olmanın zararları da olmaktadır. Ancak, silâh ve askerî malzeme alımlarında öncelikle NATO ülkeleri 
arasında tercih yapılmasının daha uygun olacağı değerlendirilmekte ve halen envanterimizde İngiliz, Fransız, Alman ve hatta Rus 
yapısı silah ve techizat bulunmaktadır.
Diğer taraftan; Savunma Sanayii Müsteşarlığımız, tek kaynağa bağımlı bir yapılanmanın getireceği muhtelif sakıncaları 
gözönünde bulundurarak, bugüne kadar olan uygulamalarında birden fazla ülke ile işbirliğine gidilmesinin gayreti içerisinde 
olmuştur. Bu cümleden olarak, Savunma Sanayii Müsteşarlığının neticelendirdiği Dolar bazında yaklaşık 5,5, Milyarlık projelerde; 
ABD’nin yanısıra, başta İngiltere, İtalya, Fransa ve İspanya olmak üzere birçok ülkenin savunma firmaları ile de işbirliği 
yapılmıştır.
Arz ederim.		M. Oltan Sungurlu
		Millî Savunma Bakanı
5. – Bitlis Milletvekili Zeki Ergezen’in, Türkiye ile İsrail arasında imzalanan Güvenlik İşbirliği Anlaşmasına ilişkin sorusu ve 
Millî Savunma Bakanı Turhan Tayan’ın yazılı cevabı (7/928)
Türkiye Büyük Millet Meclisi Başkanlığına
Geçtiğimiz aylarda İsrail ve Türkiye arasında imzalanan Güvenlik işbirliği anlaşması hakkında aşağıdaki sorularımın Sayın 
Millî Savunma Bakanı Oltan Sungurlu tarafından yazılı olarak cevaplandırılmasını saygılarımla arz ederim.
		Zeki Ergezen
		Bitlis
1. İsrail ve Türkiye arasında geçtiğimiz günlerde imzalanan güvenlik işbirliği anlaşması gündemin ilk maddesi haline geldi. Bu 
anlaşmada neler olduğu neleri kapsadığı bilinmiyor. Bilinen tek gerçek bu anlaşmanın müphemliğidir.
Hiç kimsenin yeterince bilgi sahibi olmamasından kaynaklanan bir kör döğüş haline gelen bu anlaşmanın içeriği hakkında 
T.B.M.M. detaylı bilgi ne zaman sunulacak.
2. Basına sızan bilgilerde İsrail ile yapılan bu anlaşmaya göre İsrail; Suriye ve İran konusunda istihbarat paylaşmayı bu 
amaçla sınır bölgelerinde dinleme ve gözetleme yapılmasını öngörüyor denilmektedir. Bu iddia doğru ise Türkiye ile İran ve 
Suriye’nin arası açılmayacak mı? Hava sahamızdan kime karşı yararlanılacak?
3. Türkiye’nin İsrail’le içeriği belli olmayan askerî işbirliği anlaşmasının imzalanması sonrasında iki ülke arasındaki ziyaret 
trafiğinin yoğunlaştığı göze çarpıyor. Anlaşmadan hemen sonra, Lübnan bombalanırken, İsrail uçakları da Türkiye semalarında 
tur atıyordu. Arkasından Deniz Kuvvetleri Komutanı Oramiral Güven Erkaya dört günlük bir ziyaret için İsrail’e gitti. Bu arada 
ABDsavaş uçakları Katar, Ürdün ve Bahreyn’de konuşlandırılıyor. Acaba Irak’a yapılan operasyonun benzeri bir operasyonda 
İran’amı yapılmak isteniyor?Bu anlaşma bu maksada hizmet etmiş olmayacak mı?Ayrıca bu anlaşmaya göre stratejik 
değerlendirme toplantılarının içeriği nedir?
4. Üç buçuk milyon İsrail için bir milyarlık İslam dünyasının karşımıza almak kimin işine yarayacak?Bunu milletimize nasıl 
izah ederiz?Suriye’nin Yunanistan’la anlaşma yapmasına misilleme olarak bizim İsrail’le aynı mahiyette bir anlaşma yapmamız 
haklı olabilir mi?
	T.C.
	Millî Savunma Bakanlığı	2.7.1996
	Kanun : 1996/512-TÖ
Konu : Soru Önergesi
Türkiye Büyük Millet Meclisi Başkanlığına
İlgi :TBMM. Bşk.lığının 11 Haziran 1996 tarihli ve KAN.KAR.MD.A.01.0.GNS.0.10.02-7-928-2054/5555 sayılı yazısı.
Bitlis Milletvekili Zeki Ergezen tarafından verilen ve İlgi Ek’inde gönderilerek cevaplandırılması istenen “Türkiye ile İsrail 
arasında imzalanan Güvenlik İşbirliği anlaşmasına” ilişkin yazılı soru önergesinin cevabı Ek’tedir.
Arz ederim.		Turhan Tayan
		Millî Savunma Bakanı
Bitlis Milletvekili Zeki Ergezen Tarafından Verilen 7/928 Sayılı
Yazılı Soru Önergesinin Cevabı
1. Soru Önergesine konu edilen, Türkiye ile İsrail arasında imzalanan “Askerî Eğitim İşbirliği Anlaşması” 23 Şubat 1996 
tarihinde Genelkurmay II. Başkanı Orgeneral Çevik Bir’in İsrail’i ziyareti sırasında imzalanmıştır.
Bahse konu Anlaşma, Türkiye’nin diğer ülkelerle yaptığı Askerî Eğitim İşbirliği Anlaşmaları benzeri ve aynı muhteviyatta 
“Gizli” gizlilik dereceli bir Anlaşma olup, Devletin emniyeti ve siyasi çıkarları, Gizli kalmasını gerektiren bir husustur.
İmzalanan her türlü Askerî Anlaşma ve Protokollar, hükümetlerin direktifleri, bilgi ve onayı ile gerçekleştirilmektedir. Bu 
kapsamda; İsrail ile imzalanmış bulunan Askerî Eğitim İşbirliği Anlaşması ile ilgili çalışmaların başlatılması aşamasında, 
Hükümetimizin, bu Anlaşma’nın yapılmasında siyasi bir mahzur bulunmadığı, ayrıca, ilişkilerin geliştirilmesi açısından faydalı 
olacağı yönündeki onayı alınmış ve nihayet imzalandıktan sonra da Hükümet tarafından onaylanmıştır.
İsrail dahil, aralarında Azerbaycan, Türkmenistan, Kazakistan, Kırgızistan, Özbekistan, Bosna-Hersek, Bulgaristan, Romanya, 
Arnavutluk, Makedonya, Birleşik Arap Emirlikleri, Kuveyt, Mısır, S. Arabistan, Ürdün, Pakistan ve Bangladeş gibi ülkelerin de 
bulunduğu 27 ülke ile imzalanmış olan ikili “Askerî Eğitim İşbirliği Anlaşmaları”nın hiçbiri, herhangi bir üçüncü ülke veya 
ülkelere karşı bir işbirliğini veya hasmane bir tutumu içermemektedir. 
2. Askerî Eğitim Alanında İşbirliğini öngören sözkonusu anlaşma; adından da anlaşıldığı üzere “Savunma İşbirliği 
Anlaşması” olmayıp, komşu ülkelere karşı herhangi bir istihbarat işbirliğini de kapsamamaktadır.
3. İki ülke Hava Kuvvetleri uçakları, Savunma veya sığınma amaçlı değil, sözkonusu Anlaşma ve Mutabakat Muhtırası 
kapsamında ve Askerî Eğitim ve Öğretim amaçlı olarak karşıt ülkelerde bulunmakta olup, bunun dışındaki yorumların subjektif 
değerlendirmeler olduğu düşünülmektedir.
4. Bahse konu anlaşmanın millî menfaatlerimize uygun olduğunu bilgilerine arz ederim.
		Turhan Tayan
		Millî Savunma Bakanı
6. – Konya Milletvekili Mustafa Ünaldı’nın, medyada yer alan iç borç miktarına ilişkin sorusu ve Devlet Bakanı Rüşdü 
Saracoglu’nun yazılı cevabı (7/948)
Türkiye Büyük Millet Meclisi Başkanlığına
Aşağıdaki sorularımın Hazine Müsteşarlığından Sorumlu Devlet Bakanı tarafından yazılı olarak cevaplandırılmasını 
delaletlerinize arz ederim.
Saygılarımla.		Prof. Dr. Mustafa Ünaldı
		Konya
Sorular :
Son 4 ay içerisinde büyük miktarda iç borç alındığı Medya’da yer almaktadır.
1. Bu haberler doğru mudur?
2. 24.12.1995’den bugüne ne kadar iç borç yapılmıştır?
3. Bu borçlanmaların sebebi nedir?
4. Alınan borçlar nerelerde harcanmıştır?
	T.C.
	Başbakanlık	27.6.1996
	Hazine Müsteşarlığı
	Sayı : B.02.1-HM.0.KAF.01.02/54555/26669
Konu : Yazılı Soru Önergesi
Türkiye Büyük Millet Meclisi Başkanlığına
İlgi : Konya Milletvekili Prof. Dr. Sayın Mustafa Ünaldı’nın 7/948-2266 sayılı yazılı soru önergesi.
Konya Milletvekili Prof. Dr. Sayın Mustafa Ünaldı’nın ilgide kayıtlı soru önergesi ile ilgili olarak, Hazine Müsteşarlığınca 
24.12.1996 tarihinden bugüne kadar toplanan 2 050 trilyon TL. tutarında iç borçlanma yapılmış olup bu tutarın 1 776 trilyon 
TL.’lık kısmı bütçe finansmanı amacıyla nakit olarak yapılan ve 284 trilyon TL.’lık kısmı ise 1995 ve 1996 Malî Yılı Bütçe 
Kanunu çerçevesinde gerçekleştirilen nakit dışı borçlanmalardan oluşmaktadır.
Sözkonusu borçlanmalardan elde edilen hâsılat, iç ve dış borç servisleri ile bütçe açığının finansmanında kullanılmıştır.
Bilgilerini arz ederim.		Dr. Rüşdü Saracoglu
		Devlet Bakanı

Türkiye Büyük MilletMeclisi
GÜNDEMİ
70 İNCİ BİRLEŞİM
3 . 7 . 1996  ÇARŞAMBA
Saat : 15.00
1
BAŞKANLIĞIN GENEL KURULA SUNUŞLARI
2
ÖZEL GÜNDEMDE YER ALACAK İŞLER
1. - Başbakan Necmettin Erbakan tarafından kurulan Bakanlar Kurulunun Programının okunması
3
SEÇİM

4
OYLAMASI YAPILACAK İŞLER
5
MECLİS SORUŞTURMASI RAPORLARI
6
GENEL GÖRÜŞME VE MECLİS ARAŞTIRMASI
YAPILMASINA DAİR ÖNGÖRÜŞMELER
7
SÖZLÜ SORULAR
8
KANUN TASARI VE TEKLİFLERİYLE
KOMİSYONLARDAN GELEN DİĞER İŞLER


TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












