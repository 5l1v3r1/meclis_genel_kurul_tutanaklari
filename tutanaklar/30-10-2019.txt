



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 11’inci
Birleşim
 30
Ekim 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın, 30 Ekim Türkiye-Almanya
İşgücü Anlaşması’nın 58’inci yıl dönümüne ilişkin gündem dışı konuşması 
2.- Batman Milletvekili Mehmet Ruştu Tiryaki’nin yerel yönetimlerde
yaşanan sorunlara ilişkin gündem dışı konuşması 
3.- Eskişehir Milletvekili Arslan Kabukcuoğlu’nun, 30 Ekim Mondros
Müterakesi’nin 101’inci yıl dönümüne ilişkin gündem dışı konuşması 

IV.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, Batman Milletvekili Mehmet
Ruştu Tiryaki’nin yaptığı gündem dışı konuşması sırasında AK PARTİ Grubuna
sataşması nedeniyle konuşması 

V.- AÇIKLAMALAR
1.- Mersin Milletvekili Fatma Kurtulan’ın, belediyelere kayyum atamak
suretiyle Anayasa’nın ve Belediyeler Yasası’nın ihlal edildiğine ilişkin
açıklaması
2.- Mersin Milletvekili Ali Cumhur Taşkın’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
3.- Osmaniye Milletvekili Mücahit Durmuşoğlu’nun, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
4.- Gaziantep Milletvekili İmam Hüseyin Filiz’in, eğitim camiasının
itibarının korunması gerektiğine ilişkin açıklaması
5.- Mersin Milletvekili Hacı Özkan’ın, 29 Ekim Türkiye Cumhuriyeti’nin
kuruluşunun 96’ncı yıl dönümüne ilişkin açıklaması
6.- Kahramanmaraş Milletvekili İmran Kılıç’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
7.- Hatay Milletvekili Sabahat Özgürsoy Çelik’in, ABD Temsilciler
Meclisinin 1915 olaylarını "Ermeni soykırımı" olarak tanıyan karar
tasarısını kabul ettiğine ve tarihî gerçeklerin parlamento eliyle değiştirilemeyeceğine
ilişkin açıklaması
8.- İstanbul Milletvekili Hayati Arkaz’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
9.- Mersin Milletvekili Olcay Kılavuz’un, 29 Ekim Cumhuriyet Bayramı’nı
tebrik ettiğine ve Avrupa’nın sözde medeniyet merkezi sayılan başkentlerinde
Türklere karşı yapılan saldırıların arttığına ilişkin açıklaması
10.- Kahramanmaraş Milletvekili Sefer Aycan’ın, Kahramanmaraş ilinin
Türkiye’nin 17’nci büyük şehri olmasına rağmen ulaşım sorununun devam ettiğine
ilişkin açıklaması 
11.- Niğde Milletvekili Selim Gültekin’in, Türk Kızılayının 151 yıldır
insani yardım alanında yürüttüğü çalışmalarıyla küresel bir aktör hâline
geldiğine ilişkin açıklaması
12.- İzmir Milletvekili Murat Çepni’nin, Soma maden işçilerinin
mağduriyetinin giderilmesi gerektiğine ilişkin açıklaması
13.- Kocaeli Milletvekili İlyas Şeker’in, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
14.- Eskişehir Milletvekili Arslan Kabukcuoğlu’nun, Sağlık Bakanlığının
yeterli kadro açmaması nedeniyle işsiz kalan sağlık alanında eğitim görmüş
gençlerin sesinin duyulması gerektiğine ilişkin açıklaması
15.- Amasya Milletvekili Mustafa Levent Karahocagil’in, Amasya Çevre
Yolu Projesi’nin 2019 yılı sonu itibarıyla tamamlanacağına ilişkin açıklaması
16.- Sivas Milletvekili Semiha Ekinci’nin, 29 Ekim Türkiye
Cumhuriyeti’nin kuruluşunun 96’ncı yıl dönümünü kutladığına ve Kızılay
Haftası’na ilişkin açıklaması
17.- Manisa Milletvekili Erkan Akçay’ın, Türkiye’nin terörle
mücadelesini sekteye uğratmak ve uluslararası kamuoyundaki konumunu zayıflatmak
amacıyla DEAŞ konusunun gündeme getirilmeye çalışıldığına ilişkin açıklaması
18.- Denizli Milletvekili Gülizar Biçer Karaca’nın, Denizli Milletvekili
Şahin Tin’in CHP grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, ABD Temsilciler
Meclisinin sözde Ermeni soykırımının tanınmasına ilişkin kararının kınandığına,
reddedildiğine, yok hükmünde sayıldığına ve Türkiye Büyük Millet Meclisi
tarafından alınan kararın Resmî Gazete’de yayımlanmasına dair tezkeresi (3/915)
2.- Türkiye Büyük Millet Meclisi Başkanlığının, 5-6 Kasım 2016
tarihlerinde Arnavutluk’un başkenti Tiran'da düzenlenecek olan
RACVIAC-Güneydoğu Avrupa Parlamentoları Savunma ve Güvenlik Komiteleri Yıllık
Toplantısı’na İçişleri Komisyonu Başkanı Kahramanmaraş Milletvekili Celalettin
Güvenç ile Millî Savunma Komisyonu Başkan Vekili Bursa Milletvekili Refik
Özen’in katılması hususuna ilişkin tezkeresi (3/916)
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Trabzon Milletvekili Hüseyin Örs ve 19
milletvekili tarafından, Karadeniz'de yaşanan deniz kirliliği ve bu kirliliğin
sebeplerinin araştırılması, deniz kirliliğinin önlenmesi için gereken
tedbirlerin tespiti amacıyla verilmiş olan (10/1908) esas numaralı Meclis
Araştırması Önergesi’nin ön görüşmelerinin, Genel Kurulun 30 Ekim 2019 Çarşamba
günkü birleşiminde yapılmasına ilişkin önerisi
2.- HDP Grubunun, Ağrı Milletvekili Dilan Dirayet Taşdemir ve
arkadaşları tarafından, IŞİD/DAEŞ terör örgütüne karşı yürütülen mücadelenin
tüm boyutlarıyla ortaya çıkarılması ve kamuoyunun aydınlatılması amacıyla
30/10/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 30 Ekim 2019
Çarşamba günkü birleşiminde yapılmasına ilişkin önerisi
3.- CHP Grubunun, Denizli Milletvekili Gülizar Biçer Karaca ve 19
milletvekili tarafından, Acıpayam depremzedelerinin sorunlarının tespiti ve bu
sorunların giderilmesi için gereken tedbirlerin belirlenmesi amacıyla verilmiş
olan (10/1997) esas numaralı Meclis Araştırması Önergesi’nin ön görüşmelerinin,
Genel Kurulun 30 Ekim 2019 Çarşamba günkü birleşiminde yapılmasına ilişkin
önerisi

VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği
Üzerine Birleşik Sözleşmeye Türkiye Cumhuriyeti’nin Beyanlarla Birlikte
Katılmasının Uygun Bulunduğuna Dair Kanun Teklifi (2/1801) ve Dışişleri Komisyonu
Raporu (S. Sayısı: 88) 
2.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) 
IX.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu’nun, Temsil ve
Tanıtma Ödeneğine ilişkin sorusu ve Türkiye Büyük Millet Meclisi Başkan Vekili
Süreyya Sadi Bilgiç’in cevabı (7/18483)
2.- Siirt Milletvekili Meral Danış Beştaş’ın, önerge ve kanun teklifi
iadelerine ilişkin sorusu ve Türkiye Büyük Millet Meclisi Başkan Vekili Süreyya
Sadi Bilgiç’in cevabı (7/18488)
3.- İstanbul Milletvekili Mahmut Tanal’ın, görevde yükselme ve unvan
değişikliği sınavına ilişkin sorusu ve Türkiye Büyük Millet Meclisi Başkan
Vekili Süreyya Sadi Bilgiç’in cevabı (7/18896)
4.- İstanbul Milletvekili Mahmut Tanal’ın, Fethullahçı Terör Örgütünün
(FETÖ/PDY) 15 Temmuz 2016 Tarihli Darbe Girişimi İle Bu Terör Örgütünün
Faaliyetlerinin Tüm Yönleriyle Araştırılarak Alınması Gereken Önlemlerin
Belirlenmesi Amacıyla Kurulan Meclis Araştırması Komisyonu Raporuna ilişkin sorusu
ve Türkiye Büyük Millet Meclisi Başkan Vekili Süreyya Sadi Bilgiç’in cevabı
(7/18897) 
5.- İzmir Milletvekili Bedri Serter’in, TBMM’de gıda mühendisi
istihdamına ilişkin sorusu ve Türkiye Büyük Millet Meclisi Başkan Vekili
Süreyya Sadi Bilgiç’in cevabı (7/19319)
6.- Zonguldak Milletvekili Deniz Yavuzyılmaz’ın, soru önergelerinin
cevaplandırılmasına ilişkin sorusu ve Türkiye Büyük Millet Meclisi Başkan
Vekili Süreyya Sadi Bilgiç’in cevabı (7/19320)
7.- İstanbul Milletvekili Mahmut Tanal’ın, ziyaretçi girişlerinde
kartvizit yasağı uygulanıp uygulanmadığına ilişkin sorusu ve Türkiye Büyük
Millet Meclisi Başkan Vekili Süreyya Sadi Bilgiç’in cevabı (7/19765)
30 Ekim 2019 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşimini açıyorum.
Toplantı
yeter sayısı vardır, görüşmelere başlıyoruz. 
Birleşime
14.30’a kadar ara veriyorum. 
Kapanma Saati: 14.04
İKİNCİ OTURUM
Açılma Saati: 14.35
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin İkinci Oturumunu
açıyorum.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, Türkiye-Almanya İşgücü Anlaşması’nın 58’inci yıl dönümü
münasebetiyle söz isteyen İstanbul Milletvekili Zafer Sırakaya’ya aittir.
Buyurun
Sayın Sırakaya. (AK PARTİ sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın, 30 Ekim Türkiye-Almanya
İşgücü Anlaşması’nın 58’inci yıl dönümüne ilişkin gündem dışı konuşması 
ZAFER
SIRAKAYA (İstanbul) – Sayın Başkan, değerli milletvekilleri; 30 Ekim 1961
tarihinde Almanya’yla imzalanan İşgücü Anlaşması’nın 58’inci yıl dönümü
nedeniyle şahsım adına söz almış bulunuyorum. Bu vesileyle, Gazi Meclisimizi ve
siz değerli milletvekillerini saygıyla selamlıyorum.
Sayın
milletvekilleri, göç aslında insanlığın kaderi; insanlığın kaderi olması
dışında göç, biz insanların da hikâyesinin başlangıcıdır. Biz inananlar ana
rahminden dünyaya, oradan toprağa ve en sonunda mahşerde var olacağımıza inanan
bir göçmen topluluğuyuz aslında. 
Sayın
milletvekilleri, dünya ekonomik sistemindeki eşitsizliğin artması ve gelir
makasının ülkeler arasında giderek açılması sonucunda, mukayeseli olarak daha
iyi imkânlara sahip bir hayatın özlemi insanları göç etmeye teşvik etmekte.
Üstat Necip Fazıl Kısakürek bu adaletsizliği şu şekilde vurgulamış: “Allah’ın
on pulunu bekleyedursun on kul/ Bir kişiye tam dokuz, dokuz kişiye bir pul/ Bu
taksimi kurt yapmaz kuzulara şah olsa/ Yaşasın, kefenimin kefili karaborsa!” 
Birleşmiş
Milletler Mülteci Örgütünün raporuna göre bugün dünyada 272 milyon insan göçmen
konumundadır, bunların 65 milyonu ise çocuklardan oluşmaktadır. “Dünyanın
vicdanı” olarak nitelendirilen, insani yardım noktasında dünyada lider olan
Türkiye, en çok sığınmacıyı da misafir eder konumdadır. Medeniyetimiz kendisine
ihtiyaç duyan insanlara el uzatmaktan hiçbir zaman geri durmamıştır. Türkiye,
bugün de ölümden kaçan, yerinden edilmiş başta Suriyeliler olmak üzere tüm
mazlum milletler konusunda önemli bir süreci başarıyla sürdürmektedir.
İnanıyorum ki yürütülen terörle mücadele operasyonlarıyla bölge terör
örgütlerinden temizlenecek ve ülkemizde misafir olarak bulunan Suriyeliler
güvenli bir şekilde tekrar ülkelerine döneceklerdir.
Sayın
milletvekilleri, 30 Ekim 1961 tarihinde Türkiye ile Federal Almanya arasında
imzalanan anlaşmadan bugüne kadar geçen zamanda Almanya’da 3,5, bütün dünyada
yaklaşık 6,5 milyonluk bir nüfusa ulaşan vatandaşlarımız hâlihazırda 4’üncü
nesillerini yaşamaktadır. Tabii ki bu, kolay bir süreç olmadı. 2000’li yıllarda
Türkiye iç siyasetindeki istikrar ve kalkınmayla birlikte gelen aktif dış
politika vizyonu kapsamında Türk vatandaş diasporasına yönelik ilgi bütüncül
bir hâl almış ve kurumsallaşma tarihindeki en zengin dönemini yaşamıştır. 2002
yılı itibarıyla vatandaşlarımızın hizmet aldıkları konsolosluklarımızdaki
fiziki imkânları düzelmiş, başta Yurtdışı Türkler ve Akraba Topluluklar
Başkanlığı olmak üzere birçok yeni yapılanmaya gidilerek yurt dışı Türklerle
sürekli irtibat hâlinde olunmuştur. Yine, Hükûmetimizin çalışmaları neticesinde
yurt dışında yaşayan Türk vatandaşları, ilk kez 2014 yılında, bulundukları
ülkelerde oy kullanabilme imkânını haiz olmuşlardır. 
Sayın
milletvekilleri, nüfusunun yarısına yakını 30 yaş altında olan diasporamızın
bilhassa genç mensuplarına yönelik çalışmalarımızı, onların çift dilli bir
eğitim sayesinde kültür ve kökenlerini bilmelerini çok önemsemekteyiz. Gün
geçmiyor ki Avrupa’da bir camimize saldırılmasın, bir vatandaşımız göçmen
veyahut da Müslüman kimliği sebebiyle hakarete uğramasın. Bu ırkçılık, bizzat
Avrupa kaynaklı araştırmalarda ve raporlarda ortaya konulduğu üzere, kendini
sokak saldırılarından iş alımlarında yapılan ayrımcılığa kadar farklı
şekillerde göstermektedir. Biliyoruz ki yurt dışındaki Türk toplumumuzun ana
vatanları Türkiye'ye duyduğu aidiyet ve güven hissi yıllardır her türlü siyasi
görüş ve çıkarların üzerindedir. Bunun için yeni bir çalışmayı hayata
geçirdiğimiz hepinizin malumudur: Türkiye Büyük Millet Meclisi Dışişleri
Komisyonu bünyesinde yurt dışında yaşayan vatandaşların sorunlarını çözüme
katkı sağlamak amacıyla “Yurtdışı Türkler ve Akraba Topluluklar Alt Komisyonu”
kurulmuştur. Hayırlı uğurlu olsun.
Cumhurbaşkanımız
Sayın Recep Tayyip Erdoğan’ın geçtiğimiz yıl Bosna Hersek ziyaretinde müjdesini
verdiği Yurtdışı Türkler ve Akraba Topluluklar Alt Komisyonu yurt dışındaki
vatandaşlarımızın tespit edilen ihtiyaçlarının ivedi şeklide giderilmesinde ve
daha önce bahsi geçen sorunlarının Meclis gündemine taşınmasında mühim bir
merhale teşkil edecektir. 
(Mikrofon
otomatik cihaz tarafından kapatıldı) 
BAŞKAN
– Sayın Sırakaya, sözlerinizi tamamlayın lütfen.
ZAFER
SIRAKAYA (Devamla) - Komisyonu üyelerinin şu hususlardan hiç şüphe
duymadıklarını biliyorum: Türk diasporası için çalışmak Türkiye için
çalışmaktır ve özellikle diasporada yaşayan gençlerimizin eğitimine, sağlığına,
bilinç ve aidiyetine sunabileceğimiz katkılar tüm milletimizin geleceğinin
korunması anlamına gelecektir. Bu vesileyle Yurtdışı Türkler ve Akraba
Topluluklar Alt Komisyonunun çalışmalarının muvaffak olmasını Yüce Rabb’imden
temenni eder, Genel Kurulu saygıyla selamlarım. (AK PARTİ sıralarından
alkışlar)
BAŞKAN
– Teşekkür ediyorum.
Gündem
dışı ikinci söz, yerel yönetimlerde yaşanan sorunlar hakkında söz isteyen
Batman Milletvekili Mehmet Ruştu Tiryaki’ye aittir.
Buyurun
Sayın Tiryaki. (HDP sıralarından alkışlar) 
2.- Batman Milletvekili Mehmet Ruştu Tiryaki’nin yerel yönetimlerde
yaşanan sorunlara ilişkin gündem dışı konuşması 
MEHMET
RUŞTU TİRYAKİ (Batman) – Sayın Başkan, değerli milletvekilleri; yerel
yönetimlerde yaşanan sorunlarla ilgili olarak gündem dışı söz almış
bulunuyorum. Hepinize saygıyla selamlıyorum.
En
sonda söyleyeceğimi en başta söyleyeyim. Türkiye, kalıcı bir olağanüstü hâl
rejimiyle yönetilmektedir. Evet, ülkemizin geçmişinde OHAL rejimleri de
sıkıyönetim rejimleri de darbe rejimleri de yaşandı. Evet, bugünden geriye bakıldığında,
bu ülkede yaşayan insanların büyük bir çoğunluğu darbe rejimlerini de
sıkıyönetim rejimlerini de OHAL rejimlerini de iyi biçimde yâd etmiyor, hatta
benim gibi pek çok insan kâbus gibi görüyor ve lanetliyor. Sizler de iktidara
gelirken OHAL’i kaldırma vaadinde bulundunuz ama şimdi hiç kimsenin aklına
gelmeyen bir şey yaptınız: Ülkemizi kalıcı bir OHAL rejimine soktunuz ve
kesintisiz biçimde OHAL rejimi uyguluyorsunuz, üstelik açıkça Anayasa’yı yok
sayarak. Örnek mi? Anayasa, madde 127: Bir belediye başkanı ancak görevi
nedeniyle bir suç işlerse görevden alınabilir veya uzaklaştırılabilir. Anayasa
hükmü tartışmayı gerektirmeyecek açıklıkta: Görevi nedeniyle bir suç işlerse…
Peki,
görevi nedeniyle bir suç işlemediği hâlde bir belediye başkanını görevden
uzaklaştırırsanız ne olur? Hem Anayasa’yı ihlal etmiş hem de çiğnemiş
olursunuz. İşte siz, göreviyle ilgili haklarında hiçbir dava ve soruşturma
olmadığı hâlde 13 belediye başkanımızı görevden uzaklaştırdınız. Üstelik
bunlardan birini halkın egemenlik günü olan 29 Ekim günü yaptınız ve halk
egemenliğini de 29 Ekimde yok saydınız. Bu da size yetmedi, belediye
başkanlarının yerine vekâlet edecek kişiyi belediye meclislerinin belirlemesine
de izin vermediniz, bazı belediyelerimizin meclislerini de lağvettiniz. Peki,
yerine kimi getirdiniz? Kuruluş felsefenizi yok sayarak, seçilmişlerin yerine
atanmış vali ve kaymakamları getirdiniz. Bütün bunları neye dayanarak yaptınız?
İşte, bir OHAL kanun hükmünde kararnamesine dayanarak yaptınız. Reddettiğiniz
her tür yönetim biçimini iktidara geldikten sonra fazlasıyla yerine getirdiniz.
Ben
şimdi size çarpıcı bir iki örnek vereceğim. Bu gördüğünüz fotoğrafları
anımsıyor musunuz, bu gördüğünüz fotoğrafları? Ankara’nın Sincan ilçesinde
seçilmiş belediyeden rahatsız olanlar, “Kudüs Gecesi” etkinliğinden rahatsız
olanlar ne yapıyor? Devletin zor aygıtını gösteriyor; tankları yürütüyor ve
böylece “Sizi ezeriz.” diyor. Ne diyordu 28 Şubat darbecileri? “Etkisi bin yıl
sürecek.” diyordu. Peki, ne oldu? Kaybettiler. 
Şimdi
size başka fotoğraflar göstereceğim. Bunları görüyor musunuz? Peki, bunları
görüyor musunuz? Bunları? Bunların hepsi belediye binaları, şu anki belediye
binaları. Bunları görüyor musunuz, Mardin Büyükşehir Belediyesinin girişi?
Bunlar Diyarbakır, Mardin ve Van Büyükşehir Belediyelerinin girişi. Değişen
hiçbir şey yok, ruh aynı, bakış aynı, yine seçilmiş belediyelere tahammül
edemeyen bir siyasi iktidar yine devletin zor aygıtını gösteriyor, TOMA’lar,
Akrepler ve adı her neyseler. 
İSMAİL
TAMER (Kayseri) – Teröristlere yardım etmeyecek o belediyeler.
MEHMET
RUŞTU TİRYAKİ (Devamla) – Ne diyor muktedirler? Ya itaat edersiniz ya da
ezeriz. 28 Şubat mağduruydunuz, yeni bir 28 Şubat rejimi kurdunuz. O zamanki
muktedirler ne diyordu, biliyor musunuz? “İrtica” diyordu, “Şeriat hortladı.”
diyordu, “Cumhuriyet elden gidiyor.” diyordu. Siz ne diyorsunuz? “Terör”
diyorsunuz, “beka” diyorsunuz, “Ülkemizin geleceği tehdit altında.” diyorsunuz.
Özetle, değişen hiçbir şey yok tıpkı kaybetmeye mahkûm olduğunuz gibi.
Reddettiğiniz her tür yönetim biçimini bu şekilde tekrar tekrar yerine
getiriyorsunuz. Belki de ülkemizin temel sorunu bu. 
(Mikrofon
otomatik cihaz tarafından kapatıldı)
BAŞKAN
– Sayın Tiryaki, sözlerinizi tamamlayın lütfen. 
MEHMET
RUŞTU TİRYAKİ (Devamla) – Toparlıyorum Sayın Başkan. 
Siyasi
partiler demokrasi değil, devletin gücünü ele geçirmek istiyor tıpkı bugün
yaptığınız gibi ama bu, kaderimiz değil; bu, halklarımızın kaderi değil. Her
düşüncenin özgürce ifade edildiği, her inancın özgürce yaşandığı, her kimliğin
kendisini özgürce geliştirebildiği, Kürt sorununun barış ve kardeşlik
içerisinde çözülebildiği, bir OHAL KHK’siyle insanların işinden, ekmeğinden
edilmediği; herkes için eşit, ulaşılabilir nitelikli eğitim ve sağlık
hizmetinin sunulduğu, adalete güvenin yeniden tesis edildiği bir ülke mümkün ve
bizler bedeli ne olursa olsun bunun için mücadele etmeye devam edeceğiz
diyorum, hepinizi saygıyla selamlıyorum. (HDP sıralarından alkışlar) 
CAHİT
ÖZKAN (Denizli) – Sayın Başkanım…
BAŞKAN
- Buyurun.
CAHİT
ÖZKAN (Denizli) – Sataşmadan dolayı söz istiyorum efendim. Hatip konuşmasında
grubumuzu doğrudan hedef alarak defalarca sataşmıştır. Münferit olarak “sizin
kurumuş siyasi görüşünüz” ifadesini kullanmıştır. Söz istiyorum efendim. 
MEHMET
RUŞTU TİRYAKİ (Batman) – “Kurumuş” mu? Ben öyle bir şey söylemedim.
BAŞKAN
– Buyurun.
IV.- SATAŞMALARA İLİŞKİN KONUŞMALAR
1.- Denizli Milletvekili Cahit Özkan’ın, Batman Milletvekili Mehmet
Ruştu Tiryaki’nin yaptığı gündem dışı konuşması sırasında AK PARTİ Grubuna
sataşması nedeniyle konuşması 
CAHİT
ÖZKAN (Denizli) – Sayın Başkan, değerli milletvekilleri; Türkiye'de bir Kürt
sorunu yoktur; Kürtlerin, Arapların, Türkmenlerin barış içerisinde yaşamasına
engel olan bir fitne ve terör sorunu vardır. Bu terör sorununu iyi anlamak
istiyorsanız, parçalanan imparatorluk döneminde Fas’tan Tunus, Cezayir, Libya,
Yemen, Suriye, Şam, Bağdat, Filistin’e; Balkanlardan ta Varşova’ya kadar ihanet
tohumlarını görürsünüz. 
Bakınız,
bizim anayasal düzenimiz vardır; bu coğrafyada -bizim üzerimize- barış
içerisinde yaşamak üzere Kürtleri, Arapları ve Türkmenleri, tabii ki
Yezidileri, Keldanileri, Nasturileri bir arada yaşatacak hukukun üstünlüğüne
dayanan bir dünya görüşümüz vardır. Bunun için orada terörle mücadele ediyoruz.

Bakınız,
eğer gerçekten orada Kürtleri, Arapları ve Türkmenleri düşünüyorsanız yapmanız
gereken tek bir şey vardır: Petrol şirketlerinin, silah baronlarının ve faiz
lobilerinin… Hani, atıyorlar ya “tweet”leri, ne diyorlar? “Deyrizor’daki petrol
kuyularımızı güvence altına aldık.” Çıkıp acaba bir tek sözünüz var mı? Olamaz.
Çünkü orada yapılmak istenen, orada Kürtlerin, Arapların ve Türkmenlerin hakkı
olan yer altı ve yer üstü kaynaklarını… 
HÜDA
KAYA (İstanbul) – Siz getirdiniz, IŞİD’le beraber taşıyan sizsiniz.
CAHİT
ÖZKAN (Devamla) – …insan kaynaklarını, ekonomik kaynaklarını oranın
insanlarına, Kürtlere, Araplara, Türkmenlere değil, bugüne kadar dünyanın
başına bela olan ve dünyayı sadece 5’ten ibaret gören uluslararası vesayete
vermektir. 
MAHMUT
TOĞRUL (Gaziantep) – Aranıza mesafe koyun, mesafe.
CAHİT
ÖZKAN (Devamla) – Biz, Kürtlerin bu ülkede kurucu bir unsur olduğuna
inanıyoruz. Hani diyoruz ya “etle tırnak” değil, bizzat kurucu unsur. 
MAHMUT
TOĞRUL (Gaziantep) – Hakkı olmasın ama kurucu unsur olsun!
CAHİT
ÖZKAN (Devamla) – Onun için burada Kürtlerin etnik kimlik ifadesinin ve her
türlü dil ifadesinin özgürlüğünün temellerini attık. 
MAHMUT
TOĞRUL (Gaziantep) – Her tarafı yasakladınız be!
CAHİT
ÖZKAN (Devamla) - Her şeye rağmen bu özgürlük mücadelesini Kürtler, Araplar ve
Türkmenler için devam ettireceğimizi ifade ediyor, Genel Kurulu saygıyla
selamlıyorum. (AK PARTİ sıralarından alkışlar) 
KEMAL
BÜLBÜL (Antalya) – Yüzde 77’ye saygı gösterin. Yüzde 77 Cizre. 
FATMA
KURTULAN (Mersin) – Sayın Başkan…
CAHİT
ÖZKAN (Denizli) – Sataşmadım.
BAŞKAN
– Buyurun Sayın Kurtulan.
FATMA
KURTULAN (Mersin) – Sayın Başkan, takdir edersiniz ki grubumuza sataşarak,
hatibimizin konuşmalarının tümüyle dışına çıkarak… Oysaki konumuz kayyumdu,
kayyuma dair AKP ne söylemek ister biz onu beklerken hatip başka bir şeyden,
başka bir yerden, yine “terör” kavramının arkasına sığınarak yine partimize
ithamlarda bulunmuştur. Ben buradan, yerimden…
BAŞKAN
– Buyurun. 
Yerinizden
ama süreniz iki dakika. 
V.- AÇIKLAMALAR
1.- Mersin Milletvekili Fatma Kurtulan’ın, belediyelere kayyum atamak
suretiyle Anayasa’nın ve Belediyeler Yasası’nın ihlal edildiğine ilişkin
açıklaması
FATMA
KURTULAN (Mersin) – Tamam.
Sayın
Başkan, şunu söyledi hatibimiz: 29 Ekim günü Cizre Belediyemizde… Tıpkı 28
Şubatçıların zihniyeti gibi belediyelerimize… Daha önce 12 belediyemizde olduğu
gibi, 29 Ekim günü Cizre Belediyemiz de ablukaya alınarak -tanklarla, toplarla-
çok yoğun güvenlik tedbirleri alınarak işgal edilmiştir. Biz buna da “işgal”
diyoruz. Alınıyorsunuz, kızıyorsunuz ama başka bir karşılığı yok. Bir halkın
iradesi… 29 Ekim günü de özellikle planlıyorsunuz, özellikle 29 Ekime gölge
düşürmek, oranın artık tekçi zihniyete hizmet eden bir sistem hâline döndüğünün
mesajını bizzat siz vermek istiyorsunuz. 
Burada
belediyelere kayyum atayarak Anayasa’yı da ihlal ettiğinizi, aynı zamanda
Belediyeler Yasası’nı ihlal ettiğinizi, biz her daim bunu söylüyoruz, tekrar
burada da söylüyoruz. 
Sizin
söylediğiniz “terörle bağlantı” vesaire dediğinizi, defalarca söyledik,
savcıların böyle bir iddiası yok, böyle bir iddianamesi yok. Savcılar bunu
demezken AKP neye dayanarak burada, özellikle bu kürsüde söylüyor? Hiçbir
dayanağı yok.
AKP,
belediye başkanlarının görev süreleri boyunca, belediye başkanlarının
başkanlığa geliş sürecinde hiçbir zaman görevleriyle ilgili bir soruşturma,
kovuşturma yok iken keyfî, tümüyle AKP’nin siyasi ihtiyaçları doğrultusunda
ihtiyaç duyup kayyum atamayı bir idare şekli, bir yönetim şekli olarak önüne
koymuştur. 3 büyükşehirden başladı, peyderpey devam ediyor ve öyle görünüyor ki
bu yazı, “Egemenlik kayıtsız şartsız milletindir.” sözü sadece bu duvarda
kalmaya devam edecektir. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Eskişehir Milletvekili Arslan Kabukcuoğlu’nun, 30 Ekim Mondros
Müterakesi’nin 101’inci yıl dönümüne ilişkin gündem dışı konuşması 
BAŞKAN
– Evet, gündem dışı üçüncü söz, Mondros Ateşkes Mütarekesi’yle ilgili söz
isteyen Eskişehir Milletvekili Arslan Kabukcuoğlu’na aittir.
Buyurun
Sayın Kabukcuoğlu. (İYİ PARTİ sıralarından alkışlar)
ARSLAN
KABUKCUOĞLU (Eskişehir) – Sayın Başkan, değerli milletvekilleri; hepinizi
saygıyla selamlıyorum.
Mondros
Mütarekesi’nin 101’inci yıl dönümünü münasebetiyle söz almış bulunmaktayım. 
İttihat
ve Terakki Cemiyeti, Birinci Dünya Savaşı’nın ayak sesleri gelmeye
başladığında, İngiltere ve Fransa’dan, imparatorluğun bütünlüğünü korumak için
garanti beklemiş, olmayınca da Almanya’dan gelen ittifak teklifini havada
kapmıştır. 
Günün
sonunda Birinci Dünya Savaşı’nda mağlup olduk. Mütareke görüşmelerinin
başlamasıyla Mondros Limanı’ndan Osmanlı’nın üzerine karabulutlar gelmeye
başladı.
Mütarekeler
savaş hâlini durdurup barış zeminini hazırlamak için yapılır ancak Mondros
Mütarekesi’nin maddelerinin çokluğu ve ayrıntılı oluşu, “silahlar sussun ve
sonra barış olsun” mantığıyla hazırlanmadığını gösterir. 
Mondros
Mütarekesi, 30 Ekim 1918 yılında imzalandı. Toplam 24 maddeden oluşur ve bazı
maddeleri şunlardır:
“1.
madde: Çanakkale ve Karadeniz Boğazları serbest olarak seyrüsefere açılacak,
boğazlardaki istihkâm mevkilerini itilaf devletleri işgal edecek. 
5.
madde: Hudutlarda ve karakolda iç güvenliği temin edecek askerlerden fazlası
terhis edilecek. 
7.
madde: İtilaf devletlerinin güvenliğini tehlikeye düşürecek bir durumda
imparatorluğun herhangi bir kısmı işgal edilecek. 
24.
madde: Vilayat-ı Sitte’de (Erzurum, Erzincan, Sivas, Van ve Siirt) karışıklık
çıkarsa itilaf devletleri işgal edecek.” denilmekte, nüfusun ancak yüzde 15’i
Ermeni olan bu illerde bir Ermeni devleti kurulması planlanmaktadır. Kürtler
ise Sivas, Ankara, Konya, Halep, Adana, Erzurum, Van, Bitlis, Harput,
Diyarbakır ve Musul’da devlet kurmak istemektedirler. 
Mütarekeyi
imzalayanlar ve Osmanlı yöneticileri, mütarekenin çok kötü şartlar taşımadığı,
itilaf devletlerini kızdırmamak gerektiği ve bu devamlılıkla daha olumlu bir
barış antlaşması imzalanabileceği hususlarında vatandaşı ikna etmeye
çalışmışlardır. Bunun yanında, pek çok kamuoyu lideri, Mondros’un ağır şartlar
taşıdığını ve kabul edilebilir bir sözleşme olmadığını vatandaşa anlatmaya
çalışıyorlardı. 
Mütarekenin
imzalanmasını takiben, 3 Kasım 1918 Musul, 5 Kasım 1918 İskenderun, 13 Kasım
1918 İstanbul ve başka istilalar, ilhaklar imparatorluğun dört bir tarafında
yaşanmaktadır. Osmanlı İmparatorluğu bu felaketlerle uğraşırken “Ben bu makama
hiç hazırlanmamıştım, layıkıyla tahsil edemedim. Dünyada bir
hevesim kalmadı. Şaşırmış bir hâldeyim. Bana dua ediniz.” sözleri, mütarekeden
dört ay önce tahta çıkan Sultan Vahdettin’in şeyhülislama samimi itirafıdır.
Kâğıt
üzerinde ordu mevcudu 1,5 milyon olarak gözükmekle beraber, gerçek mevcut 70
binden ibaretti. Aziz vatanın bütün kaleleri zapt edilmiş, bütün tersanelerine
girilmiş, bütün orduları dağıtılmış ve memleketin her köşesi bilfiil işgal
edilmiş olsa da “Vatanın bağrına düşman dayasın hançerini, bulunur elbet
kurtaracak bahtı kara maderini.” diyen bir lideri Allah bu millete nasip etmiş;
Yüce Atatürk’ün önderliğinde, Türk milleti canını dişine takmış, günümüzün
modern Türkiye Cumhuriyeti’ni kurmuştur. 
Genel
Başkanımız Sayın Meral Akşener “Türk milletinin kaderinde devlet kurmak
vardır.” der. Bu devlet kurma kabiliyeti, tarihin her safhasında, çabasıyla ve
kudretiyle yeniden meydana gelmeyi bilen Türk milletinin asaletidir ve bu
asalet, yıkılan ve kurulan her Türk devleti için, kan verir, can verir ve
gözyaşı döker.
Kalite
literatüründe hata altın değerindedir. Hata, ileride, hataya gidecek yolları
kapatacak dersler çıkartıldığında kıymetlidir. 
29
Ekim 1923’ten dört yıl üç yüz altmış dört gün önceki tarih de bizim için çok
önemli bir tarihtir. 29 Ekim 1923 bizim gururumuz, onurumuz, dirilişimiz ve
ayağa kalkışımızdır. 30 Ekim 1918 ise hiç unutmamamız gereken ibretimizdir,
dersimizdir; gafletin bir ülkeyi nerelere götüreceğinin ifadesidir.
(Mikrofon
otomatik cihaz tarafından kapatıldı)
BAŞKAN
– Sayın Kabukcuoğlu, sözlerinizi tamamlayın lütfen.
ARSLAN
KABUKCUOĞLU (Devamla) – Tamamlıyorum Başkanım.
Sayın
milletvekilleri, ülkemizin gitmekte olduğu yer cehalettir. Türk milletinin
başına bir şey gelecekse tarihimizde pek az görülen kurumsallaşmış cehaletten
ve yobazlıktan gelecektir. Toplumu ileriye taşıyan tüm değerlerde olduğu gibi,
bilgeliği sıradanlaştırdınız, cahilliği ise kurumsallaştırdınız. Çocuklarımız,
gençlerimiz cahilliğin, ümitsizliğin pençesinde kıvranıyor; çağın ihtiyaç duyduğu
eğitimi alamıyorlar. Bunun mucidi AK PARTİ iktidarıdır. Tarih yolsuzluklarla
paralel ilerleyen yatırımlarınız için ne der bilinmez ancak kurumsallaşan
cehaletle ülkenin geleceğini mahvediyorsunuz. Aç olalım, yoksul olalım ama
gençlerimizi, çocuklarımızı cehaletten kurtarmak önceliğimiz olsun. Bir başka
mütareke, bir başka kuruluş istemiyoruz. 
Hepinizi
saygıyla selamlarım. (İYİ PARTİ sıralarından alkışlar) 
BAŞKAN
– Sayın milletvekilleri, şimdi, sisteme giren ilk 15 milletvekiline yerlerinden
bir dakika süreyle söz vereceğim. Bu sözlerin ardından da sayın grup başkan
vekillerinin söz taleplerini karşılayacağım.
İlk
olarak Sayın Taşkın, buyurun lütfen.
V.- AÇIKLAMALAR (Devam)
2.- Mersin Milletvekili Ali Cumhur Taşkın’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Cumhuriyetimizin
96’ncı yıl dönümü dün tüm yurtta büyük bir coşkuyla kutlandı. Aziz milletimizin
Cumhuriyet Bayramı’nı kutluyor, Kurtuluş Savaşı’mızın kazanılmasına ve
cumhuriyetimizin kuruluşuna öncülük eden kahramanlarımızı saygıyla yâd
ediyorum. Bu vesileyle tüm şehitlerimize de Allah’tan rahmet diliyorum. 
Malazgirt’ten
İstiklal Harbi’ne uzanan ve günümüze kadar gelen kadim tarih yürüyüşümüzde hiç
değişmeyen bir gerçek, millet olarak ülkemizin bekası söz konusu olduğunda tüm
farklarımızı aşarak, birlik, beraberlik, kardeşlik içinde hareket edebilme
kabiliyetimizdir. En son Barış Pınarı Harekâtı da bir kez daha göstermiştir ki
milletimiz o engin irfanıyla bağımsızlığına ve geleceğine yönelik her türlü
tehdit karşısında tek yürek, tek yumruk olmayı sürdürmektedir diyor, Genel
Kurulu saygıyla selamlıyorum.
BAŞKAN
– Sayın Durmuşoğlu…
3.- Osmaniye Milletvekili Mücahit Durmuşoğlu’nun, 29 Ekim Türkiye Cumhuriyeti’nin
kuruluşunun 96’ncı yıl dönümüne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
29
Ekim sıradan bir tarih değil. Tarihi şan ve şerefle dolu yüce milletimizin,
Gazi Mustafa Kemal Atatürk’ün liderliğinde, yedi düvele karşı göğsünü siper
edip istiklal mücadelesini vererek bağımsızlık ateşiyle yazdığı bir destandır.
Bin yıldır üzerinde en çok oyun ve senaryo planlanan bu coğrafyada yaşamak,
varlığımızı ve geleceğimizi korumak amacıyla devamlı bir mücadele içinde olduk.
Son dönemde de terör örgütlerinin saldırılarından 15 Temmuz hain darbe
girişimine kadar yaşadığımız tüm hadiseler, üzerimizde oynanan oyunların bir
parçasıdır. Aziz milletimizin bundan bir asır önce olduğu gibi günümüzde de
oynanan bu oyunları bozacağına yürekten inanıyorum.
Bu
duygu ve düşüncelerle, aziz milletimizin 29 Ekim Cumhuriyet Bayramı’nın 96’ncı
yıl dönümünü yürekten kutluyor, başta Gazi Mustafa Kemal Atatürk olmak üzere
canlarını bu uğurda feda eden aziz şehitlerimizi rahmetle, gazilerimizi de minnetle
yâd ediyor, Genel Kurulu saygıyla selamlıyorum.
BAŞKAN
– Sayın Filiz…
4.- Gaziantep Milletvekili İmam Hüseyin Filiz’in, eğitim camiasının
itibarının korunması gerektiğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Geçtiğimiz
hafta Diyarbakır’da bir ortaokulda görsel sanatlar öğretmeni Yasin Güneş,
davranışlarından şikâyetçi olduğu öğrencinin durumunun velisine iletilmesinden
sonra okula gelen veli ve 2 oğlu tarafından okul bahçesinde darbedilmiştir.
Olay üzüntü vericidir. 
Konuyla
ilgili olarak tarihimizden bir örnek vermek istiyorum: Fatih Sultan Mehmet
bağırıp çağıran, ders dinlemeyen bir çocuktu. “Ben Padişahın oğluyum.” diye
Akşemsettin’i tehdit ettiğini öğrenen II. Murat, Akşemsettin’le beraber
kurdukları mizansen gereğince ders sırasında kapıyı açıp bir anda içeri girer.
Akşemsettin padişaha hiddetlenir ve sınıfa girmesi için izin istemesi
gerektiğini bağırarak söyler ve derhâl sınıftan çıkmasını ister. Padişahın özür
dileyerek mahcup bir şekilde dışarı çıkmasını şaşkınlıkla izleyen Fatih allak
bullak olmuş, o günden sonra asla yaramazlık yapmamıştı çünkü güvendiği dağlara
kar yağmıştı. 
Sonuç
olarak eğitim camiamızın itibarı korunmalıdır diyor, Genel Kurulu saygılarımla
selamlıyorum.
BAŞKAN
– Sayın Özkan…
5.- Mersin Milletvekili Hacı Özkan’ın, 29 Ekim Türkiye Cumhuriyeti’nin
kuruluşunun 96’ncı yıl dönümüne ilişkin açıklaması
HACI
ÖZKAN (Mersin) – Teşekkürler Sayın Başkan.
Gururla
kutladığımız cumhuriyetimizin 96’ncı kuruluş yıl dönümünde, şehitlerimizin kanlarıyla
sulanan bu cennet vatan topraklarının bütünlüğünü ve cumhuriyeti korumanın azim
ve kararlılığı içindeyiz. Cumhuriyetimizi ve onun sahip olduğu temel değerleri
yüceltmek ve sürekli kılmak ancak huzur, güven ve barış içerisinde yaşayan, her
alanda görev ve sorumluluklarını bilen, güçlü toplumların sahip olduğu güçlü
devletle mümkündür. Milletçe el ele verip bu gücü oluşturmak için hepimize
önemli görevler düşmektedir. 
Bu
duygu ve düşüncelerle başta Gazi Mustafa Kemal Atatürk olmak üzere istiklal
mücadelemizin bütün kahramanlarını, eşsiz fedakârlıklarıyla milletimizin
gönlünde ölümsüzleşen bütün şehitlerimizi rahmetle, gazilerimizi şükranla
anıyor, aziz milletimizin 29 Ekim Cumhuriyet Bayramı’nı kutluyor, Genel Kurulu
saygıyla selamlıyorum.
BAŞKAN
– Sayın Kılıç…
6.- Kahramanmaraş Milletvekili İmran Kılıç’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Dün
cumhuriyetimizin 96’ncı kuruluş yıl dönümünü kutladık. Ünlü sosyolog İbni
Haldun’a göre devletler ve medeniyetler asabiyyet, mücadele ve irfanla kurulur.
Devletlerin de insanlar gibi ömürleri vardır. Devlet ve medeniyetin gelişimi
birbiriyle atbaşı gider. Devletler gelişip toplumlar refaha kavuşunca tembelleşir,
israfa ve masraflara dalarlar. Bu durum onları gayrimeşru ve etik olmayan
yollara sevk eder ve bu da onlarda kişilik ve alışkanlık hâline gelir. Bu da
devlet ve toplum hayatında çürümelere yol açıp onları yıkılışa sürükler,
yerlerine yeni toplumlar, yönetimler ve medeniyetler gelir. Tarih bunun
şahididir. Biz, bundan önce olduğu gibi yolumuza adalet ve hakkaniyetle devam
edelim, devletimiz ve medeniyetimiz ebet müddet olsun. 
BAŞKAN
– Sayın Çelik…
7.- Hatay Milletvekili Sabahat Özgürsoy Çelik’in, ABD Temsilciler
Meclisinin 1915 olaylarını "Ermeni soykırımı" olarak tanıyan karar
tasarısını kabul ettiğine ve tarihî gerçeklerin parlamento eliyle
değiştirilemeyeceğine ilişkin açıklaması
SABAHAT
ÖZGÜRSOY ÇELİK (Hatay) – Teşekkürler Sayın Başkan.
1915
Ermeni olaylarının sözde soykırım olarak tanınmasını öngören karar tasarısı,
ülkemizin Suriye’nin kuzeyinde terör örgütlerine karşı yapmış olduğu Barış
Pınarı Harekâtı nedeniyle Türkiye’ye yaptırımları öngören yasa tasarısı ABD
Temsilciler Meclisinde kabul edilmiştir. Bizim açımızdan hiçbir bağlayıcılığı
bulunmayan bu kararla, kendi tarihleri kan, gözyaşı, zulüm ve soykırımla dolu
olan ülkelerin tarih boyunca mazlumun umudu, zalimin korkusu olan devletimizi
soykırımla itham etmeleri gerçekten trajikomiktir. Tarih yazmak parlamentoların
işi değildir. Tarihî gerçekler parlamento eliyle de değiştirilemez.
Gerçeklerden uzak, yalan ve yanlış sözde Ermeni soykırım yasası bizim için yok
hükmündedir diyor, Genel Kurulu saygıyla selamlıyorum.
BAŞKAN
– Sayın Arkaz…
8.- İstanbul Milletvekili Hayati Arkaz’ın, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
29
Ekim Türk milletinin destan mücadelesidir, 29 Ekim Türk’ün karakteridir, 29 Ekim
Sakarya’da yakasından tuttuğun düşmanı Dumlupınar’da yere sermektir, 29 Ekim
Samsun’da ilk adımdır, 29 Ekim Çanakkale’de 11 devlete kafa tutmaktır;
Amasya’da, Sivas ve Erzurum’da milletin bağımsızlığı ve bölünmez bütünlüğüdür;
Ankara’da çelikten iradedir; Kahramanmaraş, Gaziantep, Şanlıurfa, Hatay,
Balıkesir, İzmir’de Kuvayımilliye ruhudur. 
Başta
Ulu Önderimiz Gazi Mustafa Kemal Atatürk olmak üzere şehitlerimizi saygı,
rahmet ve minnetle anıyor, Genel Kurulu saygıyla selamlıyorum. Ne mutlu Türk’üm
diyene! (MHP sıralarından alkışlar)
BAŞKAN
– Sayın Kılavuz…
9.- Mersin Milletvekili Olcay Kılavuz’un, 29 Ekim Cumhuriyet Bayramı’nı
tebrik ettiğine ve Avrupa’nın sözde medeniyet merkezi sayılan başkentlerinde
Türklere karşı yapılan saldırıların arttığına ilişkin açıklaması
OLCAY
KILAVUZ (Mersin) - Sayın Başkan, değerli milletvekilleri; 29 Ekim Cumhuriyet
Bayramı’mızı tebrik ediyorum. Başta Gazi Mustafa Kemal Atatürk olmak üzere
silah arkadaşlarını rahmetle, minnetle yâd ediyorum.
Özellikle
son dönemlerde Avrupa’nın sözde medeniyet merkezi sayılan başkentlerinde
Türklere karşı yapılan saldırılar artmıştır. Geçtiğimiz günlerde Almanya’da
Türk Hava Yollarının ofisine saldıran bölücüler, yine Norveç’in Oslo kentinde,
ellerinde terör örgütü PKK’yı simgeleyen bez parçalarıyla, yoldan geçen ve
içinde küçük bir çocuğumuzun bulunduğu otomobile saldırmışlardır. Bu aşağılık
saldırılar karşısında polislerin hiçbir şey yapmadığı, hatta hadiselere göz
yumduğu anlaşılmaktadır. Bu hainlerden bazıları da ne yazık ki Türk pasaportu
taşımaktadır. Devletimiz muhakkak ki bu olaylara karışan hainlerle ilgili
gerekli soruşturmayı yürütecektir. Avrupa ülkelerinin, orada yaşayan
soydaşlarımızın haklarını korumak… 
(Mikrofon
otomatik cihaz tarafından kapatıldı)
BAŞKAN
– Sayın Aycan…
10.- Kahramanmaraş Milletvekili Sefer Aycan’ın, Kahramanmaraş ilinin
Türkiye’nin 17’nci büyük şehri olmasına rağmen ulaşım sorununun devam ettiğine
ilişkin açıklaması 
SEFER
AYCAN (Kahramanmaraş) – Sayın Başkan, Kahramanmaraş Türkiye’nin 17’nci büyük
şehri olmasına rağmen çok ciddi ulaşım sorunları yaşayan bir şehirdir.
Yıllardır kara yollarının yapımı bitmemiştir. Göksun-Kahramanmaraş,
Göksun-Elbistan, Kahramanmaraş-Çağlayancerit, Göksun-Andırın kara yolları bu
sene de bitmemiştir. Kış mevsimine girerken bir türlü bitmeyen yollar, ulaşım
sorunlarına ve trafik kazalarına neden olmaktadır. Kahramanmaraş sadece kara
yollarında değil demir yollarında da sıkıntılar yaşamaktadır. Yolcu
taşımacılığında demir yollarından hiç yararlanamamaktadır, bu konuda da bir
gelişme olmamıştır. Uçak ulaşımında da sıkıntılar yaşanmaktadır.
Kahramanmaraş-Ankara uçak seferi günün en olmayacak saatlerinde ve günde 1
kezdir fakat her gün yapılmamaktadır. Bu sıkıntıların bir an önce giderilmesini
bekliyoruz.
Teşekkür
ederim.
BAŞKAN
– Sayın Gültekin…
11.- Niğde Milletvekili Selim Gültekin’in, Türk Kızılayının 151 yıldır
insani yardım alanında yürüttüğü çalışmalarıyla küresel bir aktör hâline
geldiğine ilişkin açıklaması
SELİM
GÜLTEKİN (Niğde) – Teşekkürler Sayın Başkan.
Değerli
milletvekilleri, ne zaman ihtiyaç olsa yardıma ilk koşan Kızılay, yüz elli bir
yıldır sınırları aşarak dünyanın sayılı iyilik hareketlerinden biri olmuştur.
Kızılay, ihtiyaç anında dayanışmanın, ızdırap anında eşitliğin, savaşın en
kızgın anında insancıllığın, tarafsızlığın ve barışın simgesidir. Türk
Kızılayı, insani yardım alanında yürüttüğü yardım çalışmalarıyla küresel bir
aktör hâline gelmiştir. Son on yılda din, dil, ırk ayrımı gözetmeden 138 farklı
ülkede doğal ve insan kaynaklı afetlere müdahale etmiş, ihtiyaç sahiplerinin
barınma ve beslenme gibi temel ihtiyaçlarını karşılamış, kalıcı refaha yönelik
pek çok başarılı çalışmaya imza atmıştır. Ülkemizde de doğal afetten sağlık
hizmetlerine, kan temininden ilk yardıma, afetlerde acil beslenme ve barınmadan
mültecilerin barınması gibi birçok konuda aktif rol oynamaktadır. Unutmayınız
ki Kızılay, ihtiyaç sahibinin kim olduğuna bakmadan ona elini uzatan bir yardım
kuruluşudur. İyi ki varsın Kızılay diyor, Gazi Meclisi ve Genel Kurulu saygıyla
selamlıyorum. 
BAŞKAN
– Sayın Çepni… 
12.- İzmir Milletvekili Murat Çepni’nin, Soma maden işçilerinin
mağduriyetinin giderilmesi gerektiğine ilişkin açıklaması
MURAT
ÇEPNİ (İzmir) – Teşekkürler Başkan. 
Somalı
maden işçileri yirmi altı gündür direnişteler. 2014 yılında 301 işçinin iş
cinayetlerinde hayatını kaybetmesinden sonra, 3.500 civarında madenci de
gerekçesiz, tazminatsız işten çıkarılmışlardı. Dört yıldır ödenmeyen
tazminatları nedeniyle BAĞIMSIZ MADEN-İŞ Sendikası öncülüğünde işçiler
Ankara’ya yürüyüş başlattılar fakat işçilerin önü Manisa Kırkağaç’ta kesildi,
hâlen aynı yerde engelleniyorlar. Engelleme kanunsuzdur. Barikat, hakkını
arayan işçiye değil, işçileri katledenlere kurulmalıdır. Tazminatlar derhâl
ödenmelidir, engellemeye son verilmelidir. 
BAŞKAN
– Sayın Şeker… 
13.- Kocaeli Milletvekili İlyas Şeker’in, 29 Ekim Türkiye
Cumhuriyeti’nin kuruluşunun 96’ncı yıl dönümüne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
Cumhuriyetimizin
kuruluşunun 96’ncı yıl dönümünü kutlarken dış destekli teröre karşı verilen
mücadelede de şehitlerimiz oluyor. Mehmet Akif Ersoy’un dediği gibi “Kim bu
cennet vatanın uğruna olmaz ki feda?/ Şüheda fışkıracak, toprağı sıksan
şüheda.” Evet, bu cennet vatan için Gölcük ilçemizde Teğmen Kamuran Ablak’ı,
bir gün önce de Darıca ilçemizde Barış Pınarı Harekâtı’nda şehit olan Tahsin
Sarıtosun’u Hakk’a uğurladık, mekânları cennet olsun. 
“Ey
dünyadaki teröristler ve teröristlere destek verenler, siz bunu hiçbir zaman
unutmayın ki benim bu Tahsin’im ve binlerce Tahsinler var. Siz bir yere gidecek
delik bulamayacaksınız, unutmayın bunu. Bu al bayrak, bu ay yıldızlı bayrağımız
var oldukça, bu Türk milleti var oldukça kaçacak delik bile bulamayacaksınız
hainler.” diye seslenen şehidimizin babası Ramazan Sarıtosun’u kutluyor, şehitlerimize
Allah’tan rahmet, gazilerimize acil şifalar diliyorum. Selam olsun sana ey
şehidim, selam olsun sana ey Mehmet. 
BAŞKAN
– Sayın Kabukcuoğlu…
14.- Eskişehir Milletvekili Arslan Kabukcuoğlu’nun, Sağlık Bakanlığının
yeterli kadro açmaması nedeniyle işsiz kalan sağlık alanında eğitim görmüş
gençlerin sesinin duyulması gerektiğine ilişkin açıklaması
ARSLAN
KABUKCUOĞLU (Eskişehir) – Teşekkür ederim Sayın Başkanım. 
Ülkemizde,
devletinin “İhtiyacım var.” demesine güvenerek eğitim görmüş, mezun olduktan sonra
da Sağlık Bakanlığının kadro açmaması veya çok düşük sayıda kadro açması
nedeniyle atama bekleyen yüz binlerce gencimiz işsizdir. Sağlık Bakanlığının,
hemşire, fizyoterapist, acil tıp teknisyeni ve teknikeri, fizik tedavi
teknikeri, tıbbi sekreter, ameliyathane teknikeri gibi on dokuz ayrı meslek
alanında atama bekleyen bu gençlerimizin sesini artık duymasını, bu
gençlerimizin hepsini istihdam edemese bile istihdam sayısını en azından kabul
edilebilir bir düzeye çıkarmasını ve “Bakanlık sesimizi duydu, alımları ciddi
rakamlara ulaştırdı, bu sefer yerleşemezsem bile bir dahaki alımda da mutlaka
bana sıra gelecektir.” ümidini vermesini istiyorum. 
Yüce
Meclisi saygıyla selamlarım. 
BAŞKAN
– Sayın Karahocagil…
15.- Amasya Milletvekili Mustafa Levent Karahocagil’in, Amasya Çevre
Yolu Projesi’nin 2019 yılı sonu itibarıyla tamamlanacağına ilişkin açıklaması
MUSTAFA
LEVENT KARAHOCAGİL (Amasya) – Sayın Başkanım, teşekkür ediyorum.
Amasya
il merkezinde trafiği büyük ölçüde rahatlatacak olan çevre yolu projemiz çeşitli
afet ve tabii heyelanlardan dolayı bir türlü bitirilememiştir. 11,6 kilometre
uzunluğundaki Amasya çevre yolumuzda nihayet sona yaklaşılmakta, son rötuşlar
yapılmaktadır. Şu anki duruma göre Bağlarüstü kavşağımız ve tüm bağlantı
yolları bitmiştir. Terminal kavşağımızdaki çalışmalar bitmiş fakat buradaki
özel mülkiyetle olan mahkemenin sonucu beklenmektedir. Ferhat arası bağlantı
yolları ve viyadükler bitmiş, sadece Tokat yönündeki ana yola bağlantımız
yapılmaktadır. 11,6 kilometre uzunluğunda çevre yolumuzun tüm alt, üst, sanat
yapıları ve asfalt kaplaması bitmiştir, 2019 yılı sonu itibarıyla halkımızın ve
ülkemizin hizmetine açılacaktır. Rabb’im kazadan beladan uzak, hayırlı eylesin
inşallah. 
BAŞKAN
– Sayın Ekinci…
16.- Sivas Milletvekili Semiha Ekinci’nin, 29 Ekim Türkiye
Cumhuriyeti’nin kuruluşunun 96’ncı yıl dönümünü kutladığına ve Kızılay
Haftası’na ilişkin açıklaması
SEMİHA
EKİNCİ (Sivas) – Teşekkür ediyorum Sayın Başkanım.
Cumhuriyetin
temellerinin atıldığı, Millî Mücadele’ye yüz sekiz gün ev sahipliği yapmış, 4
Eylülde de Kongresinin 100’üncü yılını coşkuyla kutlamış sultan şehir Sivas ve
Sivaslılar adına hepinizi saygıyla selamlıyorum ve cumhuriyetimizin 96’ncı
yılını kutluyorum.
Sayın
Başkanım, 29 Ekim-4 Kasım tarihleri arasında kutlanan Kızılay Haftası nedeniyle
AK PARTİ kadroları olarak 31 Ekim Perşembe günü saat 11.00’den itibaren 81 ilde
Kızılayımıza kan bağışında bulunacağız. Ben buradan tüm vatandaşlarımızı
Kızılaya kan bağışı yapmaya davet ediyor, yüce Meclisi saygıyla selamlıyorum. 
BAŞKAN
– Teşekkür ederim.
Değerli
milletvekilleri, birleşime otuz dakika ara veriyorum; grup başkan
vekillerimizi, lütfen, kürsü arkasına bekliyorum.
Kapanma Saati: 15.14
ÜÇÜNCÜ OTURUM
Açılma Saati: 16.04
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin Üçüncü Oturumunu
açıyorum.
Değerli
arkadaşlar, birleşime altmış dakika ara veriyorum. 
Kapanma Saati: 16.05
DÖRDÜNCÜ OTURUM
Açılma Saati: 16.59
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin Dördüncü Oturumunu
açıyorum.
Birleşime
saat 17.15’e kadar ara veriyorum. 
Kapanma Saati:17.00
BEŞİNCİ OTURUM
Açılma Saati: 17.58
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin Beşinci Oturumunu
açıyorum.
Gündeme
geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının ABD Temsilciler Meclisinin sözde Ermeni
soykırımının tanınmasına ilişkin kararının kınandığına, reddedildiğine ve yok
hükmünde sayıldığına dair bir tezkeresi vardır, okuyup oylarınıza sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, ABD Temsilciler
Meclisinin sözde Ermeni soykırımının tanınmasına ilişkin kararının kınandığına,
reddedildiğine, yok hükmünde sayıldığına ve Türkiye Büyük Millet Meclisi
tarafından alınan kararın Resmî Gazete’de yayımlanmasına dair tezkeresi (3/915)
“30/10/2019
Türkiye Büyük Millet Meclisi Başkanlığı
Konu:
ABD Temsilciler Meclisi Kararının Kınanması ve Reddedilmesi ile Yok Hükmünde
Sayılması 
Türkiye Büyük Millet Meclisi Genel Kuruluna
ABD
Temsilciler Meclisinin, bir kısım çevrelerin sözde Ermeni soykırım iddiaları
bağlamında gündeme getirdiği tezleri sahiplenmesini, akıl ve vicdan sahibi
üyelerin itirazına rağmen bir karara dönüştürmesini Türkiye Büyük Millet
Meclisi olarak esefle kınıyor ve reddediyoruz. (AK PARTİ, CHP, MHP ve İYİ PARTİ
sıralarından alkışlar) Daha önceki yıllarda da benzeri girişimler olmuş, Temsilciler
Meclisindeki oylamalara bu şekilde düşmanca yansımamıştı. Geçen süre içinde
değişen, tarihin belgeleri değil, bugünün küçük çıkar hesaplarında boğulmuş
utanç verici bir siyasi zihniyettir. 
Alınan
karar, açıkça tarihî gerçeklerin karartılması girişimidir. Türkiye, her zaman
bu tür iddialar karşısında arşivlerin açılmasını savunmuş, görevin tarihçilerde
olduğunu belirtmiş, siyaseti soysuzlaştıran girişimlerin anlamsızlığını, kin ve
nefret doğurucu potansiyelini vurgulamıştır.
Ne
yazık ki Temsilciler Meclisi, bu kararıyla, aynı zamanda kölelik karşıtı, insan
hakları bildirgeleri çizgisinde değil, aksine, köleci, sömürgeci, çıkarcı,
emperyal siyaset istikametindeki mirasa bir katkıda daha bulunmuştur.
Türkiye'yi, her bir satırı ahlak, akıl ve tarihî bilgiler ışığında suç olan
satırlarla yargılamaya cüret eden bu tavrın kaynağı, hiç şüphesiz sadece kirli
vicdan yüküdür. Ayrıca, Türkiye Büyük Millet Meclisi, tarihî olaylarla ve
iddialarla alakalı kararlar almanın parlamentoların işi olmadığına ilkesel olarak
inanmaktadır.
Öte
yandan, Türkiye'ye yaptırım uygulanması tehdidiyle alınan Temsilciler Meclisi
kararının nezdimizdeki anlamı, sadece, şantaj girişimidir. Türkiye hiçbir zaman
şantaja boyun eğmemiştir, bu kararı da tek vücut olarak şiddetle reddettiğimizi
ilgili siyasetin sahiplerine bildiririz.
ABD
ile Türkiye arasındaki uzun yıllara dayalı stratejik müttefikliğin, dostluğun,
teröre karşı iş birliğinin, kimi siyasetçiler eliyle sistematik bir şekilde
tahrip ve yok edilme girişimlerine karşı, Türkiye olarak artık bıçağın kemiğe
dayandığını kuvvetle ifade ediyor, iki ülke arasındaki dostluğa katkı sunmak
bir yana, düşmanlığı körükleyecek bu türden kararları ucuz çıkar hesaplarıyla
alan zihniyeti ve siyaseti şiddetle kınıyor, yok hükmünde sayıyoruz. (AK PARTİ,
CHP, MHP ve İYİ PARTİ sıralarından alkışlar)
Bu
düşüncelerle, ABD Temsilciler Meclisinin mezkûr kararlarının tümüyle
kınanmasını, reddini, yok hükmünde sayılmasını ve yüce Türkiye Büyük Millet
Meclisi tarafından alınan kararın Resmî Gazete'de yayımlanması hususunu Genel
Kurulun tasviplerine arz ederim.
 Mustafa
Şentop
 Türkiye
Büyük Millet Meclisi 
 Başkanı”
Oylamaya
geçmeden önce sırayla grup başkan vekillerimize üçer dakika söz vereceğim. 
Sayın
Dervişoğlu, yerinizden söz verecektim ama kürsüden mi yapmak istiyorsunuz
konuşmayı? 
DURSUN
MÜSAVAT DERVİŞOĞLU (İzmir) – Evet. 
BAŞKAN
– Tamam, kürsüden yapın.
Buyurun.
(İYİ PARTİ ve AK PARTİ sıralarından alkışlar) 
DURSUN
MÜSAVAT DERVİŞOĞLU (İzmir) – Teşekkür ederim efendim. 
Sayın
Başkan, değerli milletvekilleri; Türkiye Büyük Millet Meclisi Başkanlığının
Türkiye Büyük Millet Meclisi Genel Kuruluna gönderdiği tezkere üzerinde İYİ
PARTİ’nin görüş ve düşüncelerini paylaşmak üzere huzurunuzdayım. Yüce
heyetinizi saygılarımla selamlıyorum. 
Amerika
Birleşik Devletleri Temsilciler Meclisinin dün cumhuriyetimizin 96’ncı yıl
dönümüne rastlayacak şekilde kabul ettiği 2 karar tasarısı Türkiye-Amerika
Birleşik Devletleri ilişkilerinin tarihinde görülmemiş bir ezici çoğunlukla
kabul edilmiştir. 435 koltuklu Temsilciler Meclisinde hâlen 432 üye -234’ü
Demokrat, 197’si Cumhuriyetçi, 1’i bağımsız- ve 3 boş koltuk bulunmaktadır. Bu
dikkate alındığında hemen hemen herkesin oy kullandığı anlaşılmaktadır.
Geçmişte Türkiye’yi gözeten oyların geleneksel olarak 90 veya 120 civarında seyrettiği
düşünülürse hem Kongre içindeki hem de ABD toplumu nezdindeki lobi
faaliyetlerinin iflas ettiğini de düşünmek için pek çok neden bulunmaktadır.
Harcanan milyonlara rağmen ortada Türk lobisi diye bir şey kalmadığı, hain FETÖ
lobisinin de jilet atmaya devam ettiği görülmektedir. Erdoğan’ın medet umduğu
Arap-Müslüman lobilerinin de konuya lakayıt kaldıkları anlaşılmaktadır. 
Bu
kararlarla Amerika Birleşik Devletleri, Cumhurbaşkanımız Sayın Erdoğan’ı saran
cendereyi sıkmaya ve şantajını artırmaya devam etmektedir. Bu tür kararlar
öncesinde genelde Türkiye'nin yanında yer alan Pentagon ve bir tür sigorta
görevi yapan lobilerin de kaybedilmekte olduğunun işaretleri görülmektedir.
Alınan kararların Senato ve Trump’ın onaylarından geçmesi gerekecektir ama her
gün başımızın üstünde sallanan kılıçlara da bir yenisi eklenmektedir. Senatonun
üçte 2 çoğunlukla tasarıları benimsemesi hâlinde Trump’tan medet ummak da
anlamsız hâle gelecektir. 24 Nisan 2020’ye gelindiğinde, Trump’ın 1915
olaylarını anma vesilesiyle yapacağı konuşmada “büyük felaket” yerine başka
kavramları da kullanabilmesi ihtimali mevcuttur. Bu konuya özellikle
dikkatinizi çekiyorum. 
Böyle
durumlarda millî birlik ve beraberliğin en güçlü hâliyle seslendirilmesi icap
eder. Sayın Genel Başkanımız Meral Akşener Hanımefendi, siyasetüstü bir
iradeyle… 
(Mikrofon
otomatik cihaz tarafından kapatıldı) 
BAŞKAN
– Sayın Dervişoğlu, sözlerinizi tamamlayın lütfen.
DURSUN
MÜSAVAT DERVİŞOĞLU (Devamla) – …“Bu tehditler karşısında tek bir partimiz
vardır, o da al bayrak partisidir.” demişlerdir. (İYİ PARTİ ve AK PARTİ
sıralarından alkışlar) Bu kapsayıcı siyasi yaklaşım, devlet yöneticisinin sahip
olması gereken vakarı gösterir. Türk milletinin çıkarları söz konusu olduğunda
partiler arası rekabeti geri plana bırakır, al bayrak altında birleşiriz.
Millet
olmak, nimet ve külfetlerde de beraber olmaktır. Türkiye, bugün, ordusuyla,
milletiyle, dünya kamuoyundaki mesnetsiz tepkilerin karşısında her zamankinden
daha büyük bir millî dayanışma içinde olmaya mecburdur. İYİ PARTİ olarak bu
hassasiyeti göstereceğimizin bilinmesini isterim.
Türkiye
Büyük Millet Meclisi Başkanlığının Meclisimize sunduğu tezkereye “evet” oyu
vereceğimizi ancak bunun yeterli olmayacağını…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
DURSUN
MÜSAVAT DERVİŞOĞLU (Devamla) – Amerika Birleşik Devletleri Temsilciler
Meclisinin aldığı kararın bizzat Cumhurbaşkanımız Recep Tayyip Erdoğan
tarafından Amerika Birleşik Devletleri Başkanına bir mektupla iletilmesinden yana
tavrın geliştirilmesini buradan diliyor, “evet” oyu vereceğimizi tekrar ifade
ediyor, yüce heyetinizi saygılarımla selamlıyorum. (İYİ PARTİ ve AK PARTİ
sıralarından alkışlar)
BAŞKAN
– Teşekkür ediyorum Sayın Dervişoğlu. 
Sayın
Akçay, buyurun lütfen. (MHP ve AK PARTİ sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; Amerika Birleşik
Devletleri Kongresinin Temsilciler Meclisinde bir kısım, Ermenilere yönelik
sözde iddialar bağlamında alınan, müttefiklik anlayışına ihanet anlamına gelen
kararı, Türk milletinin temsilcisi olan Türkiye Büyük Millet Meclisi ve
Milliyetçi Hareket Partisi olarak reddediyoruz ve kınıyoruz. (MHP ve AK PARTİ
sıralarından alkışlar)
Türkiye'nin
Barış Pınarı Harekâtı’ndaki haklı, hukuki, meşru ve başarılı tutum ve
operasyonlarını hazmedemeyenler, tehdit ve sözüm ona yaptırımlarla sahneye
çıkma gayretine girmişlerdir. ABD Temsilciler Meclisi, sözde Ermeni soykırımını
tanıyan ve Türkiye’ye yaptırımları içeren 2 teklifi kabul etti. Bu 2 teklif,
birbirinden bağımsız, müstakil değerlendirilecek teklifler değildir. Her 2’si
de bölgemizde ve Suriye’de oyunlarını bozan Türkiye’ye karşı atılmış köhne
adımlardır. (MHP ve AK PARTİ sıralarından alkışlar) ABD Meclisi, bu
tekliflerle, Türkiye’den intikam alma ve tehdit etme amacı taşımaktadır. Bu
tehditlerin nazarımızda bir sinek vızıltısı kadar değeri yoktur. (MHP ve AK
PARTİ sıralarından alkışlar) Özellikle sözde Ermeni soykırımına ilişkin kabul
edilen tasarı, âciz ABD siyasetinin bir girişiminden öte anlam ifade etmemektedir.
Türkiye'nin
sözde Ermeni meselesine ilişkin görüş ve tutumları bütün dünyaca bilinmektedir.
Mesele tarihî bir meseledir, biz tüm arşivlerimizi açarak tarihçileri göreve
davet ettik. Türkiye’yi tarihî olaylarla karalamaya çalışanlar, tarihin önünde
mahkûm ve mahcup olacaklardır. Ancak bu girişimlerin ABD’den gelmesi daha da
trajiktir. 70 milyondan fazla Kızılderili yerli halkı katleden, 35 milyondan
fazla Afrikalı insanın kanına giren; İkinci Dünya Savaşı’nda ABD’de yaşayan
Japonları temerküz kamplarına hapsedip Hiroşima ve Nagazaki’de atom
bombalarıyla yüz binlerce insanı kitleler hâlinde katleden; Nikaragua’dan
İran’a, Latin Amerika’dan Asya’ya birçok ülkede kanlı darbeler tezgâhlayan
kısa, kirli ve kanlı tarih sahibi bir ülkenin Temsilciler Meclisi, tarihî ve
insani olaylarla alakalı konuşmaya hiç hakkı olmayan bir meclistir. (MHP ve AK
PARTİ sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Sayın Akçay, sözlerinizi tamamlayın lütfen. 
ERKAN
AKÇAY (Devamla) – Değerli milletvekilleri, bu gelişmelerin gösterdiği bir
gerçek var ki, ABD devlet aklının düştüğü zavallı durumu gözler önüne
sermektedir. Türkiye’yi -sözüm ona- tehdit etmek amacıyla, tarihî ve hukuki
dayanağı bulunmayan, asılsız ve iftira niteliğindeki iddialar gündeme
getirilmektedir. Her ne kadar bu saldırıların bir hükmü yoksa da dikkat etmemiz
gereken, ülkemizin bütüncül ve karma saldırılarla karşı karşıya olduğudur.
Bunlara karşı Türk kamuoyunun tek bir ses olarak cevap vermesi önem arz
etmektedir. 
Türkiye
Büyük Millet Meclisi olarak bugün gösterdiğimiz ortak tavır, bugün bu kararlı
sesin bu kürsüden yedi düvele ilanı, dünyaya net bir cevap olacaktır.
Milliyetçi Hareket Partisi Grubu olarak, ülkemize yönelik bir küstahlığı
reddediyor, Başkanlık tezkeresine büyük bir onurla “kabul” oyu vereceğimizi
ilan ediyorum. (MHP, AK PARTİ ve İYİ PARTİ sıralarından alkışlar)
BAŞKAN
– Sayın Akçay, teşekkür ediyorum. 
Sayın
Oluç, buyurun lütfen. (HDP sıralarından alkışlar)
HAKKI
SARUHAN OLUÇ (İstanbul) – Teşekkür ederim Sayın Başkan. 
Sayın
vekiller, hazırlanmış olan tezkereye destek vermiyor olmamızın nedenlerini
kısaca açıklamak istiyorum. 
ALİ
ÖZKAYA (Afyonkarahisar) – Çok şaşırdık(!)
NECDET
İPEKYÜZ (Batman) – Dinleyin. 
BAŞKAN
– Arkadaşlar, sessiz lütfen. 
HAKKI
SARUHAN OLUÇ (Devamla) – ABD Kongresinin Temsilciler Meclisi tarafından dün
itibarıyla 296 sayılı “Ermeni katliamını soykırım olarak tanımlayan tasarı”
başlıklı bir metin kabul edilmiştir. Konu bugüne kadar, ABD’yle birlikte,
toplamda 30 ülke tarafından benzer içeriklerle yasa hâline getirilmiştir.
Onlarca yıldır çeşitli dönemlerde ve çeşitli ülke parlamentolarında tartışılan
ama ne yazık ki kendi ülkemizin kurumlarında ve Meclisinde bir tabu olarak
tutulan ve tartışılmayan, coğrafyamızı çoraklaştıran tüm tarihsel olayları
şöyle veya böyle tüm yönleriyle tartışıp açığa çıkaramadığımız her gün,
ülkemize ağır toplumsal ve siyasal bedel ödetmektedir. Tarihsel ve siyasal
sorunlarımızın Türkiye'de ve tarihimizle yüzleşme bağlamında ele alınmaması,
sorunların uluslararası boyutlara taşınmasına, topraklarımızdaki sorunların
küresel güçler ve devletler tarafından kendi amaçları yönünde kullanılmasına
yol açmaktadır. Bu, bir kez daha açığa çıkmıştır. 
HDP
olarak, tarihte yaşananların iç siyasette iktidarların kendi pozisyonlarını
sağlamlaştırma aracı hâline getirilmemesi ve defakto olarak ülke dışına havale
edilmemesi gerektiğini bir kez daha vurguluyoruz. Ortak ve eşit bir geleceği,
toplumsal barışı kurmak için, halkların acısı hiçbir iktidarın çıkar aracı
hâline getirilmemelidir. Bildiriler hazırlayıp yayınlamak tarihsel sorunların
çözüm yolu olmamıştır ve bundan sonra da olmayacaktır. 
Teşekkür
ediyorum. (HDP sıralarından alkışlar)
OLCAY
KILAVUZ (Mersin) – Yazıklar olsun be! 
BAŞKAN
– Sayın Özkoç, buyurun lütfen. (CHP, AK PARTİ ve İYİ PARTİ sıralarından
alkışlar) 
ENGİN
ÖZKOÇ (Sakarya) - Sayın Başkan, değerli milletvekili arkadaşlarım; Amerika
Birleşik Devletleri Temsilciler Meclisi, dün, 1915 olaylarını soykırım olarak
tanıyan ve Suriye’nin kuzeyindeki operasyonlardan dolayı Türkiye'ye yaptırım
uygulanmasını öngören 2 ayrı tasarıyı kabul etti. Türkiye'yi hedef alan bu
tasarıları Cumhuriyet Halk Partisi olarak reddediyoruz ve kınıyoruz. (CHP, AK
PARTİ ve İYİ PARTİ sıralarından alkışlar) 
Birincisi,
Ermeni meselesi yüz yıl boyunca uluslararası siyasetin çıkar malzemesi hâline
getirilmiştir. Türkiye-Ermenistan sınırını belirleyen Kars Antlaşması hakkında
Büyük Önderimiz Mustafa Kemal Atatürk, Türkiye Büyük Millet Meclisine bilgi
verirken “Ermeni meselesi denilen ve Ermeni milletinin gerçek çıkarlarından
ziyade dünya kapitalistlerinin ekonomik çıkarlarına göre halledilmek istenen
mesele Kars Antlaşması’yla en doğru çözümü bulmuştur. Asırlardan beri dostane
yaşayan iki çalışkan halkın dostluk bağları memnuniyetle kuruldu.” diyerek bu
konuda en net fikri beyan etmiştir. 1 Mart 1922’ye dayanan bu tespit bugün hâlâ
geçerliliğini korumaktadır. 
1915
yılında yaşanan olaylar her iki halkın hafızasında çok derin yaralar açmıştır.
Bu acı olayların izlerini silmek, hafızalardaki yaraları onarmak üçüncü
devletlerin yersiz girişimleri ve meclislerinde alınan kararlarla mümkün
olmayacaktır. Tarih yazmak, tarihi yorumlamak Meclislerin görevi değildir.
Tarihin tartışmalı dönemleri, uzmanların, tarihçilerin tarafsız, sansürsüz, ön
yargısız yöntemlerle yürüteceği çalışmalarla açığa kavuşturulabilir. Türkiye,
bu noktada tarih komisyonu kurulması yönünde 10 Nisan 2015’te tarihî bir adım
atmıştır. Gerçeklerin ortaya çıkarılması için çok cesur bir adımdır ve
ülkemizin söz konusu döneme ilişkin bütün arşivleri araştırmacılara açılmış
durumdadır. Ermenistan’ın da benzeri bir adım atması, ortak yaralarımızın ortak
bir yaklaşımla onarılması için de önem taşımaktadır. 
Yapılması
gereken, Türkiye ve Ermenistan halklarının ayrışmasını ortadan kaldıracak
adımların atılması ve yeni nesillerin çatışmacı değil, barışçıl bir anlayışla
geleceğe bakmalarını sağlamaktır. Türkiye ve Ermenistan bunu kendi iç
dinamiğiyle pekâlâ başarabilecek güce, imkâna sahiptir. 
(Mikrofon
otomatik cihaz tarafından kapatıldı) 
BAŞKAN
– Sayın Özkoç, sözlerinizi tamamlayın lütfen.
ENGİN
ÖZKOÇ (Devamla) – ABD Temsilciler Meclisinin böyle bir konuda müdahale hakkı
yoktur, haddi de yoktur. (CHP, AK PARTİ ve İYİ PARTİ sıralarından alkışlar) 
İkinci
konu: Bu yaptırımlar, Türkiye Cumhuriyeti’nin yöneticilerini, milletimizi hedef
almaktadır. Suriye politikasına ve süreç yönetimine ilişkin eleştirilerimiz
kendi iç işimizdir, iç siyasetimizdir. Hiçbir ülke Türkiye Cumhuriyeti’ni
yaptırımlarla terbiye etmeye kalkamaz. (CHP, AK PARTİ ve İYİ PARTİ sıralarından
alkışlar) 
Bu
tasarıyı kabul etmiyoruz ve Türkiye Büyük Millet Meclisinin ortak önergesinin
altına imza atarken, eğer bu ülkeler Türkiye için bir şey yapmak istiyorlarsa,
Türkiye Büyük Millet Meclisinden onlara sesleniyoruz: Gölge etmesinler başka
ihsan istemez. (CHP, AK PARTİ ve İYİ PARTİ sıralarından alkışlar) 
BAŞKAN
– Sayın Özkoç, teşekkür ediyorum.
Sayın
Özkan, buyurun lütfen. (AK PARTİ sıralarından alkışlar) 
CAHİT
ÖZKAN (Denizli) – Sayın Başkan, değerli milletvekilleri; 29 Ekim Cumhuriyet Bayramı’nda
Amerikan Temsilciler Meclisi tarafından kabul edilen sözde Ermeni soykırımı
yasa tasarısını nefretle ve esefle kınıyoruz. Bunun altını net bir şekilde
çiziyoruz. 
Çok
söze gerek yok. Fazla söz işin özünü kaybettiriyor. 
Bakınız,
şanlı tarihimize baktığımız zaman, Adriyatik’ten Çin Seddi’ne, Baltık’tan
Afrika ortalarına kadar medeniyetimizin inşa ettiği bütün coğrafyada, tarih
okuması yapıldığında, sadece adalet, barış, güvenlik, huzur ve refah vardır.
(AK PARTİ, CHP ve İYİ PARTİ sıralarından alkışlar) 
Ve
tarihimize baktığımızda, yine, Ermenilerle ilgili tek bir şeyi görürüz:
Ermeniler, fetihte Fatih’in yanında, Osmanlı’da “tebaayısadıka” olarak, bütün
coğrafyada, huzur ve barış içerisinde, en güzel iklimi yaşadılar. Onun için,
bugün sözde Ermeni soykırımı iddiasını ortaya atan Ermeni diasporasının,
Amerika Birleşik Devletleri’nin Temsilciler Meclisinin asla ve asla bir Ermeni
meselesi, Ermeni derdi yoktur. Kürtlerle ilgili, bu coğrafyada huzurun ve
barışın egemen olduğu, bütün dinlerin, etnik grupların bir arada yaşadığı o
iklimle ilgili nasıl nefret tohumlarını bugün ekiyorlarsa geçmişte de ne Kürt
meselesi oldu ne Ermeni meselesi oldu ABD için. Tek bir dert vardır; sadece ve
sadece, petrol, doğal gaz, yer altı ve yer üstü zenginlikleri meselesi.
Onun
için, Sayın Cumhurbaşkanımız 2005 yılında bütün dünya kamuoyuna ilan etmişti
“Gelin, bütün arşivlerimizi açalım, hep beraber bu tarihsel gerçekliği ortaya
çıkaralım.” demişti. İşte biz, bütün dünyayı davet ediyoruz; eğer tezinizde
iddialıysanız, eğer bir davanız varsa, samimiyseniz, gelin arşivlerinizi açın.
Biz inanıyoruz ve tarihinde adalet ve barıştan, dünyada huzuru ve barışı egemen
kılmaktan başka herhangi bir düşüncesi olmayan ve bütün dünyada adaleti egemen
kılan şanlı ecdadımızın mirasına sahip çıkıyoruz. Biz güveniyoruz, tarihimize
güveniyoruz; arşivler açıldığı zaman bütün dünya bütün gerçeği görecektir.
Son
olarak, bugün ABD’nin tek bir derdi vardır; attığı “tweet”lerden de
anlaşılacağı üzere, sadece, petrol, doğal gaz sorunu vardır. İşte biz diyoruz
ki: “Tarihinizde Azteklere ve İnkalara, bütün o Latin Amerika’daki soykırımlara
kadar gerçeği gizleseniz de eninde sonunda bütün insanlık bu işlemiş olduğunuz
soykırım iddialarını açığa çıkaracaktır.” 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen Sayın Özkan.
CAHİT
ÖZKAN (Devamla) – Son olarak, bugüne kadar bütün insanlığa vadettiğimiz adalet
ve barışı yeniden ilan ediyoruz. Ermeniler bu coğrafyada, aziz milletimizle yan
yana, omuz omuza, barış içerisinde yaşadılar ve bundan sonra da barış
içerisinde yaşamaya devam edecekler. 
Bütün
insanlığa vadediyoruz ki Amerika Birleşik Devletleri’nin bütün dünyada
insanlığa karşı işlemiş olduğu suçları inşallah tek tek ortaya çıkaracağız ve
bütün insanlık adına hepsinin hesabını soracağız. 
Bugün
bu metne destek veren bütün siyasi parti gruplarına yürekten teşekkür ediyorum,
milletvekillerimize yürekten teşekkür ediyoruz. Bu hukuki metin tarih nezdinde
geleceğe intikal edecek gerçek bir vesika olarak bütün insanlığın adaletinin ve
vicdani kanaatinin göstergesi olacaktır.
Genel
Kurulu saygıyla selamlıyorum. (AK PARTİ, MHP ve İYİ PARTİ sıralarından
alkışlar) 
BAŞKAN
– Teşekkür ediyorum Sayın Özkan.
Değerli
milletvekilleri, Başkanlık tezkeresini oylarınıza sunuyorum: Kabul edenler…
Kabul etmeyenler… Kabul edilmiştir.
Değerli
milletvekilleri, Meclis Başkanımız Mustafa Şentop tarafından Genel Kurulun
bilgisine ve onayına sunulan tezkereye verdikleri destekten dolayı bütün
milletvekillerimize teşekkür ediyoruz.
Amerika
Birleşik Devletleri Temsilciler Meclisinde alınan bu kararların ne Türk
milletinin vicdanında ne de evrensel hukuk nezdinde ne bir kıymeti ne de bir
meşruiyeti vardır. Türkiye Büyük Millet Meclisi tarafından da en güzel cevap
verilmiştir. 
Hepinize
kalbî şükranlarımı sunuyorum. (AK PARTİ, CHP, MHP ve İYİ PARTİ sıralarından
alkışlar) 
Türkiye
Büyük Millet Meclisi Başkanlığının bir tezkeresi daha vardır, okutup oylarınıza
sunacağım:
2.- Türkiye Büyük Millet Meclisi Başkanlığının, 5-6 Kasım 2016
tarihlerinde Arnavutluk’un başkenti Tiran'da düzenlenecek olan
RACVIAC-Güneydoğu Avrupa Parlamentoları Savunma ve Güvenlik Komiteleri Yıllık
Toplantısı’na İçişleri Komisyonu Başkanı Kahramanmaraş Milletvekili Celalettin
Güvenç ile Millî Savunma Komisyonu Başkan Vekili Bursa Milletvekili Refik
Özen’in katılması hususuna ilişkin tezkeresi (3/916)
Türkiye Büyük Millet Meclisi Genel Kuruluna
5-6
Kasım 2016 tarihlerinde Arnavutluk’un başkenti Tiran'da düzenlenecek olan
RACVIAC-Güneydoğu Avrupa Parlamentoları Savunma ve Güvenlik Komiteleri Yıllık
Toplantısı’na İçişleri Komisyonu Başkanı ve Kahramanmaraş Milletvekili Sayın
Celalettin Güvenç ile Millî Savunma Komisyonu Başkan Vekili ve Bursa
Milletvekili Sayın Refik Özen’in katılması hususu 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 9’uncu maddesi uyarınca Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi 
 Başkanı
BAŞKAN
– Kabul edenler… Kabul etmeyenler… Kabul edilmiştir.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Trabzon Milletvekili Hüseyin Örs ve 19
milletvekili tarafından, Karadeniz'de yaşanan deniz kirliliği ve bu kirliliğin
sebeplerinin araştırılması, deniz kirliliğinin önlenmesi için gereken
tedbirlerin tespiti amacıyla verilmiş olan (10/1908) esas numaralı Meclis
Araştırması Önergesi’nin ön görüşmelerinin, Genel Kurulun 30 Ekim 2019 Çarşamba
günkü birleşiminde yapılmasına ilişkin önerisi
30/10/2019
Türkiye Büyük Millet Meclisi Başkanlığına
Danışma
Kurulu 30/10/2019 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:
Trabzon
Milletvekili Hüseyin Örs ve 19 milletvekili tarafından Karadeniz'de yaşanan
deniz kirliliği ve bu kirliliğin sebeplerinin araştırılması, deniz kirliliğinin
önlenmesi için gereken tedbirlerin tespiti amacıyla 9/10/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
diğer önergelerin önüne alınarak görüşmelerin 30/10/2019 Çarşamba günlü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Sayın Hüseyin Örs
konuşacak.
Buyurun.
(İYİ PARTİ sıralarından alkışlar)
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, çok değerli milletvekilleri;
hepinizi en derin saygılarımla selamlıyorum.
Bugün
bir tevafuk oldu, Karadeniz’de deniz kirliliğinin azaltılması, ekosistemin
korunması ve balıkçılık sektörünün sorunlarıyla ilgili vermiş olduğumuz
araştırma önergesi ile biraz sonra konuşacağımız Su Ürünleri Kanununda
Değişiklik Yapılmasına Dair Kanun Teklifi aynı güne geldi. Ben bu araştırma
önergesine vereceğiniz desteğin daha sonra görüşeceğimiz Su Ürünleri
Kanunu’ndaki -olumlu yanları da var tabii ama- olumsuz yanların düzeltilmesine
katkı olacağı düşüncesiyle sözlerime başlamak istiyorum.
Değerli
milletvekilleri, son yıllarda Karadeniz’de deniz kirliliği artmış, deniz
ekosistemi bozulmuş ve bu durum Karadeniz Bölgesi ile ülkemiz balıkçılığını
ciddi şekilde tehdit eder hâle gelmiştir. Ülkemiz denizlerinin en verimlisi
olan, avcılık yoluyla yapılan balık üretimimizin yaklaşık yüzde 70’ini
karşılayan ve denizel ilgi alanımızın en büyük olduğu -ki bu alan da 166 bin
kilometrekaredir- Karadeniz’de geçmişte 26 ekonomik balık türü avlanırken bugün
bu sayı maalesef 6 türe kadar düşmüştür. Bölgemiz üniversiteleri, Karadeniz’i
ve balıkçılığı tehdit eden kirliliğe çözüm bulmak adına, deniz çöplerinin
azaltılması ve deniz ekosisteminin korunmasına yönelik projeler ve araştırmalar
yapmaktadırlar. Burada çalışan akademisyen arkadaşlarıma da huzurlarınızda
teşekkür etmek istiyorum. 
Karadeniz’de
yapılmış olan ilk incelemelere göre kilometrekare başına yaklaşık 1 milyon
mikroplastik yani 5 milimetreden daha küçük plastik parçacıkları tespit
edilmiştir. Tespit edilen kirliliğe nehirler, balıkçılık aktiviteleri, kıyısal
yerleşim, derin deniz deşarjları, özellikle kıyılardaki çöp boşaltma
alanlarının neden olduğu belirlenmiştir. Balıklar ve omurgasız canlılar bu
kirlilikten oldukça fazla etkilenmektedirler. Bunun sonucunda, Karadeniz’deki
ve ülkemizdeki balıkçılık sektörü de son derece olumsuz etkilenmiştir. Bu
durum, balıkçılığın gerilemesine ve yıllar sonra balık miktarı ve
çeşitliliğinde önemli derecede azalmalara neden olacaktır. Sinop Karasu, Samsun
Kızılırmak ve Yeşilırmak, Ordu Melet, Giresun Aksu, Trabzon Değirmendere ve
Rize Fırtına Nehirlerinin Karadeniz’e döküldüğü nehir ağzı ve kıyısal
bölgelerden alınan deniz suyu ve sediman örnekleri incelenerek
mikroplastiklerin kompozisyonu, dağılımı ve olası kaynakları araştırılmıştır. 
Yürütülen
deneysel çalışmalarla mikroplastiklerin Karadeniz’de besin zincirinin işlevine
etkileri değerlendirilmiştir. Mikroplastik tespit edilen balıkların ve
omurgasız canlıların tüketilmesi yoluyla insan sağlığı da tehlike altındadır. Karadeniz’de
en sık rastlanan mikroplastikler, sentetik kıyafetlerin yıkanması sonucu
kanalizasyon yoluyla denizlere ulaşan mikrofiberler ve büyük boyutlu
plastiklerin parçalanması sonucu oluşan mikro parçacıklardır. İnsanların
kullandıkları ambalajlar başta olmak üzere; cam, metal, plastik, strafor gibi
katı atıklar, kullanıldıktan sonra geri dönüşüm sistemleri yerine maalesef,
doğaya bırakılmaktadır. Özellikle son yıllarda Karadeniz’de doğa, yayla ve kıyı
turizminin gelişmesi ve piknik gibi günübirlik aktiviteler sonucunda ortaya
çıkan katı atıklar, bulundukları yerlere, havzalara, dere yataklarına
bırakılmaktadır. Bu atıklar, doğrudan ya da rüzgâr ve akarsular yoluyla hem
doğaya hem de denize ulaşarak kirliliğe neden olmaktadır. 
Değerli
milletvekilleri, Karadeniz’de küresel ısınmayla, kıyıların doldurulmasıyla
oluşan deniz kirliliği ve sayıları azalan, boyları küçülen balıkların bilinçsiz
ve aşırı avlanmasıyla kıyı balıkçılığı da yok olma tehdidiyle karşı karşıyadır.
Karadeniz’de kıyılarda oltayla ve ağla yılın on iki ayı avlanan yerli
balıklardan mezgit, barbun ve kalkan sürülerinde azalma ve boy küçülmesi
yaşandığı gözle görülen bir gerçektir.
(Mikrofon
otomatik cihaz tarafından kapatıldı)
BAŞKAN
– Sayın Örs, tamamlayın sözlerinizi lütfen. 
HÜSEYİN
ÖRS (Devamla) – Teşekkür ediyorum Sayın Başkanım. 
Balıkların
yaşadığı alanlar dolgularla, yollarla ve parklarla yok edilmekte,
belediyelerimiz “derin deniz deşarj sistemi” adı altında evsel atıkları denize
atmakta, bu atıklar arındırılmadan sulara karışmaktadır. Bu durum balık
popülasyonunun geleceğini tehdit etmektedir. Yapılan bir araştırma sonucuna
göre, Karadeniz’de kalıcı organik kirleticiler, metaller, böcek ilaçları,
biyositler, ilaçlar, alev geciktiriciler, endüstriyel kirleticiler ve kişisel
bakım ürünleri dâhil olmak üzere, deniz ekosistemi ve insan sağlığı için
tehlikeli 124 madde tespit edilmiştir. 
Yukarıda
izah edilen bilimsel gerçekler ışığında, Karadeniz’de deniz kirliliğinin
azaltılması, deniz ekosisteminin korunması, Karadeniz Bölgesi’nde ve ülkemizde
balıkçılık sektörünün sorunlarının incelenmesi yönünde vermiş olduğum bu
araştırma önergesine desteğinizi bekler, hepinizi en derin saygılarımla
selamlarım. (İYİ PARTİ ve CHP sıralarından alkışlar)
BAŞKAN
– Halkların Demokratik Partisi Grubu adına Sayın Mahmut Toğrul, buyurun. (HDP
sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Değerli
milletvekilleri, İYİ PARTİ’nin vermiş olduğu araştırma önergesi üzerine grubum
adına söz aldım. Bu vesileyle Genel Kurulu ve Genel Kurulun sevgili
emekçilerini saygıyla selamlıyorum. 
Değerli
arkadaşlar, ekolojik krizin deniz ekosistemi üzerindeki yıkıcı etkisi telafi
edilemez noktalara gelmiştir. Karadeniz Stratejik Eylem Planı Anlaşması
doğrultusunda hazırlanan “Karadeniz Nasıl Kurtulur?” konulu çalışma raporunda
Karadeniz’in ekolojik dengesinin çökme aşamasında olduğuna dikkat çekildi.
Uzmanlar, 17 ülkenin ev, tarım ve sanayi atıklarını bıraktığı bir çöplük hâline
gelen Karadeniz’in ciddi biçimde hasta olduğunu belirterek Karadeniz’in
hacminin yüzde 87’sinde deniz yaşamının tamamen yok olduğunu açıklıyor.
Özellikle petrol ve kimyevi atıkların her geçen yıl artması, bilinçsiz
balıkçılık, kıyıların ve iç bölgelerin doğal dengesinin korunmamasının
Karadeniz’i çöküşe doğru götürdüğü belirtilen raporda ülkelerin bunu durdurmak
için gerçekçi politikalar uygulamadığı belirtilerek “Çoğu ülke sırf kısa vadeli
masraflarını ve borçlarını karşılamak için çevre sermayelerini yani ormanları,
doğal peyzajları, biyolojik çeşitlilik ve deniz ekosistemlerini yok pahasına
sattılar.” denilmektedir. 
Son
otuz yılda Karadeniz balıkçılığının dramatik biçimde bozulduğu hususunda hiç
şüphe bulunmamaktadır. Satılmak için yakalanan balıkların çeşitliliği bu
dönemde yaklaşık 26 türden 6 türe kadar inmiştir. Karadeniz manzarası, bitki ve
hayvanlar için çok önemli olan habitatlarla birlikte yavaş yavaş ortadan
kayboluyor; manzara ve biyolojik çeşitlilik, güzellik ve ekoloji birbirleriyle
yakından bağlantılı olarak yok oluyor. 
Tüm
Karadeniz ülkelerinin kıyı bölgelerini etkileyen ciddi bir sorun da erozyon ve
toprağın bozulmasıdır. Plajlardaki kum ve çakıl nehirlerden doğal olarak gelir
ancak birçok nehir üzerine kurulan barajlar kum ve çakılların plajlara
ulaşmasını azaltmıştır. Öte yandan, ormanların yok edilmesi toprak erozyonuna
neden olmuş ve bazı yerlerde toprağın suya akarak heba edilmesini artırmıştır.
Kıyı bölgesi bir ülkenin hudutlarıyla sınırlı değildir ve yönetim planlarında
sınır ötesi sorunlar da dikkate alınmalıdır. 
Değerli
milletvekilleri, özellikle Karadeniz’de yakalanan balıkların hemen hemen
hepsinde mikroplastiğe rastlanmıştır. Bu mikroplastikler, balıkların
tüketilmesi yoluyla besin zincirine girerek aynı şekilde insanlığı da tehdit
etmektedir. 
Değerli
arkadaşlar, bu tehditlerin yanı sıra, özellikle son dönemlerde AKP’nin savaş,
kayyum, tecrit politikalarının da… 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen Sayın Toğrul. 
MAHMUT
TOĞRUL (Devamla) - …bu ülkenin insanını psikolojik olarak aynı şekilde
etkilediğine ve ülkede ilaç tüketiminin, özellikle psikolojik amaçlı kullanılan
ilaçların tüketiminin arttığına da buradan dikkat çekmek isterim. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Sayın Necati Tığlı. 
Buyurun
Sayın Tığlı. (CHP sıralarından alkışlar) 
CHP
GRUBU ADINA NECATİ TIĞLI (Giresun) – Sayın Başkan, değerli milletvekilleri;
Karadeniz’de ve denizlerimizdeki kirliliğin azaltılması, ekosistemin korunması
ve balık neslinde meydana gelen azalmanın araştırılması amacıyla ilgili, İYİ
PARTİ Grubu tarafından verilen grup önerisi üzerine söz aldım. Hepinizi
saygıyla, sevgiyle selamlıyorum. 
Kirlenen
denizler, yok olan balıklar, geri dönüşü olmayan çevre olayları, yarınlara
umutla bakamayan nesiller, bunların hepsi ve belki daha fazlası uygulanmayan
kanunlar ve yönetmeliklerin eseridir. Gelişen teknoloji, artan ihtiyaçlar,
sömürülen sulak alanlar, plansız çalışmalar, hepsi ekosistemi derinden
zedeleyen unsurlardır. 
Üç
tarafı denizlerle çevrili muhteşem bir ülkede yaşıyoruz. Karadeniz suları,
eşsiz güzellikleri ve bereketiyle yıllarca ülke ekonomisine balıkçılık
sektöründe katkı sağladı ama bugün hiç de öyle değil, Karadeniz’de balık yok,
ekosistem yok. Kirlenen denizlerimizde oksijen hızla azalmakta ve yaşamsal
döngü yok olmaktadır. Denizler, sahil kenarları, koylar, sit alanları
yapılaşmaya açılıyor, etrafındaki ağaçlar katlediliyor, dereler ıslah edilmiyor
ve iktidar partisi bunları kazanmak için hiçbir çaba göstermiyor. Eğer “Çaba
gösteriyoruz.” diyorsanız, bugün burada bu konuyla ilgili Meclis araştırması
açılmasına “Evet.” demeniz gerekiyor, aksi durumda sizlere inanmamız mümkün
değildir.
Sayın
milletvekilleri, mesele sadece Karadeniz’in meselesi değil, Marmara, Ege,
Akdeniz sanki çok mu temiz? Van Gölü, Eber Gölü, Kızılırmak havzası, buralar da
aynı, her bir sahil de her bir koy da her bir liman da. Su üzerinde karpuz
kabuğu, naylon poşet, pet şişeler atık yağlar eşliğinde dans ediyor. Bunlar,
kıyılarda görülen atık maddeler. Eğer birazcık daha açılırsak klozetten araba
lastiğine, misinalardan piknik tüplerine kadar her şeyi bulabilirsiniz.
Ülkede
kırk sekiz yıllık bir Su Ürünleri Kanunu var; bazı maddeler yenilendi, o da
uluslararası kriterlerde değil. “Denizlerde balık bitti.” diyoruz ama bu ülkede
kurulan balık çiftlikleri bile çevreci değil. Düşünsenize, balık ürettiğiniz
çiftlikler bile sahilleri, koyları, denizleri kirletiyor. İç sularda patlayan
balık çiftliklerinden kaçan balıklar bir anda baskın tür oluyor ve su havzalarındaki
ekosistem tamamen değişiyor. İşte, o denizlerden, zamanında 600 bin tondan
fazla balık yakalanıyordu ama şimdi yakalanan balık 300 bin tonun altında.
Karadeniz’in incisi, vatandaşımızın gözdesi hamsi 400 bin tonlardan 100 bin
tonlara düştü, bu yıl daha da azaldı. İstavrit, hamsi, mezgit yok denecek kadar
az, hepsi limit altı yani 13 santimin altında. Karadeniz’de üreyen uskumru ise
şimdilerde sadece usta şeflerin yemek kitaplarını süslüyor. 
(Mikrofon
otomatik cihaz tarafından kapatıldı)
NECATİ
TIĞLI (Devamla) – Bitiriyorum Sayın Başkan.
BAŞKAN
– Sözlerinizi tamamlayın lütfen Sayın Tığlı.
NECATİ
TIĞLI (Devamla) – Tüm bunlar olup biterken vatandaşı müşteri gibi gören iktidar
partisi iş adamı gibi, atanan bakan CEO gibi çalışıyor, olan da denizlerimize,
su ürünlerimize ve vatandaşımıza oluyor. Hem denizlerimizdeki kirliliğin hem
doğal hayatın hem balıkların hem de tüm su ürünlerinin korunması için İYİ PARTİ
tarafından verilen grup önerisini kabul ediyoruz ve Meclis araştırması
açılmasını talep ediyoruz.
Genel
Kurulu saygıyla selamlıyorum. (CHP ve İYİ PARTİ sıralarından alkışlar) 
BAŞKAN
- Adalet ve Kalkınma Partisi Grubu adına Sayın Yusuf Ziya Yılmaz.
Buyurunuz.
(AK PARTİ sıralarından alkışlar) 
AK
PARTİ GRUBU ADINA YUSUF ZİYA YILMAZ (Samsun) – Çok Saygıdeğer Başkanım, çok
saygıdeğer milletvekili arkadaşlarım; yüce Meclisi ve değerli heyetinizi en
içten duygularımla, sevgi ve saygıyla selamlayarak sözlerime başlamak
istiyorum. 
İYİ
PARTİ’li meslektaşımın Karadeniz’deki kirlilikle ilgili Meclis araştırması açılmasına
ilişkin verdiği önerge üzerine grubum adına söz almış bulunmaktayım. 
Değerli
arkadaşlarım, bendeniz Samsun’da on dokuz sene Büyükşehir Belediye Başkanlığı
yapmış olan bir arkadaşınızım. Bu süre içerisinde, Karadeniz’deki kirliliğin
sorumluluğunun, Karadeniz’deki kirliliğin önlenmesiyle ilgili birçok çabanın,
birçok aktivitenin içerisinde âcizane oldum. Bu süreç içerisinde sadece, 900
kilometrelik Sarp’tan Kurucaşile’ye kadar olan Karadeniz’deki bizim
sahillerimizi değil, karşı tarafı da Bulgaristan’ın, Romanya’nın, Gürcistan’ın,
Ukrayna’nın ve Rusya’nın sahillerindeki şehirleri ve oradaki atık su arıtma
tesislerini de âcizane tetkik etmeye, incelemeye çalıştım. Değerli
arkadaşlarım, gördüm ki Karadeniz’in kirlenmesine büyük oranda sebep olan üç faktör
var. Bir tanesi Dinyeper Nehri, bir tanesi Tuna; Burgaz ve Köstence
Limanlarından deşarj olan atıklar, hatta sadece ve sadece nehirlerin getirdiği
teressübat ve kirletici kimyasallar değil, aynı zamanda bu şehirlerin katı atık
deponileri de sahillerinde yani büyük oranda katı atık deponilerindeki
plastikler ve kimyasallar oradan çeşitli feyezanlarla birlikte, aralıklı olarak
denize karışıyor. Bunu Orman ve Su İşleri Bakanlığımız ile Çevre ve Şehircilik
Bakanlığımıza yıllarca ilettik. Yıllardır bu takibin, karşı sahillerdeki bu
kötü uygulamanın nedenleriyle ilgili ülkemiz mücadele ediyor. 
Hiç
unutmuyorum, Orman ve Su İşleri Bakanımız Veysel Eroğlu Bey’in zamanında,
uluslararası sözleşmelere attığımız imzaların gereği, birçok uluslararası
toplantıda hakikaten bunun mücadelesini çok ciddi bir şekilde verdiğimize
bizzat tanıklık ettim ve bunun gereği olan, bizim tarafın yapması gereken
müeyyideleri eksiksiz yerine getirdiğimizi, Samsun’da yaptığımız bir
uygulamayla size sunmak istiyorum.
Hepinizin
bildiği gibi, Samsun 700 bin nüfuslu bir kent ve bu kentin arıtmaları yani
denize olan deşarjlarıyla ilgili atık su arıtma tesislerinin uluslararası
standartlarda yapılması gerekiyordu. 
Arkadaşlar,
2 tane büyük arıtma tesisi yaptık Samsun’da, bunun 1 tanesi 105 bin
metreküp/gün kapasiteli, 1 tanesi de 40 bin metreküp/gün kapasiteli. 2 tane
arıtma tesisi yaptık. 105 bin metreküp/gün kapasiteli atık su arıtma tesisi 35
milyon euroya mal oldu bize. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Yılmaz.
YUSUF
ZİYA YILMAZ (Devamla) – Bitiriyorum Sayın Başkanım.
Diğer
40 bin metreküp/gün kapasiteli atık su arıtma tesisi de 20 milyon euroya mal
oldu. 
Değerli
arkadaşlarım, bu atık su arıtma tesislerinin yapım maliyeti değil, bunların işletme
problemleri de var. Karşı taraftaki, biraz önce söylediğim Burgaz, Köstence ve
Varna gibi diğer şehirlerin belediyeleriyle, yerel yönetimleriyle olan
konuşmalarımızda bize verdikleri cevaplar şu doğrultudaydı: “Atık su arıtma
tesislerini yapmak için Avrupa Birliğinden yeteri kadar fon alıyoruz, kredi
alıyoruz, alabiliriz ancak tesisi yapmak yetmiyor, tesislerin işletme
masrafları çok yüksek.” Bu cevabı vermişlerdi, hiç unutmuyorum.
Hakikaten,
bizler, Samsun’da yaptığımız bu 105 bin metreküp/gün kapasiteli atık su arıtma
tesisine ayda 1,5 milyon TL civarında işletme masrafı yapıyoruz yani şunu
söylemek istiyorum: Ülkemiz Karadeniz’i kirleten bir ülke değil, Karadeniz’i
kirleten karşı sahildeki ülkeler ve ülkelerin şehirlerinin, özellikle Tuna,
Dinyeper ve Dinyester Nehirlerinin atıklarından oluşmakta. 
Bu
konuda, tabii ki Karadeniz’imizdeki balıkçı da bundan etkileniyor ve…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum Sayın Yılmaz. 
YUSUF
ZİYA YILMAZ (Devamla) – …Karadeniz’imiz gibi bir iç deniz de etkileniyor ama
160 milyon nüfuslu bir Avrupa’nın atığının da Karadeniz’e gelmiş olması bir
şanssızlık; önlenmesiyle ilgili uluslararası sözleşmelerdeki haklarımızı ve
duruşumuzu ülkemiz daha ciddi bir şekilde, daha kararlı bir şekilde
yürütecektir diye düşünüyorum. 
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– İYİ PARTİ grup önerisini oylarınıza sunuyorum: Kabul edenler… Etmeyenler…
Kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve oylarınıza sunacağım. 
2.- HDP Grubunun, Ağrı Milletvekili Dilan Dirayet Taşdemir ve
arkadaşları tarafından, IŞİD/DAEŞ terör örgütüne karşı yürütülen mücadelenin
tüm boyutlarıyla ortaya çıkarılması ve kamuoyunun aydınlatılması amacıyla
30/10/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 30 Ekim 2019
Çarşamba günkü birleşiminde yapılmasına ilişkin önerisi
30/10/2019
Türkiye Büyük Millet Meclisi Başkanlığına
Danışma
Kurulu 30/10/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Fatma
Kurtulan 
 Mersin

 Grup
Başkan Vekili 
Öneri:

30
Ekim 2019 tarihinde Ağrı Milletvekili Dilan Dirayet Taşdemir ve arkadaşları
tarafından, IŞİD/DAİŞ terör örgütüne karşı yürütülen mücadelenin tüm
boyutlarıyla ortaya çıkarılması ve kamuoyunun aydınlatılması amacıyla Türkiye
Büyük Millet Meclisine verilmiş olan 4070 sıra numaralı Meclis Araştırması
Önergesi’nin diğer önergelerin önüne alınarak görüşmelerinin 30/10/2019
Çarşamba günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere Halkların Demokratik Partisi Grubu adına
Batman Milletvekili Sayın Necdet İpekyüz. 
Buyurun
Sayın İpekyüz. (HDP sıralarından alkışlar) 
HDP
GRUBU ADINA NECDET İPEKYÜZ (Batman) – Sayın Başkan, değerli üyeler; hepinizi
saygıyla selamlıyorum. 
Malum,
Suriye’de, yakın mesafede günlerdir birçok şey konuşuluyor ve hele son dönemde
Orta Doğu’daki komşularımızda bir canavara, vahşet örgütüne dönüşen IŞİD’le,
DAİŞ’le ilgili her gün bir haber duyuyoruz. Bu yaşanan süreçte, IŞİD’in
barbarlığı açıkça bütün dünya tarafından bilinirken ve her gün yeni bir tehdit,
yeni bir katliam konuşulurken, bir anda Kobani’de IŞİD yayılırken kesildi ve
kesilmesinin en büyük nedeni… “Düştü, düşecek” derken orada mücadele verenler
bütün dünyaya bir ilham kaynağı oldu. Böyle barbar bir örgütle, böyle dehşet
saçan ve insanlığı tümüyle vahşetle karşı karşıya bırakan örgütle insanlar
savaşarak onları alt etmeyi becermeye çalıştılar. 
IŞİD
sadece yeni değildi. IŞİD’e baktığımızda, aslında Irak’ta Ezidilere yönelik
yaptığı saldırı hâlâ akıllarda, hafızalarda. Neydi? O dönem Ezidilere
saldırdılar ve “kâfir” dediler, sanki “müstahak” dediler; mallarına el
koydular. Arkadaşlar, malları değil, kadınları ve çocukları ganimet olarak
kullandılar. Dünya tarihinde… 21’inci yüzyılda böyle bir vahşete dünya tanıklık
ediyordu. Sonra ne oldu? Yayılarak geldiler. Peki, neler oluyordu IŞİD’e
baktığımızda? 
Arkadaşlar,
sanki bizden uzak görünüyor. Ben bir hazırlık yapayım diye çıktım: 2013,
Reyhanlı. Hatırlıyor muyuz? 53 kişi yaşamını yitirdi. 2014, Niğde’de 1
astsubay, 1 polis, 1 kamyon şoförü yaşamını yitirdi. 2015’te Sultan Ahmet’te 1
polis... Tekrar 2015 Mayıs, HDP’nin Adana ve Mersin il örgütlerine bombalı
saldırı yapıldı, seçimlere bir ay vardı. Ne oldu? 5 Haziran 2015, bomba patlatıldı,
2 tane, peş peşe, ben ve oğlum oradaydık. Ne oldu? 4 kişi yaşamını yitirdi,
yüzlerce yaralı. Ne oldu? 20 Temmuz 2015. Arkadaşlar, bombalı saldırıları biz
“katliam” diye tanımlıyoruz. Suruç’ta 33 genç katliama maruz kaldı IŞİD
bombasıyla. Tekrar ne oldu? 10 Ekim 2015, 105 kişi tren garının orada yaşamını
yitirdi. Ne oldu? 12 Ocak 2016, Sultan Ahmet’te tekrar bomba patladı, 10 kişi…
20 Mart 2016, İstiklal Caddesi’nde 4 kişi, Amerikan Konsolosluğunun
bitişiğinde… 28 Haziran 2016, arkadaşlar, Atatürk Havalimanı kan revan içinde
kaldı, 45 kişi yaşamını yitirdi. 3 Ocak 2017, Reina saldırısı... Şimdi, bunları
uzatabiliriz. Bunun Türkiye’de dönem dönem periyodik nasıl arttığını görüyoruz.
IŞİD’in bu kadar saldırısı varken Suriye’de de yeni bir güncelleme var; cezaevleri
boşalıyor, kamplar boşaltılıyor. Peki, bunlar nereye gidecek, nasıl olacak, ne
yapacağız biz? Bizim, Türkiye Büyük Millet Meclisinde bunu araştırmamız lazım.
Bugüne kadar sadece bu olayları konuşurken, değerlendirirken şimdi bunların
nereye gittiğini, nasıl olduğunu, neler yaptığını araştırmamız lazım. Niçin
araştırmamız lazım? Çünkü bunu araştırmazsak Irak’tan kalkan uçaklar
Reyhanlı’nın karşısında bombayı atıp IŞİD’in liderini öldürebiliyor. Uyuyor
muyuz ya arkadaşlar? IŞİD’İn tekrar, tetikçi isimlerinden birisi, bütün
medyanın söylediği İlhami Balı diye bir şahıs, Ankara’da Anadolu Oteli’nde
-lüks bir otelde- ağırlanıyor, gecelerce kalıyor. Peki, ne oluyor, bu ölenler
kim, nedir, yaşamımız, geleceğimiz ne olacak? Biz bunları araştırmazsak, biz bunları
öğrenmezsek her gün karanlık bir olayla karşı karşıya kalacağız ve gerçekten,
barış yapabileceğimiz, bir arada Türkiye’yi daha demokratik bir düzeye
götürebileceğimiz insanlar hep düşman gösterilir; asıl düşman ve terörist
olanlar, bizi her gün mahkûm edenler, yanı başımızda bizleri ezecekler, yok
edecekler ve Türkiye’yi kaosa sürükleyecekler. Madem kaos, bunu araştırmamız
lazım.
Bugün
uluslararası ajanslara düşen bir isim, bir haber var çünkü sabah da tekrar
Kobani’yle ilgili konuşma olmuştu. Sabah düşen haber şu: Taha Abdurrahim, diyor
ki: “Biz tam Şam’a saldıracaktık, Türkiye’den Bağdadi’yi yönlendirdiler,
yönümüz Şam’dan Kobani’ye döndü.” Doğru mu değil mi, yanlış mı değil mi,
bunları araştıralım, öğrenelim. İnsanlığa karşı suç işleyen en barbar örgüt,
yakın çağın bütün tehlikeli tarzıyla çocuk, kadın demeden insan kafası
kesenlere yönelik bir araştırma yapmamız lazım. Çünkü biz bunu
araştırmadığımızda bunlar, bu süreçte her gün yanı başımıza gelecekler. Sınır
dediğiniz zaten tel ağıyla örülmüş bir şeydir. Reyhanlı dediğiniz yer, birisi
oradan öksürse diğer taraftan neredeyse “Çok yaşa.” diyebileceğimiz bir
mesafededir. 
(Mikrofon
otomatik cihaz tarafından kapatıldı) 
NECDET
İPEKYÜZ (Devamla) – Sayın Başkanım, toparlıyorum. 
BAŞKAN
– Son sözlerinizi alayım. 
Buyurun.

NECDET
İPEKYÜZ (Devamla) – Mademki Suriye’yle ilgili gece gündüz konuşuyoruz, bir
yığın şey yapıyoruz, bizim bunu araştırmamız lazım çünkü bu sadece Suriye’yle
sınırlı değil; yarın öbür gün yanı başımızda -nasıl dün yaşandıysa- birçok şeye
gebe olacaktır. Tehlikelerden korunmak için, böyle komplocu, kaotik,
karmakarışık süreçlerden korunmak için bunu araştırmamız lazım; her birisinin
ne olduğunu, nasıl olduğunu, cezaevlerinden kaç kişinin boşaltıldığını,
kamplardan nerelere gittiklerini. Hele hele Rusya’yla, Amerika’yla yapılan
görüşmelerde ve buna benzer uluslararası sözleşmelerde, anlaşmalarda bu IŞİD’le
ilgili ne konuşuldu, DAİŞ’le ilgili ne konuşuldu; bu Meclise bilgi verilmesi
lazım. Bunun için de araştırılmasını istiyoruz. 
Saygılarımla.
(HDP sıralarından alkışlar)
BAŞKAN
– Cumhuriyet Halk Partisi Grubu adına Sayın Yüksel Mansur Kılınç. 
Buyurun.
(CHP sıralarından alkışlar)
CHP
GRUBU ADINA YÜKSEL MANSUR KILINÇ (İstanbul) – Sayın Başkan, değerli
milletvekilleri; Genel Kurulu saygıyla selamlıyorum. 
Cumhuriyetimizin
96’ncı yılını ülkemizin dört bir yanında ve Ata’mızın huzurunda hep birlikte
büyük bir coşkuyla kutladık, kutlu olsun. 
Sayın
Başkan, değerli milletvekilleri; Halkların Demokratik Partisinin IŞİD, DAİŞ
terör örgütüne karşı yürütülen mücadelenin tüm boyutlarıyla ortaya çıkarılması
amacıyla vermiş olduğu grup önerisi üzerine söz almış bulunmaktayım. Bu
vesileyle terör olaylarında hayatını kaybeden şehitlerimizi ve yurttaşlarımızı
rahmetle anıyorum. 
IŞİD
terör örgütü, son derece ciddi ve günümüzün en tehlikeli terör örgütlerinden
biridir. Bu örgüt, dini istismar eden, insanları öldüren, kafaları kesen vahşi
bir terör örgütüdür. Yaptığı terör eylemleriyle ülkemizi kana bulayan bu
örgütün sığınmacı toplumlar içerisinde gizlendiği, Türkiye’de faaliyetlerini
gizli olarak yürüttüğü, üçüncü ülkelere ülkemizden sızdığı bilinmektedir. 
IŞİD
terörü sonucu ülkemiz ağır bedeller ödemiştir; başta Reyhanlı, Ankara Garı,
Suruç, İstiklal Caddesi, Sultan Ahmet, Diyarbakır, Reina katliamları olmak üzere
IŞİD terörüyle yüzlerce vatandaşımız can vermiştir. IŞİD teröristleri bu dönem
ülkemizde ellerini kollarını sallayarak eylemler yapmışlar ve sınırlarımızı
istedikleri gibi geçebilmişlerdir.
Suriye’de
ve Irak’ta toprak hâkimiyetini kaybeden bu örgüt, klasik terör örgütü
yapılanmasına dönüşmüştür. Bu örgütün faaliyetleri, güvenlik kuvvetlerimizin
aldığı tedbirler ve sınır bölgemizde alınan önlemlerle sınırlandırılmıştır.
Ancak IŞİD ve benzeri yabancı terörist, savaşçı unsurlarla mücadele çok yönlü
olarak yürütülecek bir çabayı gerektirir. Bu terör örgütleriyle mücadele,
özellikleri gereği uluslararası iş birlikleri yapılarak, kaynakları kurutularak
ve doğru dış politikalar yürütülerek sağlanabilir. Egemen güçler Orta Doğu’da
kan akmasını isterler, çatışma isterler ve terörü beslerler. Son noktada ABD
Başkanı Trump, IŞİD teröristleriyle mücadele sorumluluğunu Türkiye’ye verdiğini
açıklamış ve buna da ne yazık ki ciddi bir yanıt verilememiştir. IŞİD’in
beslendiği Orta Doğu’da terörle kalıcı ve sonuç alıcı mücadele Suriye
yönetimiyle doğrudan görüşmelerle sağlanabilir. 
(Mikrofon
otomatik cihaz tarafından kapatıldı) 
BAŞKAN
– Sayın Kılınç, sözlerinizi tamamlayın lütfen.
YÜKSEL
MANSUR KILINÇ (Devamla) – Ülkemizde ve bölgemizde her türlü terörist
faaliyetlere karşı ve tabii, IŞİD ve benzeri yabancı terörist, savaşçı
unsurlara karşı kalıcı ve sonuç alıcı mücadele, Cumhuriyet Halk Partisinin
ısrarla önerdiği Türkiye, Irak, İran ve Suriye’nin bir araya gelmesiyle
kurulacak olan Ortadoğu barış ve iş birliği teşkilatı “OBİT”le ve “OBİT”
önderliğinde yapılacak iş birliğiyle gerçekleştirilebilir.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Sayın Hacı Bayram Türkoğlu. 
Buyurun.
(AK PARTİ sıralarından alkışlar)
AK
PARTİ GRUBU ADINA HACI BAYRAM TÜRKOĞLU (Hatay) – Sayın Başkan, değerli
milletvekilleri; HDP Grubunun, Suriye’de yaşanan yeni gelişmeler ve DAEŞ’le
mücadeleyle ilgili Meclis araştırması açılması önerisi üzerine söz almış
bulunuyorum. Yüce heyetinizi saygıyla selamlıyorum. 
Suriye’deki
gelişmelerle ilgili birkaç söz etmek isterim. Sayın Cumhurbaşkanımız Recep
Tayyip Erdoğan’ın kararlılığı ve risk yönetme kabiliyeti sayesinde, Türkiye’ye
güvenlik sorunu ihraç edilen Suriye sahasında üç önemli harekât, Fırat Kalkanı,
Zeytin Dalı, Barış Pınarı Harekâtları başarıyla gerçekleştirilmiştir. Barış
Pınarı Harekâtı’nda ve terörle mücadelede toprağa düşen tüm şehitlerimizi
rahmetle anıyorum, gazilerimize Allah’tan acil şifalar diliyorum. 
Bugün
PYD-YPG’nin kontrolünde bulunan doğu Suriye’nin büyük bir kısmı geleneksel Arap
ve Türkmen yerleşim bölgeleridir. ABD desteğiyle PYD-YPG’nin bu bölgeleri ele
geçirmesinden sonra bu bölgelerdeki nüfus yapısının bozulduğu, Arap ve
Türkmenlerin bu bölgeleri boşaltmak zorunda kaldıkları bilinmektedir. Bu
durumun iyi bir örneği sınırdaki Tel Abyad bölgesidir. Suriye’deki bu
bölgelerin tekrar eski sahiplerine bırakılması gerekmektedir. Ankara,
Türkiye-Suriye sınırında Fırat Nehri’nden Irak sınırına kadar ve Suriye’de 30
kilometre kadar derinliği olacak bir güvenli bölge oluşturmaya çalışmaktadır.
Bu güvenli bölgenin Ankara için ilk amacı, Türkiye sınırının güvenliğinin
sağlanması ve doğu Suriye’den Türkiye’ye yönelik terörizm tehdidinin yok
edilmesidir. Bunun için, bu bölgenin Türkiye tarafından denetlenmesi kadar
PYD-YPG, DEAŞ unsurlarından temizlenmesi de Türkiye Cumhuriyeti devleti için
büyük önem taşımaktadır. Başlıca amaç, Suriye’den başlayan ve ülkemizde
güvenlik tehdidi oluşturan terör eylemlerine son vermek ve bölgedeki teröristleri
etkisiz hâle getirmek; ikinci husus, Suriye’nin toprak bütünlüğü ve birliğini
korumak; üçüncü hedef ise sivilleri, teröristlerin baskı ve zulmünden kurtarıp
militanların eylemleri yüzünden ayrılmak zorunda kaldıkları evlerine güvenli
bir şekilde dönmelerini sağlamaktır. PYD-YPG teröristleri tarafından Türkiye
sınırını geçip burada saldırılar gerçekleştirmesi için DEAŞ militanlarının
serbest bırakıldığına dair güvenilir kanıtlar bulunmaktadır. En son YPG
çekilirken orada serbest bıraktıkları DEAŞ’lı militanların 300’e yakını,
tekrar, oradaki güvenlik güçlerimiz tarafından tutulmuştur. 
(Mikrofon
otomatik cihaz tarafından kapatıldı) 
BAŞKAN
– Sayın Türkoğlu, tamamlayın lütfen…
HACI
BAYRAM TÜRKOĞLU (Devamla) - DEAŞ’la mücadeleye gelince: 30 ilde 64 noktada
terör ve istihbarat birimlerinden uzmanları bünyesinde bulunduran risk analiz
birimleri oluşturularak terör örgütü IŞİD, El Kaide ve yabancı teröristlere
ağır darbe indirilmiştir. 
Bu
birimlerin bünyesinde görev yapan uzman terör ve istihbarat görevlilerince
terör örgütlerine yönelik tüm gelişmeler, örgüt mensuplarının yurt içi ve
dışındaki faaliyetleri düzenli olarak takip edilmektedir. 
Başka
ülkelerin istihbarat birimleriyle koordinasyon ve iletişim hâlinde
faaliyetlerini sürdüren güvenlik birimlerinin çalışmaları kapsamında, çatışma
bölgelerine geçecekleri belirlenen 75.480 yabancı uyruklu kişiye Türkiye’ye
giriş yasağı konulmuştur. Polis, Jandarma, MİT ve hudut birliklerince bu
kişilerin sınırlarda takibi yapılarak illegal olarak ülkeye girişlerinin
engellenmesi için ortak çalışmalar yürütülmektedir. 
Güvenlik
güçlerince yurt içinde terör örgütüne yönelik çalışmalar kapsamında 2016’da
783, 2017’de 1.391, 2019’da -15 Ekim itibarıyla- 1.035 olmak üzere 4.536
operasyon düzenlenmiştir. 
(Mikrofon
otomatik cihaz tarafından kapatıldı) 
HACI
BAYRAM TÜRKOĞLU (Devamla) – Operasyonlarda gözaltına alınan 13.696 zanlıdan
4.517’si tutuklanmıştır. 
BAŞKAN
– Teşekkür ediyorum Sayın Türkoğlu.
HACI
BAYRAM TÜRKOĞLU (Devamla) – Evet, durumu bilgilerinize arz eder, yüce
heyetinizi saygıyla selamlarım. (AK PARTİ sıralarından alkışlar) 
BAŞKAN
– Halkların Demokratik Partisi grup önerisini…
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun. 
V.- AÇIKLAMALAR (Devam)
17.- Manisa Milletvekili Erkan Akçay’ın, Türkiye’nin terörle
mücadelesini sekteye uğratmak ve uluslararası kamuoyundaki konumunu zayıflatmak
amacıyla DEAŞ konusunun gündeme getirilmeye çalışıldığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bu
DEAŞ terör örgütüyle ilgili bazı hususlarda Milliyetçi Hareket Partisi Grubu
olarak görüşlerimizi ifade etmekte fayda mütalaa ediyoruz. 
Bu
DEAŞ terör örgütü, özellikle Barış Pınarı Harekâtı’nın başlamasıyla birlikte
çeşitli mahfillerce -ki başta ABD ve AB olmak üzere- gündeme getirilmektedir.
Hatırlayacak olursak Barış Pınarı Harekâtı’na başlarken bu uluslararası
çevreler, bölgedeki PKK/YPG’nin -sözüm ona- DEAŞ’la mücadele ettiğini öne
sürerek Türkiye karşıtı bir kampanya yürütmüşlerdi. Aradan geçen günlere,
sahadaki başarılara, harekâtın meşruiyetinin ve haklılığının kabulüne rağmen bu
iddialar çeşitli kamuoyunda ve uluslararası birtakım mahfillerde cılız seslerle
de olsa gündeme getirilmeye çalışılmaktadır. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bir dakika değil Sayın Başkan.
BAŞKAN
– Tamamlayın lütfen sözlerinizi Sayın Akçay.
Buyurun.
ERKAN
AKÇAY (Manisa) – Sistematik bir şekilde, Türkiye’nin terörle mücadelesini
sekteye uğratmak, ülkemizin uluslararası kamuoyundaki konumunu zayıflatmak
amacıyla bu DEAŞ konusu gündeme getirilmeye çalışılıyor. 
Geçtiğimiz
haftalarda bu konuda çeşitli konuşmalarımız oldu. Türkiye’nin DEAŞ’la
mücadeledeki haklı, güçlü ve etkin konumunu dile getirmeye devam ederiz.
Öncelikle belirteyim ki DEAŞ konusunda Türkiye’ye atılmak istenen çamur tutmaz,
tutmadı ve tutmayacak. DEAŞ’ın ülkemizdeki saldırıları biliniyor. Yani biraz
önce konuşma yapan bütün konuşmacılar da DEAŞ terör örgütünün Türkiye’de
gerçekleştirdiği saldırıları tarihleriyle de dile getirdi. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Akçay, buyurun.
ERKAN
AKÇAY (Manisa) – Buna ilaveten şunları da hatırlatmak isterim: DEAŞ’ın Musul
Konsolosluğumuza yönelik saldırı ve baskını vardı ki konsolosluklar da Türkiye
Cumhuriyeti toprağıdır. 1 Mayıs 2016’da Gaziantep İl Emniyet Müdürlüğü önünde 3
polisimizin şehit edildiği, 15’i polis 34 kişinin yaralandığı saldırı. 26
Ağustos 2016’da Gaziantep’te kına gecesinde 54 kişinin hayatını kaybettiği
canlı bomba saldırısı. 16 Ekim 2016’da yine Gaziantep’te DEAŞ’a yapılan hücre
evi baskınında yine bir canlı bombanın kendini patlatması sonucu 3 polisimiz
şehit olmuştu. Saldırılar bir grup ya da topluluğa değil tüm Türkiye'ye
yapılmıştır. Orada hedef alınan kişiler Türkiye Cumhuriyeti vatandaşlarıdır ve
Türkiye’dir.
Bir
kısmı YPG tarafından serbest bırakılan, bu Barış Pınarı Harekâtı süresince
Suriye’deki bu kamplarda “hapishane” denilen yerlerde tutulan DEAŞ’lılar söz
konusu.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi Sayın Akçay lütfen.
ERKAN
AKÇAY (Manisa) – Türkiye'nin Fırat Kalkanı Harekâtı’nda etkisiz hâle getirdiği
yaklaşık 3.500 DEAŞ’lı var. Yine Türkiye'nin, tıpkı Zeytin Dalı ve Barış
Pınarı’nda PKK ve YPG işgalinden kurtardığı gibi Fırat Kalkanı’nda da DEAŞ işgalinden
kurtardığı Cerablus, Rai, Dabık, Kabasin ve El Bab gibi yerleşim yerleri var.
Türkiye,
yurt içinde DEAŞ’la etkili bir mücadele stratejisi ve faaliyetleri
yürütmektedir. Türkiye, bu örgütü Eylül 2013’te terör örgütü olarak tanımlamış
ve mücadelesini de çok boyutlu olarak sürdürmüştür ve sürdürmektedir. 2013-2017
yılları arasındaki mücadeleden bazı rakamları verecek olursak DEAŞ’la ilişkisi
olduğu belirlenen 12 dernek kapatılmış, 3.840’ı yabancı uyruklu olmak üzere
9.350 kişi gözaltına alınmış, 4.550 kişi sınır dışı edilmiş; çatışma bölgesine
gitmek isteyen, 99 ülkeden 4.957 kişi sınır dışı edilmiş ve 146 ülkeden 53.781
kişiye yurda giriş yasağı konulmuştur.
(Mikrofon
otomatik cihaz tarafından kapatıldı) 
BAŞKAN
– Sayın Akçay, son cümlelerinizi alayım lütfen.
ERKAN
AKÇAY (Manisa) – Tamamlıyorum Sayın Başkan. 
Görüşlerimizi
bu şekilde ifade ediyorum. Teşekkür ediyorum Sayın Başkan.
BAŞKAN
– Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Ağrı Milletvekili Dilan Dirayet Taşdemir ve arkadaşları
tarafından, IŞİD/DAEŞ terör örgütüne karşı yürütülen mücadelenin tüm
boyutlarıyla ortaya çıkarılması ve kamuoyunun aydınlatılması amacıyla
30/10/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 30 Ekim 2019
Çarşamba günkü birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisini oylarınıza sunuyorum: Kabul
edenler... Etmeyenler... Kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Denizli Milletvekili Gülizar Biçer Karaca ve 19
milletvekili tarafından, Acıpayam depremzedelerinin sorunlarının tespiti ve bu
sorunların giderilmesi için gereken tedbirlerin belirlenmesi amacıyla verilmiş
olan (10/1997) esas numaralı Meclis Araştırması Önergesi’nin ön görüşmelerinin,
Genel Kurulun 30 Ekim 2019 Çarşamba günkü birleşiminde yapılmasına ilişkin
önerisi
30/10/2019
Türkiye Büyük Millet Meclisi Başkanlığına
Danışma
Kurulu 30/10/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Özkoç
 Sakarya
 Grup
Başkan Vekili 
Öneri:

Denizli
Milletvekili Gülizar Biçer Karaca ve arkadaşları tarafından, Acıpayam
depreminde toplanan paraların kime ne kadar dağıtıldığı ve nereye harcandığının
araştırılması amacıyla 23/10/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (1297 sıra no.lu)
diğer önergelerin önüne alınarak görüşmelerinin 30/10/2019 Çarşamba günlü
birleşimde yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
Sayın Gülizar Biçer Karaca konuşacak. (CHP sıralarından alkışlar)
CHP
GRUBU ADINA GÜLİZAR BİÇER KARACA (Denizli) - Sayın Başkan, değerli
milletvekilleri; ülkemizdeki deprem gerçeğiyle seçim bölgem Denizli bu yıl 2
kez yüzleşmek durumunda kalmıştır. İlki 20 Mart 2019 tarihinde Acıpayam ve
Serinhisar ilçelerimizi etkileyen 5,5 şiddetindeki, diğeri 8 Ağustos 2019’da
Bozkurt, Çardak ve Baklan ilçelerimizi etkileyen 6 şiddetindeki yıkıcı
depremlerdir. İlk deprem sonrasında, 21 Martta İçişleri Bakanı, Acıpayam
ziyaretinde Cumhurbaşkanının Acıpayam’da soğuk aylarda deprem nedeniyle
vatandaşlarımızın mağduriyetinin mutlaka önlenmesi gerektiğini söylediğini ve
bu nedenle de kesin talimat uyarınca depremzedelerimize nakdî yardımda bulunulacağını
ifade etmişti. Ardından, hemen Sayın Bakan Zehra Hanım geldi ve dedi ki:
“Acıpayam’da depremde zarar gören, psikolojik anlamda zor durumda kalan
vatandaşlarımıza psikolojik destek vereceğiz.” Ancak 31 Mart seçimlerine on gün
kala verilen bu vaatler, 31 Mart seçimlerinden sonra maalesef yerine
getirilmedi. Acıpayam’da bize verilen bilgilere göre, AFAD’dan edindiğimiz
bilgilere göre depremzedelere destek için 3 milyon 800 bin lira para
aktarıldığı bildirilmiştir. Ancak depremin üzerinden yedi ay geçmiş olmasına
rağmen, hâlâ 270 ailemiz tavanı delik, tabanı delik konteynerlerde yaşamaya
çalışmaktadır ve 1.246 ağır hasarlı binadan sadece 496’sı yıkılmış, diğerleri
hâlâ aynı vaziyette durmaktadır. Kış gelmiş, Acıpayam’daki depremzedelerimiz
hâlâ söz verilen nakdi yardımlara, geçici ya da kalıcı konutlara kavuşmamıştır.
Yine, Acıpayam’daki depremzedelerimiz konteynerlere elektrik ve su aboneliği
almak için abone bedeli ödemek durumunda kalmıştır. Konteynerlerde soba
yakılamamaktadır, elektrikle ısınmak zorundadırlar. Onca mücadeleden sonra,
daha bu aydan itibaren sadece 80’er lira elektrik faturası yardımı
yapılabileceği ifade edilmiştir. Ne psikolojik destek verilmiş ne de başka
herhangi bir şekilde depremzedelerimize bir destek sağlanmış ve verilen
sözlerin üzerinden yedi ay gibi bir zaman geçmiştir. 
Yine,
Bozkurt ilçemizde 6 büyüklüğündeki depremin üzerinden iki buçuk ay gibi bir
zaman geçmiş ve Belediye Başkanımız hemen Belediye Meclis toplantısını
gerçekleştirerek depremzedelerin evlerini kendi yapması durumunda harç
almayacağını, onların subasmanlarının belediye tarafından yaptırılacağını ve
çimento yardımında bulunacağını ifade etmiştir ve yapmaktadır. Muhtarlara
gönderdiği yazıda, 15 ailenin aşırı derecede yoksul olduğunu, evlerini
kendilerinin yapamayacağının ve herhangi bir şekilde bir krediyi ödeme
imkânlarının olmadığının tespit edilmesi durumunda da kendilerine anahtar
teslim evlerini on beş gün içinde teslim edeceği belirtmiştir. Yine, Bozkurt
Belediyemiz, depremzedelerimizin tamamına psikolojik destek sağlanmak adına
bilim insanlarıyla özel bir çalışma yürütmüştür. Yine, depremzede
gençlerimizden üniversiteyi kazananların tamamına burs kaynağı yaratmış ve
depremzede çocuklarımızın tamamına kışlık bot, mont ve her türlü desteği
sağlamıştır.
Değerli
milletvekilleri, iki buçuk ayda Bozkurt ilçemize gönderilen 500 bin liradır
sadece. Tüm depremzedelerin yaraları sarılmıştır, şu an konteynerde ya da
çadırda kalan bir tek depremzede bulunmamaktadır ama Acıpayam ilçemizde 270
aile hâlâ konteynerlerde, soğukta soba kuramadan, elektrik sobası dahi olmadan
yaşamak durumundadır. 
Şimdi
diyebilirsiniz “Acıpayam depremine ilişkin neden bir araştırma önergesi
oylayalım, neden komisyon kuralım?” diye. Şöyle: Afet yönetiminin nasıl
başarılabildiğini Bozkurt depreminden öğrenelim; Acıpayam’da afetin nasıl
yönetilemediğini, nasıl olumsuzluklarla vatandaşlarımızın mağdur edildiğini
gözler önüne serelim. 
Yine,
Anayasa’mızın 2’nci maddesi Türkiye Cumhuriyeti devletinin sosyal bir hukuk
devleti olduğunu ifade etmektedir. Sosyal devlet olarak vatandaşlarımızın
sosyal ve ekonomik yönden dezavantajlı duruma düşmeleri durumunda
vatandaşlarımıza her türlü desteğin verilmesi anayasal bir sorumluluktur. İşte,
Acıpayam ilçemizde yedi aydan beri sosyal devlet olmanın gereği yerine getirilmemiştir.

(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Karaca. 
GÜLİZAR
BİÇER KARACA (Devamla) – 3 milyon 800 bin liranın ne olduğunu sorduğumuzda
Acıpayam Belediyesi “Hafriyata harcadım.” demekte, Denizli Büyükşehir
Belediyesi “Hafriyatı ben yaptım.” demekte. Yani sizin anlayacağınız AK
PARTİ’li 2 belediye kendi aralarında dahi anlaşarak 3 milyon 800 bin liranın
hesabını verememektedir. 
Bizler
de diyoruz ki gelin, derman belediyecilikle vatandaşlarımızın derdine dayanışma
ruhu içerisinde nasıl dermen olduğunu Bozkurt Belediyemizden görelim; saray
belediyeciliğinin de vatandaşlarımızı seçimden sonra nasıl unuttuğunu ve 3
milyon 800 bin liranın hesabını nasıl veremediklerini deprem ülkesi olan
Türkiye Cumhuriyeti’nde araştıralım ve vatandaşlarımızın deprem vergileri
konusunda da buradan çıkacak rapor emsal olsun diyorum. 
Hepinizi
saygıyla selamlıyorum. (CHP ve İYİ PARTİ sıralarından alkışlar)
BAŞKAN
– İYİ PARTİ Grubu adına Sayın Yasin Öztürk. 
İYİ
PARTİ GRUBU ADINA YASİN ÖZTÜRK (Denizli) – Sayın Başkan, kıymetli
milletvekilleri; yüce heyetinizi ve depremde aldığı yaralarla hayatını
sürdürmeye çalışan değerli hemşehrilerimi saygıyla selamlıyorum. 
Değerli
milletvekilleri, Cumhuriyet Halk Partisinin grup önerisiyle Acıpayam’daki sorun
Meclis gündemine geldi ama bu sorun Acıpayamlı vatandaşlarımızın gündeminden
hiç düşmedi. Sadece Acıpayam değil, ağustos ayında beşik gibi defalarca
sarsılan Çardak ve Bozkurt ilçelerimizin gündeminden de düşmedi. Neden mi
dersiniz? Acıpayam’da yapılanlar ve söz verilip de yapılmayanlar ortada; hâl
böyle olunca Çardak ne beklesin, Bozkurt ne istesin! 
Bakınız,
Acıpayam depremi 20 Martta meydana geldi, üzerinden yedi ay geçti, kış kapıda.
27 Haziranda Meclis Genel Kurulunda Acıpayam depremi hakkında gündem dışı söz
aldım; depremin üzerinden üç ay geçmişti ve yapılanlar göz boyamadan öte
değildi ama yine de belki sorunu Mecliste haykırırsam yetkililer de dikkate
alır diye çabalamıştım.
Önce
verilen sözlerden başlayarak yapılanları sıralayalım: Depremin ardından AFAD,
Acıpayam’ın afet bölgesi ilan edilmesine karar verdi. Denizli Valimiz de 5
Nisanda bir açıklama yaparak bölgenin İçişleri Bakanlığı tarafından “genel
hayata etkililik” kapsamına alındığını duyurdu. Deprem bölgesinde mikrofonlardan
vatandaşa seslenen siyasilerimiz toplu konut projelerinin üç ay içinde
hazırlanacağını, mağdur olan vatandaşların ev sahibi olacağını büyük bir müjde
gibi verdi. Ee, ne oldu? Verilen söz yalan oldu. 13 Eylül 2019 tarihinde
Denizli Valiliği Acıpayam’da deprem çalışmalarını değerlendirmek üzere yaptığı
çalışmaların sonucunu açıkladı; buna göre bir ay öncesine kadar hâlâ kesin
hasar tespiti, itirazlar ve yeniden incelemelerle uğraşılmış. Bir de 9 Ekim
tarihinde AFAD’dan bir açıklama var ki evlere şenlik: “Acıpayam depremi hak
sahipliği başvuru listeleri Acıpayam Kaymakamlığı, 56 mahalle muhtarlığı ve
Acıpayam Belediye Başkanlığınca askıya çıkmıştır. Başvurular Acıpayam
Kaymakamlığına yapılacaktır.” Başvuru başlangıç tarihi 25 Eylül, başvuru bitiş
tarihi 23 Kasım. Ya, hani devletin verdiği söz, hani üç ayda toplu konut
projeleri hazırlanacaktı? Bırakın üç ayda toplu konut projelerinin
hazırlanmasını, sekiz ayın bitiminde daha hak sahipleri için başvurular
sonuçlanacak.
Değerli
milletvekilleri, geçen haftalarda Acıpayam depreminden etkilenen
vatandaşlarımız ziyaretimize geldi. Valilik raporunda diyor ki: “AFAD ve Sosyal
Yardımlaşma Genel Müdürlüğünce Acıpayam’daki çeşitli kurumlara toplamda 3
milyon 800 bin yardım ödeneği gönderildi.” Şimdi, ya vatandaş bize durumu doğru
aktarmıyor ya da yapıldığı söylenen yardım rakamlarında bir sıkıntı var.
Kimseyi zan altına bırakmak gibi bir niyetimiz yok ama bildiğimiz bir şey var:
Depremin ardından Acıpayam Kaymakamlığı Bakanlığa bir yazı yazarak gönderilen 1
milyon 800 binin temel ihtiyaçlara yetmeyeceğini bildirmiş, istediği 2,5 milyon
ek kaynak talebiyse resmî yazıyla reddedilmiştir. Bu yazı, reddedilen talep ve
gönderildiği söylenen rakamlar kayıt altında. O zaman, bu paralar kime
dağıtıldı, ne yapıldı?
(Mikrofon
otomatik cihaz tarafından kapatıldı)
BAŞKAN
– Sayın Öztürk, sözlerinizi tamamlayın lütfen.
YASİN
ÖZTÜRK (Devamla) – Bu arada, yeri gelmişken hatırlatmak istiyorum, 1999
depreminden sonra ilk önce bir yıl için, daha sonra her yıl uzatılmasının
ardından 2003 yılında kalıcı hâle gelen bir vergi var: Özel iletişim vergisi.
1999 yılında deprem yaralarının sarılması, iletişim altyapısının
iyileştirilmesi için alınmaya başlandı. Buradan sormak istiyorum: Özel iletişim
vergisinden elde edilen gelirlerden Acıpayam’a, Çardak’a, Bozkurt’a ne kadar
kaynak aktarıldı? 1999’dan itibaren özel iletişim vergisinden toplam 64 milyar
toplanmış, 2019 yılı için hedef 3,5 milyar. Bu verginin sadece Denizlili
vatandaşlardan alınan kısmı bile kendilerine aktarılsaydı yaralar çoktan sarılırdı.
Yapılanları görünce vatandaşımız diyor ki: “İşimiz Allah’a kaldı. Elimizden
sadece dua etmek geliyor.” Cenab-ı Allah bu ülkeyi her türlü afetten korusun.
Genel
Kurulu saygıyla selamlıyorum. (İYİ PARTİ ve CHP sıralarından alkışlar)
BAŞKAN
– Halkların Demokratik Partisi Grubu adına Sayın Erol Katırcıoğlu.
Buyurun.
(HDP sıralarından alkışlar)
HDP
GRUBU ADINA EROL KATIRCIOĞLU (İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Cumhuriyet
Halk Partisinin Acıpayam depremiyle ilgili verdiği grup önerisiyle ilgili
olarak konuşacağım.
Sayın
Karaca aslında Türkiye’nin önemli bir gerçeğini konu etti: Deprem. Deprem,
hakikaten sadece Denizli Acıpayam’la ilgili konuşulacak bir konu değil;
esasında, Türkiye’yi konuşmaya başladığımızda deprem gerçeğinin Türkiye’nin
önemli bir gerçeği olduğunu düşünerek yaklaşmamız lazım gelir diye düşünüyorum.

Fakat
Sayın Karaca, esasında, deprem gerçeğini ifade ederken bir başka gerçeğimize
daha referans vermiş oldu, o da şu: Bir anlamda, Türkiye'nin devlet anlayışı,
devlet yaklaşımı ile deprem gibi toplumsal felaketler arasındaki ilişkiye
işaret eden bazı tespitlerde bulundu. Şimdi, ne olmuş orada? Deprem olmuş, yedi
ay geçmiş, devlet görevlileri birtakım vaatlerde bulunmuşlar fakat Sayın
Karaca’nın söylediği gibi bu vaatler gerçekleşmemiş ve oradan giderek Sayın
Karaca diyor ki: “Bu nasıl bir sosyal devlet?” 
Arkadaşlar,
esasında, bir devletin sosyal bir devlet olmadan önce hukuk devleti olması
lazımdır yani bir devlet hukuk devleti olmadan sosyal devlet olamaz.
Dolayısıyla da bu tartışmada, üzerinde düşünmemiz gereken konulardan biri
olarak bence en azından, “Türkiye Cumhuriyeti devleti gerçekten bir hukuk
devleti midir?” sorusunu sormamız lazım. Aramızda hukukçular var, bunu benden daha
iyi değerlendirebilirler ama ben, açıkçası şunu ifade edeyim size: Bir zamandan
beri Türkiye Cumhuriyeti devleti -ki ben onu daha çok Cumhurbaşkanlığı hükûmet
sistemiyle bağlantılı olarak görüyorum- Türkiye devlet yapısı, bir hukuk
devleti olmaktan uzaklaşıyor diye düşünüyorum. Bunun sebebini ya da en azından
Cumhurbaşkanlığı hükûmet sistemini oturup konuşmaya kalktığımızda, sanırım,
görmemiz gereken nokta, tarafsız olması gereken devlet kurumlarının giderek
Hükûmet kurumları hâline gelmiş olmasıdır. Bunun çok önemli sonuçları olduğu
kanaatindeyim. Dolayısıyla da Türkiye’de depreme, özellikle İstanbul gibi bir
kentin depremle ilişkisi üzerinden baktığımızda, hukuk devleti olmak, sosyal
devlet olmak gibi konular çok daha önemli ve üzerinde düşünmemiz gereken
konular diye düşünüyorum. 
Sürem
bitmek üzere ama Sayın Başkan bir dakika daha verecektir umarım. 
Şöyle
bir cümle de söylemek istiyorum… 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın Sayın Katırcıoğlu.
EROL
KATIRCIOĞLU (Devamla) – Sayın Cumhurbaşkanı çok sıklıkla kullanıyor “beka
sorunu” olarak, Suriye’yi işaret ediyor, Suriye’deki olayları işaret ediyor ama
arkadaşlar, bu vesileyle söylemiş olayım ki “beka sorunu” denilen sorun
esasında İstanbul depremiyle çok yakından ilgili bir konu diye düşünüyorum yani
bir an için hayal edin 7,2’lik -7,3; her neyse- bir depremin İstanbul’da
yaşanmasıyla birlikte Türkiye’nin çok zor koşullara gireceğini, hatta -şunu
söyleyeyim- uzun yıllar kendini toparlayamayacağını bilmemiz lazım. 
O
sebeple de bu vesileyle bu araştırma önergesinin desteklenmesi gerektiğini
düşünüyor, hepinize saygılar sunuyorum. (HDP sıralarından alkışlar) 
BAŞKAN
- Adalet ve Kalkınma Partisi Grubu adına Sayın Şahin Tin.
Buyurun.
(AK PARTİ sıralarından alkışlar) 
AK
PARTİ GRUBU ADINA ŞAHİN TİN (Denizli) – Sayın Başkan, değerli milletvekilleri;
yüce heyetinizi saygıyla selamlıyorum. 
Dün
cumhuriyetimizin 96’ncı yıl dönümünü büyük bir coşkuyla kutladık. Bu vesileyle
bir kez daha cumhuriyetimizin kurucusu Gazi Mustafa Atatürk’ü ve silah
arkadaşlarını saygıyla yâd ediyorum. 
Evet,
CHP’nin önergesi var, bu konuyla ilgili arkadaşlar konuştular ama verilen
bilgilerin ne yazık ki gerçekleri yansıtmadığını buradan belirtmek istiyorum.
Gerçek veriler, devletimizin verileri buradadır. Bunu da buradan arz etmek
istiyorum. Bu gelen paraların nereye gittiğini, nerelerde kullanıldığını tek
tek ortaya koyacağız.
Bilindiği
gibi, ilimizde 20 Martta Acıpayam ilçemizde 5,5 büyüklüğünde bir deprem meydana
geldi. Depremin ardından yirmi beş dakika içerisinde şahsım ve buradaki Denizli
Vekillerimiz Grup Başkan Vekilimiz Cahit Özkan, Ahmet Yıldız, Nilgün Ök;
Valimiz, Büyükşehir Belediye Başkanı Osman Zolan hemen zarar gören
mahallelerimize ulaştık ve buralardaki incelemelerimize başladık. AFAD,
Kızılay, Çevre ve Şehircilik Bakanlığı müdürlükleri burada hemen çalışmalara
başladılar. Aynı günde 1.640 adet çadır verildi; bakın, 3.032 adet battaniye,
1.358 adet yatak ve diğer malzemeler tedarik edildi. Ayrıca 3.500 kişiye de
burada yemek çıkarıldı ve verildi. Fakat üzücü olay şudur: Yine, oradan gelen
bilgiler ve depremin hemen ardından İçişleri Bakanımız ile Aile, Çalışma ve
Sosyal Hizmetler Bakanımız bölgeye geldi ve bizzat mahalle mahalle yıkılan
evleri, depremzedeleri dolaştılar ama ne yazık ki Sayın Kemal Kılıçdaroğlu, 8
Ekimdeki grup toplantısındaki konuşmasında dedi ki: “Efendim, bakanlar geldi,
makam araçlarından inmeden gittiler.” Böyle yanlış, saptırma bir konuşma ve de
söylem olamaz.
İşte,
bakın, İçişleri Bakanımız halkımızın içerisinde, vekillerimiz yine aynı şekilde
ve Aile, Çalışma ve Sosyal Hizmetler Bakanımızın nasıl halkla beraber
dolaştıklarını burada görebiliyorsunuz. 
Burada
birçok saptırmalar olmakta, görülmekte. Bir vekilimiz CHP’li bir belediye
başkanını övmekte, AK PARTİ’li belediyelerimizin yaptıklarını hiç görmemekte. 
Ben,
bir deprem afeti üzerinden politika yapılmasının doğru olmadığını buradan
ortaya koymak istiyorum. Bu, ne yazık ki Türkiye'de çok acı bir siyaset
tablosunun ortaya konulduğunu da göstermektedir.
Şimdi,
3 milyon 800 bin TL ödenek aktarıldı. Bu para nereye gitti, onu da sizlere
kısaca açıklamak istiyorum.
(Mikrofon
otomatik cihaz tarafından kapatıldı) 
BAŞKAN
– Sayın Tin, son bir dakika, sözlerinizi tamamlayın lütfen.
ŞAHİN
TİN (Devamla) – Tamam, inşallah.
Gelen
parayla 268 adet konteynerin altyapıları yapılmıştır. Konteyner sevkiyatı için
755 bin TL, konteynere elektrik bağlamak için 102 bin TL, su ve kanalizasyon
için 372.400 TL, konteyner tamiratları için 301 bin TL, konteynerin elektrik
faturaları ödemeleri için 18.160 TL harcanmıştır. Yine, depremzedeler için
Sosyal Yardımlaşma Vakfınca 1 milyon 400 bin TL nakdî ödeme yapılmıştır.
Ayrıca, 400 bin TL de AFAD tarafından herhangi bir acil kullanım alanı için
tutulmaktadır. Toplamda 3 milyon 350 bin TL, artı 400 bin TL ödenek bu şekilde
Acıpayam’daki depremzedelerimiz için harcanmıştır. 
İçme
suyunu Büyükşehir Belediyemiz ücret almadan orada karşılamakta, bu
konteynerlerde kalan vatandaşlarımızın her ay 80 TL elektrik paraları da karşılanmaktadır.

(Mikrofon
otomatik cihaz tarafından kapatıldı) 
ŞAHİN
TİN (Devamla) – Başkanım, bir dakika daha rica edeceğim. Bu, depremle ilgili
olduğu için önemli bir konu çünkü. 
BAŞKAN
– Kayıtlara geçsin, siz konuşun. 
ŞAHİN
TİN (Devamla) – Ama önemli Başkanım. 
BAŞKAN
– Tabii ki önemli, her şey önemli burada, önemsiz bir şey yok. 
ŞAHİN
TİN (Devamla) – Şimdi, Acıpayam’da TOKİ tarafından yapılmış 440 konut var.
Çevre ve Şehircilik Bakanımız Murat Kurum geldiğinde “Evet, bu 440 konutu hemen
depremzedelerin emrine veriyorum.” dedi ve 2020’nin ilk üç çeyreğinde de bu 440
konut, isteyen her depremzede kardeşimize, vatandaşımıza, Acıpayamlı
hemşehrimize verilecektir. 
Biliyorsunuz,
bir de hak sahipliği konusu var, çok önemli. DASK sigortasından dolayı ne yazık
ki bugün Acıpayam’da sadece 24 vatandaşımız yardımlardan faydalanabilmekte ama
960 tane ev hasar görmüş, ağır hasarlı. Bu evlerin de yardım alabilmesi için,
hak sahibi olabilmesi için burada siz değerli vekillerimizin de katkısıyla
Acıpayam, Bozkurt ve Çardak’la ilgili özel bir yasa çıkaracağız bu depremzede
kardeşlerimiz için. 
BAŞKAN
– Sayın Tin, teşekkür ediyorum. 
ŞAHİN
TİN (Devamla) – Hepinizi saygıyla sevgiyle selamlıyorum. 
Teşekkür
ederim. (AK PARTİ sıralarından alkışlar) 
GÜLİZAR
BİÇER KARACA (Denizli) – Sayın Başkanım… 
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Etmeyenler… Kabul edilmemiştir. 
ENGİN
ÖZKOÇ (Sakarya) – Sayın Başkan… 
BAŞKAN
– Buyurun Sayın Özkoç. 
ENGİN
ÖZKOÇ (Sakarya) – Sayın Başkanım, değerli hatibin söylediklerinde gerçeği
yansıtmayan olaylar olduğu için arkadaşımızın bir söz talebi vardır. 
BAŞKAN
– Sayın Özkoç, herhangi bir sataşma yok, suçlayıcı bir ifade yok. 
GÜLİZAR
BİÇER KARACA (Denizli) – Genel Başkanımıza sataştı. 
BAŞKAN
– Efendim, sataşmadı; Sayın Genel Başkanın 8 Ekimdeki grup toplantısında yapmış
olduğu konuşmada Sayın Bakanların arabadan inmediklerini ifade ettiğini ancak
fotoğraflar göstererek Sayın Bakanların halkın arasında bulunduklarını ve
arabadan indiklerini söyledi. 
Sayın
Özkoç, siz çok deneyimli bir Grup Başkan Vekilisiniz, bir sataşma yok ama
yerinizden söz istiyorsanız bir dakika yerinizden söz vereyim.
ENGİN
ÖZKOÇ (Sakarya) - Yerinden söz verin.
BAŞKAN
- Sayın Karaca, buyurun.
V.- AÇIKLAMALAR (Devam)
18.- Denizli Milletvekili Gülizar Biçer Karaca’nın, Denizli Milletvekili
Şahin Tin’in CHP grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
GÜLİZAR
BİÇER KARACA (Denizli) – Teşekkür ederim Sayın Başkan.
Öncelikle,
sayın hatibin bahsettiği ve Sayın Genel Başkanımızın ifade ettiği mesele
Bozkurt depremi sonrasında yaşanmıştır ve “Rüzgâr gibi geçti.” ifadeleri
gerçeği yansıtmaktadır. Sayın hatip, hangi ilçe için olduğunu ifade etmekte
sanıyorum zorlanmıştır. Şu an 270 aile konteynerde yaşamakta ve konteynerde
yaşayan bu aileler bu kışı anlaşılan orada geçirecektir. Sayın Genel Başkanımız
“Bakanlar geldi, kahvede vatandaşlarla sohbet ederek gitti.” ifadesini Acıpayam
için kullanmış ve “Rüzgâr gibi geçti, arabadan dahi inmediler.” beyanını ise
Bozkurt’ta yaşanan deprem sonrası için kullanmıştır. Ben, sayın hatibin
beyanını bu şekilde ifade ederek düzeltmek isterim.
BAŞKAN
– Teşekkür ediyorum.
Değerli
arkadaşlar, birleşime on dakika ara veriyorum.
Kapanma Saati: 19.31
ALTINCI OTURUM
Açılma Saati: 19.49
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin Altıncı Oturumunu
açıyorum.
Alınan
karar gereğince gündemin “Kanun Teklifleri ile Komisyonlardan Genel Diğer
İşler” kısmına geçiyoruz. 
1’inci
sırada yer alan, Türkiye Büyük Millet Meclisi Başkanı
Tekirdağ Milletvekili Mustafa Şentop’un Kullanılmış Yakıt İdaresinin ve
Radyoaktif Atık İdaresinin Güvenliği Üzerine Birleşik Sözleşmeye Türkiye
Cumhuriyeti’nin Beyanlarla Birlikte Katılmasının Uygun Bulunduğuna Dair Kanun
Teklifi ve Dışişleri Komisyonu Raporu’nun görüşmelerine başlayacağız. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Türkiye Büyük Millet Meclisi Başkanı Tekirdağ Milletvekili Mustafa
Şentop’un Kullanılmış Yakıt İdaresinin ve Radyoaktif Atık İdaresinin Güvenliği
Üzerine Birleşik Sözleşmeye Türkiye Cumhuriyeti’nin Beyanlarla Birlikte
Katılmasının Uygun Bulunduğuna Dair Kanun Teklifi (2/1801) ve Dışişleri
Komisyonu Raporu (S. Sayısı: 88) 
BAŞKAN - Komisyon? Yok. 
Ertelenmiştir. 
2’nci sırada yer alan,Edirne Milletvekili Fatma Aksal
ve Kayseri Milletvekili İsmail Emrah Karayel ile 40 Milletvekilinin Su Ürünleri
Kanununda Değişiklik Yapılmasına Dair Kanun Teklifi ve Tarım, Orman ve
Köyişleri Komisyonu Raporu’nun görüşmelerine başlayacağız.
2.- Edirne Milletvekili Fatma Aksal ve Kayseri Milletvekili İsmail Emrah
Karayel ile 40 Milletvekilinin Su Ürünleri Kanununda Değişiklik Yapılmasına
Dair Kanun Teklifi (2/2214) ve Tarım, Orman ve Köyişleri Komisyonu Raporu (S.
Sayısı: 106) (X)
BAŞKAN - Komisyon? Yerinde. 
Komisyon
Raporu 106 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı oylanacaktır.

Teklifin
tümü üzerinde, İYİ PARTİ Grubu adına Sayın Dursun Müsavat Dervişoğlu.
Buyurun.
(İYİ PARTİ sıralarından alkışlar) 
İYİ
PARTİ GRUBU ADINA DURSUN MÜSAVAT DERVİŞOĞLU (İzmir) – Sayın Başkan, değerli
milletvekilleri; görüşülmekte olan Su Ürünleri Kanununda Değişiklik Yapılmasına
Dair Kanun Teklifi kırk sekiz yıl sonra değiştirilmek üzere Meclisimizin Genel
Kuruluna gelmiştir. Bu durum, üç tarafı denizlerle çevrili olan ve 8.333
kilometre kıyısı olan ülkemizde su ürünlerine dair yasama çalışmalarımızın
eksikliğini gösteriyor. 
Su
ürünleri, günlük yaşantımızda tükettiğimiz gıda içinde genetiğiyle oynanmamış,
doğal ve sağlıklı gıda ürünleri arasında ilk sırada yer alıyor ancak ülkemizde
2000 yılında kişi başına düşen yıllık balık tüketim miktarı 8 kilogram iken
2017’de 5,5 kilograma gerilemiştir. Balık popülasyonunun korunmasında ve kaçak
avcılığın engellenmesinde ruhsata el koymanın ve para cezalarının yeterli
olmadığı görülmektedir. Caydırıcılığın yeterli olmaması yasak ve kontrolsüz
avlanmanın önünü açmış, denizlerdeki su ürünleri çeşitliliği azalmıştır. Orman
Kanunu’nda uygulanan kamu alanında izinsiz ağaç kesimlerinde verilen hapis
cezaları gibi caydırıcı cezalar bu kanun teklifinde de yer bulmalıydı çünkü
denizlerimiz de en az ormanlarımız kadar kıymetli ve önemlidir. 
Türkiye’yi
çevreleyen denizlerde avlanan balık türü sayısı 100 civarında olup bu sayı her
geçen gün azalmaktadır. Ülkemiz denizlerinden en verimlisi olan, avcılık
yoluyla yapılan balık üretimimizin yaklaşık yüzde 70’ini karşılayan Karadeniz’de
geçmişte 26 ekonomik balık türü avlanırken bugün bu sayı 6 türe kadar inmiştir.
Denizlerimizde son otuz yılda gözlenen biyolojik çeşitlilik kayıpları, yabancı
türlerin girişinden, aşırı ve yasa dışı avcılıktan, kirlilikten, habitat
tahribinden, iklimsel salınımlardan, su rejimine yapılan müdahalelerden
kaynaklanmaktadır. Aşırı ve yasa dışı avcılık denizlerimizde birçok türde
görülmektedir. Bu durum, balık stoklarımızın yıpranmasına ve azalmasına vesile
olmaktadır. Marmara Denizi’nde ve diğer denizlerimizin bazı bölgelerinde trol
avcılığı yasak olmasına rağmen bu avcılık şekli de kaçak olarak devam
etmektedir. Balıkçılarımızın çeşitli yasaklara karşı yaptığı ihlaller maalesef
yetkili otoritelerce yeterince kontrol edilememektedir. 
Türkiye'nin
balıkçılık politikası sürdürülebilir değildir. Balıkçılık biliminde
sürdürülebilirlik, bir sonraki dönemde de avlanabilecek balık olmasını
sağlayabilmek için bugün avlanan balık miktarının belli bir düzeyde tutularak
stokların doğru yönetilmesidir. Sürdürülebilir balıkçılık yalnız ekonomik
değil, ekolojik ve sosyal içeriği olan da bir ifadedir. 
Ülkemizde
balık stoklarını tehdit eden bir diğer önemli etken ise denizlerimizin ve iç
sularımızın kirlenmesidir. Kentsel ve endüstriyel atık suların denize deşarjı,
kıyı yapılaşmaları, tarım arazilerinden ve kentlerden yüzey akışıyla taşınan
kirleticiler, katı atıklar ve denizlerde hidrokarbon arama faaliyetleri
denizlerimizin kirlenmesine neden teşkil etmektedir. Kirlilik ve aşırı avcılık,
Karadeniz’de mersin balığının neslinin tükenmesine, hamsi başta olmak üzere
diğer ekonomik balık türlerinin stoklarının azalmasına neden olmuştur. Yine,
denizlerimizde uskumru ve kılıç balığının neredeyse yok olmasında, mezgit ve
levrek başta olmak üzere pek çok balık türünün azalmasında en önemli etken
aşırı avcılık ve kirliliktir. 
Kanun
ve değişiklik getiren taslak, balıkçılık yönetimi için ülkemizin de kabul
ettiği ekosistem temelli yaklaşım esasından uzaktır. Yararlandığımız türlerin
içinde bulunduğu ortamın yönetimine, ihtiyaçlarının karşılanmasına yönelik bir
düzenleme de getirmemektedir. 2002 yılından itibaren Avrupa Birliği
ilişkilerinde sağlanan ilerlemeler genelinde tavsiye edilen, eğitimi verilen,
taslakları hazırlanmış ve hâlen Bakanlık raflarında duran balıkçılık yönetim planlarının
hazırlanması ve devreye sokulması konusunda hiçbir ifade yer almamaktadır. Her
tür veya her deniz için farklı balıkçılık yönetim planlarına da ihtiyaç
duyulmaktadır. Sadece ticari öneme sahip türlere odaklanarak balıkçılığın
ilerlemesi sağlanamaz. Ekosistemde yer alan -avlansın avlanmasın, korunsun
korunmasın- bütün türler birbirleriyle ilişki hâlindedirler. Bu ilişkiyi
korumak için, zemini taradıkları sırada zeminde yaşayan bitkisel ve hayvansal
dip canlılarına zarar veren yöntemlerin de yasaklanması gerekmektedir. 
Ekosistem
dengesini öngören ve uzmanların denetim ve gözetiminde işlenmesi gereken bir
anlayış yerine, kanun teklifinin 2’nci maddesinde gördüğümüz gibi, doğayı,
çevreyi, kültürel yapıları tahrip edecek rant odaklı projelerin önünü açan
kanun maddelerini kabul etmiyoruz. 
2’nci
maddede, deniz ve iç sularda veya bu yerlerden su alınarak karadaki su ürünleri
yetiştiricilik bölgelerinin belirlenmesinde, tahsis edilecek ticari yapılarda
Çevre ve Şehircilik Bakanlığının ve Kültür ve Turizm Bakanlığının altmış gün
içinde görüş bildirmemesi durumunda olumlu görüş alındığını varsaymak ve
projeyi onaylamak art niyetli bir değişiklik talebidir. Bu teklif onaylanırsa
ülkemizde kültür ve doğaya zarar verecek her proje, bakanlıklarda altmış gün
sümen altı edildiği takdirde onaylanmış sayılacaktır. Yetiştiricilik
bölgelerinin belirlenmesinde bakanlıkların altmış gün içinde izin vermesi bir
zorunluluk hâline getirilmelidir. Türkiye’de balıkçılık kaynaklarını inceleyen,
stoklar ve popülasyonlarla ilgili önemli verilerin toplanmasını sağlayan,
sürdürülebilir balıkçılık için önemli çözüm önerileri sunan, çok önemli
çalışmaları yapan ve bu konularda mühendisler yetiştiren deniz bilimleri, su
ürünleri ve su bilimleri fakülteleri mevcuttur. Bu fakültelerde yetiştirilen
balıkçılık teknolojisi mühendisi, su ürünleri mühendisi ve su bilimleri
mühendislerinin sayısı bugün 15 bine ulaşmış durumdadır ancak bu mühendislerin
büyük bir çoğunluğu işsiz ya da kendi mesleği dışında çalışmak durumunda kalmış
insanlardır. 
Kanun
teklifinin 8’inci maddesiyle, su ürünleri kontrol görevlilerine yardımcı olarak
“fahri su ürünleri görevlisi” adıyla yeni bir görev yetkisi getirilmektedir.
Maddede belirtilen “fahri su ürünleri görevlisi” ibaresi tartışmaya açık bir
ibaredir. Balıkçılık, su ürünleri alanında eğitim almış olanların dışında bu
ibareyle yapılacak görevlendirmelerin çok yararlı olmayacağı da aşikârdır. Bu
sebeple, fahri su ürünleri görevlisi yerine, alanında uzman, akademik mesleki
bilgi almış su ürünleri mühendisi, su bilimleri mühendisi, balıkçılık
teknolojisi mühendisi gibi dört yıllık ve dengi, hâlihazırda çok sayıda mezunu
olan ancak işsiz durumdaki üniversite mezunlarına istihdam sağlanması da çok
önemlidir. Dolayısıyla kanunun ilgili maddelerinde balıkçılık teknolojisi
mühendisliği, su ürünleri mühendisliği ile su bilimleri ve mühendisliğine yer
verilmesini talep ediyoruz.
Sayın
Başkan, değerli milletvekilleri; bilindiği üzere Türkiye Cumhuriyeti, 24
Haziran 2018’den itibaren resmî olarak Cumhurbaşkanlığı hükûmet sistemine geçiş
yapmış ve bugüne kadar on beş aydan fazla bir süreyi de bu sistemle
geçirmiştir. Sistemin yol açacağı çarpıklıklar ve işlevsizliği üzerine yoğun
eleştiriler yapılmasına rağmen geri adım atılmamış ve maalesef ve maatteessüf
bugün tek adam rejimi gibi algılanan bu garabet rejim yürürlüğe girmiştir.
Sağlam
bir ekonomi için olmazsa olmazlardan “hukukun üstünlüğü” “yargının
bağımsızlığı” “kuvvetler ayrılığı” “kurumların bağımsızlığı” gibi kavramların
zedelenecek olması dahi ekonomi çevrelerinde endişeyle karşılanmıştır. Nitekim
24 Hazirandan sonra özellikle iç siyasette yaşanan yozlaşma, hukuksuzluk ve
kurumlar üzerindeki iktidar baskısı ile dış siyasetteki gelişmeler bir araya
gelince ekonomik verilerin neredeyse tamamında önemli ölçüde bir gerileme yaşandığı
gözlenmektedir. 
Yabancı
yatırımlara oldukça ihtiyaç duyan ekonomimiz açısından demokrasiden
uzaklaşmanın etkileri son derece yıkıcı olmuştur. Yabancı ve yerli yatırımcının
güven ortamı olmadan yatırım yapamadığı aşikârken bu güveni zedeleyecek hemen
her etmenin meydana gelmesi, yeni sistemin henüz altı ay sonra ekonomik
küçülmeyle karşılaşmasına sebep olmuştur.
Türkiye
ekonomisi 2018’in son çeyreğinde yüzde 3 küçülmeyle karşı karşıya kalmıştır.
Bunu 2019’un ilk çeyreğinde yüzde 2,6; ikinci çeyreğinde ise yüzde 1,5 oranında
küçülme takip etmiş ve ekonomimiz resesyona girmiştir. 
Geçtiğimiz
günlerde Hazine ve Maliye Bakanı Sayın Berat Albayrak tarafından açıklanan yeni
ekonomi programında 2019 için beklenen büyüme oranımız yüzde 0,5 olarak
açıklanmıştır. Bunun anlamı şudur: Yeni sistemin ilk yılında Türkiye ekonomisi
yerinde saymaktan öteye gidemeyecektir. 
Dolar
kuru 4,73 seviyelerindeyken 2018 yaz sonunda tırmanışa geçmiş, bugün itibarıyla
5,76 seviyelerindedir. Döviz kurundaki bir yıllık artış yüzde 22 civarındadır.
İthal girdili üretimimizin yaygın olması sebebiyle, özellikle imalat ve sanayi
sektöründe firmalarımız ciddi bir ödeme sorunuyla karşı karşıya kalmış,
konkordato ve iflas süreçleri başlamıştır. “Yeni sistemle beraber istikrar
sağlanacak, üretim kanadı güçlenecek.” denilirken henüz ilk aylardan itibaren
üreticimiz iflasla burun buruna gelmiştir. 
Mevsim
etkilerinden arındırılmış işsizlik oranımız 2008 küresel krizindeki seviyelere
yeniden ulaşmıştır. O dönemde küresel çapta meydana gelen kriz neticesinde
işsizlik oranımız aniden yükselişe geçmiş ve daha sonra yine küresel boyutta
oluşan iyimser ortamla birlikte tekrar tek haneli rakamlara dönmüştü. Bugün ise
on yıl öncesinde olduğu gibi küresel bir kriz olmamasına rağmen işsizlik
seviyemiz aynı oranlara yükselmiştir. 
Çözüm
reçetesinin olmazsa olmazlarından “demokrasi” ve “hukukun üstünlüğü”
kavramlarını göz ardı ederek atılacak tüm adımlar arzulanan etkiyi göstermekten
uzak kalacaktır. Ekonomimiz öngörülür olmaktan çıkmış, uluslararası piyasalar
nezdinde güven kaybetmiştir. Kısacası, uçuşa geçeceğimizi dile getirdiğiniz bu
yeni sistemle birlikte ekonomimiz tam anlamıyla yere çakılma tehlikesiyle karşı
karşıya bırakılmıştır. 
Tüm
yetkilerin tek kişide toplandığı, “güçler ayrılığı” ilkesinin ortadan kalktığı,
“hukukun üstünlüğü” ve “yargının bağımsızlığı” kavramlarının yok edildiği,
bağımsız kurumlarımızın iktidarın emrine girdiği, demokrasinin rafa
kaldırıldığı bu sistemle ekonomik kalkınma ve istikrar mümkün değildir.
Ekonomi, güven ve öngörü ister. Yarın ne olacağı bir kişinin iki dudağı
arasında iken ne yatırımcı ne işveren ne de ücretli çalışan kendini güvende
hisseder. Böyle bir ortamda ne sağlıklı tüketim ne sağlıklı üretim ne de
sağlıklı yatırım gerçekleştirilebilir. 
Maalesef,
siyasi irade on yedi yıllık iktidarında “ekonomik kalkınma” olgusunun manasını
unutmuş ve kendini sayısal olarak büyütmeye motive etmiş, ancak onu da
başaramamıştır. Bunun sonucu olarak, istenilen büyüme performansına
ulaşılamadığı gibi eğitimde, sağlıkta, sosyal ve kültürel alanlarda, çevre
sorunlarında dünya standartlarının gerisinde kalınmıştır.
İnsanoğlu
var olduğundan beri çevreyle iç içe yaşamış ve ondan yararlanmıştır. Rant ve
sermaye odaklı kontrolsüz üretim zamanla çevrenin tahrip olmasına neden olmuş,
sonuçta doğa, insanların ihtiyaçlarına cevap veremez hâle gelmiştir. Günümüzde
sağlıklı yaşanabilir çevre alanları azalmış, özellikle vatandaşlarımızın yoğun
olarak yaşadığı kentlerde havamız, denizlerimiz ve toprağımız ciddi oranda
niteliğini kaybetmiştir.
Reel
sektörün ve sanayinin her zaman ekonomik gelişmenin temel itici gücü olduğuna
inanan bir siyasi partiyiz ancak ekonomik kalkınmanın mutlak surette insani,
ahlaki ve vicdani yönlerini de dikkate almak mecburiyetindeyiz. Salt tüketime
dayalı, sınırsız, fütursuz ve yozlaşmış bir ekonomik büyüme modeli, telafisi
mümkün olmayan çevre tahribatına da sebep olmaktadır. Dolayısıyla bir yandan
ekonomik büyüme hedeflerimizi gerçekleştirirken diğer yandan Türkiye'nin
kültürel ve kentsel mirasını koruyacak tedbirleri de geliştirmek
mecburiyetindeyiz.
Bu
kanun teklifinin bütünü hakkında hazır söz almışken ekonominin gerçeklerini de
heyetinizle paylaşmak istedim. Su Ürünleri Kanunu’nda değişiklik istenen
maddeler üzerinde milletvekili arkadaşlarımız İYİ PARTİ’nin görüş ve
kanaatlerini paylaşmaya devam edecektir.
Heyetinizi
saygılarımla selamlıyorum efendim. (İYİ PARTİ sıralarından alkışlar) 
BAŞKAN
– Teşekkür ediyorum Sayın Dervişoğlu.
Milliyetçi
Hareket Partisi Grubu adına Sayın Hasan Kalyoncu, buyurun. (MHP sıralarından
alkışlar) 
MHP
GRUBU ADINA HASAN KALYONCU (İzmir) – Sayın Başkan, değerli milletvekilleri; Su
Ürünleri Kanununda Değişiklik Yapılmasına Dair Kanun Teklifi hakkında
Milliyetçi Hareket Partisi adına söz almış bulunuyorum.
Sözlerime
başlamadan önce, Gazi Meclisimizin eseri, ilelebet payidar kalacak olan Türkiye
Cumhuriyeti’nin 96’ncı yılını ve Cumhuriyet Bayramı’mızı kutluyorum. 
Başta
Ulu Önder’imiz Mustafa Kemal Atatürk olmak üzere kurtuluş ve kuruluş
mücadelesinde kan ve ter akıtan kahramanların hepsini rahmet ve minnetle
anıyorum.
Ülkemizin
Suriye ve Irak sınırlarının gerisinde tutunmaya çalışan terör yapılarını yıkmak
üzere gerçekleştirdiği Zeytin Dalı, Fırat Kalkanı, Pençe 1 ve Pençe 2
operasyonları ile özellikle Barış Pınarı Harekâtı’nda birçok başarı kazanan
ordumuza teşekkürlerimi sunuyor ve terörle mücadeleyi işgal olarak niteleyen
tüm tarafları şiddetle kınıyorum. (MHP sıralarından alkışlar) Bölgenin huzur ve
istikrar bulması için gerçekleştirilen bu kahramanca harekâtların Kürtlere
karşı yapıldığı iftirasını teröriste sahip çıkma veya en hafifinden terör
örgütlerine yaranma gayreti olarak görüyorum ve lanetliyorum. 
Bu
hayati dönemde görev alan kahraman askerlerimizin alınlarından öpüyorum.
Şehitlerimize Allah’tan rahmet, gazilerimize acil şifalar diliyorum. Ayrıca
terörist saldırılarla evinde, sokağında, okulunda günlük hayatını sürdürürken
hayatını kaybeden vatandaşlarımıza rahmet ve yaralılarımıza sağlık niyaz
ediyorum. 
Bu
kutlu çatının altında Türkiye Cumhuriyeti’nin yüceltilmesine hizmet eden her
çabamız eminim onların ruhunu şad edecektir. Bu şuurla görev yaptığından şüphe
duymadığım milletvekillerini, Genel Kurulu ve aziz Türk milletini saygıyla
selamlarım.
Amerika
Birleşik Devletleri Temsilciler Meclisi 1915 tehcir olaylarını kendilerince soykırım
sayan bir karar almıştır. Anlaşıldığı kadarıyla, ABD Kongresinde Ermeni lobisi
ile Türkiye düşmanları iş birliği içinde, yangından mal kaçırır gibi, kendi
yerleşik usullerinin dışında hızlandırılmış bir karar almışlardır.
Kahramanlıklarını alkışladığımız ordumuzun eliyle Türkiye Cumhuriyeti’nin elde
ettiği başarının sesi okyanus ötesinden gelmiştir. Suriye’de ABD beslemelerinin
yaşadığı hezimet, bir dediği bir dediğini tutmayan Başkanlarında olduğu gibi
Amerikan Kongresinde de kuyruk acısına yol açmış görünüyor. Acele etmelerinin
sebebi, Türklerin en büyük bayramı olan 29 Ekim gününe denk getirilmesi de
tesadüf değildir. Alınan karar bizim için yok hükmündedir. Tekerleme hâline
gelen “stratejik ortaklık” meşhur bir yalan hâline dönerken hâlâ himaye edilen
Pensilvanya’da yerleşik teröristbaşı aklımızdan çıkmıyor. Üstelik ürettikleri
yeni teröristleri Türkiye Cumhuriyeti’ne muhatap etmeye de uğraşıyorlar. ABD
Temsilciler Meclisinin kararına konu edilen 1915 olayları, Birinci Dünya Savaşı
sırasında düşmanla iş birliği yapan Hınçak, Taşnak terör örgütlerinin Türklere
karşı uyguladıkları katliam ve ordumuzu arkadan vuran ihanetine karşı alınan
bir tedbirler dizisidir. Bu terör örgütlerinin Anadolu’nun çeşitli bölgelerinde
gerçekleştirdiği kıyımlar, Talat Paşa’dan başlayarak diplomatlarımıza karşı
yaptıkları terörist saldırılar, Ermenistan’ın Dağlık Karabağ’ı işgali ve
Hocalı’da uyguladıkları soykırım hakkında bir kelam eden de çıkmıyor.
Kıymetli
milletvekilleri, uzun zamandır gündemde yer alan ve bundan sonra sürekli
üzerinde konuşacağımız konuların başında küresel ısınma ve iklim değişikliği
sorunu gelmektedir. Bu konuda Türkiye, uluslararası anlaşmalar ve diğer
önleyici tedbirler konusunda üzerine düşen yükümlülükleri yerine getirme
gayretindedir. Dünya karbon salımında payı yüzde 1 düzeyinde olan Türkiye’nin
iklim değişikliği konusunda tek başına önlem alması yetersizdir. Fakat karbon
salımından dolayı oluşan küresel ısınma ve iklim değişikliklerinden ülkemizin
etkilenmesi de kaçınılmazdır. Ancak bizim de ülke olarak iklim değişikliğinin
oluşturacağı etkilere karşı tedbirler almamız ve bunu titizlikle uygulamamız
gerekmektedir. Meydana gelecek sağanak yağışlara göre şehirlerin altyapı
planlamalarının, tarım alanlarında drenaj sistemlerinin ve yağmur suyu depone
alanları oluşturma çabalarının acilen devreye sokulması gerekmektedir. 
Yeryüzüne
düşen yağışlar tarım alanlarında oldukça büyük hasarlara sebebiyet vermektedir.
Bu sebeple, seracılık ve altyapıda yağış rejimindeki değişimlere göre tarım
alanlarının uygulanması ve planlanması gerekmektedir. Ayrıca, su taşıma
sistemlerinde açık kanalların tamamen terk edilmesi ve kapalı kanal
uygulamasına da geçilmesi gerekmektedir. Bu sayede buharlaşmadan kaynaklı
kayıpların büyük bir çoğunlukla önüne geçilebilmesi mümkündür. 
İklim
değişikliğinden olumsuz etkilenecek alanların başında su ve su ürünleri
gelmektedir. Üzerine konuşmakta olduğumuz Su Ürünleri Kanunu en son kırk sekiz
yıl önce yapılan düzenlemelerle 1971’den beri yürürlüktedir. Geçen süre
içerisinde su ürünleri avcılığı, yetiştiriciliği, sularda kirlilik düzeyleri ve
kirleticilerde çok büyük değişimler yaşanmıştır. 
(Uğultular)
BAŞKAN
– Arkadaşlar, lütfen biraz sessiz, lütfen. 
Değerli
milletvekilleri… Haydar Bey, lütfen…
HASAN
KALYONCU (Devamla) – Bu kanun günümüz şartlarında oldukça yetersiz kalmıştır.
Bugün Meclise gelen kanun teklifi birçok düzenlemeyi içine almaktadır.
Ruhsatlandırmalardan kaçak avcılığa ve biyokaçakçılıktan iç sulara kadar
ihtiyaç duyulan birçok konuyu düzenlemektedir. Komisyon çalışmaları süresince
sektörle alakalı kişi ve kuruluşlarla da görüşmeler yapılmış, görüşleri alınmış
ve teklif bu katkılarla memnuniyet verici bir noktaya taşınmıştır. 
Sayın
milletvekilleri, Milliyetçi Hareket Partisinin önerisiyle kalkınma planında yer
alan İstilacı Türler ve Patojenlerle İlgili Mücadele Eylem Planı’na uygun
olarak bu kanun teklifinde iç sularda balıklandırma çalışmaları düzenlenmiştir.
Akarsularda balık geçitlerinin yapımı ve şekli kanunla belirlenmiş ve
akarsularımızda balık çeşitliliğinin korunmasına katkı sağlanmıştır. Ayrıca,
kooperatiflerin daha etkin bir biçimde su ürünleri alanında rol alması
sağlanmıştır. Güncel durumda da yunus avcılığı ise kanunla tamamen yasaklanmış
durumdadır. 
Teklifte
yer alan kaçak avcılıkla ilgili hükümler, biyolojik çeşitliliğin korunması ve
sürdürülebilirliği sorununun çözümüne sağladıkları katkı dolayısıyla oldukça
önemlidir. Bu kanunun kapsamı dışında olmakla birlikte, kaçak avcılık ve
biyokaçakçılıkla ilgili mücadele açısından gümrüklerde eğitimli personellerin
bulundurulması ve kontrolün artırılması da gerekmektedir. Bu sebeple
gümrüklerde yeteri kadar biyolog, hidrobiyolog ve su ürünleri mühendisleri
istihdam edilmelidir. Bu şekilde, Türkiye Cumhuriyeti olarak sahip olduğumuz,
hayvan ve bitki ayrımı yapmadan, canlı türleri ve genetik materyallerin
yurdumuzda kalması sağlanacak ve bu millî varlıklarımız korunacaktır.
Su
kaynaklarımızın korunması ve geliştirilmesi kaçınılmaz bir gereklilik ve
idarenin sorumluluğundadır. Bu sorumluluk ihmal edilirse su kaynaklarımız ve bu
kaynaklarda yapılması beklenen üretim çok yakın gelecekte birçok problemle
karşı karşıya kalacaktır. Bu konuların Tarım ve Orman Bakanlığının gelecek
planlamalarında yer alması ve tabii ki sadece planda kalmayıp uygulanması
zorunludur. Bu bağlamda, örneğin, yer altı su havzaları konusunda Bakanlıktan
en üst düzeyde yapılan beyanları duymak memnuniyet vericidir. Uygulama
örneklerinin de bir an önce hayata geçirilmesi oldukça önemlidir. Keza su
kaynaklarının doğru kullanılması bakımından, sulu tarım alanlarında hâlâ vahşi
sulamanın devam etmesi hem su kullanımı hem de zirai üretimin verimliliği
açısından göz ardı edilemeyecek bir problem alanıdır. Bu konuda çiftçilerin
bilinçlendirilmesi ve desteklenmesi gerekmektedir. 
Son
yıllarda karasal tarımın yanında sucul üretim veya sucul tarım diyebileceğimiz
su ürünlerine dayalı besin ve beslenme oldukça yüksek seviyelere ulaşmıştır.
Bunu sadece balık olarak değerlendirmemek gerekiyor, balığın yanında diğer su
ürünleri de oldukça etkin bir şekilde kullanılmaktadır. Bu su ürünlerinin
kullanıldığı birçok alan olmasına rağmen burada size sadece ilaç ve kozmetik
sanayisini örnek olarak gösterebilirim.
“Su
ürünleri” denildiğinde akıllara direkt su ürünleri mühendisleri gelmektedir
fakat “su ürünleri” dediğiniz zaman içerisinde böcek türlerinden
mikroorganizmalara ve balıklara kadar çok fazla organizmanın var olduğu ve
ülkemizde bu konu geçtiğinde hidrobiyologların, biyologların ve limnologların
dışarıda tutulduğu görülmektedir. Hidrobiyoloji ülkemizde en eski bilim dallarından
biri olarak şu anda da faaliyet göstermektedir. 
Değerli
arkadaşlar, sucul sistemlerdeki en önemli sorunların başında su kirliliği ve bu
kirleticilerle mücadele gelmektedir. Özellikle iç sularda yapılacak iyileştirme
ve planlamalar büyük önem taşımaktadır. Göllerimizin kuruması ve kirlenmesinin
önüne geçebilelim ki sudan ve su ürünlerinden bahsedebilelim. Bu sebeple, atık
su deşarjlarında deşarj kriterleri bir an önce uygulamaya sokulmalıdır. Aynı
şekilde, belediyeler tarafından arıtma tesislerinin yapılması kadar bu
tesislerin yüzey ve yer altı su kaynaklarının geleceğini tehdit etmeyecek
yerlerde kurulması da önemlidir. Ayrıca, alınan tüm önlemlerin takibi ve
kontrolü çok iyi şekilde planlanarak uygulanması gerekmektedir. Bu sebeple,
bütün vatandaşlarımızda sosyal bilincin oluşturulması, mahallî ve merkezî idare
birimlerinin titiz davranmaları da önemlidir. Kanunların oluşturulmasının
yanında toplumun bilinçlendirilmesi de biyoçeşitliliğin korunması ve temiz
çevre açısından oldukça önemlidir. 
Ayrıca,
sivil toplum örgütlerine de bu konuda oldukça büyük görev düşmektedir. Çevreci
kuruluşların daha dikkatli ve tedbirli davranmaları gerekmektedir. 
Orman
yangınlarından sonra ağaç dikme sevdalısı olan belediyeler, kamuoyuna
kendilerinin ne kadar çevreci olduklarını göstermeye çalışırken aynı
belediyeler lağımı plajlara ve denizlere deşarj etmektedir. 
Doğa
korumacı, çevreci sivil toplum kuruluşlarına düşen görevi huzurunuzda ifade
etmek istiyorum: Terör örgütlerinin çevreyi ve çevre sorunlarını ülkeye zarar
verecek faaliyetlerinin malzemesi hâline getirmeleri engellenmelidir.
Faaliyetlerinin odağına “yeşili” “doğayı” veya “doğal hayatı koruma”
kavramlarını yerleştiren çevreci hareketler terör örgütleri için kitlesel eylem
alanı ve eylemci bulma fırsatı durumuna gelmektedir. FETÖ, DEAŞ veya benzeri
örgütlerin terörist emel ve eylemlerini din maskesiyle cilalamaları gibi,
çevrecilik örtüsünü pek severek kullanan yapılara karşı uyanık olmak samimi
çevreci kuruluşların görevidir. Günümüzde orman yakan PKK ve destekçileri
çevreci örtüyü sıkça kullanır hâle gelmektedir. 
Halkımızın
çevre sorunlarına yönelik duyarlılığının, ülke yararına, biyoçeşitliliğin
korunmasına ve geliştirilmesine yönlendirilmesi gerekmektedir. Çevre
sorunlarını terör eylemi hâline gelmekten uzak tutmak gerekmektedir.
Bu
anlamda, toplumsal açıdan farkındalık yaratan güzel örneklerden birini de Ülkü
Ocakları sergilemektedir. Ülkü Ocakları “Çevrecilik milliyetçiliktir.”
sloganıyla çıkış yaparak ülke değerlerine sahip çıkmış ve sosyal sorumluluğu
üzerine almıştır. Burdur Gölü kirliliği ve canlılarının ele alındığı, yılkı
atlarının envanterinin çıkarıldığı başarılı çalışmaları mevcuttur. Aynı zaman
da ülke genelinde çevreyle ilgili tüm sorunları il bazında tespit ederek bu
sorunların giderilmesinde sorumluluk sahibi kurumlarla iş birliği projeleri
ülkemiz için oldukça önemlidir. Vatanseverliğin vatan içinde var olan tüm
değerlere sahip çıkılması olduğu gerçeğini ifade ederek çalışma planlarını bu
doğrultuda geliştirmektedir. Meclisimiz ve milletimizin huzurunda emeği
geçenleri kutluyorum.
Ülkemizdeki
çevreci hareketlere bakıldığında, bir kısmının sürdürülebilir yönetimden uzak,
problemleri derinleştiren bir tutum izledikleri görülmektedir ve sansasyonel
eylemler peşinde koşmaktadırlar. Fakat ülke açısından önemli faaliyet
alanlarında ve ülke ekonomisine katkı sağlayan girişimlerde bu çevreci
örgütlerin bir kısmı çok aktif olurken diğer kirletici unsurlarla mücadeleleri
görmezden gelme gibi özellikleri de gözden kaçmamaktadır. Örnek olarak, İzmir Büyükşehir
Belediyesinin çevreye büyük zarar veren Harmandalı Çöplüğü ve denize akıtılan
atık sular çevreci kuruluşların dikkatini çekmezken maden arama çalışmalarını
çevre katliamı olarak nitelendirebilmektedirler. Oysa çöplüklerin sızıntı
sularından tutun da tamamı doğru yönetilemediğinde, atık sular kontrol altına
alınmadığında çevreye vereceği zarar, maden ocakları ve maden arama
faaliyetlerinden daha fazla yıkıcıdır. Ayrıca, hem verdikleri zarar hem de çöpe
atılan değerler dolayısıyla çöp yönetiminin yetersizliğinin genel ekonomiye
maliyeti oldukça yüksektir. Bunun yanında, çevreci protestolar içerisinde
birçok istihbarat örgütü ve terör örgütü yönlendirmelerde bulunmakta; ülkemizde
bunu birçok olayda görmekteyiz, daha eskiden var olan olaylar içerisinde de yer
almaktadır. Ülkemizde bir çevre terörü ve ekolojik terör oluşumu gündeme
gelmektedir. 
Sayın
milletvekilleri, çevreci kuruluşlara bu uyarıyı yapmamın açık bir gerekçesi
var: Ülkemizde çevreyi siyaseten kullananlar bir yandan çevreci söylemleriyle gündeme
gelmeye çalışırken diğer taraftan ormanları yaktığını ilan eden terör örgütünü
kınayamamıştır. Bu çelişki, hem ülkemizin doğal güzelliklerine hem insanımıza
hem de eli kanlı terörle yürütülen mücadeleye zarar verecek noktadadır. 
Çevreci
kuruluşların temel amacı yaşanabilir ve sürdürülebilir bir ekosistemi gelecek
nesillere aktarma konusunda toplumsal duyarlılık geliştirmek ve bilinçlenmeye
katkı sağlamaktır. Ülkemizde var olan değerlerin, biyoçeşitliliğin varlığını
devam ettirmesi ve canlıların yaşanabilir bir çevrede var olmasını
sağlamasıdır. Çevreci hassasiyetler ile ülke çıkarlarının ve ekonomisinin barış
içerisinde ve sürdürülebilir olması gerekmektedir.
Biz
Milliyetçi Hareket Partisi olarak kirliliğe karşıyız. Siyasetin kirlenmesine,
toplumumuzun yozlaşmasına, fikirlerdeki kan lekesi taşıyan kirliliğe ve de
çevre kirliliğine karşıyız. 
Bu
vesileyle, tüm değerlerimizin korunması dileğiyle, çevrecilik milliyetçiliktir
diyorum, Genel Kurula ve aziz Türk milletine saygılarımı sunuyorum. (MHP
sıralarından alkışlar)
BAŞKAN
– Halkların Demokratik Partisi Grubu adına Sayın Rıdvan Turan. (HDP
sıralarından alkışlar)
HDP
GRUBU ADINA RIDVAN TURAN (Mersin) – Sayın Başkan, değerli milletvekilleri,
ekranları karşısında bizi izleyen değerli halkımız; hepinizi saygıyla sevgiyle
selamlıyorum.
Evet,
şimdi 1380 sayılı Su Ürünleri Kanununda Değişiklik Yapılmasına Dair Kanun
Teklifi üzerine değerlendirmelerimizi ifade edeceğim. 
Kırk
sekiz yıllık bir kanundan bahsediyoruz. Kırk sekiz yıldan beri üç tarafı
denizlerle çevrili olan memlekette yerine getirilen, alternatif olarak sunulan
herhangi bir değişiklik yok, kırk sekiz seneden beri deyim yerindeyse Asar-ı
Atika Müzesi’ne gitmeyi hak eden bir kanunla su ürünleri süreçlerini
değerlendirmeye ve yapılandırmaya çalışıyoruz. O sebeple, kırk sekiz yıllık bir
kanunu değiştirecekseniz zannediyorum ki bunu layıkıyla yerine getirmek gerekir
çünkü kırk sekiz yılda ekolojik yapı, sosyolojik yapımız, nüfusumuz, baştan
sona her şey değişmiş durumda fakat tabii, kanunun bütününe baktığımızda bu
hassasiyeti yeterince göremiyoruz. Daha bilimsel temeller üzerine bina olmuş,
daha fazla araştırmayı, sorgulamayı, soruşturmayı gerektiren ve daha fazla
bilirkişinin duhul etmesini gerektiren bir kanun teknik düzenlemeler düzeyinde
ele alınmamalı. 
Evet,
kanun oldukça teknik düzenlemeleri içermiş ve bu sayede de kırk sekiz yıldan
beri memleketin ihtiyacı olan değişiklikleri ne yazık ki içermiyor. Örneğin,
gemilerin ruhsatlandırılması meselesi var. Yine, su ürünleri istihsal hakkının
kiralanması gibi teknik düzenlemeler var. Tarım ve Orman Bakanlığına kira
yetkisinin tanınması gibi, fahri su ürünleri görevlileri gibi birtakım
kavramlar var, birtakım teknik düzenlemeler var. Fakat değerli arkadaşlar, üç
gün değil, beş gün değil, on gün değil, kırk sekiz yıllık bir zaman dilimiyse
söz konusu olan şey, herhâlde, her şeyden çok, denizlerimizdeki, deniz
ekosistemindeki ve iç sulardaki mevcut değişikliğin ne olduğunu bilimsel bir
perspektifle ele almak, değerlendirmek ve bunun üzerine bir kanunu bina etmek
gerekir. Bu böyle olmadığında yapacağımız şeyler ister istemez teknik
düzenlemenin ötesine geçmeyecektir, bürokratik birtakım tedbirler almanın
ötesine geçmeyecektir. 
Peki,
bu kırk sekiz yıl içerisinde ne oldu? Örneğin, bu kırk sekiz yıl içinde çok temelli
2 faktör kökten değişti. Bir tanesi, kuşkusuz o yıllarda bağıra bağıra gelen
ama gelişmiş ülkeler başta olmak üzere bütün emperyalist, kapitalist blokun
kulaklarını tıkadığı ekolojik kriz adım adım kapımıza gelmiş durumda.
Dolayısıyla kırk sekiz yıl öncenin esası ile şu anda deniz ekosisteminin
ihtiyaçları arasında inanılmaz büyük farklar var. Meseleye bu zaviyeden
bakıldığında denizlerdeki durumun ne olduğunu, nasıl ele aldığınızı mutlaka
başka bir eksenden değerlendirmek gerekir. 
Yine,
kırk sekiz yıl önce denizden hayatını sürdüren insanların, balıkçıların maddi
durumu -geçimlik- hayatlarını idame ettirme durumu değerlendirildiğinde,
herhâlde şu anda endüstriyel balıkçılığın revaçta olduğu, kapitalistlerin bütün
dünya denizlerini kendi babalarının malı gibi gördüğü ve buna bağlı olarak son
derece ciddi bir tüketim ve yok etme kültürüyle denizlere saldırdığı koşullar
aynı koşullar değil. O nedenle bu ikisini birbirinden ayırmak gerekir. 
Türkiye
denizlerinde öncelikle ekolojik kriz ciddi bir tahribat yaratmış durumda.
Örneğin, bazı türler ısınmayla beraber, küresel ısınmayla beraber daha önce
bizim denizlerde yokken son on yıl, on beş yıl içerisinde denizlerde yavaş
yavaş boy göstermeye başladılar. Örneğin aslan balıkları gibi Kızıldeniz’e has
canlılar, yine balon balığı gibi bizim denizlerde olmayan ve gıda zincirinin en
tepesinde olan ve diğer ticari değeri var olan balıkları yiyerek hayatlarını
sürdüren bu canlılar, ekolojik krizin ve küresel ısınmanın Türkiye
denizlerindeki önemli göstergelerinden bir tanesi olarak gündemde.
Bu
kadar mı? Tabii ki değil. Aynı zamanda buna ek olarak endüstriyel balıkçılığın
ortaya koyduğu devasa bir balık kaynaklarını tüketme hırsı var. Yani geçimlik
balığını yakalayan, ondan hayatını idame ettiren insanların tersine devasa
gırgır ve trol tekneleriyle yapılan olağanüstü avlarla, bu avların sonucunda da
balık rezervlerinin giderek azalmasıyla karşı karşıyayız. 
Ben
Mersin Vekiliyim, birkaç hafta önce denizde milyonlarca küçük balık ölüsüyle
karşı karşıya kaldık. Sonradan öğrendik ki orada bir trol teknesi...
Biliyorsunuz, trol tekneleri denizin tabanını tarayarak giderler, dolayısıyla
balık yumurtalarını, yavru balıkları, artık karşılarına ne çıkarsa yok ederler.
Milyonlarca balık denizin yüzeyine serilmiş, ölü vaziyette. Yani balıkçılığın
bu biçimiyle yapılıyor olması, bir endüstri kolu hâline dönüştürülmüş olması ne
yazık ki var olan ekolojik krize bir ek olarak, özellikle gırgır ve trol
teknelerinin deniz rezervlerini yok etmesi sonucunu doğurdu. Bu kadar mı? Ne
yazık ki değil. Aynı zamanda denizlerimizde endüstriyel kirlilik... Ben
Türkiye'nin pek çok yerinde dalış yaptım, hâlâ yapıyorum; her sene, bir sene
öncesine göre deniz ekosisteminin, deniz dibi eriştelerin giderek daha fazla
azaldığını, balık yumurtlama alanlarının tahrip olduğunu bizzat şu iki gözümle
görüyorum. Yani öylesine bir noktaya gelinmiş durumda ki özellikle kimi zaman
yerel yönetimlerin gereğini yapmaması sebebiyle, kimi zaman büyük endüstriyel
firmaların gerekli arıtma tesislerini kurmamış olması sebebiyle endüstriyel
kirlilik yüzünden denizlere zehir akıtıyoruz değerli arkadaşlar. 
Karadeniz’deki
balık çeşitliliği olağanüstü fazladır, bu son derece önemlidir aslına bakılırsa
fakat gelinen noktada Karadeniz’de avlanabilecek balık sayısı 5-6 tür civarına
gelmiş durumda. Karadeniz’in özelliği şudur: 100 metrenin altında canlı hayatı
yoktur, hidrojen sülfür gazı vardır. Bu sebeple de 100 metrelik su sütununun
içerisinde dünyanın en orijinal balıklarının bir arada bulunduğu -lezzet
itibarıyla da- ve dünyanın başka pek çok yerinde karşılaşılmayan özellikleri
içerisinde barındıran bir denizdir. Bu nedenle Marmara çok önemlidir çünkü
bütün organik besinler Marmara’ya Karadeniz’den gelir, oksijen de Ege’den ve
Akdeniz’den sağlanır, dolayısıyla bu alanlar bizim büyük bir kıskançlıkla
korumamız gereken alanlardır. Ama gelinen noktada, özellikle, biliyorsunuz, bir
Kanal İstanbul Projesi konuşuldu. Kanal İstanbul Projesi gibi projeler, derin
deşarj sistemleri gibi sistemler denizleri mahvetti. Hele 10 sanayileşmiş ülkenin
bütün atıklarının Karadeniz’e döküldüğü düşünülürse -bunun içerisinde, tabii,
Kızılırmak’ın taşıdığı atıklar- aynı zamanda günde aşağı yukarı 2,5 milyon
metreküp arıtılmamış atığın İstanbul’da denize deşarj edildiği düşünülürse
arkadaşlar -söylemek istemem ama- birkaç seneye kadar bu çok sevdiğimiz
balıkların büyük bir kısmını bulamayacağız. 
“Karekin
Deveciyan” diye -daha önce Komisyonda da anlatmıştım- Osmanlı Ermenisi bir
vatandaş var; son anda katliamdan kurtulmuş, bu İstanbul Balık Hali’nin de müdürü.
Önemi şu: Reşad Ekrem Koçu, ondan İstanbul Ansiklopedisi’nde “heykeli dikilmesi
gereken adam” diye bahseder. Sebebi, Türkiye denizlerindeki balık
çeşitliliğinin belgelemesini yapmış, resimlerini çizmiş, nasıl avlanılacağı
konusunda da son derece önemli, tarihe geçecek bir kitap kaleme almış. O zaman
İstanbul denizlerinde 100’e yakın tür varken 1960’ta avlanabilir 60 türden
bahsediliyordu. Şimdi bir an düşünün: Marmara’ya özgü mavi orkinos yok oldu.
80’ler döneminde Japonlar ANAP’la yaptıkları anlaşma sonucunda geldiler, bütün
balıkları topladılar; kırk yıldır uskumru görünmüyor, kılıç balığını gören yok,
mersin balığı bitti. Buna benzer çok şeyden bahsedebiliriz yani Karekin
Deveciyan’ın su ürünleri hal müdürüyken kalem altına aldığı, kitabını yazdığı ve
bastığı yer nazarıitibara alındığında son derece kötü bir noktada olduğumuzu
hep beraber galiba görmek durumundayız, hep beraber bilmek zorundayız.
Peki,
çözüm ne? Arkadaşlar, eğer iki temel meseleden bahsediyorsak bunlardan bir
tanesi ekolojik kriz. Kuşkusuz, Türkiye tek başına bu meseleleri çözemez ama
örneğin, Enez Çayı’nın hâli biliniyor, Gediz’in hâli biliniyor, Kızılırmak’ın
hâli biliniyor, neredeyse bütün iç sularımız kirlenmiş durumda. Kirliliğe bağlı
olarak yirmi yıl içerisinde Van Gölü büyüklüğünde bir su kütlesini yitirmiş
durumdayız. Devletin bu konuda “Sermaye ne eylerse iyi eyler.” politikasını
bırakarak gerçekten ekolojik yapıyı korumak ve savunmak adına kimsenin gözünün
yaşına bakmadan önlemler almasını, tedbirler almasını beklemek gerekir. Bunun
yapılmadığı koşullarda sonuç almak mümkün değil.
İkinci
temel meseleyse, ikinci çok önemli meseleyse şu değerli arkadaşlar: Tarım
mevzusuna nasıl bakıyorsak balıkçılığa da öyle bakmak gerekir. Bunlar
birbirinden radikal biçimde ayrılabilecek, kopartılabilecek meseleler değildir.
Türkiye’de tarımın kurtuluşu küçük aile tarımcılığındadır. Bakın, çok farklı
bir şey söylüyorum, endüstriyel tarımcılık Türkiye tarımını uluslararası
tekellere yem etmiş durumdadır, küçük aile tarımcılığı bitmek üzeredir. Girdi
maliyetlerini bunun üzerine koyduğunuzda gerçekten küçük aile tarımının ayakta
kalma şansı ve ihtimali kalmamıştır. Oysaki küçük aile tarımı monokültürel
değildir, polikültüreldir; farklı türleri, farklı bitkileri yetiştirmeye
dayalıdır, istihdam yaratandır, tarımsal zehirleri az kullanandır, az girdi
kullanandır. Oysa endüstriyel tarım bunların hepsini yapar. Türkiye'nin
tarımının kurtuluşu nasıl ki küçük aile tarımının gönencindeyse,
güçlendirilmesindeyse -ki dünyada her şeye rağmen dünya tarımsal üretiminin
yüzde 80’i küçük aile tarımcıları tarafından yapılıyor değerli arkadaşlar-
Türkiye’de mutlaka yapılması gereken şey budur. Fakat suda karşılığı ne bunun?
Suda karşılığı da şu: Balık kooperatiflerinin, su ürünleri kooperatiflerinin,
bunların desteklenmesi lazım. Oysa teklifte bunları desteklemek değil, ne yazık
ki bunların voli alanlarında, meralarda öncelikli olma hâlini, öncelikli balık
yakalama hâlini talileştiren tedbirler var. Buradan hareketle, bu meselenin ne
yazık ki bizim su ürünleri konusundaki sorunlarımızı çözmeyeceğini açık
yüreklilikle ifade etmek gerekir.
Söylenecek
çok şey var. Şimdi gelelim ikinci faslımıza.
Diyarbakır,
Kulp, Mardin, Van, Hakkâri, Yüksekova, Kayapınar, Bismil, Kocaköy, Karayazı,
Nusaybin, Erciş ve son olarak da Cizre. Halkların Demokratik Partisinin 13
belediyesine kayyum atanmış durumda. İstanbul’a da bir kayyum operasyonunun
başladığını bu sabah haberlerde izledik. Boğaz mevzuatını değiştirmek
suretiyle, onu Büyükşehir Belediyesinin uhdesinden çıkarmak suretiyle aslında
-belki adına “kayyum” denilmese de- orada bir irade gasbının adım adım
şekillendiği ortaya çıkıyor.
Değerli
arkadaşlar, demokrasi adına çok laf söyleniyor ama yaşadığımız şey bizatihi bir
olağanüstü hâlin kalıcılaşması durumudur. Bu belediye başkanlarımızın
görevleriyle ilgili bir kabahati var mı, bir suç işlemişler mi? Yok. Yasalara,
Anayasa’ya aykırı, kökten aykırı, bunu kimse savunamayacak. AKP’liler için
söylüyorum özellikle, gelecek yıllarda bunu kimse savunamayacak. Hadi görevden
aldın, yerine meclisten birinin seçilmesine niye engel oluyorsun? Onu da
engelliyorsun. Niye, biliyor musunuz değerli arkadaşlar? Çünkü bu bir irade
gasbı operasyonu. Yani burada atılan adımların her biri demokrasinin hiçe
sayıldığı bir siyasi ortamı koşulluyor. 
Kardeşim,
şimdi, bu Meclisin vazifesi bu iradeye sahip çıkmak değil mi? Türkiye Büyük
Millet Meclisi bu iradeye sahip çıkmazsa kendi meşruiyetini tehlike altına,
risk altına atmış olmaz mı, tartışma gündemine sokmuş olmaz mı? Yani bu
konularda haksız yere kayyum atanmış olan bu 13 belediyeye ilişkin duvardan ses
çıkıyor, taştan, kayadan ses çıkıyor ama Meclisimiz bu konuda ne yazık ki üç
maymunu oynuyor değerli arkadaşlar. 
Bu
meseleyi içeren esas mesele Kürt meselesi. Bunu açık konuşmakta fayda var.
Sabahtan beri pek çok konuşmacı “Kürt meselesi yok.” diye bir laf serdetti.
Vallahi, yani karısını döven koca için kadın meselesi diye bir şey yok,
feminizm gereksiz bir şey; işçisini sömüren, ciğerini söken patron açısından
sınıf meselesi yok. Zaten ezen böyle bakar “Öyle bir mesele yok.” der. Oysa,
değerli arkadaşlar, meseleler, ezenin gözünden değil, ezilenlerin gözünden, hak
gasbına uğramışların, mağdurların gözünden bakıldığında anlam kazanır. E,
şimdi, Kürt meselesi var desen ne, yok desen ne, orada han duvarı gibi bir
mesele var. Bugün kuzey Suriye’de bir problem yaşıyor muyuz? Söylemiyorum ne
problemi olduğunu. Dünyada diplomatik olarak tek başına kalmayı başarmış bir
iktidar var mı? Hangi meseleden olduğunu söylemiyorum, söylemeyince mesele
ortadan kalkmıyor. Bu mesele Kürt meselesidir. Kürt halkının bu ülkede kurucu
bir özne olarak eşit haklara sahip bir biçimde yaşayıp yaşamama meselesidir.
Hiç kimse kalkıp şunu söylemesin “Ya böyle bir mesele var mı kardeşim, nerede,
hangi konuda eşitsizlik var?” Al işte! Al işte, halk, 13 tane belediyesine
oyunu vermiş, yüzde 70’lerle, yüzde 60’larla, yüzde 65’lerle insanları
belediyeye taşımış “Belediye başkanımdır.” demiş; bunun karşısına iktidar
çıkmış, İçişleri Bakanı çıkmış, demiş ki: “Vallahi ben bunu görevden alıyorum.”
Aha, işte, Kürt meselesinin bundan daha somut bir ifadesi olabilir mi? Mesele
kriminal bir mesele değil. Bakın, yıllardan beri böyle konuşuyoruz. Ben otuz
küsur yıldır sol siyaset içerisinde ilk var olduğum zamandan beri “Kürt
meselesi eşittir terör meselesi.” Hayır, Kürt meselesi, bir halkın demokratik
hak ve özgürlükleri meselesidir, eşit vatandaşlık talebi meselesidir. E, her
şeye terör gözünden bakarsan yapacağın şey nedir? Bütün bu meseleleri, çok
derin tarihsel ve siyasal backgroundu olan bu meselelerin hepsini
güvenlikçilere, polise, askere havale etmektir. 
Değerli
arkadaşlar, buradan çıkış yok. Bakın, memnun muyuz hâlimizden ya, şu dünyadaki
hâlimizden memnun muyuz? Bu siyasetin bizi getirip tıkadığı yer burasıdır. 
Buradan
çıkışın tek bir yöntemi var değerli arkadaşlar. Bakın, kavgaya, dövüşe gerek
yok, ses yükseltmeye gerek. Buradan çıkışın tek yöntemi, barış politikasına
sarılmaktır.
Kürt
vatandaş benim kardeşimse, onun, hattın altındaki benim neyim oluyor? O şimdi
kendi demografisine ilişkin bu saldırgan tutumu görmüyor mu zannediyorsunuz?
Bunun halklar arasında uzun erimli husumeti provoke etmeyeceğini mi
zannediyorsunuz? Siyaset üç günlük mesele değildir. Siyaset yüz yıllık
meseledir, yüz yıl ileriyi görme meselesidir.
Meseleye
bu zaviyeden bakınca değerli arkadaşlar, mutlaka ve mutlaka, bizim rasyonel bir
akılla bütün farklı bakışları bir araya toplayacak, yan yana, bütün
çoğulculuğumuzla beraber var olabileceğimiz yeni bir siyaset kültürünü üretmek
gibi bir sorumluluğumuz var, bir zorunluluğumuz var. Bunu yaptığımız
koşullarda… Yine, o ülke, bu ülke, falanca ülke bizim iç işlerimizle oynamak,
birtakım şeyleri provoke etmek isteyecektir, her ülke her ülke için bunu ister
ama evinizin içerisinde huzur olursa emin olun ki dışarıdan kimin ne dediğinin
önemi yoktur. Ve bizim evimizin içerisinde huzurun olmamasının en büyük sebebi
de Kürt sorununun barışçıl ve demokratik bir biçimde çözülmüyor olması,
çözümsüzlükteki ısrardır. 
Teşekkür
ediyorum. (HDP sıralarından alkışlar) 
BAŞKAN
– Teşekkür ediyorum.
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan.
CAHİT
ÖZKAN (Denizli) – Sayın Başkan, hatip konuşmasında, millî irade gasbı olduğu
iddiasıyla AK PARTİ Grubunu işaret etmiştir. Kayıtlara geçmesi için…
BAŞKAN
– Yerinizden, buyurun.
CAHİT
ÖZKAN (Denizli) – Kayıtlara geçmesi için ifade etmek istiyorum. 
Tabii,
demokrasi ve hukukun üstünlüğü birbirinden ayrılmaz parçalardır. Hukuku yok
sayarak demokrasiyi hayata geçiremeyiz, demokrasiyi de hukuki gerekçelerle
ortadan kaldıramayız. Onun için, bugün Türkiye Cumhuriyeti devletinde bütün
idarenin iş ve işlemleri elbette yargının denetimine tabidir, ancak diğer
taraftan da Anayasa’nın 127’nci maddesi ile, Yerel Yönetimler, Mahallî İdareler
ile İl İdaresi Kanunu’yla ilgili düzenlemeler çerçevesinde, bütün HDP’li
belediyelerle ilgili değil, suça ulaştığı iddiasıyla yine hukuk çerçevesinde
alınan kararlardır. 69 tane HDP’li belediye varken bunlardan sadece 12
tanesiyle ilgili bir karar alınmıştır, bunlar da zaten yargının denetimindedir.
Onun için millî irade gasbını kabul etmiyoruz. Anayasal hukuk düzenimizin
gereği yerine getirilmektedir. 
BAŞKAN
– Teşekkür ediyorum Sayın Özkan. 
FATMA
KURTULAN (Mersin) – Sayın Başkan…
MEHMET
RUŞTU TİRYAKİ (Batman) – Anayasal suç işliyorsunuz. Anayasa 127’ye açıkça aykırı
bir husustur. 
BAŞKAN
– Arkadaşlar, müsaade eder misiniz lütfen. 
Sayın
Kurtulan, buyurun. 
FATMA
KURTULAN (Mersin) – Sayın Başkan, ben de kayıtlara geçsin diye ifade etmek
isterim. Her zaman bunu söylemeye devam edeceğiz. “Millî irade” deyip daha çok destek
çeperinizi genişletmeyi hedefleyerek yaptıklarınızı kamufle edemezsiniz. Bir
hak gasbıdır, millî irade vesaire değildir. AKP’nin, Cumhur İttifakı’nın siyasi
ihtiyaçları doğrultusunda Anayasa’nın ayaklar altına alındığı, Belediye
Yasası’nın ayaklar altına alınıp çiğnendiği bir durumla karşı karşıyayız.
Tümüyle, özellikle Kürtlerin “Kendi iradem.” dediği seçimlerle, özellikle bir
seçim öncesi kayyum atamanız durumunda, hâlâ aynı kayyumları da aday
göstermeniz durumunda, seçimler sonucunda Kürtlerin bu adayları reddederek
tekrar kendi adaylarını seçme durumunu hazmedememe durumuna karşı bir
tutumunuzdur kayyum. 
(Mikrofon
otomatik cihaz tarafından kapatıldı) 
FATMA
KURTULAN (Mersin) – Bitireyim Sayın Başkan. 
BAŞKAN
– Buyurun. 
FATMA
KURTULAN (Mersin) - Zaten hemen seçimin gecesinde, gece yarısında, özellikle 3
büyük kentteki ilgili valilerinizin “Bunu kabul etmiyoruz.” deyip kayyumu
hemen, anında istemeleri de bunu neye istinaden yaptığınızın göstergesidir.
Demagojiyi bırakın; kayyumu niye atadınız, Anayasa’yı niye çiğniyorsunuz, bunu
halka biraz izah edin. 
BAŞKAN
– Teşekkür ederim Sayın Kurtulan. 
Cumhuriyet
Halk Partisi Grubu adına Sayın Orhan Sarıbal.
CHP
GRUBU ADINA ORHAN SARIBAL (Bursa) – Sayın Başkan, değerli milletvekilleri;
görüşmelerine başladığımız Su Ürünleri Kanununda
Değişiklik Yapılmasına Dair Kanun Teklifi’yle ilgili Cumhuriyet Halk
Partisi adına görüşlerimi ifade etmek isterim. 
Kabul
tarihi 22 Mart 1971 ve yayımlanma tarihi 4 Nisan 1971 olan kırk sekiz, kırk
dokuz yıl önce yapılmış bir kanun. O kanun çıktığından bugüne kadar dünyada çok
şey değişti, elbette Türkiye’de de, bu coğrafyada da birçok şey değişti. 1380
sayılı Kanun’un, bu kanunun çeşitli maddelerini değiştirmek ve bu kanunla
ilgili yeni bir yaklaşımı ortaya koymak adına iktidar bir teklif getirdi. Bu
teklifi Komisyonda inceledik, gördük ki teklife imza atan milletvekillerinin
tekliften haberi yok. Yani her konuda, her maddede bir eleştirimize, elbette
daha doğruya doğru bir eğilimimize, yönelmemize rağmen ne yazık ki iktidar -nereden
geldiyse- kelimesine bile dokunmadan Komisyondan hızlıca geçirme çabası
içerisinde oldu. Oysa 2018 yılında Giresun Milletvekilimiz Sayın Necati Tığlı
bir yasa teklifi sunmuş, yine 2019 yılında Sinop Milletvekilimiz Barış
Karadeniz bir teklifte bulunmuş. Normalde Komisyonun yapması gereken neydi? Bu
teklifleri, bu önermeleri birleştirip oradan daha doğru, daha bilime yakın,
daha Türkiye'nin gerçeklerine yakın bir yasa teklifini daha geliştirip, büyütüp
daha doğru işler yapmaktı ama bunların hiçbiri önemsenmedi. Özellikle alt
komisyonda ısrarla incelenmesi talebimiz ne yazık ki kabul edilmedi. Sonra
gördük ki şöyle bir şey çıkıyor ortaya: Aslında amaç, evet, ufak tefek
düzenlemeler yapmak ama onun altında -diğer alanlarda olduğu gibi-
emperyalizmin ve kapitalizmin bir dayatması olan, denizlerin ticarileşmesi,
denizlerde yapılacak olan yeni yatırımların adrese gitmesi. Hukukun tamamen bir
kenara bırakılıp keyfî bir idare sonucu denizlerin talanının daha da önünün
açılmasına dair bir tutumu ne yazık ki görüşmeler bittiği andan itibaren gördük
ve anladık. 
Değerli
milletvekilleri, Türkiye 8.333 kilometrelik kıyı şeridine sahip ve 177.714
kilometre uzunluğunda akarsulara sahip muhteşem bir ülke. Su alanları üzerinden
değerlendirdiğimizde, bu ülke 26 milyon hektar alana sahip; hemen hemen
ekilebilir biçilebilir toplam tarım alanımız kadar, 26 milyon hektar. Bu,
kocaman, devasa bir alan. Bu, dünyanın en önemli su havzaları, su kıyıları
üzerinden çok önemli bir alan. Bunun karşılığında Türkiye’de 100 binden fazla aile
doğrudan, 500 binden fazla kişi de dolaylı olarak bu balıkçılık sektörüyle
bizzat ilgilenmekte. 2002 yılında hemen hemen 8 bin civarında olan tekne sayısı
bugün 22 bine ulaşmış durumda. 
Bu
koşullarda, özellikle bu su meselesine şöyle bir bakmamız gerekiyor: Değerli
milletvekilleri, bugün soluduğumuz havanın oksijeninin yüzde 80’ine yakını su
alanlarından elde edilmektedir. Hani hep orman deriz ya, “Orman oksijen.”
“Orman bizim hayatımız.” deriz, elbette öyle, elbette kıymetli ama dünyadaki
oksijen rezervinin yüzde 80’inin denizlerden, su havzalarından elde edildiğini
görmek zorundayız. Yani ne demek istiyoruz? Ormanları korumaya çalışıyoruz,
elimizden geleni yapmaya çalışıyoruz, “Ormanlara dokunulmasın.” diyoruz ama iş
suya gelince ne yazık ki suları koruyamıyoruz. Şu anda sularımızın aşağı yukarı
hepsi kirli. Hem Karadeniz meselesi üzerinden hem de sularımızın kirlenmiş
olması meselesi üzerinden diğer arkadaşlarımızın zaman zaman söyledikleri,
elbette balık popülasyonumuzun da hem çeşitlilik anlamında, deniz
biyoçeşitliliği anlamında, bitkisel çeşitlilik, elbette hayvansal çeşitlilik
ama aynı zamanda da balık türleri açısından geriye doğru gittiğini,
ilerlemediğini, gerilediğini çok açık bir şekilde ortaya koyuyor. İşte en
basitinden, Karadeniz’de 26 olan balık çeşitliliğimizin bugün 6’ya kadar
düştüğünü bizzat Karadenizli milletvekillerimizin söylediğini biliyoruz. Aynı
şekilde Türkiye coğrafyası açısından ve iç sular ve denizler açısından
bakıldığında da 100 çeşidin çok alt düzeylere düştüğünü, hemen hemen 20-25
çeşide kadar düştüğünü birlikte görüyoruz ve anlıyoruz.
Değerli
milletvekillerimiz, yine, 2002 yılında özellikle Türkiye'de üretilen toplam
balığın avcılıkla üretilen kısmı yüzde 90, yüzde 90 avcılıkla. Bugün geldiğimiz
noktada kültür balıkçılığı, yetiştirme balıkçılığı ve doğal avcılıkla gelinen
oran yüzde 50-yüzde 50. Yani aynen tarımın diğer alanlarında olduğu gibi,
şirket tarımı, endüstriyel tarım, monokültür, belirli ürünlerin üzerinden
tarımı sürdürme ve ondan büyük tekellerin hegemonya oluşturması ve gıda
üzerinde de dünyayı teslim alması meselesi aslında deniz ve balık ürünlerinde
de karşımıza çıkmakta. Çünkü kültür balıkçılığında, balık yetiştiriciliğinde
türler belli, çeşitler belli ve onları üretenlere bakıyorsunuz, hepsi birer
şirket; ihracat yapıyor ama ülkemin insanı balık tüketiminde ne yazık ki
gerilere düşmüş durumda.
Peki,
balık kirliliğini gideren en önemli araç nedir? “Deniz patlıcanı” denen bir
canlı. 15-20 santim boyutunda, bütün dünyada ülkelerin koruduğu, bir yılda 150
ton civarında temizlik yapan bu canlı ne yazık ki bizim ülkemizde tutulup
satılıyor para ettiği için. Oysa bütün dünya ciddi anlamda buna bir yasak
getirmiş ama bizde çok hızlı bir şekilde tutulan ve satılan bir canlı olarak
denizlerimizde asıl görevi olan deniz temizliğini yapamaz durumda yaşamını
sürdürmektedir.
Diğer
bir konu: Yine, 2002 yılında denizlerimizde 523 bin ton balık avlanırken
günümüzde bu miktar yüzde 46’lık düşüşle 284 bin tona inmiştir, 284 bin ton.
2002’de 64-65 milyon insanın olduğu bu topraklarda bugün 82 milyon ülke
insanımız, sığınmacı olarak -sayısını bilmiyoruz ama- 4-4,5 milyon ve 25 milyon
turistin de geldiğini varsayarak… Bakan kırmızı et pahalı diye -seyrediyor ya
bizim Bakan, ne söylediğini aslında tam da bilmiyor ama söylüyor- şunu demişti:
“Kırmızı et yiyemiyorsanız balık yiyin.” 
Balık
karnesine bir bakalım ne kadar balık yiyeceğiz diye: 2002 yılında toplam 567
bin ton olan avcılığımızın yüzde 45 düşüşle 314 bin ton olduğunu görmek
zorundayız. Balık üretimimiz yaklaşık olarak 250 bin ton civarında azalmış,
Bakan ne diyor: “Kırmızı et pahalı, yemeyin. Siz balık yemeye devam edin.”
Kendisinin yediği kesin ama halkımızın ne yediği belli değil. 
Sadece
yetiştiriciliğin yani kültürel balıkçılığın artmış olmasının toplam su
ürünleri, balık üretimimizin arttığı anlamına gelmeyeceğini çok net bir şekilde
söylemekte yarar olduğunu bir kez daha sizlerle paylaşmak isteriz.
Bu
koşullar şunu gösteriyor: Denizlerimiz ölüyor, denizlerimiz kirleniyor. Yine
söylendi bugün, asıl önemli olan, tabii, kâr ve rant. Dolayısıyla küresel
ısınma ve iklim değişikliğini önceleyerek ısı değişikliğinin yarattığı iklim
krizi, iklim krizinin enerjiyle ilgili getirmiş olduğu sorunlar, ülkemizin
ısrarla dayattığı HES’ler, HES’lerin getirmiş olduğu kirlilik -bunun devamında-
nehirlerde, iklim değişikliğinin etkisiyle çok fazla yağış ve buna bağlı
çamurlar, bataklar; elbette özellikle söylemek lazım, Karadeniz Sahil Yolu;
Karadeniz Sahil Yolu’ndan sonra Karadeniz’in artık bir çöplüğe dönüşmüş olması
ve denizlerin, özellikle Karadeniz’in ısrarla kirlenmesi; yetmez, belediyelerin
evsel atıkları; yetmez, endüstriyel atıklar; yetmez, hayatın her alanında
insanın kullandığı kendi yaşam alanlarını ısrarla kirletme anlayışı,
denizlerimizi hızlıca kirletmekte ve ne yazık ki bir süre sonra denizlerimizde
canlıların yaşama olanağının yavaş yavaş tükenmesi meselesi. 
Değerli
arkadaşlar, öyle ki balık eti meselesi üzerinden 2018’le 2002’yi
kıyasladığımızda, hatta 2000 yılından baz alırsak 2000 yılıyla bugün arasında
kişi başına düşen balık miktarında 1,9 kilogram azalma var ama dünya verilerine
bakıyorsunuz, kişi başına yıllık 20 kilogramın üzerinde. Hemen yanı başımızdaki
Yunanistan, hemen yanı başımızdaki Bulgaristan ve diğer ülkelerde kişi başına
20 kilogram/yıl balık düşerken bizde ne yazık ki 6,1 kilogram seviyesinde. 
Yine,
Karadeniz’den söz etmişken elbette hamsiyi mutlaka söylemek lazım. Hamsi, 2002
yılında 373 bin ton üretilirken bugün geldiğimiz noktada 96 bin ton civarlarına
düşmüş durumda, nereden bakarsanız bakın, ciddi bir azalma, ciddi bir kayıp.
İlgili Bakan hâlâ “Ya, kırmızı et pahalı, balık yemeye devam.” anlamında bir
tuhaf tutarlılığı göstermeye çalışıyor ve devam ediyor. 
Balıkçılık
alanında avcılıkla ilgili tutumda gerileme olurken ihracat gerekçesiyle hızlıca
kültür balıkçılığının önünü açtık. Kültür balıkçılığının adı şu, arkadaşlar:
Kültür balıkçılığı, bizim denizdeki floramızı bozarken aynı zamanda uygulanan
yemlerle denizin tabanını da kirletmektedir. Fütursuzca ve kuralsız bir şekilde
ülkenin her tarafında, tatlı su demeden, tuzlu su demeden kültür balıkçılığının
önü açılmakta ve buralarda ciddi anlamda bir kirlenmeyi de kendisiyle
getirmekte ama aynen biraz önce söylediğim gibi, tek tip, monokültür balık
üretimini artırmakta. Oysa denizlerimizdeki biyoçeşitliliği bir şekilde
azaltmakta ve yok etmektedir.
Değerli
milletvekilleri, gelen teklif, birkaç değişik yönüyle de gerçekten çok ilginç.
Aslında su kooperatifleri, balıkçılık kooperatifleri ısrarla –mutlaka bizi
dinliyorlar- bu teklifin kanunlaşmasını talep ediyorlar. Bunları
anlayabiliyoruz, kaçak balıkçılığın önlenmesi, balıkçılık sertifikasının
sağlanması, tescilinin yapılması, bütün bunları anlayabiliyoruz. Bunlar
yaklaşım olarak doğru sayılabilir ama birkaç şey var ki mutlaka bahsetmek
lazım. 
Su
ürünleri birlikleri, balık kooperatifleri daha önce barınaklardan tutun da
bütün bu sahil kenarındaki projelerde katkıları olan, payları olan ve kamu
tarafından korunan, öncelikle onların hakkı olan bir yapı içerisindeydi. Şimdi
bu tasarı diyor ki: “Bir proje getirin, getirdiğiniz proje bizler tarafından
incelenecek. Özellikle bu proje, Çevre Şehircilik ve Turizm Bakanlığına
sorulacak, görüşleri alınacak, altmış gün bekleyeceğiz, altmış gün içerisinde
eğer bunlara ilgili kurumlar tarafından bir cevap gelmezse bilin ki bu,
olumluluk anlamına gelir.” Anayasa’nın 40’ıncı maddesi der ki: “Böyle bir
hakkınız yok.” Yani altmış gün sonra şunu söylerseniz anlarız: “Kamu kurumundan
cevap gelmediği için buna bir işlem yapamayız, olumsuzdur.” anlamını taşıyan
bir ifade elbette makul. Ama hayır, “Altmış günde cevap gelmediyse projeniz
makul, uygulanır.” demek, hakikaten hiçbir açıdan bir hukuki anlam taşımadığı
gibi, gerçekten bu kanunun içini doldurmaya dair önemli bir veri olarak
karşımızda durmaktadır. 
İkincisi:
Kamu İhale Kanunu’nu es geçerek bu sahil bölgelerinde balıkçı barınakları ve
diğer yapılarla ilgili ihale açılacak ya da öneride bulunulacak. Eğer
öncelediğimiz su kooperatifleri, su birlikleri, balıkçılık kooperatifleri
almazlarsa bunlar üçüncü şahıslara yani tüzel kişiliklere verilecek. Bunun
kriteri ne? Nasıl olacak? Su kooperatifi, balıkçılık kooperatifi gelecek,
diyeceksiniz ki “A sahilinin ilgili barınağının size verilme fiyatı 1 milyon
lira.” Kooperatif de diyecek ki: “Benim bunu alma gücüm yok.” Ne yapacaksınız?
“O zaman sizin gücünüz yoksa kenara çekilin, biz bunu bir arkadaşımıza,
dostumuza verelim.” Bu, kesinlikle olmaması gereken, kesinlikle geçmemesi
gereken önemli maddelerden bir tanesi. 
Bir
önemli madde de bir önceki bahsettiğimiz altmış günlük mesele. Bunun gerçekten
ne vicdana ne insanlığa ne hukuka sığar bir tarafı vardır. Bu 2 maddenin,
kesinlikle olumlu olarak geçmemesi, bu Meclis tarafından düzeltilmesi gerekir.
Bu 2 madde, bütün bu teklifin altını dolduran ve denizlerimizin, kıyılarımızın
ve küçük balıkçılığımızın öldürülme maddeleridir. Bu konuda özellikle
dikkatinizi çekmek isterim. 
Bununla
mı sadece? Hayır. Avrupa Birliğinde, bütün dünyada sahilden itibaren 50 metre
derinliğe kadar avcılık yapılmaz. Bizim ülkemizde, özellikle Karadeniz meselesi
üzerinden 24 metreydi yani 24 metre derinlikten sonra avlamaya müsaade
ediliyordu. Şimdi bu, 18 metreye düşürülüyor. 18 metreye düşürülmesi demek,
Karadeniz’in daha da yıpratılması, daha da yok edilmesi, ne yazık ki balık
popülasyonunun daha da bitirilmesi anlamına gelir. Buna da müsaade etmemeli bu
Meclis. Bu derinliğin bizim açımızdan 50 metreye çekilmesi ama hiç olmazsa
önceki gibi, şu anda mevcut uygulandığı biçimiyle 24 metre derinliğinde kalması
gerekmektedir. Eğer biz bunu 18 metreye çekersek Karadeniz’i bitirme sürecini
daha da hızlandırırız. 
Diğer
bir konu, değerli arkadaşlar, 1 Nisan ile 15 Eylül arasında avlanma yasağı
uygulanıyor, Akdeniz’de başka, Karadeniz’de kısmen ve Marmara ve diğer
denizlerde. Değerli arkadaşlar, bu yasakların çeşitli yöntemleri var. Bir kota
mevzusu var, kota mevzusu şu: Bizde tekneye “Günlük şu kadar avlayacaksın.”
deniyor, bizdeki model bu. Oysa dünya şunu yapıyor: Bir, balık rezervine göre
yani o denizde ya da gölde ne kadar balık var, ona göre bir planlama yapıyor.
İki, hangi çeşit avlanacaksa onun mevcut durumuna göre bir kota getiriyor ve
düzenleme yapıyor. Üç, günün belirli saatlerinin dışında avlanmaya izin
vermiyor. Oysa bizde sadece teknelere “Günlük şu kadar tutacaksınız.” diyorlar.
Onu da denetleyen kim, nasıl, onu bilmiyoruz. 
Önemli
bir konu daha, değerli arkadaşlar, 1971, şu anda 2019, kırk dokuz yıl. Kırk
dokuz yıl önce su ürünleri fakültesi var mıydı arkadaşlar? Kırk dokuz yıl önce
su bilimleri ve mühendisleri, teknolojisi, fakülteleri var mıydı arkadaşlar?
Yoktu, hiçbiri yoktu. Kırk dokuz yıl önce balıkçılık teknolojisi, mühendisleri,
fakültesi var mıydı arkadaşlar? Yoktu, şimdi var, hepsi var, 15 bin de
meslektaş arkadaşımız var, 15 bin ama “fahri denetçi” diye bir kavram geliyor,
“fahri denetçi”. Bütünüyle söylemek isterim, biz “fahri denetçi” kavramının
bütününe global olarak, bütünsel olarak karşıyız grup olarak, net. Belli ki
çoğunluk esasına göre buradan bu çıkacak. O zaman şunu yapmalıyız: Yani ne iş
yaptığını bilmediğimiz, ne olduğunu bilmediğimiz, hangi sıfatın olduğunu
bilmediğimiz kişilere gönüllülük üzerinden bir fahri denetçilik vereceğiz ama
bu meslektaşlarımıza hiçbir sorumluluk vermeyeceğiz. 
Yine,
balık hallerinde ya da sağlık ocaklarında çalışan veteriner hekimlere,
doktorlara bir balığın pazara sunulup sunulmayacağına, bir balığın çöpe atılıp
atılmayacağına karar verme yetkisini veterinere vereceğiz, doktora vereceğiz
ama ne yazık ki bu 3 grup mühendis arkadaşımıza vermeyeceğiz.
(Mikrofon
otomatik cihaz tarafından kapatıldı) 
ORHAN
SARIBAL (Devamla) – Başkanım, bitiriyorum. 
BAŞKAN
– Sözlerinizi tamamlayın lütfen.
Bir
dakika süre verdim, bir dakikada toparlayın. 
ORHAN
SARIBAL (Devamla) – Çok teşekkür ediyorum.
Değerli
arkadaşlar, bu arkadaşlarımız şu anda mağdur. Bir mesleği yok sayma, bir mesleği
görmeme, bir mesleği itibarsızlaştırma, bunları kabul etme olanağımız yoktur.
Bize söylenen şudur: “O arkadaşlarımız yeterli ders almamaktalar.” diyerek bir
de o arkadaşlarımızın aldıkları meslek eğitimine haksızlık ediyoruz. O 15 dersi
sayacağım, arkadaşlar: Balık anatomisi ve fizyolojisi, balık sistematiği,
histoloji ve embriyoloji, akuakültürde su kalitesi yönetimi, genel
parazitoloji, patoloji, balık hastalıkları, akvaryum balık hastalıkları, balık
sağlığında biogüvenlik, balık sağlığına giriş, su ürünlerinde farmakoloji,
balık hastalıkları teşhis ve tedavi, balık immünolojisi ve aşılama, balık
sağlığı yönetimi, su omurgasızları hastalıkları.
(Mikrofon
otomatik cihaz tarafından kapatıldı) 
ORHAN
SARIBAL (Devamla) – Değerli arkadaşlar, bu alanlarda eğitim alan 3 grup meslek
arkadaşlarımızın bu kanunda bir tek yerde yeri yok. 
BAŞKAN
– Sayın Sarıbal, teşekkür ediyorum. 
ORHAN
SARIBAL (Devamla) – Değerli Başkanım, teşekkür ediyorum. 
Sözümü
bitireyim. 
BAŞKAN
– Süreniz bitti. 
ORHAN
SARIBAL (Devamla) – Değerli arkadaşlar, bu ülkede üniversite kuruluyor, fakülte
kuruluyor, bilim insanları emek veriyorlar, dört yıl, beş yıl aileler, bütün
devlet buraya hizmet ediyor ve bugün biz bu insanlara “Siz yoksunuz.” diyoruz.
(CHP sıralarından “Bravo!” sesleri, alkışlar) 
BAŞKAN
– Teşekkür ediyorum. 
Şahsı
adına ilk söz, Sayın Okan Gaytancıoğlu’da, buyurun. 
ORHAN
SARIBAL (Devamla) – Kısaca, bu kanun bütün olarak yeniden ele alınmalı, doğru
bir denizcilik politikasıyla denizlerimizin, sularımızın yönetimini ortaya koyacak
yeni bir kanunla ancak sorunlar giderilebilir. Palyatif, geçici, durumu idare
eden, adrese teslim politikalara sahillerimizi bırakma hakkını kimseye
vermiyoruz. 
Hepinize
saygılar sunuyorum. (CHP sıralarından alkışlar) 
HAYDAR
AKAR (Kocaeli) – Bravo!
MAHMUT
TANAL (İstanbul) – Sayın Başkan, hatip kürsüdeyken başkasını çağıramazsınız. 
BAŞKAN
– Sayın Tanal, lütfen, rica ediyorum, lütfen.
Buyurun
Sayın Gaytancıoğlu. (CHP sıralarından alkışlar)
MAHMUT
TANAL (İstanbul) – Sayın Başkan, 1923 tutanakları elimde, o tarihlerde Meclis
Başkanı daha insaflı davranıyor.
BAŞKAN
– Lütfen yerinize oturur musunuz Sayın Tanal, rica ediyorum, lütfen. Beyefendi,
lütfen, Sayın Gaytancıoğlu kürsüde. 
Buyurun
Sayın Gaytancıoğlu.
OKAN
GAYTANCIOĞLU (Edirne) – Sayın Başkan, değerli milletvekilleri; bizim Genel
Başkan Yardımcımızı konuşturmadınız, ben oradan devam edeyim bari. (CHP
sıralarından alkışlar)
Yani
bu kadar çok üniversite kuruluyor, bu kadar çok fakülte kuruluyor, hocalar
yetiştiriliyor “Sen bu işi yapamazsın, senin yerine birilerine biz kurs
veririz, o kursu verdikten sonra ona ‘fahri’ unvanı veririz, sonra onlara da
görev veririz.” diyorsunuz. Arkadaşlar, maaş vermediğiniz, kadro vermediğiniz
insan görevini yapar mı? “İhbarcı” deyin, geçin. Yani böyle elli yıl sonra bir yasayı
getiriyoruz… Yasalar kolay çıkmıyor, komisyon aşaması var, onun öncesi var.
Herkesle görüşüldü mü? Sorunun tüm muhataplarıyla görüşüldü mü Sayın Vekilim?
Bunları konuştuk ama orada da gördük ki çok eksik var.
Yasa
olumlu mu? Evet. Çıkması gerek mi? Evet ama eksikleri çok fazla. Neden? Dediğim
gibi, yasalar kolay hazırlanmıyor. Sorunu kim çözer? Sorunun sahibi çözer.
Sorunun sahiplerine danışılmış mı? Yok. Ya, kooperatiflerle dünya kalkınıyor.
Avrupa’sı, Amerika’sı, dünyanın gelişmiş ülkeleri, az gelişmiş ülkeleri dahi
kooperatiflerin önemini biliyor, yasalarına koyuyor, teşvikler veriyor,
destekler veriyor, biz kooperatifleri kaldıralım, yerine “E, bizim
yandaşlarımız var, onlara nasıl rant sağlayacağız? Onlara birtakım kolaylıklar
sağlayalım.” diyerek bunları yok sayıyoruz. Ne zaman? Elli yıl önce bunu
düşünmüşler, yasaya koymuşlar, biz elli yıl sonra kaldırıyoruz. Hâlbuki dünya,
kooperatiflerin önemini daha çok anlıyor ve buna göre yasaları yeniliyor.
Peki,
Türkiye böyle bir yasayı çıkarmalı mı? Evet. Neden? Lafa gelince diyoruz: “Üç
tarafımız denizlerle çevrili.” Ama balık yemiyoruz. Neden? Nasıl yiyelim?
Balıkların hepsi azalmaya başlamış. Bilinçsiz avlanma, niteliksiz bir şekilde
yapılan denetimler… Kişi başına balık eti tüketimimiz 7-7,5 kilogramlara
gerilemiş; hâlbuki girmeye çalıştığımız Avrupa Birliği ülkelerinde bu, 25
kilogram yani hiç denizi olmayan ülkelerde bile 20-25 kilogram balık eti
tüketiliyor -ki çok sağlıklı bir et- biz ise 7 kilogramlara düşmüşüz. Hem çok
pahalı hem de bunun nedeni, vahşice avlanmalar. 
Yasa
çok güzel, cezaları artırıyor, destek veriyoruz, vahşice avlanmanın önüne
geçiyor, teknoloji çağındayız, teknolojiyi yoğun kullanan bir sistemle
denetimler yapılacak, ağır cezai müeyyideler var, yeri geldiğinde tekneler
alıkonulacak. Bunları destekliyoruz, güzel ama dediğim gibi eksiklikleri çok
fazla. 
Balık
neslinin tükenmesiyle ilgili bir çalışma yok. Biz öğrenciyken, bundan otuz sene
önce uskumru yiyorduk, uskumru yok. Hamsiyi bile, biraz avlanma yasağı
yapıyoruz, boyu büyüyor da ondan sonra yiyebiliyoruz. Demek ki bir yerlerde bir
sorun var. Biz sorunu çözmeden yeni sorunlar yaratmaya çalışıyoruz çünkü sizde
“sürdürülebilirlik” kavramı yok. Dünyada her şeyin sürdürülebilirlik kavramı
var. “Sürdürülebilir kalkınma” var “sürdürülebilir denizcilik” var
“sürdürülebilir tarım” var; demek ki burada da bizim gelecek nesillere bir
“sürdürülebilir denizcilik” kavramı bırakmamız lazım yani balık nesillerini
görmeleri lazım, avlanma kültürünü bilmeleri lazım. Mesela, bunun eğitimi yok. Yasanın
içerisinde eğitim faaliyetlerine bir yer verilmemiş. Eğitimi yapan -daha önceki
arkadaşım da bahsetti- su ürünleri fakülteleri mezunları işsiz, birçok fakülte
kapanıyor ama biz onlara görev vermiyoruz, onun yerine, sektörün dışından
kişilere görev veriyoruz. Sizin için maalesef bunlar çok önemli kavramlar
değil, sizin için rant önemli.
Bakın,
kendi bölgemizden de bir örnek vermek istiyorum: Cuma günü Saros Körfezi’ne
bilirkişi gelecek ve FSRU limanı yani sıvılaştırılmış doğal gazı getirip normal
doğal gaza çeviren bir liman projesi yapılmak isteniyor. Yapılmalı mı? Evet.
Neden? Enerji lazım ama oraya mı yapılması lazım? Hayır. Neden? 2-3 kilometre
ilerisinde fay hatları var, burası olmaz ve orada kendi kendini temizleyebilen
bir körfez. Dünyada kaç tane kendi kendini temizleyebilen körfez var biliyor
musunuz? 1 veya 2 tane, 1 tanesi bizde var.
Siz
ne yapıyorsunuz? Oradaki balık popülasyonunu, oradaki deniz altında yaşayan
canlılar popülasyonunu bir anda yok sayabilecek büyük tonajlı gemilerin
girmesine izin veriyorsunuz. İşte, ondan sonra “sürdürülebilirlik” kavramından
söz edemiyoruz yani sürdüremiyoruz. Neyi sürdüremiyoruz? Orada yaşayan canlılar
belki beş sene, on sene sonra ölecekler. Belki biz görmeyeceğiz ama
çocuklarımız da görmeyecek. Yani o yüzden, bu, olmalı mı? Evet, olmalı. Yeri
doğru mu? Yeri yanlış, yerini başka bir yer yapmak lazım, bilim adamlarına
sormak lazım.
Yine,
buna göre, bu yasayı da aynen bu şekilde, ciddi bir şekilde hazırlayıp… Daha
farklı bir şekilde fakültelerden, bilim adamlarından, konuyla ilgili
uzmanlardan görüş alarak çıkartabilseydik çok daha iyi olacaktı.
Şimdi,
biraz sonra -bugün olmaz belki ama yarın- bütün eller kalkacak –sizinkiler-
kabul edilecek. Eksiklerini sonradan göreceğiz hep beraber ama iş işten
geçecek.
Bakın,
bizim de destek verdiğimiz bir yasayı hep beraber güle oynaya çıkarmak varken,
eksiklerini birlikte çözmek varken siz, yine “Biz yaparız, bu iş oldu.”
diyorsunuz. Tek tebrik ettiğim konu, bereket, torba yasa hâline getirmediniz,
tek bir yasa olarak Meclise getirdiniz, bu konuda, evet, tebrik ediyorum. Ama,
dediğim gibi, fakülteleri kuruyoruz, yatırımlar yapıyoruz, 81 ile üniversite
kurdunuz, biz de destek verdik, fakülteler kurdunuz ama talep azaldı, bazı
meslekler neredeyse kayboluyor. Sözler veriyorsunuz, niye söz veriyorsunuz?
10.500 ziraat mühendisi, veteriner, su ürünleri mühendisi, gıda mühendisi hani
çalışacaktı, hani atanacaktı? Nerede kadro? Yok. Nerede bu arkadaşlar? Bu
arkadaşlar gıda mühendisi ise gıda denetimine gitmesi gerekmez mi? Su ürünleri
mühendisiyse Türkiye’deki balık popülasyonunun artmasına destek vermesi uygun
değil mi, denetimleri bunların yapması uygun değil mi? Türkiye saman ithal
ediyor, ziraat mühendisleri devlette işe giremiyor. Türkiye tarımı gün geçtikçe
çöküyor, çiftçi borçlanıyor, Türkiye üretemiyor ama ziraat mühendisleri
çalışmıyor. 
Yine
aynı şekilde, veterinerler, veteriner hekimler, Türkiye’de yılda 500 bin tane
buzağı ölüyor… 500 binden bahsediyoruz. Bunların yarısı dişi doğursa Türkiye’de
hayvan varlığı ne kadar artar hepiniz düşünebilirsiniz ama biz ne yapıyoruz?
Veteriner hekimleri atamıyoruz, görev vermiyoruz, çalıştırmıyoruz; bunun yerine
en kolayını yapıyorsunuz, sıkıştığınız zaman gümrük vergilerini
sıfırlıyorsunuz, hayvan ithalatı yapıyorsunuz, kırmızı et ithalatı
yapıyorsunuz. Sonra diyoruz ki size: Ya, siz Türkiye tarımının durumunu
görmüyor musunuz, çiftçinin durumunu görmüyor musunuz, hayvancılığın durumunu
görmüyor musunuz? Bugün yetişemedim, bir dakikalık soru soracaktım, yine aynı
soruyu soracaktım: Neden bu çiftçinin 2018 yılı buzağı desteklerini
ödemiyorsunuz, neden ödemiyorsunuz?
İLHAMİ
ÖZCAN AYGUN (Tekirdağ) – Para yok, para.
OKAN
GAYTANCIOĞLU (Devamla) – Niye para yok? Başkasına gelince para buluyorsunuz,
çiftçiye gelince para mı bitiyor, nereye gitti? Diyorsunuz ki: “Sertifikalı
tohumluk kullan.” Çiftçiye biz de söylüyoruz “Sertifikalı tohumluk kullan.”
diye. Çiftçi gidiyor sertifikalı tohumluk kullanıyor, “Destek vereceğim.”
diyorsunuz; ya, 2018’in desteğini ödemiyorsunuz arkadaşlar, iki ay sonra 2020’ye
giriyoruz yani iki ay var. Siz hâlâ 2018’in desteklerini ödemediniz. Bu ne
biçim iş? 
TURAN
AYDOĞAN (İstanbul) – Para yok!
OKAN
GAYTANCIOĞLU (Devamla) – 2019 bitiyor, 2020’ye giriyoruz, para yok. Para var;
para istediğinize var, çiftçiye gelince yok, alın teri dökene yok, emek sarf
edene yok; yandaşlara var, vatandaşlara yok. 
Evet,
bu su ürünleri teklifine destek veriyoruz ama eksiklerinin de olduğunu her
fırsatta söylüyoruz, söylemeye devam edeceğiz.
Saygılar
sunuyorum. (CHP ve İYİ PARTİ sıralarından alkışlar)
BAŞKAN
– Teşekkür ettim.
Evet,
şahısları adına ikinci konuşmacı Sayın Fatma Aksal, buyurun. (AK PARTİ
sıralarından alkışlar)
FATMA
AKSAL (Edirne) – Sayın Başkan, değerli milletvekilleri; 1380 sayılı Su Ürünleri
Kanununda Değişiklik Yapılmasına Dair Kanun Teklifi üzerine şahsım adına söz
almış bulunmaktayım. Sizleri saygıyla selamlıyorum.
Balıkçılık,
çok eski zamanlardan beri insanlar için gıda ve istihdam sağlayan ve
balıkçılıkla uğraşanlar için ekonomik fayda temin eden temel kaynaktır. Bugünkü
anlamıyla balıkçılık aktivitesi, döviz geliri demektir, yatırım demektir ve en
önemlisi de artan nüfus için değerli bir gıda kaynağı demektir. 
1971
yılında yürürlüğe giren 1380 sayılı Su Ürünleri Kanunu’nun, gelişen teknolojik
imkânlar, çevresel, ekonomik ve sosyal hususlar ile sektörün ihtiyaçları da göz
önüne alındığında, günümüzün koşullarına uygun hâle getirilme ihtiyacı ortaya
çıkmıştır.
Hazırlanan
kanun teklifiyle, balıkçılık kaynaklarımızın korunması ve su ürünlerinin
sürdürülebilir yönetimine ilişkin hususlarda düzenlemeler yapılmaktadır. 
Ticari
amaçlı su ürünleri avcılık faaliyetlerinde bulunacak gerçek ve tüzel kişiler
ile ticari amaçlı su ürünleri avcılık ya da yetiştiricilik faaliyetlerinde
bulunacak gemiler ve diğer su vasıtaları için Tarım ve Orman Bakanlığından
ruhsat tezkeresi veya izin alınması zorunlu hâle getirilmiştir. 
Balıkçılık
kaynakları, yenilenebilir kaynaklar olmasına rağmen sonsuz değildir.
Endüstrileşmiş filolar, 1950’lerden 1970’lere kadar yeni avlanma alanları
keşfetmişler, yeni teknolojileri kullanarak daha fazla balık avlamışlardır. FAO
verilerine göre, 1950’lerde 20 milyon tonun altında olan av miktarı, 1970’lerde
60 milyon ton sınırına dayanmıştır. Son yıllarda aşırı avlanma nedeniyle
okyanuslardan ve denizlerden karaya çıkarılan balık miktarında bariz bir azalma
gözlemlenmektedir. Avlanan balık miktarı azalırken deniz ürünleri tüketimine
olan talep sürekli artış göstermiştir ve buna paralel olarak su ürünleri
yetiştiriciliği yaygınlaşarak artmıştır. Su ürünleri yetiştiriciliği, hızla
artan su ürünleri talebinin karşılanması, artan nüfusla birlikte kıymetli,
protein değeri yüksek besin ihtiyacının karşılanması, sanayi sektöründe ham
madde temini, doğal balık stoklarına olan av baskısının azaltılması, istihdam
yaratması, yüksek ihracat ve döviz girdisi sağlaması ve kırsal kalkınmaya
katkısıyla öne çıkmaktadır. 
Ülkemizde
su ürünleri yetiştiriciliği, 2001 yılından itibaren sürekli bir artış
göstermiştir. 2001 yılından bugüne Türkiye’deki yetiştiricilik, 67.250 tondan
350 bin tonlara ulaşmıştır. Üretilen su ürünlerinin önemli bir kısmı, ihraç
edilerek ülkemiz ekonomisine ciddi döviz girdisi sağlamaktadır. Balık
çiftlikleri konusunda önemli mesafe katetmiş olmamıza rağmen hâlâ arzu
ettiğimiz noktada değiliz. Şu an itibarıyla 100 ülkeye 1 milyar dolar olan
balık ihracatımızın 2023 yılına kadar 2 milyar dolara çıkmasını
hedeflemekteyiz.
Bu
kanun teklifiyle su ürünleri yetiştiriciliğinde su alanı ve suyun
kiralanmasında yetkili kurumların belirlenmesi amaçlanmaktadır.
Su
Ürünleri Kanunu’nun 4’üncü maddesinde yapılan değişikliğe uyum sağlaması
amacıyla Hazinenin veya Devlet Su İşleri Genel Müdürlüğünün mülkiyetinde veya
devletin hüküm ve tasarrufu altında bulunan yerlerdeki su ürünleri üretim
hakkının kiraya verilmesine ilişkin işlemlerin, Tarım ve Orman Bakanlığınca
yerine getirileceği düzenlenmektedir. Düzenleme sonrası iller arasındaki farklı
kiralama uygulamaları ortadan kaldırılmış olup ekonomimize ciddi katkı
sağlayan, su ürünleri ihracatına ciddi katkı veren, deniz ve iç sulardaki istihsal
hakkının kiralanmasına ilişkin usul ve esasları düzenleyen ve kanun
değişikliğiyle tekraren uzatılmak zorunda kalınan bu geçici madde, genel kural
hâline getirilmektedir.
Balıkçılık
faaliyetlerinin gerçekleşmesinde en önemli unsurlardan biri, balıkçı
barınaklarıdır. Balıkçı gemilerinin barınma, av araç ve gereçlerini depolama,
avlanılan veya yetiştirilen ürünleri karaya çıkarma ve depolama gibi avcılık ve
yetiştiricilikle ilgili hizmetlerin yerine getirilmesi amacıyla yapılan balıkçı
barınaklarından yararlanma hakkı, öncelikli olarak ticari balıkçılar ve su
ürünleri yetiştiricilerinin olacaktır. Balıkçı barınaklarının kiralanmasına
yönelik çalışmaların Tarım ve Orman Bakanlığı tarafından yapılması, kiralanma
sürecinin kısalmasını sağlayacaktır.
Besin
zincirinin en tepesindeki yunuslar, ekosistemin sağlığı konusunda gösterge
türleridir. Yunusların azalması sürdürülebilir balıkçılığa ve tüm ekosisteme
zarar vermektedir. Yunus avcılığına müsaade edilebileceği anlamı taşıyan
maddenin ikinci fıkra hükmü yürürlükten kaldırılarak yunus türlerini koruma
altına alan ve ülkemizce de taraf olunan Bern Sözleşmesi hükümlerine uyum
sağlanmaktadır.
Akarsularda
üreme ve beslenme göçü yapan su ürünlerinin neslinin devamının sağlanması
bakımından, akarsuların üzerine kurulmuş veya kurulacak olan baraj ve regülatör
gibi su yapılarında su ürünlerinin geçmesine imkân veren balık geçidi yapılması
ve işler durumda bulundurulması zorunlu hâle getirilmektedir. Ancak yüksekliği
20 metreden fazla olan su yapılarında balık geçişlerinin işlevsiz olacağı
bilimsel araştırmalar sonucunda anlaşıldığı için, balık geçidi dışında farklı
göç yapıları, asansörle taşıma gibi tedbirler alınacaktır. 
1380
sayılı Su Ürünleri Kanunu’nda, adli yargı organları, istihsal vasıtalarının ve
su ürünlerinin mülkiyetinin kamuya geçirilmesi taleplerinde yetkisizlik
nedeniyle işlem yapamamaktadır. Bu durum, kabahat işleyen kişinin kabahatinin
yaptırımsız kalmasına neden olmaktadır. 1380 sayılı Su Ürünleri Kanunu’yla 5326
sayılı Kabahatler Kanunu’nun uyumlaştırılması ve güncellenen idari
yaptırımlarla, başta balık olmak üzere, yasa dışı su ürünleri avcılığı ve kural
dışı su ürünleri yetiştiriciliği faaliyetlerinde caydırıcılığın sağlanması
amaçlanmaktadır. 
Su
ürünleri avcılığı çok geniş alanlarda ve günün her saatinde yapılan bir
faaliyet olduğu için, avcılık faaliyetlerinde getirilen düzenlemelere aykırı
faaliyetlerin denetlenmesi amacıyla “fahri su ürünleri görevlisi” uygulaması
getirilmektedir. 
İç
sular, Karadeniz, Marmara Denizi, İstanbul ve Çanakkale Boğazlarında,
gemilerdeki faaliyetlerin yürütülmesinde gerekli olan aydınlatma hariç, avlanma
amaçlı ışık kullanan gemiler için sahip ve donatanlarına 50 bin lira idari para
cezası verilecektir. İstihsal edilen su ürünlerine ve gemi hariç, av gemisine
bağlı olup olmadığına bakılmaksızın avcılık amacıyla ışık sağlayan her türlü su
vasıtasına el konularak mülkiyeti kamuya geçirilir. Kabahatin işlenmesinde
kullanılan gemiler ile gerçek ve tüzel kişilerin ruhsat tezkereleri, kabahatin
ilk defa işlenmesi hâlinde bir ay, ikinci defa işlenmesi hâlinde üç ay geri
alınır, tekrarlanması hâlinde iptal edilir ve gemi hariç, istihsal vasıtalarına
el konularak mülkiyeti kamuya geçirilir. 
Son
yıllarda özellikle beyaz kum midyesi ve deniz patlıcanı kaçak yollardan yurt
dışına çıkarılmaktadır. Denizlerin âdeta filtresi olan bu ürünlerin kaçak
yollardan yurt dışına çıkarılması, aynı zamanda ihracatımızı olumsuz yönde
etkilemekte ve döviz kaybına neden olmaktadır. Yapılan değişiklikle, doğal
kaynaklarımızın korunması amacıyla, su ürünlerini izinsiz olarak yurt dışına
çıkaranlara ve yurt içine canlı olarak sokanlara 5 bin liradan 100 bin liraya
kadar para cezası verilir. 
(Mikrofon
otomatik cihaz tarafından kapatıldı) 
FATMA
AKSAL (Devamla) – Başkan, bir dakika…
BAŞKAN
– Sayın Aksal, lütfen toparlayın sözlerinizi. 
FATMA
AKSAL (Devamla) – Ayrıca, söz konusu su ürünlerine, istihsal ve nakil
vasıtalarına el konularak mülkiyeti kamuya geçirilir. Bu gibi faaliyette
bulunanlara fiilin iki yıl içinde tekrarlanması hâlinde bir yıldan üç yıla
kadar hapis cezası verilir ve istihsal olunan su ürünlerine, istihsal ve nakil
vasıtalarına el konulur. 
Görüşülmekte
olan Su Ürünleri Kanununda Değişiklik Yapılmasına Dair Kanun Teklifi’nin
ülkemize ve milletimize hayırlı olmasını diliyorum, sizleri saygıyla
selamlıyorum. (AK PARTİ sıralarından alkışlar) 
BAŞKAN
– Sayın Aksal, teşekkür ediyorum. 
Değerli
arkadaşlar, teklifin tümü üzerindeki konuşmalar tamamlanmıştır. 
Soru-cevap
işlemi yok. 
MAHMUT
TANAL (İstanbul) – Başkan, var…
BAŞKAN
- Maddelerine geçilmesini oylarınıza sunuyorum: Kabul edenler… Etmeyenler…
Kabul edilmiştir. 
Bir
söz talebi vardır, önce onu karşılayacağım. 
Sayın
Tanal, buyurun. 
MAHMUT
TANAL (İstanbul) – Sayın Başkanım, 1923 yılındaki Meclis tutanaklarını size
gösterdim. Tabii ki o şekilde hitap ettiğiniz için öncelikle sizlere ben
teşekkür ediyorum tüm değerli milletvekili arkadaşlarımızın huzurunda. 
Benim
sorum şu: Bu kanunun 18’inci maddesinde “1/1/2020 tarihinde yürürlüğe girer.”
diyor. Neden bu yürürlük tarihi ertelenmiş? Sebebi nedir? 
İkincisi:
Yine kanunun 10’uncu maddesinin (2)’nci fıkrasında diyor ki: “Muhafazası mümkün
su ürünleri ile istihsal vasıtaları hakkında mülkiyetin kamuya geçirilmesi
kararı kesinleştikten sonra aşağıdaki işlemler uygulanır.” Peki, muhafazası
mümkün olmayan su ürünleriyle ilgili bu kanunda bir açıklık yok, bununla ilgili
ne düşünürsünüz?
Bir
başka sorumuz: Burada geçen ibarede “deniz ve içsularda balıklandırma”
denilmiş. Bunun içerisine, evet, “iç sular” denilince göl ve nehirler giriyor
ancak göletler girmiyor. Buna da bir açıklık getirir misiniz?
(Mikrofon
otomatik cihaz tarafından kapatıldı) 
BAŞKAN
– Evet, Sayın Tanal, buyurunuz lütfen. 
MAHMUT
TANAL (İstanbul) – Sayın Başkanım, ben anlayışınıza teşekkür ederim, ayrıca
bana söz verdiğiniz için çok sağ olun. 
BAŞKAN
– Estağfurullah. 
Buyurun.

MAHMUT
TANAL (İstanbul) – Bununla ilgili bir de 2’nci maddede şu geçiyor: “Deniz ve iç
sularda veya bu yerlerden su alınarak karada su ürünleri yetiştiricilik
bölgeleri belirlenirken Çevre ve Şehircilik Bakanlığı ile Kültür ve Turizm
Bakanlığının uygun görüşü alınır -içimizde hukukçu arkadaşlarımız var- altmış
gün içerisinde cevap verilmemesi halinde uygun görüş verilmiş sayılır.” 
BAŞKAN
– Teşekkür ediyorum. 
MAHMUT
TANAL (İstanbul) – Bu, hukukun genel ilkelerine aykırılık teşkil eder.
Anayasa’nın 40’ıncı maddesi…
(Mikrofon
otomatik cihaz tarafından kapatıldı) 
BAŞKAN
– Sağ olun.
MAHMUT
TANAL (İstanbul) – Değerli Başkanım…
BAŞKAN
– Sayın Tanal, arkadaşlarımız yani Komisyon üyeleri ve teklif sahibi
sorularınızı, notlarını aldılar, yarın cevaplayacaklar. 
Teşekkür
ediyorum. 
MAHMUT
TANAL (İstanbul) – Ama böyle söz kesilmez ki!
BAŞKAN
– Birleşime üç dakika ara veriyorum. 
Kapanma Saati: 21.37
YEDİNCİ OTURUM
Açılma Saati: 21.38
BAŞKAN: Başkan Vekili Süreyya Sadi BİLGİÇ
KÂTİP ÜYELER: Emine Sare AYDIN YILMAZ (İstanbul), Barış
KARADENİZ (Sinop)
-----0-----
BAŞKAN
– Türkiye Büyük Millet Meclisinin 11’inci Birleşiminin Yedinci Oturumunu
açıyorum.
106
sıra sayılı Kanun Teklifi’nin görüşmelerine devam edeceğiz.
Komisyon?
Yok.
Ertelenmiştir.
Gündemimizde
başka bir iş bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 31 Ekim 2019 Perşembe
günü saat 14.00’te toplanmak üzere birleşimi kapatıyorum.
Kapanma Saati: 21.39




(X) 106 S. Sayılı Basmayazı tutanağa
eklidir.




