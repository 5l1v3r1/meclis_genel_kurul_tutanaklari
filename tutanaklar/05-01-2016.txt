



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 23’üncü
Birleşim
 5
Ocak 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Mevlüt Karakaya’nın,
5 Ocak Adana’nın düşman işgalinden kurtuluşunun 94’üncü yıl dönümüne ilişkin
gündem dışı konuşması
2.- Mersin Milletvekili Serdal
Kuyucuoğlu’nun, 3 Ocak Mersin’in düşman işgalinden kurtuluşunun 94’üncü yıl
dönümüne ilişkin gündem dışı konuşması
3.- Adana Milletvekili Tamer Dağlı’nın, 5
Ocak Adana’nın düşman işgalinden kurtuluşunun 94’üncü yıl dönümüne ilişkin
gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 2016 yılının ülkemize, milletimize ve demokrasimize hayırlar getirmesini
temenni ettiğine ilişkin konuşması



VI.- AÇIKLAMALAR
1.- Mersin Milletvekili Aytuğ Atıcı’nın,
Futbol Federasyonunun, Beşiktaş-Konyaspor maçındaki kötü tezahürat nedeniyle,
toptancı bir yaklaşımla bütün seyircileri cezalandırmasının demokratik bir uygulama
olmadığına ilişkin açıklaması
2.- İzmir Milletvekili Musa Çam’ın, tüm
yurttaşların yeni yılını kutladığına ve Türkiye’deki şiddeti ve terörü
kınadığına ilişkin açıklaması
3.- Balıkesir Milletvekili Ahmet Akın’ın,
Ayvalık’ın Altınova Mahallesi ile İzmir’in Dikili ilçesi açıklarında göçmen
botlarının batması sonucu hayatını kaybeden göçmenlere Allah’tan rahmet
dilediğine ilişkin açıklaması
4.- İstanbul Milletvekili Mahmut Tanal’ın,
Adıyaman ve Şanlıurfa’daki elektrik kesintilerine ilişkin açıklaması
5.- Adıyaman Milletvekili Adnan
Boynukara’nın, Cumhurbaşkanına hakaret ve tehditlerini sürdüren Sözcü
gazetesini kınadığına ve terörü araç hâline getirenleri lanetlediğine ilişkin
açıklaması
6.- Antalya Milletvekili Ahmet Selim
Yurdakul’un, tüm şehitlere Allah’tan rahmet, yakınlarına başsağlığı dilediğine,
Sağlıkta Dönüşüm Programı sonucunda acil başvuruları arttığı için sağlık
personelinin zor durumda kaldığına ve sağlık çalışanlarının yıpranma payı ve
döner sermayelerinin emekliliğe yansıtılması konusuyla ilgili bilgi almak
istediğine ilişkin açıklaması
7.- Mersin Milletvekili Baki Şimşek’in, 27
Aralık Tarsus’un ve 3 Ocak Mersin’in kurtuluşlarının 94’üncü yıl dönümlerine
ilişkin açıklaması
8.- Manisa Milletvekili Mazlum Nurlu’nun,
Manisa’nın Soma ilçesinin sorunlarına ilişkin açıklaması
9.- Hatay Milletvekili Hilmi Yarayıcı’nın,
şiddet olaylarında hayatını kaybeden tüm çocukları ve Berkin Elvan’ı sevgi ve
saygıyla andığına ilişkin açıklaması
10.- İstanbul Milletvekili Sibel
Özdemir’in, ülkemizdeki bütün çocukların modern, bilimsel ve objektif eğitime
ulaşmaları konusunda ilgili devlet kurumlarının harekete geçmesi ve eğitim
alanında öne çıkan dünya ülkeleriyle iş birliğinin geliştirilmesi gerektiğine
ilişkin açıklaması
11.- Adana Milletvekili Talip Küçükcan’ın,
CHP grup önerisi üzerinde yaptığı konuşmasındaki bazı ifadelerini düzelttiğine
ilişkin açıklaması
12.- İstanbul Milletvekili Ekmeleddin
Mehmet İhsanoğlu’nun, CHP grup önerisi üzerinde yaptığı konuşmasındaki bazı
ifadelerini düzelttiğine ilişkin açıklaması
13.- Manisa Milletvekili Özgür Özel’in,
Sağlık Bakanı Mehmet Müezzinoğlu’nun sözlü soruları cevaplandırmasıyla ilgili
tutumuna ilişkin açıklaması
14.- Manisa Milletvekili Erkan Akçay’ın,
Sağlık Bakanı Mehmet Müezzinoğlu’nun sözlü soruları cevaplandırmasıyla ilgili
tutumuna ilişkin açıklaması
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Nevşehir Milletvekili
Murat Göktürk’ün Kadın Erkek Fırsat Eşitliği Komisyonu üyeliğinden istifasına
ilişin önergesi (4/7)
B) Genel Görüşme Önergeleri
1.- MHP Grubu adına, Grup Başkan Vekili
İzmir Milletvekili Oktay Vural’ın, Suriye ve Irak’ta meydana gelen gelişmelerin
millî güvenlik ve menfaatimize ve Türkmen varlığına etkileri ve bu konuda dış
politikamızın temel hedef ve çizgisi hakkında genel görüşme açılmasına ilişkin
önergesi (8/4)
C) Meclis Araştırması Önergeleri
1.- Bursa Milletvekili Ceyhun İrgil ve 20
milletvekilinin, zihinsel engellilerin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/46)
2.- HDP Grubu adına, Grup Başkan Vekili
Diyarbakır Milletvekili İdris Baluken’in, madenlerdeki iş güvenliği ve işçi
sağlığı koşullarının sağlanması ve ILO başta olmak üzere taraf olunan
uluslararası sözleşmelerdeki yükümlülüklerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/47)

VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- CHP Grubunun, Hatay Milletvekili Serkan
Topal ve arkadaşları tarafından, başta Hatay ili olmak üzere AKP hükûmetlerinin
yanlış dış politikasının ülkemizde gerek sosyal gerek ekonomik anlamda neden
olduğu zararların araştırılması amacıyla 15/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi


IX.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
2.- Şanlıurfa Milletvekili Osman
Baydemir’in, Tokat Milletvekili Coşkun Çakır’ın sataşma nedeniyle yaptığı
konuşması sırasında HDP Grubuna sataşması nedeniyle konuşması
3.- Şanlıurfa Milletvekili Osman
Baydemir’in, İstanbul Milletvekili Aziz Babuşcu’nun HDP grup önerisi üzerinde
yaptığı konuşması sırasında şahsına sataşması nedeniyle konuşması
4.- Adana Milletvekili Meral Danış
Beştaş’ın, İstanbul Milletvekili Aziz Babuşcu’nun HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
5.- Amasya Milletvekili Mehmet Naci
Bostancı’nın, İstanbul Milletvekili Mustafa Sezgin Tanrıkulu’nun HDP grup
önerisi üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
6.- İstanbul Milletvekili Mustafa Sezgin
Tanrıkulu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
7.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
8.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
9.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında HDP Grubuna sataşması nedeniyle konuşması
10.- Adana Milletvekili Seyfettin
Yılmaz’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında MHP Grubuna sataşması nedeniyle konuşması
11.- Tokat Milletvekili Coşkun Çakır’ın,
Adana Milletvekili Seyfettin Yılmaz’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
12.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında CHP Grubuna sataşması nedeniyle konuşması
13.- Şanlıurfa Milletvekili Osman Baydemir’in,
Tokat Milletvekili Coşkun Çakır’ın sataşma nedeniyle yaptığı konuşması
sırasında şahsına sataşması nedeniyle konuşması
14.- Diyarbakır Milletvekili İdris
Baluken’in, Adana Milletvekili Seyfettin Yılmaz’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
15.- Erzurum Milletvekili Kamil Aydın’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
16.- Ardahan Milletvekili Öztürk Yılmaz’ın,
Adana Milletvekili Talip Küçükcan’ın CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
17.- Hatay Milletvekili Serkan Topal’ın,
Adana Milletvekili Talip Küçükcan’ın CHP grup önerisi üzerinde yaptığı
konuşması sırasında şahsına sataşması nedeniyle konuşması
18.- Adana Milletvekili Talip Küçükcan’ın,
Hatay Milletvekili Serkan Topal’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
19.- Ardahan Milletvekili Öztürk Yılmaz’ın,
Adana Milletvekili Talip Küçükcan’ın sataşma nedeniyle yaptığı konuşması
sırasında CHP Grup Başkanına ve Cumhuriyet Halk Partisine sataşması nedeniyle
konuşması

X.- SÖZLÜ SORULAR VE CEVAPLARI
1.- Bolu Milletvekili Ali Ercoşkun’un,
çeşitli gerekçelerle memuriyetine veya aday memurluğuna son verilenlerin kamuda
tekrar istihdamı ile ilgili çalışmalara ilişkin Çalışma ve Sosyal Güvenlik Bakanı’ndan
sözlü soru önergesi (6/12) ve Sağlık Bakanı Mehmet Müezzinoğlu’nun cevabı
2.- Kayseri Milletvekili İsmail Tamer’in,
2002 ve 2015 yılları itibarıyla sağlık harcamalarının miktarına ilişkin sözlü
soru önergesi (6/35) ve Sağlık Bakanı Mehmet Müezzinoğlu’nun cevabı 
3.- Kayseri Milletvekili İsmail Tamer’in,
2002 ve 2015 yılları itibarıyla sağlık personeli sayılarına ilişkin sözlü soru
önergesi (6/36) ve Sağlık Bakanı Mehmet Müezzinoğlu’nun cevabı
4.- Kayseri Milletvekili İsmail Tamer’in,
2002 ve 2015 yılları itibarıyla acil servis ve ambulans sayılarına ilişkin
sözlü soru önergesi (6/37) ve Sağlık Bakanı Mehmet Müezzinoğlu’nun cevabı
5.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla hastane sayılarına ilişkin
sözlü soru önergesi (6/38) ve Sağlık Bakanı Mehmet Müezzinoğlu’nun cevabı
6.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla sağlık merkezlerine yapılan
müracaatlara ve muayene sayılarına ilişkin sözlü soru önergesi (6/39) ve Sağlık
Bakanı Mehmet Müezzinoğlu’nun cevabı
7.- Çorum Milletvekili Lütfiye İlksen
Ceritoğlu Kurt’un, kanserle mücadele kapsamındaki çalışmalara ilişkin sözlü
soru önergesi (6/40) ve Sağlık Bakanı Mehmet Müezzinoğlu’nun cevabı
8.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla kamu hastanelerindeki tıbbi
cihaz sayılarına ilişkin sözlü soru önergesi (6/41) ve Sağlık Bakanı Mehmet
Müezzinoğlu’nun cevabı
9.- Çorum Milletvekili Lütfiye İlksen
Ceritoğlu Kurt’un, evde sağlık hizmetlerine ilişkin sözlü soru önergesi (6/42)
ve Sağlık Bakanı Mehmet Müezzinoğlu’nun cevabı
10.- Kayseri Milletvekili İsmail Tamer’in,
2002 ve 2015 yılları itibarıyla Türkiye’deki ortalama yaşam sürelerine ve
anne-bebek ölüm oranlarına ilişkin sözlü soru önergesi (6/43) ve Sağlık Bakanı
Mehmet Müezzinoğlu’nun cevabı
11.- Kayseri Milletvekili İsmail Tamer’in,
şehir hastanelerine ilişkin sözlü soru önergesi (6/44) ve Sağlık Bakanı Mehmet
Müezzinoğlu’nun cevabı
12.- Kayseri Milletvekili İsmail Tamer’in,
2003 ve 2015 yılları itibarıyla vatandaşların sağlık hizmetlerinden memnuniyet
düzeyine ilişkin sözlü soru önergesi (6/45) ve Sağlık Bakanı Mehmet
Müezzinoğlu’nun cevabı
13.- Kayseri Milletvekili İsmail Tamer’in,
aile hekimi sayısına ve aile hekimliğinin geliştirilmesine yönelik çalışmalara
ilişkin sözlü soru önergesi (6/46) ve Sağlık Bakanı Mehmet Müezzinoğlu’nun cevabı
14.- Trabzon Milletvekili Haluk Pekşen’in,
Trabzon’daki kanser vakalarına ve erken teşhis çalışmalarına ilişkin sözlü soru
önergesi (6/68) ve Sağlık Bakanı Mehmet Müezzinoğlu’nun cevabı
15.- Kahramanmaraş Milletvekili Fahrettin
Oğuz Tor’un, sağlık çalışanlarının özlük haklarına ilişkin sözlü soru önergesi
(6/81) ve Sağlık Bakanı Mehmet Müezzinoğlu’nun cevabı
16.- Trabzon Milletvekili Haluk Pekşen’in,
Trabzon’da sağlık hizmetine erişimde yaşanan sorunlara ilişkin sözlü soru
önergesi (6/96) ve Sağlık Bakanı Mehmet Müezzinoğlu’nun cevabı
17.- Niğde Milletvekili Ömer Fethi
Gürer’in, ambalajlı sulara ve içme sularına yönelik radyasyon kontrollerine
ilişkin sözlü soru önergesi (6/107) ve Sağlık Bakanı Mehmet Müezzinoğlu’nun
cevabı

XI.- YAZILI SORULAR VE CEVAPLARI
1.- İzmir Milletvekili Kamil Okyay
Sındır’ın, İzmir’in Menderes ilçesinde bulunan bir maden işletmesine ilişkin
sorusu ve Çevre ve Şehircilik Bakanı Fatma Güldemet Sarı’nın cevabı (7/224)
2.- İzmir Milletvekili Ahmet Kenan
Tanrıkulu’nun, İzmir Adnan Menderes Havalimanı’ndan yapılan uçuşların
artırılmasına ve ulaşım ağının genişletilmesine yönelik çalışmalara ilişkin
sorusu ve Ulaştırma, Denizcilik ve Haberleşme Bakanı Binali Yıldırım’ın cevabı
(7/320)
3.- İzmir Milletvekili Ahmet Kenan
Tanrıkulu’nun, gemi inşa ve işletme sektörüne verilen Hazine desteğine ilişkin
sorusu ve Ulaştırma, Denizcilik ve Haberleşme Bakanı Binali Yıldırım’ın cevabı
(7/321)
4.- İzmir Milletvekili Ahmet Kenan
Tanrıkulu’nun, alışveriş merkezlerinde bazı ürünlerin satışı için yerli
üreticilerden kayıt dışı bedeller talep edildiği iddialarına ilişkin sorusu ve
Maliye Bakanı Naci Ağbal’ın cevabı (7/492)
5 Ocak 2016 Salı
BİRİNCİ OTURUM
Açılma Saati: 15.01
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Elif Doğan TÜRKMEN (Adana)
------0-----
BAŞKAN
– Türkiye Büyük Millet Meclisinin 23’üncü Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için beş dakika süre veriyorum.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla beş dakikalık süre içerisinde Başkanlığa
ulaştırmalarını rica ediyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on beş dakika ara veriyorum.
Kapanma Saati: 15.08
İKİNCİ OTURUM
Açılma Saati: 15.25
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Elif Doğan TÜRKMEN (Adana)
------0-----
BAŞKAN
– Sayın milletvekilleri, Türkiye Büyük Millet Meclisinin 23’üncü Birleşiminin
İkinci Oturumunu açıyorum.
III.- YOKLAMA
BAŞKAN
- Açılışta yapılan yoklamada toplantı yeter sayısı bulunmamıştı. Şimdi yoklama
işlemini tekrarlayacağım.
Yoklama
için beş dakika süre veriyorum.
Yoklamayı
başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Adana’nın düşman işgalinden kurtuluş yıl dönümü münasebetiyle söz
isteyen Adana Milletvekili Mevlüt Karakaya’ya aittir.
Buyurun
Sayın Karakaya. (MHP sıralarından alkışlar) 
Süreniz beş dakikadır.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Mevlüt Karakaya’nın,
5 Ocak Adana’nın düşman işgalinden kurtuluşunun 94’üncü yıl dönümüne ilişkin
gündem dışı konuşması
MEVLÜT KARAKAYA (Adana) – Sayın Başkan,
değerli milletvekilleri; yüce heyetinizi saygıyla selamlıyorum.
Bugün 5 Ocak. Cennet vatanımızda
bereketli toprakları ve vatansever insanlarıyla bilinen Adana’mızın zaferinin
yıl dönümü. Adana doksan dört yıl önce bugün bir destan yazdı, zafer kazandı.
İşgale razı olmayan, zulme hayır diyen, zillete boyun eğmeyen yiğit
Adanalıların zafer bayramını milletin kürsüsünden en kalbî duygularımla kutluyorum.
Değerli arkadaşlar, Birinci Dünya Savaşı
sonucunda Osmanlı yenik sayıldı, elinde kalan Anadolu toprakları da Türk ve
İslam düşmanlarının paylaşım savaşı verdiği bir bölge hâline geldi. Fransızlar
Ermeni çetelerinin rehberliği ve desteğinde güney illerimizi işgal etti.
Değişik cephelerde şehit olmuş, esir düşmüş ve geriye dönememiş bölge insanının
yokluğunda kadınlar, yaşlılar ve çocuklar savunmasız kaldılar. Adana’da Abdi
Ağa Çiftliği olayları, şehir içi cinayetleri, Taşköprü’de Türklerin kırbaçlanarak
işkence görmesi gibi olaylar hâlâ toplumun hafızasındadır. 18 Nisan 1920’de
Kozan Defterdarı Hamdi Efendi, Mektupçu Ali Rıza Efendi ve emekli Yüzbaşı
Mehmet Bey’in Fransız-Ermeni çeteleri tarafından fırında yakılarak feci şekilde
katledilmeleri vahşetin boyutunu ortaya koymaya sanırım yeterli olacaktır. Bu
zulüm ve işgale daha fazla dayanamayan Adana halkı harekete geçti,
Kuvayımilliye kuvvetleriyle omuz omuza destansı bir kurtuluş mücadelesi verdi
ve bu mücadeleyi zaferle taçlandırdı. Atatürk’ün “Bende bu vakayiin ilk hiss-i
teşebbüsü bu memlekette, bu güzel Adana’da vücut bulmuştur.” sözlerinden de
anlaşılacağı gibi, Adana Kurtuluş Savaşı’na da ilham kaynağı olmuş bir
kentimizdir. 
Bu
duygu ve düşüncelerle, başta Gazi Mustafa Kemal Atatürk ve Adana’nın zaferinde
emek veren, rol alan Sinan Tekelioğlu, Şeyh Cemil Nardalı, Karaisalılı İbo
Osman, Mehmet Ağa, Yüzbaşı Selahattin, Süleyman Cerdun, Hasan Akıncı, Niyazi
Ramazanoğlu, Yusuf Çavuş ve daha nice kahramanları rahmetle, minnetle anıyor,
ruhları şad olsun diyorum. 
Bu
vesileyle, günümüze de örnek olması bakımından Yeni Adana gazetesinin kurtuluş
mücadelesindeki çabalarını da yâd etmeliyiz. Ölüm fermanına rağmen, bu
gazetenin basımını vagonda, dağıtımını katır sırtında yapan ve sonradan da bu
yüce çatı altında görevde de bulunan merhum Ahmet Remzi Yüreğir’i de rahmetle
anıyorum. 
Değerli
milletvekilleri, bugün, aynı zamanda bayrak şairimiz Arif Nihat Asya’nın da
ölüm yıl dönümü. “Ey mavi göklerin beyaz ve kızıl süsü/ Kız kardeşimin
gelinliği, şehidimin son örtüsü/ Işık ışık, dalga dalga bayrağım/ Senin
destanını okudum, senin destanını yazacağım.” dizeleriyle başlayan ve “Tarihim,
şerefim, şiirim, her şeyim / Nereye dikilmek istersen söyle seni oraya
dikeyim.” haykırışlarıyla biten bu şiiri Arif Nihat Asya yetmiş beş yıl önce
Adana’nın Kurtuluş Bayramı gününe denk gelen 5 Ocak günü yazmıştı. Merhuma Yüce
Mevla’dan rahmet dilerken bu şiiri bugün sakıncalı görüp okullarda
yasaklayanların bayrak sevgisi konusundaki ikircikli tavırlarını büyük Türk
milletinin takdirine bırakıyorum.
Sözlerime
son verirken, tüm şehitlerimizi minnetle anıyor, ruhları şad, yattıkları yer
nur olsun diyor, hepinizi saygılarımla selamlıyorum. (MHP ve AK PARTİ
sıralarından alkışlar) 
BAŞKAN
– Teşekkürler Sayın Karakaya.
Gündem
dışı ikinci söz, Mersin’in düşman işgalinden kurtuluş yıl dönümü münasebetiyle
söz isteyen Mersin Milletvekili Serdal Kuyucuoğlu’na aittir.
Buyurun
Sayın Kuyucuoğlu, sizin de süreniz beş dakikadır. (CHP sıralarından alkışlar) 
2.- Mersin Milletvekili Serdal Kuyucuoğlu’nun,
3 Ocak Mersin’in düşman işgalinden kurtuluşunun 94’üncü yıl dönümüne ilişkin
gündem dışı konuşması
SERDAL
KUYUCUOĞLU (Mersin) – Sayın Başkan, değerli milletvekilleri; 3 Ocak Mersin
ilimizin Kurtuluş Günü olması nedeniyle gündem dışı söz almış bulunuyorum. Bu
vesileyle hepinizi saygıyla, sevgiyle selamlıyorum.
Değerli
milletvekilleri, Kurtuluş Savaşı’nda Fransızlar tarafından işgal edilen ilimiz,
Mustafa Kemal Atatürk önderliğinde, halkımızın verdiği kahramanca bir mücadele
sonucunda kurtarılmıştır. Bu mücadelenin gururu olan tüm şehitlerimizi saygı,
minnet ve şükranla anıyorum.
Değerli
arkadaşlar, bildiğiniz gibi, Mersin ilimiz, tarım, sanayi, ticaret, lojistik ve
turizm alanlarında faaliyet gösteren sektörleriyle ülkemiz ekonomisine ciddi
katkılar sunmaktadır. İlimiz, gelişmişlik sıralamasında 24’üncü, vergi
ödemesinde ise 5’inci sıradadır. Ancak, kamu yatırımlarından yeterince pay
alamamaktadır.
Değerli
milletvekilleri, Mersin’in yaşadığı bazı sorunlara değinmek gerekirse, bunların
başında tarım sektöründe yaşanan sıkıntılar gelmektedir. İlimiz nüfusunun yüzde
30’a yakını tarım sektöründen geçimini sağlamaktadır. Tarımsal ihracatın yüzde
40’a yakını Mersin’den yapılırken, ilimiz aynı zamanda Türkiye'nin en fazla
örtü altı üretim yapılan illerinin de başında gelmektedir.
Son
aylarda Rusya Federasyonu’nun ülkemiz ihracatına yönelik açıkladığı bazı
yaptırımlar nedeniyle, Mersin ilimizle birlikte çevre illerimizin
ekonomilerinde de ciddi sıkıntılar yaşanmaya başlamıştır. Ürünlerinin yüzde
70’ini Rusya’ya ihraç eden üreticilerimiz ve ihracatçılarımızı 2016 yılında
daha zor günler beklemektedir. Hükûmetin uyguladığı politikalar nedeniyle zarar
eden üreticilerimizin sorunlarına çare üretmek de yine Hükûmet yetkililerimize
düşmektedir. Bu hususta üretici ve ihracatçıyı rahatlatacak önlemlerin net
olarak açıklanması gerekmektedir.
Değerli
arkadaşlar, bölgemiz için bir diğer önemli konu ise, Mersin-Tarsus-Yenice
mevkisine yapılacak olan Çukurova Bölgesel Havalimanı Projesi’dir. İş
dünyasının on yıllık çaba ve çalışmaları sonucunda yatırım programına
aldırılan, 2013 yılında ise üç bakanın gövde gösterisiyle temeli atılan
bölgesel havalimanı inşaatı şu anda durmuştur. Bölgemizin, Türkiye'nin
Akdeniz’e açılan kapısı olması ve Mersin, Adana, Osmaniye illerimizin ekonomik
büyüklüğü düşünüldüğünde, bu projenin tamamlanması bölgemiz açısından hayati
derecede önemlidir. 
Değerli
milletvekilleri, 1 Kasım seçimleri öncesinde dönemin Ulaştırma Bakanı Sayın
Lütfi Elvan, yeniden ihale ilanına çıkıldığını ve havaalanının 16 Ocakta ihale
edileceğini billboardlarda Mersin halkına ilan etmiştir, fakat 14 Aralık 2015
tarihli Resmî Gazete’de yayınlanan bir ilanla ihale belirsiz bir tarihe
ertelenmiştir. Seçim öncesi 16 Ocakta ihale edileceği söylenen havaalanı
inşaatı ihalesi seçim sonrası nasıl belirsiz bir duruma gelmiştir? Halkımız
“Acaba bu vaatlerle kandırıldık mı?” diye sormaktadır. 
Erteleme
gerekçesi ise gerçekten devlet ciddiyetinden uzaktır. Daha önce ihalesi
yapılmış bir projenin erteleme gerekçesinde, teknik değerlendirme çalışmalarının
devam etmesi gösterilmektedir. Hem bu vaadi veren Sayın Bakanın hem de şimdiki
Ulaştırma Bakanımızın halkımıza bir açıklama borçları bulunmaktadır. Bu
açıklamada, ihalenin ne zaman yapılacağı ve projenin ne zaman bitirileceği net
olarak açıklanmalıdır. 
Değerli
milletvekilleri, ilimizde verilmiş olan ama tutulmamış birçok söz vardır.
Örneğin Akdeniz Oyunları’ndan bir yıl önce, dönemin bakanlarından Sayın Zafer
Çağlayan’ın Tarsus Şelalesi’nde yatırımcıları yanına alarak yaptığı geniş
katılımlı toplantıda Tarsus-Kazanlı turizm bölgesindeki tesislerin bitirileceği
ve sporcuların bu tesislerde kalacağı vaadinin üzerinden iki buçuk yıl
geçmiştir. Tesisler tamamlanmadığı gibi yolları bile yapılmadan yarım
kalmıştır. On yıldan beri hayata geçirileceği söylenen projenin akıbeti şu anda
belli değildir. Halkımız, Mersin’de ilan edilen 8 adet turizm bölgesinin bir an
önce yatırımcılara ve hizmete açılmasını, Türkiye'nin Akdeniz’den dışa açılan
kapısı olan Mersin Limanı’nın büyütülmesini ve lojistik kenti Mersin’e bir
lojistik merkezi kurulmasını, Taşucu Limanı’nın genişletilerek Mersin’de biten
demir yolunun Taşucu Limanı’na ve Karaman’a bağlanmasını, Çeşmeli’de biten
otoyolun Taşucu’na bağlanması için verilen sözlerin tutulmasını…
(Mikrofon
otomatik cihaz tarafından kapatıldı) 
SERDAL
KUYUCUOĞLU (Devamla) – …on üç yıldır yapımı süren Mersin-Antalya duble yolunun
bir an önce bitirilmesini ve Tarsus’a söz verilen üniversitenin bir an önce
kurulmasını beklemektedir. 
Burada
dile getirdiğim sözlerin ve zaman darlığı nedeniyle bahsedemediğim diğer
vaatlerin takipçisi olacağımızı belirtir, siz değerli milletvekillerini
saygıyla selamlarım. (CHP sıralarından alkışlar)
BAŞKAN
– Teşekkürler Sayın Kuyucuoğlu. 
Gündem
dışı üçüncü söz yine Adana’nın düşman işgalinden kurtuluş yıl dönümü
münasebetiyle söz isteyen Adana Milletvekili Tamer Dağlı’ya aittir.
Buyurun
Sayın Dağlı. (AK PARTİ sıralarından alkışlar)
3.- Adana Milletvekili Tamer Dağlı’nın, 5
Ocak Adana’nın düşman işgalinden kurtuluşunun 94’üncü yıl dönümüne ilişkin
gündem dışı konuşması
TAMER
DAĞLI (Adana) – Sayın Başkan, değerli milletvekilleri; Adana’nın düşman
işgalinden kurtuluşunun 94’üncü yıl dönümü nedeniyle gündem dışı söz almış
bulunuyorum. Hepinizi saygıyla selamlıyorum.
Güzel
şehrimizin düşman işgalinden kurtuluşunun yıl dönümünde bize bu onuru, bu
sevinci, bu bayramı yaşatan komutanlarımızı, başta Kurtuluş Savaşı’mızın Büyük
Komutanı Gazi Mustafa Kemal Paşa ve onun silah arkadaşları olmak üzere,
Saimbeyli ilçemize adını veren kahraman Saim Bey, Aladağlı şehit Ahmet Bey, ilk
kadın şehidimiz Rahime Hatun, Kozanlı şehit Ulvi Bey, Pozantılı şehidimiz Müftü
Kasım Hoca Efendi, Ceyhanlı şehidimiz Sabit Efendi, Kurttepe’de şehit düşen
Selahattin Bey, Tufanbeyli’de ad olan kahraman Tufan Paşa, Millî Kuvvetler Komutanı
Sinan Tekelioğlu, Karaisalı Müftüsü Mehmet Efendi, İbo Osman, Kara Fatma, Feke
dağlarının kahramanı Gizik Duran, Karboğazı Destanı’nın kahramanı
Gülekli Hatice, Ramazanoğlu Suphi Paşa, Adana’nın güney obalarında vatan
savunması yapan şehit Cemil, Yüreğir müfreze komutanlarından Molla Nasrullah,
Ahmet Remzi Yüreğir ve tüm şehit ve gazilerimizi saygı, minnet ve rahmetle
anıyorum.
Bugün
5 Ocak 2016. Güzel Adana’mızın düşman işgalinden kurtuluşunun 94’üncü yıl
dönümünde tarihî bir güne hep birlikte tanıklık etmekteyiz. Bundan tam doksan
dört yıl önce bugün, 5 Ocak 1922’de son düşman askeri Adana’mızdan ayrılmıştır.
Üç yılı aşkın işgalin ardından Adanalı, bir kurtuluş destanı yazmıştır.
İnanıyorum ki bu coşku sonsuza kadar her 5 Ocakta yaşanacak ve bu gurur hiç
bitmeyecektir. 
Adana,
Kurtuluş Savaşı’nda ve Türkiye Cumhuriyeti’nin kuruluşunda önemli bir kenttir.
Ne mutlu Adanalıya ki kurtuluş fikrine ilham olmuş ve Büyük Önder’in övgüsünü
kazanmıştır. 5 Ocak, millî benliğimizin, varoluşla yok oluş arasındaki mesafede
bize gerçek özgürlüğü gösteren, bağımsızlığımızı bütün benliğimize nakşeden,
bizi biz yapan, bu toprakları bize kutsal emanet olarak bırakan tarihimizin
adıdır. Bugün yaptığımız, acılarımızı, çilemizi yoğuran, bu toprakları bize
vatan yapan, bu toprakların gerçek sahipleri büyük ecdadımızı bir kez daha
minnet ve şükranla yâd ederken onların acılarını hissedip millî şairimiz Mehmet
Akif’in deyimiyle “Allah bu millete bir daha İstiklal Marşı yazdırmayı nasip
etmesin.” şuurunda bir kutlamadır.
Esareti
hiçbir zaman kabul etmeyen, istiklal ve bağımsızlığın anlamının ne kadar büyük
olduğunu bilen ve bu uğurda canlarını seve seve veren bir ecdadın torunlarıyız.

O
gün Anadolu’da kirli hayaller peşinde koşan şer odaklarının günümüzdeki
temsilcileri de aynı rüyadan uyanmış değillerdir. Tıpkı bir asır önce olduğu
gibi, hariçteki düşmanlar ile dâhildeki hainlerin yine hedef birliği içinde
olduğunu görüyoruz. Ancak, Gazi Mustafa Kemal Atatürk’ün belirttiği gibi, dün
Kurtuluş Savaşı’na ilham kaynağı olan, aziz milletimizin canıyla, kanıyla
yazdığı millî mücadele destanına ışık yakan Adana bugün de aynı millî şuur ve
inançla cennet vatanımıza yönelik her türlü sinsi ve hain planlara karşı dimdik
ayaktadır. 
Canları
pahasına bu vatanın kurtuluşu ve bölünmez bütünlüğü için mücadele veren
şehitlerimizi ve ebediyete intikal eden gazilerimizi minnet, şükran ve saygıyla
anıyorum. Hayatta olan gazilerimize de sağlıklı, uzun ömür diliyorum. 
Bugünün
önemi vesilesiyle, Adana milletvekilliği de yapan Bayrak şairimiz Arif Nihat
Asya’yı ölüm yıl dönümünde rahmetle anıyorum. 
Başta
Adanalı hemşehrilerimiz olmak üzere tüm milletimizin 5 Ocak kurtuluş bayramını
kutluyorum. 
2016
yılının bütün milletimize sağlık, huzur ve mutluluk getirmesini temenni ediyor,
“tek vatan, tek bayrak, tek millet” düşüncesiyle hepinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkürler Sayın Dağlı.
Gündeme
geçmeden önce, sisteme giren sayın milletvekillerimiz vardır. 
Çok
değerli milletvekillerimiz, 26’ncı Dönemin İkinci Yasama Yılının ilk çalışma
günü olması hasebiyle -nasıl ki 2015 yılının son çalışma gününde 10
arkadaşımıza, genel kaideyi bozmamak üzere, söz verdiysek- yine bu ilk 10
arkadaşımıza, sisteme giren ilk 10 arkadaşımıza 60’a göre pek kısa söz
vereceğim. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 2016 yılının ülkemize, milletimize ve demokrasimize hayırlar
getirmesini temenni ettiğine ilişkin konuşması
BAŞKAN
- 2016 yılının her şeyden önce ülkemize, milletimize ve demokrasimize hayırlar
getirmesini temenni ediyorum. Her türlü sorunun azami nezaket içerisinde,
demokratik olgunlukla tartışıldığı, yeni anayasa, iç tüzük başta olmak üzere
milletimizin tüm beklentilerinin karşılandığı bir yıl olmasını bizler de
diliyoruz. 
Ve
bu bağlamda, sisteme giren ilk 10 arkadaşımızı anons ediyorum: Sayın Atıcı,
Sayın Çam, Sayın Akın, Sayın Tanal, Sayın Boynukara, Sayın Yurdakul, Sayın
Şimşek, Sayın Nurlu, Sayın Yarayıcı, Sayın Özdemir. 
Evet,
Sayın Atıcı, buyurun. 
VI.- AÇIKLAMALAR
1.- Mersin Milletvekili Aytuğ Atıcı’nın,
Futbol Federasyonunun, Beşiktaş-Konyaspor maçındaki kötü tezahürat nedeniyle,
toptancı bir yaklaşımla bütün seyircileri cezalandırmasının demokratik bir
uygulama olmadığına ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, toplumu devamlı olarak ve her yerde gözetleme ve yaptığını kontrol
etme hastalığı bulaşıcıdır. AKP’de mevcut olan bu hastalık son olarak Futbol
Federasyonuna bulaşmıştır. Beşiktaş-Konyaspor maçında yapılan çirkin ve kötü
tezahürat nedeniyle doğu, batı, kuzey ve güney tribünlerinden giriş yapan bütün
seyirciler cezalandırılmıştır. Yani, Passolig bir fişleme aracı olarak
kullanılmıştır. Elbette kötü tezahüratı kabul etmemiz mümkün değildir ancak
toptancı yaklaşımla herkesin cezalandırılması asla demokratik bir uygulama
değildir. Toptancı bir şekilde cezalandırma uygulaması AKP’de başlamış, bütün
Türkiye’yi sarmıştır. 
BAŞKAN
– Sayın Çam, buyurun. 
2.- İzmir Milletvekili Musa Çam’ın, tüm
yurttaşların yeni yılını kutladığına ve Türkiye’deki şiddeti ve terörü
kınadığına ilişkin açıklaması
MUSA
ÇAM (İzmir) – Teşekkür ederim Sayın Başkan. 
Öncelikle,
bu tutumunuzun yasama yılı boyunca artarak devam etmesini diliyoruz ve
istiyoruz. 
Ben
de yeni yılınızı ve tüm yurttaşlarımızın yeni yılını kutluyor, savaşsız,
sömürüsüz ve sınırsız bir dünya ve Türkiye dileğimizi bir kez daha buradan
iletmek istiyorum. 
Bugün,
aynı zamanda, Gezi olaylarında hayatını kaybeden kara gözlü Berkin Elvan 17
yaşında. Eğer, ekmek almak için evinden çıkan ama Gezi olayları nedeniyle
ülkenin doğasına, tabiatına, suyuna, ırmaklarına ve kentine sahip çıkan bu
güzel yavrumuz öldürülmemiş olsaydı bugün 17 yaşında olacaktı ve okuluna devam
edecekti. 
Türkiye’deki
şiddeti ve terörü kınıyorum ve daha özgür bir Türkiye’de ve dünyada yaşamak
dileğiyle tüm halkımızın yeni yılını kutluyorum. 
Teşekkür
ediyorum. 
BAŞKAN
– Sayın Akın…
3.- Balıkesir Milletvekili Ahmet Akın’ın,
Ayvalık’ın Altınova Mahallesi ile İzmir’in Dikili ilçesi açıklarında göçmen
botlarının batması sonucu hayatını kaybeden göçmenlere Allah’tan rahmet
dilediğine ilişkin açıklaması
AHMET
AKIN (Balıkesir) – Teşekkür ederim. 
Bugün,
yine göçmenlerle ilgili üzücü bir haber aldık. Ayvalık ilçemizin Altınova
Mahallesi açıklarında göçmen botunun batması nedeniyle yaşanan faciada 14
göçmenin hayatını kaybettiği, kayıpların da olduğu haberleri geliyor. Yine,
Dikili’de batan botta da 7 göçmenin hayatını kaybettiği de gelen haberler
arasında. Öncelikle, hayatını kaybedenlere Allah’tan rahmet diliyorum. Umuyorum
kayıp göçmenlere de bir an önce ulaşılır ve sağlıklı haberlerini alırız. Aylan
bebeğin o masum görüntüsü hâlâ hepimizin hafızasında canlılığını koruyor.
Bugünkü kazalarda da hayatını kaybedenler arasında insan tacirlerinin insafına
terkedilen çok sayıda kadın ve çocukların bulunduğu belirtiliyor. Savaşların
mağdurları her zaman kadınlar ve çocuklar oluyor, göç yollarında da onlar
hayatlarını kaybediyor. Umarım yanı başımızdaki savaş kısa sürede son bulur,
bölgemiz barışa kavuşur; masum insanların, kadınların, çocukların hayatları
kurtulur.
BAŞKAN
– Sayın Tanal, buyurun.
4.- İstanbul Milletvekili Mahmut Tanal’ın,
Adıyaman ve Şanlıurfa’daki elektrik kesintilerine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Sayın
Başkan, sizinle aynı bölgenin insanıyız; siz Adıyamanlısınız, ben
Şanlıurfalıyım. Şanlıurfa ve Adıyaman bölgesinde bu hafta sonu çok köyümüzde
elektrikler kesildi ve -sizi arıyorlar mı bilemiyorum- tüm vatandaş beni arıyor
elektriklerin kesilmesi nedeniyle, “Ne olur Enerji Bakanına ulaşın.” diyor.
Şanlıurfalıların bu hâli ne olacak? Ben 24’üncü Dönem, 25’inci Dönem, 26’ncı
Dönem milletvekiliyim. Bu Şanlıurfalıların elektriklerinin sürekli kesilmesinin
çözüm yolunu bir türlü bulamadık. Benim sizden istirhamım şu: Ben bunu sürekli
dile getireceğim. Sizler de Bakanlıkla görüşün. Yani, bu Urfalıların günahı
AKP’ye oy vermek midir? Onun için, Şanlıurfalılara buradan sesleniyorum: Ne
olur Cumhuriyet Halk Partisini bölgenizde birinci parti yapın, elektrikleriniz
kesilmeyecek. 
Saygı
ve hürmetlerimi sunuyorum. (CHP sıralarından alkışlar)
BAŞKAN
– Sayın Boynukara…
5.- Adıyaman Milletvekili Adnan
Boynukara’nın, Cumhurbaşkanına hakaret ve tehditlerini sürdüren Sözcü
gazetesini kınadığına ve terörü araç hâline getirenleri lanetlediğine ilişkin
açıklaması
ADNAN
BOYNUKARA (Adıyaman) – Sayın Başkan, dünyanın her yerinde tehdit ve hakaret
suçtur. Sizlere Avrupa’dan birkaç örnek vermek istiyorum: Facebook’ta Merkel’i
ölümle tehdit eden bir Alman mahkeme tarafından iki yıl üç ay hapis cezasına
çarptırılmıştı. İngiltere’de Twitter üzerinden milletvekiline tehdit ve hakaret
mesajı gönderen kişi cezaya çarptırılmıştı. Danimarka Halk Partisi milletvekili
Twitter’dan Müslümanları tehdit ettiği için ceza almıştı. Her gün istisnasız
Cumhurbaşkanımıza hakaret eden ve yılın ilk günü çıkan sayısındaysa aleni
olarak hakaret ve tehditlerini sürdüren Sözcü gazetesini kınıyorum. Basın ve
ifade özgürlüğü tehdit ve hakaret etme özgürlüğü değildir. 
Biliyorsunuz,
ülkemizde bir hendek terörü devam ediyor. Kimileri bunları “öfkeli gençler”,
“hendek kazan arkadaşlar”, “kendilerini savunan çocuklar” ve “Ellerinde ağır
silah yok.” diye tanımlamıştı. Cizre’de açılan hendekleri kapatmaya yönelik
çalışmalar sırasında zırhlı araca atılan roketatar sonucu 5 aylık çocuk babası
olan hemşehrim Abdulkadir Öner şehit oldu. 
(Mikrofon
otomatik cihaz tarafından kapatıldı) 
ADNAN
BOYNUKARA (Adıyaman) – Kendisine rahmet diliyorum. Silahı, şiddeti ve terörü
araç hâline getirenleri lanetliyorum. Teröristleri mazur göstermeye çalışan anlayışları
ise kınıyorum. 
Teşekkür
ederim.
BAŞKAN
– Sayın Yurdakul…
6.- Antalya Milletvekili Ahmet Selim
Yurdakul’un, tüm şehitlere Allah’tan rahmet, yakınlarına başsağlığı dilediğine,
Sağlıkta Dönüşüm Programı sonucunda acil başvuruları arttığı için sağlık
personelinin zor durumda kaldığına ve sağlık çalışanlarının yıpranma payı ve
döner sermayelerinin emekliliğe yansıtılması konusuyla ilgili bilgi almak
istediğine ilişkin açıklaması
AHMET
SELİM YURDAKUL (Antalya) – Sayın Başkan, değerli milletvekilleri; öncelikle tüm
şehitlerimize Allah’tan rahmet, yakınlarına sabır ve başsağlığı dilerim. 
Sağlık
Bakanlığının uygulamış olduğu Sağlıkta Dönüşüm Programı sonucunda -ki
uyguladığı yanlış politikalar nedeniyle- şu anda tüm hastalar ücretsiz olması
nedeniyle ve sıra beklememek için acil başvurularını yapmaktadırlar, Acil
başvuruların giderek artması nedeniyle orada çalışan sağlık personelinin iş
yükü artmıştır ve bu nedenle hastalıkların tanı ve tedavisi gecikmektedir ve
komplikasyonlar meydana gelmektedir. Bu nedenle sağlık personeli zor durumda
kalmaktadır. Bu konuda Sağlık Bakanının ne yapacağını merak ediyoruz. 
İkinci
bir önerimiz ise AKP Hükûmeti, uzun zamandır, sağlık çalışanlarının yıpranma
payı ve döner sermayelerinin emekliliğe yansıtılması konusunda söz vermiştir
ancak bu çalışmaları şu anda Genel Kurula getirmemekte ısrar etmektedirler. Bu
konuda neler yapacağını, hazır Bakanımız da Meclisteyken burada sormak
istiyorum.
Saygılarımla.
BAŞKAN
– Sayın Şimşek…
7.- Mersin Milletvekili Baki Şimşek’in, 27
Aralık Tarsus’un ve 3 Ocak Mersin’in kurtuluşlarının 94’üncü yıl dönümlerine
ilişkin açıklaması
BAKİ
ŞİMŞEK (Mersin) – Sayın Başkan, değerli milletvekilleri; öncelikle 27 Aralık
Tarsus’un ve 3 Ocak Mersin’in kurtuluşunu kutluyorum. 
Gazi
Mustafa Kemal, Mersin’in kurtuluşundan sonra gelmiş olduğu ilk ziyarette
istasyonda karşılandığında Mersinlilere etraftaki binaları sorar. Der ki: “Şu
bina kimin?” Derler ki: “Kirkor’un.” Bu kimin?” “Yorgo’nun.” “Bu kimin?”
“Solomon’un.” Gazi Mustafa Kemal Mersinlilere sorar: “Peki, bunlar bu binaları
yaparken siz ne yapıyordunuz?” İçlerinden ak sakallı bir amca: “Biz
Çanakkale’de, Galiçya’da, Tuna boylarında, Kafkaslarda, Yemen’de savaşıyorduk.”
der. Gazi Mustafa Kemal hatıralarında şunu söyler: “Hayatımda cevap veremediğim
tek soru bu olmuştur.” ve “Mersinliler, Mersin’e sahip çıkın.” der.
Teşekkür
ediyor, saygılar sunuyorum. 
BAŞKAN
– Sayın Nurlu… 
8.- Manisa Milletvekili Mazlum Nurlu’nun,
Manisa’nın Soma ilçesinin sorunlarına ilişkin açıklaması
MAZLUM NURLU (Manisa) – Sayın Başkan,
büyük acıların yaşandığı Soma ilçemiz, 105 bin nüfusuyla Manisa’nın 4’üncü
büyük ilçesidir. 301 işçimizin hayatını kaybettiği 13 Mayıs faciası,
madenciliğe, enerjiye ve tarıma dayalı Soma ekonomisine ağır bir darbe
vurmuştur. İşçiler işsiz kalmış, Somalı esnaf malum şirketten alacağını tahsil
edememiş, Soma halkı bu facianın faturasını ödemeye devam etmektedir. Soma’da
bir fakülte bulunmadığı için öğrencilerimiz ilçe dışında eğitim almak zorunda
kalmakta, dışarıdan da yeterli öğrenci gelmemektedir. Bölgenin özelliğine göre
madencilik ve enerji sektörünü geliştirecek, yüksek bilgi ve donanıma sahip
öğretim üyeleriyle ilçemizin kültürel ve entelektüel birikimine katkı
sağlayacak fakültelerin açılması sayesinde Soma’nın yaraları daha kısa zamanda
sarılacaktır. 
Ayrıca, Soma’da öğrencilerin barınacağı
devlete ait herhangi bir yurt bulunmamaktadır. Öğrenciler barınma sorunlarını
kontrol mekanizması olmayan yurtlarda… 
(Mikrofon otomatik cihaz tarafından
kapatıldı) 
BAŞKAN – Sayın Yarayıcı…
9.- Hatay Milletvekili Hilmi Yarayıcı’nın,
şiddet olaylarında hayatını kaybeden tüm çocukları ve Berkin Elvan’ı sevgi ve
saygıyla andığına ilişkin açıklaması
HİLMİ YARAYICI (Hatay) – Teşekkür ederim
Sayın Başkan.
Berkin Elvan ve şiddet olaylarında
kaybettiğimiz tüm çocuklarımızı, evlatlarımızı sevgi ve saygıyla anıyorum.
Berkin Elvan yaşasaydı bugün 17 yaşında
olacaktı ama ne yazık ki 14’ünde polis kurşunuyla vurularak hayatını kaybetti.
Bugüne kadar hâlâ katilleri bulma konusunda adım atmayan iktidar, küçücük bir
çocuğun üzerinden siyaset yaparak annesini meydanlarda yuhalatmaktan
çekinmemiştir. 2004 yılında Mardin’in Kızıltepe ilçesinde Uğur Kaymaz’ın
öldürülmesiyle başlayan çocuk öldürmeleri, Ceylan Önkol ve Berkin Elvan
öldürülmeleriyle devam etmiş, utanarak ve isyan ederek söylüyorum ki bugün
artık sıradan vaka düzeyine indirilmiştir. Son dört ayda 50’nin üzerinde çocuk
çatışmalarda hayatını kaybetmiştir ancak yürütülen tek bir soruşturma yoktur.
Çocuk ölümlerinde giderek İsrailleşen iktidara bu yarışı terk etme çağrısında
bulunuyorum.
Teşekkür ederim.
BAŞKAN – Sayın Özdemir…
10.- İstanbul Milletvekili Sibel
Özdemir’in, ülkemizdeki bütün çocukların modern, bilimsel ve objektif eğitime
ulaşmaları konusunda ilgili devlet kurumlarının harekete geçmesi ve eğitim
alanında öne çıkan dünya ülkeleriyle iş birliğinin geliştirilmesi gerektiğine
ilişkin açıklaması
SİBEL ÖZDEMİR (İstanbul) – Sayın Başkan,
teşekkür ederim.
Cumhurbaşkanının Suudi Arabistan
temaslarında, özellikle ülkemizde yaşayan Suriyeli mülteci çocukların
eğitimleri konusunda, Suudi Arabistan ile Arapça-Türkçe üniversite kurulması
görüşmeleri, Cumhurbaşkanının, Millî Eğitim Bakanının Türkiye’de eğitimden ve
okullarından yoksun bırakılan çocukların durumlarına tepkisizliğinin ve
duyarsızlığının yanında, özellikle Suriyeli çocukların eğitimi üzerinden Arapça
eğitimini sürekli gündeme getirmesi, üzerine düşülmesi gereken bir konudur.
Ülkemizde sorun, sadece Suriyeli çocukların eğitimi değildir. Sorun, son on üç
yıldır bilimsel, çağdaş dünyadan uzaklaştırılan eğitim sistemimizin temel
sorunlarının tartışılması ve ülkemizdeki bütün çocukların, gençlerin modern,
bilimsel ve objektif eğitime ulaşmaları konusunda ilgili devlet kurumlarının
harekete geçmesi ve eğitim, bilim alanında öne çıkan bütün dünya ülkeleriyle iş
birliğinin geliştirilmesi ve güçlendirilmesidir. 
BAŞKAN
– Teşekkür ediyorum.
Şimdi
gündeme geçiyoruz. 
Başkanlığın
Genel Kurula sunuşları vardır. 
Sayın
milletvekilleri, Sağlık Bakanı Sayın Mehmet Müezzinoğlu, gündemin “Sözlü
Sorular” kısmının 1, 24, 25, 26, 27, 28, 29, 30, 31, 32, 33, 34, 35, 45, 56,
66, 74, 77, 81, 96 ve 97’nci sıralarında yer alan önergeleri birlikte
cevaplandırmak istemişlerdir. Sayın Bakanın bu istemini sırası geldiğinde
yerine getireceğim. 
VII.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Nevşehir Milletvekili
Murat Göktürk’ün Kadın Erkek Fırsat Eşitliği Komisyonu üyeliğinden istifasına
ilişin önergesi (4/7)
BAŞKAN
- Sayın milletvekilleri, Nevşehir Milletvekili Sayın Murat Göktürk’ün Kadın
Erkek Fırsat Eşitliği Komisyonu üyeliğinden istifasına ilişkin yazısı
30/12/2015 tarihinde Başkanlığımıza ulaşmıştır, bilgilerinize sunulmuştur. 
Genel
görüşme açılmasına ilişkin bir, Meclis araştırması açılmasına ilişkin iki
önerge vardır, ayrı ayrı okutuyorum:
B) Genel Görüşme Önergeleri
1.- MHP Grubu adına, Grup Başkan Vekili
İzmir Milletvekili Oktay Vural’ın, Suriye ve Irak’ta meydana gelen gelişmelerin
millî güvenlik ve menfaatimize ve Türkmen varlığına etkileri ve bu konuda dış
politikamızın temel hedef ve çizgisi hakkında genel görüşme açılmasına ilişkin
önergesi (8/4)
08/12/2015
Türkiye Büyük Millet Meclisi Başkanlığına
Suriye
ve Irak’ta meydana gelen gelişmelerin millî güvenlik ve menfaatimize ve Türkmen
varlığına etkileri ve bu konuda dış politikamızın temel hedef ve çizgisi hakkında
Anayasa’nın 98’inci ve İç Tüzük’ün 102 ve 103’üncü maddeleri uyarınca Türkiye
Büyük Millet Meclisinde genel görüşme açılmasını Milliyetçi Hareket Partisi
Grubu adına arz ve teklif ederiz. 
 Oktay
Vural
 İzmir
 MHP
Grup Başkan Vekili
Gerekçe:
Suriye
ve Irak'ta meydana gelen gelişmeler ülkemizin millî menfaatlerine ve
güvenliğine ağır zararlar veren bir seyir izlemektedir.
Stratejik
ortak olarak ifade edilen ABD'nin Suriye'de PKK/PYD’yle ilişkileri, Rusya
Federasyonu'nun Suriye rejimiyle beraber güç sergilemesi ve PKK/PYD'ye silah
yardımı yapması, IŞİD terör örgütünün varlığı Türkiye için hayati önem arz
etmekte ve ülkemizi tehlikeli bir sürece sürüklemektedir.
Bugüne
kadar, Irak'ta Türkmenlerin yaşamış olduğu katliam ve mağduriyetler,
Türkiye'nin millî stratejik değer olarak gördüğü Kerkük'ün Türkmen kimliğinin
Barzani ve Talabani ikilisi tarafından alçakça yok edilme girişimleri sıkça
yaşanmaktadır. Bu süreçte, Türkmen siyasetçiler KDP ve KYB'nin istihbarat
servisi görünümlü çeteler tarafından suikastlarla infaz edilmişlerdir. Türkmen
aydınların baskı altına alınmaları, bazılarının infaz edilmeleri, Türkmen
bürokratların sadece Türkmen olduklarını söyledikleri için işlerinden
atılmaları, direnenlerin suikastlarla yok edilmeleri, Telafer'in ABD ve peşmerge
güçleri tarafından birçok saldırı sonrasında yerle bir edilmesi bir strateji
olarak uygulanmaktadır. Bu saldırıları büyük bir zorlukla aşan Telafer'in son
olarak IŞİD çeteleri tarafından imha edilmesi girişimi yaşanmıştır.
AKP
hükûmetleri, 2011 sonrasında izlediği öngörüsüz politikalar neticesinde
Suriye'nin parçalanmasına, maalesef bu komşu ülkenin Afganistanlaşmasına giden
sürecin önünü açmıştır. Esad rejiminin zayıflamasıyla Suriye'nin büyük bölümü
“IŞİD” adlı terör örgütünün eline geçerken “PKK/PYD” adlı terör örgütü de
Suriye sınırımızda Lübnan büyüklüğüne ulaşan bir bölgeyi kontrol altına
almıştır. Bu coğrafyadan Türkmenler tasfiye edilirken Orta Doğu'da sınırımızın
hemen yanında yeni ve ikinci bir Kandil oluşmuştur. Son haftalarda Esad rejimi
ve Rus ordusunun ortak operasyonlarıyla Bayır Bucak bölgesinde bulunan Türkmen
varlığına yönelik saldırılar vahim bir noktaya ulaşmıştır. Bütün bunlar kadar
vahim bir gelişme de hem ABD'nin hem Rusya'nın PKK/PYD terör örgütünü meşru
politik bir güç olarak görmeleri ve PKK/PYD’yle askeri ilişkiler
geliştirmeleridir.
Suriye'de
devam eden iç çatışmalarda egemen olan mantık, iç savaşta yer alan tarafların
mümkün olan en geniş toprak ve nüfus alanlarını kontrol altına alarak
diplomatik görüşmeler sürecinde bu fiilî alanlara hukuki egemenlik kazandırmak
düşüncesine dayanmaktadır. Viyana'da yapılan Suriye mutabakatı çerçevesinde, 1
Ocak 2016'da devreye girmesi hedeflenen ateşkes ve sonrasında planlanan siyasi
süreç için de bu fiilî durumların hukukileştirilmesinin Türkiye'nin millî
menfaatlerini ve güvenliğini risklere sokacağı açıktır. Bu bakımdan, bu
risklerin neler olabileceği hesaba katılmalıdır.
Esasen
Türkiye'nin bölgede devlet politikasının temeli “Türkmenlere eşitlik ilkesi”
olmuştur. “Irak'ta diğer unsurlara tanınan hakların aynen Türkmenlere de
tanınması” da Türkmen politikasının özünü teşkil etmiştir. Türkmenlerin layık
oldukları haklara sahip olması geleceğe yönelik çözümlere bir denge unsuru
olarak katkı sağlayacaktır.
Bu
nedenle, Suriye ve Irak'ta meydana gelen gelişmelerin, millî güvenlik ve
menfaatimize ve maalesef Irak'ta bu dengenin göz ardı edildiği, Suriye'de de
yeni gelişmeler dikkate alındığında, bunun haleldar edildiği dikkate alınarak
Irak ve Suriye politikalarının sonucunda Türkiye'nin millî menfaatlerini ve
güvenliğini etkileyen gelişmeler ve Türkmenlerin hayati ve siyasi varlığı
hakkında bir genel görüşme açılması Hükûmet politikalarına da rol göstermesi
bakımından önem kazanmıştır. Türkmen varlığına etkileri konusundaki dış
politikamızın temel hedef ve çizgisi hakkında Türkiye Büyük Millet Meclisinde
Anayasa'nın 98'inci ve Meclis İçtüzüğü’nün 102 ve 103'üncü maddeleri uyarınca
genel görüşme açılması gerekmektedir. 
C) Meclis Araştırması Önergeleri
1.- Bursa Milletvekili Ceyhun İrgil ve 20
milletvekilinin, zihinsel engellilerin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/46)
Türkiye Büyük Millet Meclisi Başkanlığına
Tüm
dünyada önümüzdeki on yılda görülecek olan zihinsel engelli sayısının dörtte
3’ünün gelişmekte olan ülkelerde karşımıza çıkacağı varsayılmaktadır. Türkiye
de bu statüdeki ülkelerden biri olduğundan gerekli önlemleri alarak zihinsel
engelliliğin önüne geçebilmeli, var olan zihinsel engellilerin kaliteli ve
sağlıklı bir yaşama kavuşmalarını sağlamalıdır. Bu nedenle, TBMM'nin konuyu ele
alması ve nedenlerinin saptanıp zihinsel engellilerin erken tanı, tedavi ve
eğitiminin uygun koşullarda sağlanabilmesi için Anayasa'nın 98 ve İç Tüzük’ün
104 ve 105'inci maddeleri gereğince Meclis araştırması açılmasını arz ederim
1)
Ceyhun İrgil  (Bursa)
2)
Bülent Öz  (Çanakkale)
3)
Mehmet Göker  (Burdur)
4)
Hilmi Yarayıcı  (Hatay)
5)
Murat Emir  (Ankara)
6)
Muharrem Erkek  (Çanakkale)
7)
Aylin Nazlıaka  (Ankara)
8)
Nurettin Demir  (Muğla)
9)
Candan Yüceer  (Tekirdağ)
10)
Necati Yılmaz  (Ankara)
11)
Lale Karabıyık  (Bursa)
12)
Durmuş Fikri Sağlar  (Mersin)
13)
Utku Çakırözer  (Eskişehir)
14)
Bülent Kuşoğlu  (Ankara)
15)
Mazlum Nurlu  (Manisa)
16)
Ahmet Akın  (Balıkesir)
17)
Okan Gaytancıoğlu  (Edirne)
18)
Şenal Sarıhan  (Ankara)
19)
Mehmet Gökdağ  (Gaziantep)
20)
Devrim Kök  (Antalya)
21)
Cemal Okan Yüksel  (Eskişehir)
Gerekçe:
Toplumda
tüm özürlülerin onda 1’ini zihinsel engellilerin oluşturduğu kabul
edilmektedir. Yapılan araştırmalar, saptanabildiği kadarıyla, toplumun yüzde
1’inin, hafif olgularla beraber en az yüzde 3'ünün zihinsel engelli olduğunu
göstermekte. Tüm dünyada önümüzdeki on yılda görülecek olan zihinsel engelli
sayısının dörtte 3’ünün hem artan nüfus hem de erken ölümlerin önlenebilir hâle
gelmesi nedeniyle, gelişmekte olan ülkelerde karşımıza çıkacağı varsayılmakta.
Zihinsel
engelliliğin toplumda ne kadar sıklıkta bulunduğunu ve her yıl topluma ne kadar
zihinsel engelli kişinin katıldığını hesaplamak son derece zordur. Çünkü hafif
dereceli zihinsel engelliliğin tanısı çok zordur. Bu, genellikle kötü okul
performansına dayanır. Bu nedenle, hafif zihinsel engelliliğin sıklığı,
yerleşim yerleri ve sosyal sınıflar arasında belirgin farklılıklar gösterir.
Doğal olarak, mevcut olana göre ancak az sayıdaki olgu tanımlanarak
belirlenebilir.
Ülkemizde
zihinsel engelli bireylerin sıklığını tam olarak bildiren veriler
bulunmamaktadır. Genel bir hesaplamayla, toplumumuz için yüzde 1 ve yüzde 3
oranları doğru kabul edildiğinde, 70 milyon nüfus için, zihinsel engelli kişi
sayısı 700 bin; hafif ve bir kısmı orta derecedeki olgularla birlikte bu sayı
en az 1 milyon 450 bin civarında olmaktadır.
Öte
yandan, Türkiye'nin de altında imzası bulunan Dünya Çocuk Hakları
Sözleşmesi'nde, "Taraf devletler, zihinsel ya da bedensel özürlü
çocukların saygınlıklarını güvence altına alan, öz güvenlerini geliştiren ve
toplumsal yaşama etkin biçimde katılmalarını kolaylaştıran şartlar altında
eksiksiz bir yaşama sahip olmalarını kabul ederler." denmektedir.
Ülkemizde
zihinsel engelli çocukların sayısının tam olarak bilinmiyor oluşu gerekli
güvencenin verilememesine neden olmaktadır. Hayatının henüz başındayken tanısı
konan zihinsel engelli çocukların toplumsal yaşama ayak uydurmaları ancak
alacakları sevgi, eğitim ve öğretimle mümkündür. Bu noktada, gerek ailelerin
gerekse eğitim kurumlarının gerekli donanıma sahip olması önem taşımaktadır.
Verilere
göre, gelişmekte olan ülkelerde zihinsel engelliliğin artacağını dikkate alacak
olursak ülkemizde de önümüzdeki on yılda sayının artacağı belirtilmektedir.
Tanı koymanın zorlukları nedeniyle rakamların tam olarak tespiti ise güçtür. Bu
nedenle, bu konuda gerekli önlemlerin alınması, ailelerin bilinçlendirilmesi,
enfeksiyon kaynaklı hastalıklara karşı koruma programları oluşturulması,
zihinsel engelliliğin önüne geçilmesi gerekmektedir.
Ülkemizde
bu sorunun nedenlerini saptamak, zihinsel engelliliğin önüne geçilmesini
sağlayan faktörlerin uygulanabilirliğini artırmak, zihinsel engellilerin erken
tanı, tedavi ve eğitimini uygun koşullarda sağlayabilmek, zihinsel engellilere
özel projeler geliştirmek ve uygulanabilir hâle getirilebilmek, zihinsel
engellileri sağlıklı ve kaliteli bir yaşama kavuşturabilmek için bir Meclis
araştırması komisyonu kurulması sorunun çözümüne yol gösterici olacaktır.
2.- HDP Grubu adına, Grup Başkan Vekili
Diyarbakır Milletvekili İdris Baluken’in, madenlerdeki iş güvenliği ve işçi
sağlığı koşullarının sağlanması ve ILO başta olmak üzere taraf olunan
uluslararası sözleşmelerdeki yükümlülüklerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/47)
Türkiye Büyük Millet Meclisi Başkanlığına
Türkiye'de
madenlerdeki iş güvenliği ve işçi sağlığı koşullarının sağlanması ve ILO başta
olmak üzere taraf olunan uluslararası sözleşmelerdeki yükümlülüklerin yerine
getirilmesi amacıyla Anayasa’nın 98'inci, İç Tüzük’ün 104 ve 105'inci maddeleri
gereğince Meclis araştırması açılması için gereğini arz ederiz.
 İdris
Baluken
 HDP
Grubu Başkan Vekili
 Diyarbakır
Gerekçe:
AKP
iktidarının sermayeyi öncelleyen, iş gücünü ise sermayenin kâr hırsı karşısında
korumasız bırakan iş gücü politikaları, Türkiye'de işçilerin yaşamlarına mal
olmaktadır. Maden sektöründe ve inşaat sektöründe belirginleşen işçi
katliamları AKP döneminde tüm cumhuriyet tarihi boyunca yaşanan işçi
katliamlarını aşar durumdadır.
Özellikle
son yıllarda artış gösteren işçi ölümlerinin en çok gerçekleştiği madencilik iş
kolu, AKP döneminde hızlı bir özelleştirme ve taşeronlaştırma süreci
geçirmiştir. Özelleştirme ve taşeronlaştırma Türkiye'de başta madencilik iş
kolu, olmak üzere tüm iş kollarında işçi ölümleri sayısında artışa neden
olmuştur.
Türkiye'de
2002-2013 yılları arasında toplam 880 bin iş kazası yaşanmış, bu kazalarda 13.442
kişi hayatını kaybetmiştir. 1946'dan 2013 yılına kadar iş kazaları sonucu ölen
işçilerin sayısı ise 61.270'tir. Bu rakamlar oran olarak incelendiğinde, 1946
yılından 2002 yılına kadar yaşanan işçi ölümü 47.728'dir. Her yıl yaklaşık 852
kişi iş kazaları nedeniyle hayatını kaybetmiştir. 2002-2013 yılları arasında
yaşanan işçi ölümleri sayısı ise 13.442'dir. Her yıl yaklaşık olarak 1.222 kişi
iş kazaları nedeniyle hayatını kaybetmiştir.
AKP
(2002-2013) döneminde hayatını kaybeden işçi sayısı son elli altı yıla göre
(1946-2002) yıllık olarak yüzde 46 artmıştır. Teknolojik gelişmelere ve iş
güvenliği esaslarının artmasına rağmen ölümlerin artması ters orantılıdır. Son
zamanlarda meydana gelen Soma ve Ermenek madenlerinde gerçekleşen katliamlar,
bu ters orantıda iş güvenliği ve işçi sağlığı önlemlerinin ne derecede
alınmadığını kanıtlamaktadır.
13
Mayıs 2014 tarihinde Manisa'nın Soma ilçesinde meydana gelen maden faciasında
301 madencimiz yaşamını yitirmiştir. Aradan beş ay geçmemişken bu defa 28 Ekim
2014 tarihinde Karaman'ın Ermenek ilçesine bağlı Pamuklu köyü yakınlarında
kömür madeninde 18 madencimiz yaşamını yitirmiştir.
Art
arda gelen ve cumhuriyet tarihinin en büyük maden katliamlarına sebep olan bu
olayların önlenememesi, dönemin hükûmet temsilcilerinin dediği gibi “fıtrat
meselesi” değil, ihmal, sermayeyi öncüle alma, işçi güvenliği ve iş sağlığının
tesis edilmemesi sonucunda gerçekleşmiştir. Bu katliamlara sebep olan ihmaller
işçi güvenliğinin ve iş sağlığının tesis edilmemesi sonucunda gerçekleşmiştir.
Bu katliamlara sebep olan ihmaller, işçi güvenliğinin ve iş sağlığının tesis
edilemediği apaçık ortadadır. Söz konusu katliamların önüne geçmek için gerekli
tüm tedbirlerin alınması adına TBMM’nin devreye girmesi gerekmektedir.
Madenciler başta olmak üzere diğer tüm sektörlerde çalışan emekçiler, sermaye
sınıfının ve Hükûmetin insafına bırakılamaz.
Bu
bağlamda, Türkiye’de madenlerdeki iş güvenliği ve işçi sağlığı koşullarının
sağlanması ve ILO başta olmak üzere taraf olunan uluslararası sözleşmelerdeki
yükümlülüklerin yerine getirilmesi amacıyla bir Meclis araştırması açılmasını
talep ediyoruz.
BAŞKAN
– Bilgilerinize sunulmuştur. 
Önergeler,
gündemdeki yerlerini alacak, genel görüşme ve Meclis araştırması açılıp
açılmaması konusundaki görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Buyurun.
VIII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
05/01/2016
Türkiye Büyük Millet Meclisi Başkanlığına 
Danışma
Kurulu 05/01/2016 Salı günü (bugün) toplanamadığından grubumuzun aşağıdaki
önerisini önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
İdris Baluken 
Diyarbakır
Grup Başkan Vekili
Öneri:
8
Aralık 2015 tarihinde Diyarbakır Milletvekili Grup Başkan Vekili İdris Baluken
tarafından verilen 198 sıra numaralı “AKP Hükûmetinin politikaları ile birlikte
çeşitli valilikler tarafından hukuka aykırı bir biçimde ilan edilen sokağa
çıkma yasakları boyunca yapılan operasyonlarda öldürülen sivillerin
araştırılması” amacıyla Türkiye Büyük Millet Meclisine verilmiş olan Meclis
araştırma önergesinin, Genel Kurulun bilgisine sunulmak üzere bekleyen diğer
önergelerin önüne alınarak 05/01/2016 Salı günlü birleşiminde sunuşlarda
okunması ve görüşmelerin aynı tarihli birleşimde yapılması önerilmiştir. 
BAŞKAN
– Halkların Demokratik Partisi Grubu önerisi lehinde ilk söz, Şanlıurfa
Milletvekili Osman Baydemir’e aittir.
Buyurun
Sayın Baydemir. (HDP sıralarından alkışlar.
Süreniz
on dakikadır.
OSMAN
BAYDEMİR (Şanlıurfa) – Sayın Başkan, şahsınızı ve Genel Kurulu bir kez daha
saygıyla, sevgiyle selamlıyorum. 
Doğrusunu
ifade etmek gerekirse bugün yaşamış olduğum coğrafya, büyük bir yıkımla karşı
karşıya, büyük bir kıyımla karşı karşıya. İnsanlık ailesi, bir kez daha
Mezopotamya coğrafyasında bir etnik kimlik adına, bir devlet adına, bir devlet
bekasının sürmesi adına utanç verici bir kıyımı gerçekleştiriyor. Bir kez daha
ifade etmek isterim ki içerisinde bulunduğum ruh hâli, normal bir insanın ruh
hâli değildir. Gözlerimin önünde halkımın evlatları katlediliyor. Gözlerimin
önünde kadınlar, anneler, yaşlılar -80 yaşındaki, 71 yaşındaki- henüz anne
karnındaki bebe katlediliyor. “…”(x) Ya Rabb’im bu zulmü bırakmayasın, Ya
Rabb’im bu zulmü bırakmayasın, Ya Rabb’im bu zulmü bırakmayasın. “…”(x)Kana
ne zaman doyacak bu toprak? Kana ne zaman doyacak bu coğrafya, bu iktidar, bu
zulüm? 
MEVLÜT
KARAKAYA (Adana) – Bırakın o zaman kan dökmeyi. 
OSMAN
BAYDEMİR (Devamla) - Şu anda -26-27 Aralıktan 2 Ocak tarihine kadar bizzat
kendim Şırnak’taydım- Şırnak Devlet Hastanesinin morgu, Silopi hastanelerinin
morgu, Cizre hastanelerinin morgu artık cenaze kapasitesini kaldırmıyor. Aynı
şekilde, bize yılbaşı gecesi Başbakan…
HAKAN
ÇAVUŞOĞLU (Bursa) – PKK’ya sesleniyorsunuz herhâlde Sayın Baydemir. PKK’ya
sesleniyorsunuz değil mi Sayın Baydemir? Tespit yapalım, tutanaklara geçsin. 
BAŞKAN
- Sayın Çavuşoğlu, lütfen…
HAKAN
ÇAVUŞOĞLU (Bursa) – PKK’ya sesleniyor, Sayın Başkan. 
OSMAN
BAYDEMİR (Devamla) - Yılbaşı gecesi “Cenazeleri morgun kapasitesi kaldırmıyor.”
dediğimizde, Hükûmet “Silopi’ye, Cizre’ye, Şırnak’a ek morg gönderiyoruz.”
müjdesinde bulunuyor. Bu toplumun, bu halkın, insanlığın, vicdanın, ahlakın,
imanın, İslam’ın, hangi değeri derseniz deyin morga değil, yaşatmaya
ihtiyacımız var. 
HAKAN
ÇAVUŞOĞLU (Bursa) – O düğümü söyleyin, “Kahrolsun PKK.” deyin Sayın Baydemir,
hadi, bekliyoruz, tam zamanı! Hadi Sayın Baydemir, tam zamanı, söyleyin
“Kahrolsun PKK.” deyin; tam zamanı şimdi söyleyin!
HÜDA
KAYA (İstanbul) – Susun, dinleyin.
İDRİS
BALUKEN (Diyarbakır) – Dinler misin ya? Bunların hepsini senin talimat
verdirdiğin güçler katletti. 
OSMAN
BAYDEMİR (Devamla) - Bir kez daha, bir kez daha, bir kez daha inançla, ahlakla,
vicdanla, yapılanı görme zamanıdır. 
HAKAN
ÇAVUŞOĞLU (Bursa) – Siz niye rahatsız oluyorsunuz PKK’yla ilgili? PKK’yla
ilgili niye rahatsız oluyorsunuz? Biz, PKK’ya konuşuyoruz, size konuşmuyoruz.
FİLİZ
KERESTECİOĞLU DEMİR (İstanbul) – Rahatsızlığımız saygısızlığınızdan.
OSMAN
BAYDEMİR (Devamla) – Şimdi, şu coğrafya içerisinde Cizre’de yaşanan, Silopi’de
yaşanan, Sur’da yaşanan vahşetin, Gazze’de yaşanan, Ramallah’ta yaşanan,
Halep’te yaşanan vahşetten hiçbir farkı kalmamıştır. 
Şimdi,
ben size sorarım, şurada iki tane fotoğraf var, ikisi de bebek fotoğrafı. Bunu
yapanın da Allah belasını versin, bunu yapanın da Allah belasını versin! 
HÜDA
KAYA (İstanbul) – Âmin… Âmin… 
OSMAN
BAYDEMİR (Devamla) – Bunu yapanın da Allah onun yanına koymasın, bunu yapanın
da Allah onun yanına koymasın. Sayın Başbakan bu fotoğrafa ağlıyor, hüngür
hüngür ağlıyor ama bu fotoğrafın vesilesi oluyor; bu fotoğrafı, bu çocuğu, bu
sabiyi ölüme gönderenin, politikanın şu anda sahipliğini yapıyor. Bu, Filistinli
bebe; bu da kürdistanlı bebe. Bu, Filistinli bebe; bu da kürdistanlı bebe.
Peki, ahlak, vicdan, din, iman hangi bebenin ölümüne seyirci kalmamızı bize
emrediyor, bize izin veriyor? 
Şimdi,
aynı durum, yine iki fotoğraf daha göstereceğim size. Aynı şekilde, birisi,
Filistinli anne, Filistinli kadın; birisi, Kürt anne, kürdistanlı kadın. Bu
fotoğraftaki Filistinli anneyi bu hâle getiren, kardeşimizi öldüren devlet
yönetimine, devlet rejimine, İsrail devletine bu ülkenin liderleri haklı olarak
dedi ki: “Terörist uygulama yapma, bebek katilliği yapma.”
ORHAN
DELİGÖZ (Erzurum) – Ne alakası var, PKK’lıları öldürüyoruz. Bir tane şehit yok,
gösterdin mi? Ben bugün şehit cenazesinden geliyorum. 
OSMAN
BAYDEMİR (Devamla) – Şimdi, aynısını ben bu kürsüden bu devlete, bu devleti
yöneten akla, bu devleti yöneten vicdana söylüyorum: Artık, kadın öldürmekten,
çocuk öldürmekten, sabi öldürmekten vazgeçin; bunun sonu yok.
ORHAN
DELİGÖZ (Erzurum) – PKK’yı savunmaktan vazgeç. Ayıp ya!
OSMAN
BAYDEMİR (Devamla) – Adnan Bey, vallahi, billahi bunun sonu yok, bunun sonu
yok.
Bakın,
Suriye-Halep şehri, Diyarbakır-Sur şehri; ikisi de on bin yıllık tarihe sahip
olan iki şehir. 
ORHAN
DELİGÖZ (Erzurum) – Bir tane şehit resmi gösteremiyorsun. Utanmıyorsunuz ya!
OSMAN
BAYDEMİR (Devamla) – Ne dedi Sayın Cumhurbaşkanı Esad’a: “Halkını dinle,
halkının sesine kulak ver. Kentini, şehrini bombalama, sivil insan öldürme.”
Demedi mi, haklı değil miydi o zaman? Şimdi biz size söylüyoruz: Sivil, çocuk,
kadın öldürmeyin, şehirleri bombalamayın çünkü bu yol, yol değildir çünkü bu,
çıkmazdır. Şu anda Cizre’de, Silopi’deki sokak dışına çıkma yasağı, Sur’daki
sokağa çıkma yasağı neredeyse yirmi beş günü, otuz dört günü aşmış durumda.
Hiçbir hukuki altyapısı yok, hiçbir mahkeme, hiçbir savcılık, hiçbir yargı şu
anda bu ülkede işlemiyor, tıpkı bu Parlamentonun işlemediği, bu Parlamentonun
işletilmediği gibi. 
Bugün
bu coğrafyada anneler ağlarken, feryat figan ederken, arşa ses giderken bu
Parlamentonun iktidar milletvekillerinin sıralarına bakın… Bundan daha mühim
bir mesele olamaz, insanlar toprağa düştüğünde, Ya Rabb’im, insanlar toprağa
düştüğünde bundan daha mühim bir mesele olamaz, yoktur ama gelin görün ki bu
iktidar… 
TAHİR
ÖZTÜRK (Elâzığ) – Duygu sömürüsü… 
OSMAN
BAYDEMİR (Devamla) – Duygu sömürüsü değil bu, vicdana, ahlaka, insafa çağrıdır
bu. 
Şu
anda yapmış olduğumuz bütün bu uygulamalar, tanıklık etmiş olduğumuz bütün bu
uygulamalar, değil bin yıllık kardeşlik, bin yıl etkisi sürecek bir düşmanlığa
doğru hızla bizi götürüyor. 
NURETTİN
YAŞAR (Malatya) – Vicdanınız varsa…
OSMAN
BAYDEMİR (Devamla) – Bin yıllık bir düşmanlığa doğru hızla bizi götürüyor.
Yegâne bir çıkış yolu var.
NURETTİN
YAŞAR (Malatya) – Yapacağınız şeyler var! 
OSMAN
BAYDEMİR (Devamla) – Hendek, barikat, direniş, bugün bu ölümlerin sebebi değil,
bu politikanın bir sonucudur, müzakere masasını devirmiş olmanın yaratmış
olduğu sonuçlardır.
HÜSEYİN
KOCABIYIK (İzmir) – Sen bir yalancısın! 
OSMAN
BAYDEMİR (Devamla) – Tankla, topla, tüfekle öldürmekle ve ölmekle bu sorun
çözülemez. Şeyh Sait kıyamı nasıl çözmediyse, Dersim isyanı ve kıyamı nasıl bu
sorunu çözmediyse bugün de bu sorun bu şekilde çözülemez. 
NURETTİN
YAŞAR (Malatya) – Sorunu çözmek istemiyorsunuz! Siz ölümler istiyorsunuz!
OSMAN
BAYDEMİR (Devamla) – Roboski katliamı nasıl bu sorunu çözmediyse bugünkü
katliamlar da bu sorunu çözemez. 
NURETTİN
YAŞAR (Malatya) – Ölüm istiyorsunuz! 
OSMAN
BAYDEMİR (Devamla) – Yegâne bir yol vardır…
NURETTİN
YAŞAR (Malatya) – Osman Bey, ölümleri durdurabilirsiniz!
OSMAN
BAYDEMİR (Devamla) – Yegâne bir yol vardır, o yol da behemehâl… 
NURETTİN YAŞAR (Malatya) - Elinizde bu
imkân var.
OSMAN BAYDEMİR (Devamla) - …aynı anda her
iki tarafın şiddeti durdurması bir çatışmasızlık zeminine geri dönülmesidir. 
TAHİR ÖZTÜRK (Elâzığ) - Önce PKK’ya çağrıda
bulun “Silahları bırakın.” diye.
HÜDA KAYA (İstanbul) - Vicdanınızla
dinleyin.
OSMAN BAYDEMİR (Devamla) - On günlük, on
beş günlük bir çatışmasızlık zemini içerisinde bir kez daha masaya dönmenin,
bir kez daha müzakereye dönmenin zeminini yaratmak durumundayız. Aksi takdirde
bunun vebali hepinizin boynuna olacaktır. 
TAHİR
ÖZTÜRK (Elâzığ) - Vebali sizin.
OSMAN BAYDEMİR (Devamla) - Bugün burada
ben bu Meclise hitap ediyorum. Eğer ki bu Meclis işlemezse, eğer ki bu Meclis,
kürdistandaki bu katliama sessiz kalmaya devam ederse, doğal olarak insanlar
-çok açık söylüyorum- Birleşmiş Milletlere gidecektir, insanlar Lahey Adalet
Divanına gidecektir, insanlarımız Uluslararası Ceza Mahkemesine gidecektir.
Eğer ki bizimle birlikte yaşamak istemiyorsanız elinizi yakamızdan çekin.
TAHİR ÖZTÜRK (Elâzığ) - İstemeyen
sizsiniz, PKK’dır.
OSMAN BAYDEMİR (Devamla) - Bizim
tercihimiz birlikte yaşamdır. Şeyh Sait’in talebi de buydu, Seyit Rıza’nın
talebi de buydu, bugünkü son isyanın da talebi budur, birlikte yaşamdır ama
sizin dayatmış olduğunuz, birlikte yaşam değil, köleleştirmektir. Bu halk, asla
köleleşmeyecek, zulme, zalime asla boyun eğmeyecek. 
NURETTİN YAŞAR (Malatya) – Şeyh Sait
olsaydı, burada otururdu.
OSMAN BAYDEMİR (Devamla) - Bakın, son
sözlerimi ifade ediyorum. İspanya Diktatörü Franco, bir müze gezisinde
Picasso’nun ünlü Guernica tablosuna bakar ve Picasso’ya “Bu resmi siz mi
çizdiniz?” diye sorar. Picasso: “Hayır efendim, bunu siz yaptınız.” der. Bugün
eğer Sur’da, Cizre’de, Silopi’de benim coğrafyamın dört bir yanında kan revan,
yıkım varsa müzakereden geri çekilmenin sonuçlarıdır bunlar. 
MUSTAFA
AKAYDIN (Antalya) - Beraber yaptınız!
OSMAN BAYDEMİR (Devamla) - Bir kez daha
söylüyorum, gelin beraber müzakereye geri dönelim. Gelin bu kıyıma, bu vahşete
bir dur diyelim. İnsanlar cenazelerini defnedemiyorlar. 
TAHİR ÖZTÜRK (Elâzığ) - PKK silahları
bıraksın.
OSMAN BAYDEMİR (Devamla) - Gelin bir kez
daha, insanlarımıza ölümü değil, yıkımı değil, gözyaşını değil…
(Mikrofon otomatik cihaz tarafından
kapatıldı)
NURETTİN YAŞAR (Malatya) –
Yapabilecekleriniz var, onu yapın.
OSMAN BAYDEMİR (Devamla) - …bir kez daha ortak
paydalarda buluşmanın yolunu, zeminini aralayalım.
TAHİR
ÖZTÜRK (Elâzığ) – Samimi değilsiniz.
OSMAN
BAYDEMİR (Devamla) – Bugün burada samimiyet testi yaparsak emin olun ki bu
iktidar, en çok sınıfta kalan olacaktır.
TAHİR
ÖZTÜRK (Elâzığ) – Hadi canım! En iyi niyeti gösteren, bu Hükûmettir. 
OSMAN
BAYDEMİR (Devamla) – Bakın, bu çatışma başlamadan, bu kürsüde yine sizlerin
vicdanına hitap etmiştim ama yanıt alamadım. Bir kez daha hitap ediyorum. 
BAŞKAN
– Süreniz dolmuştur Sayın Baydemir.
OSMAN
BAYDEMİR (Devamla) – Ama öyle bir zaman olur ki Sayın Başkan, öyle bir zaman
olur ki çok geç kalınmış olunur. Artık bıçak, kemiğe dayanmamış, kemiği
kesiyor.
NURETTİN
YAŞAR (Malatya) – HDP Grubu isterse Kürtlerin ölümlerini durdurabilir. Samimi
olun.
OSMAN
BAYDEMİR (Devamla) – İnanın ki biraz daha zamanım olacak, biraz daha hitap etme
imkânım olacak... 
NURETTİN
YAŞAR (Malatya) – Samimi olun, vicdanlı olun.
OSMAN
BAYDEMİR (Devamla) – Samimiyet karşılıklıdır, tanınma karşılıklıdır, vicdan
karşılıklıdır, merhamet karşılıklıdır, birlikte yapalım. (HDP sıralarından
alkışlar) 
NURETTİN
YAŞAR (Malatya) – Bu Kürt çocuklarının ölümünü durdurabilirsiniz. Samimi olun. 
TAHİR
ÖZTÜRK (Elâzığ) – Önce PKK’ya sahip olun, ondan sonra…
COŞKUN
ÇAKIR (Tokat) – Sayın Başkan…
BAŞKAN
– Sayın Çakır, buyurun.
COŞKUN
ÇAKIR (Tokat) – Sayın Baydemir “iktidarınızın yapmış olduğu kıyım politikaları”
demek suretiyle bir sataşmada bulunmuştur. Cevap vermek istiyorum 69’a göre. 
BAŞKAN
– Buyurun Sayın Çakır, süreniz iki dakikadır, sataşmadan dolayı. (AK PARTİ
sıralarından alkışlar) 
IX.- SATAŞMALARA İLİŞKİN KONUŞMALAR
1.- Tokat Milletvekili Coşkun Çakır’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Sayın Başkan, çok teşekkür ederim. 
Değerli
milletvekilleri, geçen hafta yoğunlaşan ve bu hafta konuşmaya devam etmiş
olduğumuz bir cenaze meselesi var. Bu, çok acı bir şeydir. Hiçbir insan,
Müslüman olsun gayrimüslim olsun cenaze üzerinden bir tartışma yapamaz. Hiç
kimse çocukların ölmesini savunamaz. Bunu savunan insan, insan değildir. Aynı
şekilde, cenazelere yapılan muameleyi, ortada bırakmak, çürütmek suretiyle, ne
derseniz deyin, bunun bu şekilde kalmasını savunmak insanlığın içinde olamaz.
Kaldı ki bizler, gayrimüslimler için de söyleyebilirim ama kahir ekseriyeti
Müslüman olan bir topluluk olarak cenazeye ne kadar saygı gösterilmesi
gerektiğini geleneğimizden de, dinimizden de çok iyi bilen insanlarız. 
BESİME
KONCA (Siirt) – Niye göstermiyorsunuz cenazelere saygıyı?
COŞKUN
ÇAKIR (Devamla) – Dolayısıyla, bu, asla ve kata kabul edilemez. 
Sayın Baydemir konuşmasında sıklıkla zikretti,
geçen hafta da konuşuldu ve ben gerçekten bu konuşmaları dinlerken irkilerek
dinledim çünkü dinlediğimizde madalyonun bir yüzüne bakıyoruz. Eğer Silopi’de,
eğer Cizre’de sokakta bir cenaze kalmışsa, hiç kimse, buradaki 550 kişiden
hiçbir Allah’ın kulu bunu savunamaz. Bunu savunan insan, tekrar ediyorum, insan
değildir. (HDP sıralarından gürültüler) 
BESİME KONCA (Siirt) – Niye Hükûmet bugün
bir şey yapmıyor? 
COŞKUN ÇAKIR (Devamla) – Tabiatıyla, ben
de Kadri Hoca’yla konuştum geçen hafta, dedim ki: “Hocam, siz ayetleri
okudunuz, hadisleri okudunuz ve ulu hocalardan, literatürden örnekler
getirdiniz. Ben de gittim İçişleri Bakanıyla görüştüm, Bakan Yardımcısıyla
görüştüm, Emniyet Genel Müdürüyle görüştüm çünkü bu, hakikaten hiçbir insanın
olmadığı gibi benim de içime sindiremeyeceğim bir şeydi. Evet, dedikleriniz
doğrudur; 10 kişilik bir morgda 17 kişinin kaldığı doğrudur. Evet, dedikleriniz
doğrudur; bazı soğuk hava depolarına cenazeler konulmuştur ve fakat doğrunun
bir başka boyutu, bir başka yüzü şudur ki aynı kişilere “Gelin cenazelerinizi
kaldırın.” denildiğinde, defin ruhsatları verildiğinde, bilerek ve isteyerek,
bu kişiler cenazelerini kaldırmamıştır.” 
FİLİZ KERESTECİOĞLU DEMİR (İstanbul) –
“Gidin şehir dışına gömün.” diyorsunuz. 
COŞKUN ÇAKIR (Devamla) – Lütfen, bunu da
görerek, bu değerlendirmeleri, bu açıklamaları yapmamız gerekir. 
(Mikrofon otomatik cihaz tarafından
kapatıldı) 
COŞKUN ÇAKIR (Devamla) – Bir ikinci
husus, Sayın Başbakana izafeten söylenen “Filistin’deki çocuğa, Filistin’deki
kadına ağlıyorsun, Kürt bölgesindeki, diyelim Mardin’deki, diyelim
Diyarbakır’daki çocuğa ve kadına ağlamıyorsun.”
Arkadaşlar, hiç kimse yine insanlıktan
dem vurarak… altını çizerek söylüyorum, dünyanın neresinde olursa olsun
öldürülen herhangi bir kişiye, çocuğa ve kadına ama özellikle çocuğa ağlamayan
bir insan söz konusu olabilir mi? 
CEMAL OKAN YÜKSEL (Eskişehir) – Berkin
Elvan’a ağladı mı? 
COŞKUN ÇAKIR (Devamla) – Sayın Baydemir,
böyle bir bühtan olabilir mi? Böyle bir itham olabilir mi? 
CEMAL OKAN YÜKSEL (Eskişehir) – Berkin
Elvan’a ağladı mı? Anasını yuhalattı, anasını!
COŞKUN ÇAKIR (Devamla) – Elbette olamaz,
mümkün değildir. (AK PARTİ sıralarından alkışlar) 
BAŞKAN – Teşekkürler Sayın Çakır. 
CEMAL OKAN YÜKSEL (Eskişehir) – Berkin’in
anasını yuhalattı! Ağladı mı?
BAŞKAN – Teşekkürler Sayın Çakır. 
COŞKUN ÇAKIR (Devamla) – Bizim bu
ölümleri durdurmamız lazım. Ama başka size… Çok sayıda resim var burada; sırası
geldiğinde göstereceğiz, aynı resimlerin yanında bunlar da var. 
Teşekkür ederim. (AK PARTİ sıralarından
alkışlar) 
BAŞKAN – Teşekkürler Sayın Çakır. 
İDRİS BALUKEN (Diyarbakır) – Sayın
Başkan… 
BAŞKAN – Buyurun Sayın Baluken. 
İDRİS BALUKEN (Diyarbakır) – Sayın hatip,
sayın grup başkan vekili, konuşması esnasında, verdiğimiz bilgilerin tamamen
yanlış olduğunu, şu anda Şırnak Devlet Hastanesinde, orada bulunan, morgda
bulunan cenazelerin de defin izni verilmiş olmasına rağmen oradaki insanlar
tarafından gömülmediğini ifade etti. Açık bir şekilde grubumuza sataşmada
bulundu ve Genel Kurulda yanlış bir… 
BAŞKAN – Dilerseniz Sayın Baydemir’e
cevap olarak verildi; Sayın Baydemir o zaman… 
İDRİS BALUKEN (Diyarbakır) – Evet, evet. 
BAŞKAN – Sataşmadan dolayı buyurun Sayın
Baydemir, iki dakikayı geçmesin lütfen. 
2.- Şanlıurfa Milletvekili Osman Baydemir’in,
Tokat Milletvekili Coşkun Çakır’ın sataşma nedeniyle yaptığı konuşması
sırasında HDP Grubuna sataşması nedeniyle konuşması
OSMAN BAYDEMİR (Şanlıurfa) – Sayın
Başkan, bugün burada sabaha kadar polemiğin bir tarafı olabilirim ama benim
açımdan, insanlar hayatını yitirirken, çocuklar hayatını yitirirken, kadınlar
hayatını yitirirken polemik peşinde koşanlara lanet olsun! (AK PARTİ
sıralarından alkışlar) Gelin, insanları yaşatalım, gelin, insanları yaşatalım,
gelin, bu kanı durduralım. 
Bakın,
şu anda, İsa Oran, Ramazan Öğüt, Mesut Siviktekin; bunların on üç gündür
cenazeleri Diyarbakır Sur sokaklarında, on beş gündür hatta, Diyarbakır Sur
sokaklarında. Cenazeler alınamıyor çatışma devam ettiği için ve bu çatışma
devam ettiği müddetçe yeni cenazeler olacak, yeni ölümler olacak. Sizin burada
pek çok şeyden haberdar olmadığınızı da biliyorum. Anne karnındaki çocuk
öldürüldüğünde hastalıklı bir zihniyet diyor ki: “O çocuk büyüdüğünde zaten
terörist olacaktı.” 
TAHİR
ÖZTÜRK (Elâzığ) – Yok canım, öyle bir şey yok. İftira, iftira!
OSMAN
BAYDEMİR (Devamla) – Hastalıklı zihniyet diyor ki 5 yaşındaki çocuk için “Erken
teşhis yapıldı, erken teşhis…” Şırnak’ta kulağımla duydum, gözümle gördüm. 
NURETTİN
YAŞAR (Malatya) – Buraya bakıp söylüyorsun. O kim? Kim diyor?
TAHİR
ÖZTÜRK (Elâzığ) – Öyle bir şey yok ya.
OSMAN
BAYDEMİR (Devamla) – Bugün Şırnak’ta, Silopi’de, Cizre’de kentleri tankla,
topla dövdüğünüzde, kentler tankla, topla dövüldüğünde görüyor musunuz ki bin
yıllık geleceğin köprüleri bombalanıyor. 
NURETTİN
YAŞAR (Malatya) – Çok ayıp, ayıp ya! Ayıptır, günahtır! 
TÜLAY
KAYNARCA (İstanbul) – PKK terör örgütüdür.
İLKNUR
İNCEÖZ (Aksaray) – Tehdit mi ediyorsun? Dön, tehdidini terör örgütüne yap.
OSMAN
BAYDEMİR (Devamla) – Birleşmiş Milletler nasıl ki Suriye’de devreye girdiyse,
nasıl ki Birleşmiş Milletler, Bosna-Hersek’te devreye girdiyse gidişat, o
gidişatı gösteriyor. 
İLKNUR
İNCEÖZ (Aksaray) – Tabii tabii!
OSMAN
BAYDEMİR (Devamla) – Gelin, bunlara zemin hazırlamayın; gelin, Birleşmiş
Milletler devreye girmeden bu Meclis devreye girsin bu Meclis. Nasıl Avrupa
Birliğiyle müzakere yapıyorsak, gelin, kendi içimizde önce müzakereyi
başlatalım ve kendi içimizde müzakereyle sonuç alalım. 
KASIM
BOSTAN (Balıkesir) – PKK’ya silah bırakma çağrısında bulunsana.
TAHİR
ÖZTÜRK (Elâzığ) – O teröristleri çekin, şehirden çekin. Teröristleri çekin
şehirden, ondan sonra konuşalım.
OSMAN
BAYDEMİR (Devamla) – Barikatları kaldıracaksak müzakereyle barikatları
kaldıralım, ölümle değil… 
(Mikrofon
otomatik cihaz tarafından kapatıldı) 
OSMAN
BAYDEMİR (Devamla) – …kanla değil, gözyaşıyla değil çünkü bu, sonuç
doğurmayacaktır, bir ölüm başka bir ölümü, bir katliam bir başka katliamı
beraberinde getirecektir, bu yol, yol değildir, bu yol çıkmazdır. (HDP
sıralarından alkışlar)
HAKAN
ÇAVUŞOĞLU (Bursa) – Hakikaten ruh hâliniz, yerinde değil sizin söylediğiniz
gibi. Tamamen gerçeklikten kopmuşsunuz. Düştüğünüz duruma bakın? Halk sizi
dinlemiyor, dinlemeyecek, dinlemeyecek.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen sivillerin
araştırılması amacıyla 8/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 5 Ocak
2016 Salı günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi aleyhinde ilk söz, İstanbul
Milletvekili Aziz Babuşcu’ya aittir.
Buyurun
Sayın Babuşcu…
HAKAN
ÇAVUŞOĞLU (Bursa) – Ne yapsanız da boş. Bu halk gördü gerçekleri. Size oyları
bunun için vermedi. Kendi çocuklarınızı gönderdiniz mi oraya? 
İDRİS
BALUKEN (Diyarbakır) – Vicdan yok sende, vicdan.
HAKAN
ÇAVUŞOĞLU (Bursa) – Kendi çocuklarınızı göndersenize!
OSMAN
BAYDEMİR (Şanlıurfa) – Hamile kadını öldürün diye mi halk size oy verdi?
HAKAN
ÇAVUŞOĞLU (Bursa) – Siz sadece cesetlerin ve ölülerin arkasına saklanarak
burada siyaset yapıyorsunuz. 
OSMAN
BAYDEMİR (Şanlıurfa) – Kadınları, çocukları öldürün diye size oy vermedi. 
HAKAN
ÇAVUŞOĞLU (Bursa) – Yapamazsınız, yapamazsınız!
BAŞKAN
– Sayın Çavuşoğlu, Sayın Baydemir; hatip kürsüye çıktı. Lütfen hatibi
dinleyelim.
AZİZ
BABUŞCU (İstanbul) – Sayın Başkanım, sürem başlamasın.
OSMAN
BAYDEMİR (Şanlıurfa) – İstikrar gelsin diye size oy verdi. İstikrar gelsin, kan
dursun, müzakere olsun, müzakereden sonuç alınsın diye bu halk size oy verdi.
HAKAN
ÇAVUŞOĞLU (Bursa) – Hakikaten gerçeklikten kopmuşsunuz. Gerçek de değilsiniz,
sanalsınız, sanalsınız. Halk size inanmayacak. 
BAŞKAN
– Sayın Baydemir, Sayın Çavuşoğlu, sayın milletvekilleri; hatip kürsüde, lütfen
hatibe saygı gösterelim, hatibi dinleyelim.
OSMAN
BAYDEMİR (Şanlıurfa) – Bu halk, yakın yıkın diye size oy vermedi. 
HAKAN
ÇAVUŞOĞLU (Bursa) – Ne yapsanız da halk inanmıyor. Bitiksiniz, bitiksiniz! 
OSMAN
BAYDEMİR (Şanlıurfa) – Kandırdınız bu halkı, kandırdınız, kandırdınız,
kandırdınız!
BAŞKAN
– Buyurun Sayın Babuşcu. 
AZİZ
BABUŞCU (Devamla) – Sayın Başkanım, süremi sıfırdan başlatın.
BAŞKAN
– Buyurun, yeniden başlatıyorum.
AZİZ
BABUŞCU (Devamla) – Sayın Başkanım, değerli milletvekilleri; hepinizi saygıyla
sevgiyle selamlıyorum.
26’ncı
Dönemin ilk oturumundan itibaren Halkların Demokratik Partisi HDP adına bu
kürsüye gelen tüm hatipler, aynı klişe laflarla ajitasyon yaparak ve duygu
sömürüsünü de işin içerisine katıp devletin PKK terörüne karşı verdiği
mücadelede güvenlik güçlerini, polisimizi, askerimizi “Sarayın gladyosu”, “AK
PARTİ’nin paramiliter güçleri” olarak tanımlayıp direkt AK PARTİ Grubunu hedef
alan, algı yönetmeye dönük konuşmalar yaptılar. Biraz önce de belki bu usulde
konuşmanın en iyi hatiplerinden birisi olan Osman Bey, aynı duygu sömürüsü,
aynı ajite edici paragraflar etrafında, yine o algıyı kamuoyu nezdinde kanaate
dönüştürme çabası içerisinde bir konuşma yaptı.
Ben
sizlere bugün HDP’nin 7 Haziran ve 1 Kasım seçimleri öncesinde ve sonrasında
ortaya koyduğu fotoğrafı tahlil etmeye çalışacağım. 
Elinde
sadece çekiç olanlar, bütün sorunları çivi olarak görürlermiş. Ellerinde
çekiçten başka bir şey olmayan statükocular, bu ülkede yıllarca her farklılığı
tehdit gibi görüp sindirmeye, asimile etmeye çalıştılar. Her konuda çok büyük
reformlara öncülük etmiş olan AK PARTİ bu konuda da başkalarının
yapamadıklarını yapmak için harekete geçti.
Biliyorsunuz,
AK PARTİ daha kurulduğu gün parti programında Türkiye’nin çözüm bekleyen en
önemli, öncelikli sorunları arasında Kürt sorunu olduğunu deklare ederek işe
başladı. Biz problemlerimizi demokrasi ve kardeşlik içinde çözmeye çalıştıkça
karşımızdakiler ağız birliği etmişçesine klişe laflar söylediler sadece. Kimisi
“Ülkeyi parçalıyorsunuz.” dedi, kimisi “Üniter yapımızı ortadan
kaldıracaksınız.” dedi, kimisi de “Vatanımızı satıyorsunuz.” nağmeleri yaptı.
Oysa ülkemizi asıl büyük tehlikeye maruz bırakan bu kafanın ta kendisiydi. Hiç
düşünmediler, acaba AK PARTİ öncesinde uygulanan asit kuyulu, dışkı yedirmeli,
olağanüstü hâlli, on binlerce faili meçhullü yanlış politikalar birlik ve
beraberliğimize mi hizmet ediyordu, yoksa ayrışmaları mı derinleştiriyordu?
HÜDA
KAYA (İstanbul) – Sofrada kadının kafasını kopardınız, daha neden
bahsediyorsunuz?
AZİZ
BABUŞCU (Devamla) - Biz, iktidara geldiğimiz andan itibaren, Kürt
vatandaşlarımız üzerindeki antidemokratik ve gayriinsani bütün yasakları
ortadan kaldıran bir çerçeve ortaya koyduk. İnkâr ve asimilasyonu reddettik,
son verdik. Biz sorunlara kavram ve kurum merkezli değil, insan merkezli
baktık. “İnsanı yaşat ki devlet yaşasın.” mantığı içerisinde hareket ettik.
“Biz kardeşiz.” dedik, “Bu coğrafyada yaşayan, etnik aidiyeti, inanç aidiyeti
ne olursa olsun kardeşiz.” dedik. “Her meseleyi, her konuyu barış içinde,
özgürce tartışalım.” dedik. “Birbirimizle her konuyu alabildiğince müzakere
edelim.” dedik. Kırmızı çizgimiz tekti: Kan yok, şiddet yok, öldürmek yok. Bu
nedenle çeşitli süreçleri başlattık ve başarılı bir şekilde de sonuca doğru
götürdük.
Türkiye
bu meseleyi inkâr ve asimilasyon çerçevesinden çıkarıp özgürlük, demokrasi ve
kardeşlik içinde bir sürece erdirince bazılarının düzenleri bozuldu tabii. Bu
meseleyi bir rant ve çıkar konusu edinenler varılan sürecin rahatsızlığından
başka şeyler söylemeye ve konuşmaya başladılar. Kendilerini Kürt halkının
sözcüsü gibi göstermeye çalışanlar, yasaklar birer birer kaldırılıp barış ve
özgürlük hâkim olmaya başlayınca bu sefer başka politik alanlara taşeronluk
yapmaya başladılar. Artık “İnkâr ve asimilasyona hayır.” türü cümlelerle dolu
konuşmalar değil, onun yerine, AK PARTİ düşmanlığı ve karşıtlığından ibaret bir söylem yerini aldı. Bu
iş söylemle de kalmadı tabii. Aynı zamanda, terör, bir siyasi yöntemmiş gibi
yeniden tırmandırıldı. Dikkatinizi çekmek isterim, HDP, 7 Haziran ve 1 Kasım
seçimleri dolayısıyla yürüttüğü kampanyaları çözüm süreci ya da Türkiye
ekseninde değil, doğrudan doğruya AK PARTİ karşıtlığına dayandırdı. Seçim
süresince hep sorduk: Seçime giderken, kendilerini Kürt vatandaşlarının doğal hamisi, hatta vasisi gibi gören Sayın HDP
Eş Başkanı Selahattin Demirtaş Kürtler için ne istiyor? Doğrusu, ben hiçbir şey
görmedim o kampanya süresince. Demirtaş, HDP’nin varlık nedenini Erdoğan’ın
başkanlığını engellemeye ve AK PARTİ’yi iktidardan indirmeye endekslemiş vaziyetteydi 7 Haziran ve 1
Kasım öncesi ve sonrası. Peki, Kürt meselesi neresinde bu bakış açısının, bu
oturulan yerin?
GÜLSER YILDIRIM (Mardin) – Peki, sizin DAEŞ’le olan
ittifakınız neresinde?
AZİZ BABUŞCU (Devamla) - HDP’nin kendisine biçilen bu
rolü oynamaya hazır olduğunu, bu rolü isteyerek ve severek oynayacağını
Demirtaş bir grup toplantısında şu cümlelerle deklare etti: “Sayın Recep Tayyip
Erdoğan, HDP var oldukça seni başkan yaptırmayacağız.” Demirtaş’ın ve başında
bulunduğu HDP’nin varlık nedeni meğer sadece bundan ibaret hâle geldi yeni
versiyonu itibarıyla. Aynı zamanda, bilumum statükocular, beyaz Türkler,
paralel ihanet şebekesi de aynı nağmeleri söylüyordu; HDP aynı paralelde;
onlarla beraber hareket ediyordu.
Demirtaş, Kürtleri, eski Türkiye’nin o statükocu güçlerinin yanına çekmeye
çalışıyor. Demirtaş, vesayetçilerle kol kola bir profil arz ediyor. Demirtaş
“Biz varken başkanlık sistemi gelemez.” diyor, kurnaz göndermelerde bulunarak
sanki başkanlık sistemi Kürt kardeşlerimizin aleyhineymiş gibi bir hava
oluşturmaya çalışıyor. Oysa bu siyasetin Kürtlükle hiçbir alakası yok. 
HDP,
kendi siyasetini benimseyen Kürtleri “makbul Kürt”, AK PARTİ’yi destekleyen
Kürtleri ise “gayrimakul Kürt” olarak tanımlıyor. Bu yaklaşım, kendilerine
“beyaz Türk” diyenleri ne kadar da bize anımsatıyor. Düne kadar “Kürt”
kelimesini işitmeye bile tahammülü olmayanların, “En iyi Kürt ölü Kürt’tür.”
diyecek kadar nefretle dolmuş kesimlerin, bu seçim öncesinde HDP’yi sürekli
propaganda etmelerinin elbette bir sebebi vardı, o da şuydu: AK PARTİ’den ve AK
PARTİ’nin siyasetinin yaslandığı değerlerden daha çok nefret ediyor
olmalarıydı. Yani nefret ettiklerini daha çok nefret ettiklerine karşı tercih
ediyorlardı. Bölgede her kardeşi mutlaka düşünüyordur: Ahmet Kaya’nın varlığına
tahammül gösteremeyen malum medya, ulusalcı statükocular, elitler ve çözüm
sürecini sabote etmek için elinden geleni ardına koymayan Pensilvanya çetesi
HDP’yi niye destekliyor? Çünkü Kürt kardeşlerimizi HDP üzerinden statükonun
yedeğine düşürmeye çalışıyorlar. Türkiye’nin makbul vatandaşı olan beyaz
Türkler kaybettikleri iktidarlarını Kürt kartı üzerinden yeniden elde etmeye
çalışıyorlar. 
CEYHUN
İRGİL (Bursa) – Yok beyaz Türk, yok siyah Türk! Kendi konuşmanız bölücü.
AZİZ
BABUŞCU (Devamla) – Buna da kolay gelmediler. 17-25 Aralık kumpası ile Gezi
olaylarını denediler ve nihayetinde HDP’yle bir şeyler yapma arayışına
girdiler. Geçmişte askerî darbelerle elde ettiklerini, buna imkân kalmayınca
terör üzerinden elde etmeye çalıştılar. Nitekim Kandil de öyle diyordu. Ne
diyordu Kandil? “Artık savaşımız devletle değil, AK PARTİ’yle.” diyor idi. 
CEYHUN
İRGİL (Bursa) – Sen nasıl Türk’sün kardeşim, siyah Türk müsün, sarı mısın? 
AZİZ
BABUŞCU (Devamla) – Biz her fırsatta HDP’yi Türkiye partisi olmaya çağırdık.
Onlar, bırakın Türkiye partisi olmayı, parti bile olamadılar. Çünkü siyasi
parti olmak şiddeti reddetmekle başlar. Bir yapı şiddeti yöntem edinmişse
siyasi parti olamaz. Çünkü bir siyasi parti sorunları kansız, kavgasız, Meclis
marifetiyle halletmeyi öngördüğü için kurulur zaten. Oysa HDP’liler, her
fırsatta şiddeti yücelttiler. Terör örgütünün emrinde bir memur gibi olmayı
sürdürdünüz. Hendek siyasetine sahip çıktınız. 
Bir
parti eş başkanı düşünün ki, her türlü silahı stoklayıp bu ülkenin şehirlerine
hendek kazarak güvenlik güçlerimize karşı savaş açan teröristleri savunuyor,
destekliyor… 
HAYDAR
AKAR (Kocaeli) – Siz esas duruşa geçiyordunuz, ne çabuk unuttunuz. Siz, ne
kadar kaliteli siyaset yaptığını söylemiyor muydunuz? Türkiye'nin önünü
açtığını söylemiyor muydunuz?
AZİZ
BABUŞCU (Devamla) - …halkı, teröristlerin yanında savaşa çağırıyor ve bir de şu
cümleyi kullanıyor: “Hendek kazmasın da ne yapsınlar, başka seçenek mi
bıraktınız?”
(Mikrofon
otomatik cihaz tarafından kapatıldı) 
HAYDAR
AKAR (Kocaeli) – Sizden öğrendiler. 
AZİZ
BABUŞCU (Devamla) - Düşünebiliyor musunuz, bizim gözümüzün içine baka baka,
hepimizin zekâsıyla alay edercesine, bu kürsüden bu lafları kullanıyorlar. 
CEYHUN
İRGİL (Bursa) – Siz bizimle alay ediyorsunuz. Kendinizi o kadar reddediyorsunuz
ki. “Paralel” diyorsunuz. Paralel de bize mi paralel kardeşim, size paraleldi
bu!
BAŞKAN
– Sayın Babuşcu, süreniz dolmuştur.
AZİZ
BABUŞCU (Devamla) – Bugün gelinen noktada HDP, takiye yapmayı da bir kenara
bırakıp, doğrudan bölünmeyi ve devlet olmayı konuşuyor. “Saz çalan cici çocuk”
güzellemesi yapanlar bugünlerde fena hâlde pişmanlık duyuyorlar.
BAŞKAN
– Teşekkürler Sayın Babuşcu, süreniz dolmuştur.
AZİZ
BABUŞCU (Devamla) – Şimdi, hayal kırıklığını yaşıyorlar. En azından öyle
görünüyorlar.
BÜLENT
YENER BEKTAŞOĞLU (Giresun) – Çok gerdiniz ya, çok gerdiniz. Hiç gerek yok.
HAYDAR
AKAR (Kocaeli) – Senin bu dilinle nasıl yapacağız bu barışı?
BÜLENT
YENER BEKTAŞOĞLU (Giresun) – Bu barışı nasıl sağlayacaksınız?
AZİZ
BABUŞCU (Devamla) - Biz hiç değişmedik, hep aynı noktadayız. 
HAYDAR
AKAR (Kocaeli) – Otuz senedir aynı hikâyeyi çalıyorsunuz. 
AZİZ
BABUŞCU (Devamla) - Siz ise Kandil’in vesayeti altında ışığınızı yitirdiniz. 
BAŞKAN
– Lütfen Sayın Babuşcu, süreniz dolmuştur, yerinize alalım. 
AZİZ
BABUŞCU (Devamla) - Siz kimsiniz?
Teşekkür
ediyorum. (AK PARTİ sıralarından alkışlar) 
HAYDAR
AKAR (Kocaeli) – Bu dille nasıl becereceksiniz bu işi ya?
CEYHUN
İRGİL (Bursa) – Bu kadar çok dönerseniz değişmezsiniz tabii. Devamlı
dönüyorsunuz.
HAYDAR
AKAR (Kocaeli) – Bu dil hiç iyi bir dil değil.
BAŞKAN
– Teşekkür ediyoruz Sayın Babuşcu.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın hatip konuşması sırasında, Sayın Osman Baydemir’in
ismini zikrederek gerçekleri çarpıtmakla, kamuoyunda yanlış bir algı yönetmekle
ve ajitasyon yapmakla suçladı. Dolayısıyla, Osman Baydemir’in şahsına sataştı.
Aynı zamanda, konuşmasının tamamında da defaatle HDP Grubuna sataştı. Sonra da
grup adına sataşmadan söz istiyoruz.
BAŞKAN
– Sayın Baydemir, buyurun.
İki
dakika süre veriyorum.
IX.- SATAŞMALARA İLİŞKİN KONUŞMALAR (Devam)
3.- Şanlıurfa Milletvekili Osman
Baydemir’in, İstanbul Milletvekili Aziz Babuşcu’nun HDP grup önerisi üzerinde
yaptığı konuşması sırasında şahsına sataşması nedeniyle konuşması
OSMAN
BAYDEMİR (Şanlıurfa) – Sayın Başkan, bizim burada birbirimizi dinlemediğimiz,
burada bir halkın vicdanından çıkan çığlığın dinlenilmediği, bastırılmaya
çalışıldığı bir atmosfer içerisinde şimdi Şırnak’tan haber geldi. Orman Müdürlüğünün
bahçesinde 4 tane cenaze var, sağlık görevlilerinin dahi ulaşmasına izin
verilmiyor. Neden sağlık görevlilerinin ulaşmasına izin verilmiyor? Çünkü kan
kaybından ölümü isteniyor. Çünkü kan kaybı olursa ölüm riski artacak. Böylesi
bir atmosfer içerisinde gerçekleşiyor savaş. 
KASIM
BOSTAN (Balıkesir) – Doktorlar, PKK’lılar öldürecek diye gidemiyor. 
OSMAN
BAYDEMİR (Devamla) – Savaş, burada bizim yaptığımız gibi birbirimize laf
atmayla geçmiyor. Tanklar top mermisi atıyor, Keleşler kurşun atıyor ve onlar
insanlara değdiğinde insanlar hayatını yitiriyor. Buradaki gibi geçmiyor
cereyanlar. 
KASIM
BOSTAN (Balıkesir) – PKK’lılar ne yapıyor orada?
OSMAN
BAYDEMİR (Devamla) - Orada gerçek bir savaş var ve o savaş yıkımı beraberinde
getiriyor ve bu savaş halka karşı açılan bir savaştır. Nihayetinde şu ana
kadar, müzakere masasının devrildiği günden şu ana kadar neredeyse 600’ü aşkın
sivil insan hayatını yitirdi, Ankara katliamı da dâhil olmak üzere. 
Bu
ülkenin Cumhurbaşkanı gururla, iftiharla diyor ki: “2 bin insan öldürdük. 2 bin
tanesini indirdik.” 
RAMAZAN
CAN (Kırıkkale) – Teröristleri kastediyor.
TAHİR
ÖZTÜRK (Elâzığ) – Terörist, terörist…
İLKNUR
İNCEÖZ (Aksaray) - Sayın Cumhurbaşkanımızın her söylediğini çarpıtıyorsunuz,
her söylediğini!
OSMAN
BAYDEMİR (Devamla) - Bu insanların tamamı, askeri, polisi, sivili, gerillası bu
ülke halkının, halklarının evlatlarıdır. Allah korkusu, Peygamber utancından
daha büyük korku ve daha büyük bir utanç var mıdır? 
RAMAZAN
CAN (Kırıkkale) – PKK’lıları kastetti.
TAHİR
ÖZTÜRK (Elâzığ) – Saptırmayın olayları, saptırmayın.
OSMAN
BAYDEMİR (Devamla) - Ben sorarım sizlere: Allah korkusundan daha büyük ne
korkudur ki sizi bu savaşı savunmaya itiyor, sevk ediyor? Hangi korkudur ki?
TAHİR
ÖZTÜRK (Elâzığ) – Sizde var mı ki Allah korkusu?
MUSTAFA
YEL (Tekirdağ) - Savaş değil, terörle mücadele. Hangi savaştan bahsediyorsun,
hangi savaştan bahsediyorsun sen? Terörle mücadele ediyoruz biz.
OSMAN
BAYDEMİR (Devamla) - İşte, ırkçılığın, milliyetçiliğin, faşizmin esiri
olmuşsunuz. Faşizmin esiri olanlar, ırkçılığın esiri olanlar imanlarından şüphe
etsinler. 
(Mikrofon
otomatik cihaz tarafından kapatıldı) 
RAMAZAN
CAN (Kırıkkale) – Hadi canım sende!
OSMAN
BAYDEMİR (Devamla) - Sizi imana davet ediyorum. (HDP sıralarından alkışlar) 
BAŞKAN
– Sayın Baydemir, kaba ve yaralayıcı sözler kullanmayalım, bir.
Bir
de, Sayın Cumhurbaşkanı terörle mücadele kapsamında öldürülen terörist
sayısından bahsetti, insan sayısından değil. (HDP sıralarından gürültüler) 
Sayın
Baluken, grup adına, buyurun.
İDRİS
BALUKEN (Diyarbakır) – Onlar da insan Sayın Başkan. Bu nasıl bir söz? Bu
cümlenizi kabul etmemiz mümkün değil. 
BAŞKAN
– Bir saniye… 
İDRİS
BALUKEN (Diyarbakır) – Ölenlerin tamamı insandır ve Sayın Baydemir de o gerçeği ifade etti.
BAŞKAN – Sayın Baluken, gruba sataşmadan
dolayı, buyurun.
İDRİS BALUKEN (Diyarbakır) – Sayın
Meral Danış Beştaş cevap verecek.
BAŞKAN – Buyurun Sayın Beştaş.
GÜLSER YILDIRIM (Mardin) – Kadınlar,
çocuklar vardı orada.
BESİME KONCA (Siirt) – Askerin ölümünü
alkışlayan da sizsiniz. “Bedel ödeyeceğiz.” dediniz, “Yan gelip yatma yeri
değil.” dediniz askerlik için.
HÜSEYİN ŞAHİN (Bursa) – Bu vatan için
gerekirse bedeli de öderiz biz. (HDP sıralarından gürültüler) 
BESİME KONCA (Siirt) – Buyur!
İDRİS BALUKEN (Diyarbakır) – Sen öde,
sen! Askeri gönderme, sen git öde!
BAŞKAN – Sayın milletvekilleri, sayın
hatip kürsüye çıktı.
Buyurun Sayın Beştaş.
İki dakikadır süreniz.
4.- Adana Milletvekili Meral Danış
Beştaş’ın, İstanbul Milletvekili Aziz Babuşcu’nun HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
MERAL DANIŞ BEŞTAŞ (Adana) – Sayın
Başkan, eğer sessizlik olursa başlayacağım ama…
MİHRİMAH BELMA SATIR (İstanbul) –
Arkadaşlarınız susarsa sessizlik olacak. 
BAŞKAN – Evet, buyurun.
MERAL DANIŞ BEŞTAŞ (Devamla) – Süremi
tekrar başlatırsanız sevinirim.
BAŞKAN – Sayın Beştaş, lütfen buyurun.
MERAL DANIŞ BEŞTAŞ (Devamla) – Sayın
Başkan, değerli milletvekilleri; deminki hatip partimizi doğrudan hedefe koyan
birçok açıklama yaptı, bu süre zarfında hepsine yanıt veremem ama şunu
söyleyeyim kısaca: OHAL dönemini sık sık hatırlatıyorlar bize; faili
meçhulleri, asit kuyularını, o dönemde yaşanan ağır insan hakları ihlallerini,
katliamları ama ne yazık ki bugün çok farklı bir atmosferde değiliz. OHAL ilan
edilmeden, sıkıyönetim ilan edilmeden, adı darbe konulmadan OHAL, sıkıyönetim
ve darbeyi aşan uygulamalar şu anda birçok merkezde devam ediyor ve bunu bütün
dünya görüyor ama Türkiye basını ağır bir sansür ve tehdit altında olduğu için
bunlar Türkiye'nin batısına maalesef ulaşamıyor. 
“Duygu sömürüsü” dediler, biz burada
bir duygu sömürüsü yapma ihtiyacında asla değiliz. Biz halkın vekilleri olarak
burada seçmenlerimizin, halkımızın korkunç bir katliam, işkence, ağır hak
ihlalleri karşısındaki sesi ve soluğuyuz. Her an bölgeden, illerden ağır insan
hakları ihlallerinin, cenazelerin haberlerini alıyoruz ve geçmişte, Türkiye
tarihinin hiçbir döneminde cenazeler üzerinde böyle bir siyaset yürütülmemişti.
Lütfen hepiniz -Taybet İnan’ın oğlunun yazdığı, iki üç paragraflık bir metin
var- bir evladın annesinin cenazesi yerdeyken, daha yaralıyken başına
gidememesinin ne demek olduğunu ancak empatiyle anlayabilirsiniz. 
Algı yönetimi konusunda bizi
suçladılar. Algı yönetimi konusunda dünya genelinde eğer bir yarışma yapılırsa,
ben bu konuda AKP iktidarının birinciliği alacağına hiçbir kuşku duymuyorum
gerçekten. Yani bir şeyi ters yüz edebilme ve gerçekleri çarpıtma konusunda
inanılmaz bir maharetiniz var. 
Yine,
Eş Genel Başkanımıza yönelik şeyler… Biz bir siyasi partiyiz ve tabii ki
iktidara karşı düşüncelerimizi ifade ederiz. Biz kimseye yaranmak için bu
siyaseti yürütmüyoruz. Başkanlık sistemiyle öngörülen sistem, Türkiye’de tek
insan yönetimi, bütün…
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla) - …hak ve özgürlüklerin ortadan kaldırılması sistemidir.
Bu nedenle, biz parti olarak, hâlâ saza takılan, algı yönetimine takılan
iktidarı gerçekleri görmeye davet ediyoruz. Lütfen gözünüzü açın, kulaklarınızı
açın ve bu sese kulak verin. (HDP sıralarından alkışlar) 
BAŞKAN
– Teşekkürler Sayın Beştaş. 
Birleşime
on dakika ara veriyorum. 
Kapanma Saati: 16.46
ÜÇÜNCÜ OTURUM
Açılma Saati: 16.59
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Ömer SERDAR (Elâzığ)
------0-----
BAŞKAN
– Sayın milletvekilleri, Türkiye Büyük Millet Meclisinin 23’üncü Birleşiminin
Üçüncü Oturumunu açıyorum.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisinin görüşmelerine devam ediyoruz. 
Şimdi
söz sırası, lehte olmak üzere, İstanbul Milletvekili Mustafa Sezgin
Tanrıkulu’na aittir.
Buyurun
Sayın Tanrıkulu. (CHP sıralarından alkışlar)
Süreniz
on dakikadır. 
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; hepinizi
saygıyla selamlıyorum.
Ben,
öncelikle, bu konuşma vesilesiyle, içinde bulunduğumuz süreçte yaşamını yitiren
çocuklara, kadınlara, gençlere, yaşlılara, yine, yaşamını yitiren polis ve
askerlere Allah’tan rahmet diliyorum, ailelerine başsağlığı diliyorum. Onların
tümünün acısı bizim ortak acımızdır. Umarım, 2016 yılı böyle geçmez. 
Defalarca
söyledik, bir kez daha ifade ediyorum: Türkiye'nin Kürt meselesi silahla,
çatışmayla, topla, tankla, hendekle ve barikatla çözülmez; Türkiye'nin Kürt
meselesi siyasetle, konuşarak ve bu Mecliste çözülür ve bunun da yolunu açmak
zorundayız.
Değerli
arkadaşlar, sokağa çıkma yasaklarıyla ilgili konuşmuştum, bunun Anayasa'ya
aykırılığı konusunda görüşlerimi burada ifade etmiştim. Gerçekten de insan
hakları savunucuları, avukatlar çok özverili çalışmalarla bu dosyaları iç
hukukta tartıştılar; Diyarbakır’da, Şırnak’ta, Mardin’de idare mahkemelerine
gittiler, en son Anayasa Mahkemesine gittiler. Anayasa Mahkemesi de bireysel
başvuru yoluyla gelen bu dosyaları görüşmedi ve Avrupa İnsan Hakları Mahkemesine gönderdi. Ben,
buradan, Türk yargısının, Türkiye yargısının insan hakları bakımından iflas
ettiğini ve Türkiye'yi yeniden Avrupa İnsan Hakları Mahkemesi önüne taşıdığını,
bunun insan hakları ortamı bakımından ve hukuk devleti bakımından doğru
olmadığını ifade etmek istiyorum. Biz o soruları defalarca sorduk ama buradan
yanıt alamadık. En son, Avrupa İnsan Hakları Mahkemesine sorulan soruları Sayın
Başbakana sordum; umarım, ayın 8’i itibarıyla Avrupa İnsan Hakları Mahkemesine
vereceği cevapları bu millete ve bu Meclise de verirler, umarım. Ama, bize
vermediler, mahkemeler bunu çözmedi ve sonuçta, yeniden, otuz yıl sonra,
yurttaşlarımız için Avrupa İnsan Hakları Mahkemesinden adalet bekler duruma
geldik. 
Evet, bakın, bu dönem içerisinde 143 sivil yurttaşımız
yaşamını yitirdi, 1 Ocaktan itibaren de 8 yurttaşımız; toplam 151 yurttaşımız.
193 polis ve asker yaşamını yitirdi, şehit edildi. 17 ilçede 56 kez üç yüz
günden fazla sokağa çıkma yasağı oldu ve 1 milyon 300 bin kişi sokağa çıkma
yasaklarından etkilendi ve Sayın Başbakan “Cizre’de ölen hiç kimse yok, çocuk
yok.” dedi. Ben, keza, grubum adına 24
Aralıkta Sayın Başbakana sordum, 44 çocuğun ismini yazdım, öldürüldükleri yerleri
yazdım ve yaşlarını sordum. Buna şimdi cevap bekliyoruz, gerçekten bunlar çocuk
mu, Türkiye Cumhuriyeti yurttaşı mı, hangi nedenle öldüler, bir cevabını da
bekliyoruz bu çocukların, 44 tane isim var. Bakalım, Sayın Başbakan bunlara ne
diyecek, bizim yurttaşlarımız, bizim çocuklarımız mı? 
Değerli
milletvekilleri, gerçekten zor günlerden geçiyoruz; sokağa çıkma yasakları,
ağır ölümler, çok acı olaylar… Dün, daha yeni, bakın, Diyarbakır’da yaşamını
yitiren polis memurunun, Musa Yüce’nin cenazesinde gördük 3 yaşındaki çocuğu,
“baba, baba” diye ağlıyordu arkasından, 3 yaşında. Biz bu çocuklara nasıl hesap
vereceğiz ileride? Önceki gün Diyarbakır’ın Sur ilçesinde, postanenin
arkasında, İskenderpaşa Mahallesi’nde, bir sokakta, balkonda değil, alanda
değil, evinin içerisinde, kahvaltı yaparken, şu sofrada kahvaltı yaparken
değerli arkadaşlar, Melek Alpaydın yaşamını yitirdi. Top mu, roket atarmı?
Şimdi, gördük malzemeyi, ağır bir tablo. 
Ben
bir önceki konuşmamda, burada Silopi’nin çığlığı olmak istemiştim ancak izin
vermemiştiniz. O zaman, Taybet İnan’ın çocuğunun sesini aynen dinletecektim
sizlere burada. Annesi sokaktaydı, annesi Taybet İnan, değerli arkadaşlar,
annesi sokaktaydı, 1’inci veya 2’nci günüydü ve öldürülmüştü, cenazesi şu hâlde
bekliyordu sokaklarda, şu hâlde, 7’nci günde ancak alınabildi. Ve önceki gün
Taybet İnan’ın oğlu bir mektup yazmıştı, paylaşıldı, bana da geldi. Fazla söze
gerek yok, onu okumak istiyorum, o gün burada okuyamamıştım ya da kendisinin
sesini dinletememiştim. 
Oğlu
Mehmet İnan’ın mektubu: “Annem ilk vurulduğunda haber verdiler, koştuk. Biz
daha varmadan amcam gitmek istemiş, onu da vurmuşlar. Gittiğimde amcamı
taşıyordu komşular. Annem dedim, ‘Sokakta kaldı.’ dediler. Ben gitmek istedim,
tuttular; ağladım, ağladım, ağladım. Annem sokağın ortasında kaldı öylece. Önce
belli belirsiz kıpırdıyordu, sonra saatler geçtikçe hareketleri azaldı. Kimi
aramadık ki? Vekilleri -yani birisi ben- kaymakamı, valiyi. Dedik çeksinler şu
kargaları, öldü ölmesine de cenazemizi alalım. Annem ne hissetti acaba? Canı
çok yandı, yanmıştır. 
Biz sevgi nedir hiç dile getirmezdik ama
bir sarılması vardı, dünyaya değerdi. Binlerce söz gelse anlatamazdı o sevgiyi.
Annem tam tamına yedi gün sokakta kaldı. Hiçbirimiz uyuyamadık köpekler gelir,
kuşlar konar diye. O orada yattı, biz 150 metre ilerisinde öldük. 
Bir insan bir insana ne kadar acı
çektirebilirse devlet de bize -yani AKP Hükümeti- yedi günde bunu yaptı. Yedi
gün, tam yedi gün annemizin cenazesi sokak ortasında kalsın. İnsan çok iyi
olamıyor, insan kalamıyor. Annemin elleri kaskatı olmuş ve öyle sıkmış ki
eşarbını, belli ki canı hayli acımış. Öptüm ellerinden helal et hakkını diye.
Ama kanı kurumuş annemin, elleri, yüzü ki yüzü düşerken toprak olmuş,
elbiseleri kandan ıslanmış, sonra kurumuş, sonra taş olmuş annemin.
Kokusu gitmiş, toprak ve kan kokuyor
annem, saçları sertleşmiş, kirlenmiş. Annemin canından can almışlar Allah’a
inananlar. Gözleri açık kalmış annemin, yüzü eve dönük, ayakları toplanmış; bir
takat gelsin diye belli ki çabalamış. 
Benim annem, siz benim annemi öldürdünüz.
Çocuklarınız var mı, bilmiyorum. Sizin yoksa bile sahiplerinizin var. Nasıl bir
acı demeyeceğim zira ağır. Yedi gün, benim annem yedi gün kara kış soğuğunda
kaldı. En acısı, kaç saat yaralı kaldı bilememek. Keşke diyorum, hemen ölmüş
olsa. Siz benim annemi öldürdünüz.”
Evet, Taybet İnan’ın oğlu Mehmet İnan
bizlere sesleniyor. Yani bizlere, siyaset kurumuna “Benim annemi öldürdünüz.”
diyor. 
Değerli arkadaşlar, henüz yol yakınken,
2016’nın başındayken bütün bunlar için yeni bir metot, yeni bir yöntem, daha
yaralar derinleşmeden -daha da ne kadar derinleşecek bilmiyorum ama- burada bir
yol açabiliriz.
Bakın,
15 Kasım 1978 tarihli Birleşmiş Milletler Bildirisi ne söylüyor: “Her insan
ırk, cinsiyet, din, dil ayrımı gözetilmeksizin barış içinde yaşayabilir.” 
2010
tarihli Santiago Bildirgesi: “Barışı ve barış içinde yaşama hakkını koruma
yükümlülüğü devlete aittir.” Aynı bildirgenin 5’inci maddesine göre,
devletlerce bireyin düşman görülmeme hakkı var.
Değerli
arkadaşlar, şimdi uygulanan politika -dün basın toplantısında da söyledim-
evet, Sri Lanka modeli. Daha önce telaffuz edilmişti, Hükûmetin bir Sri Lanka
fantezisi vardı maalesef; topyekûn imha etmek. Şimdi, lokal olarak Şırnak’ta,
Silopi’de, Sur’da, Nusaybin’de ilk önce göç ettirme, sonra kalanların tümünü
düşman görme ve düşman görüp düşman ceza hukuku uygulama stratejisi var.
Bununla bugüne kadar sonuç alamadık, sonuç alınamadı, binlerce insanın canına
mal oldu. Nedeni, bu Parlamentonun bir çözüm üretmemesidir, Parlamentonun devreye
girmemesidir. 
O
nedenle, bu ölümlerin gerçekten olmasını istemiyorsak, 2016 yılının bütün
yurttaşlarımıza, Türkiye’ye, halklarımıza barış getirmesini istiyorsak bu
Parlamento görevini yapmak zorundadır ve yeni bir mekanizmayı burada başlatmak
zorundadır. Yoksa, anaların ağlaması değil, anaların kanı toprakta kuruyor.
Buna son vermeliyiz.
Teşekkür
ederim. (CHP ve HDP sıralarından alkışlar)
BAŞKAN
– Teşekkürler Sayın Tanrıkulu.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, değerli konuşmacı “Hükûmetin Sri Lanka
modeli var; topyekûn imha. Bunun için çalışıyor.” diyerek, mevcut Hükûmete ve
AK PARTİ’ye yönelik bühtanda bulunmuştur. Bu çerçevede söz hakkı talep
ediyorum.
MAHMUT
TANAL (İstanbul) – Efendim, Hükûmetin cevap vermesi lazım.
BAŞKAN
– Buyurun Sayın Bostancı. (AK PARTİ sıralarından alkışlar)
İki
dakika söz veriyorum.
MAHMUT
TANAL (İstanbul) – Hükûmetin temsilcisi değil ki Sayın Başkan!
HAYDAR
AKAR (Kocaeli) – Bakanlık bekliyor herhâlde(!)
IX.- SATAŞMALARA İLİŞKİN KONUŞMALAR (Devam)
5.- Amasya Milletvekili Mehmet Naci
Bostancı’nın, İstanbul Milletvekili Mustafa Sezgin Tanrıkulu’nun HDP grup
önerisi üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; bizim Sri Lanka
modelimiz falan yok. Bizimle ilgili hayal ve fantazya kurmak yerine gerçeğe
bakmak lazım. AK PARTİ gerçeklikte ne yapmış? Sayın Tanrıkulu ve bu konuya
ilişkin zihin yoranlar aslında gerçekte ne yaptığımızı iyi bilirler.
MAHMUT
TANAL (İstanbul) – Gerçekten söyleyeyim mi ne yaptığınızı Hocam?
MEHMET
NACİ BOSTANCI (Devamla) - AK PARTİ, kollarını en geniş şekilde açarak bu
milleti kucaklamaya çalıştı.
MAHMUT
TANAL (İstanbul) - IŞİD’le işbirliği yaptınız gerçekten!
MEHMET
NACİ BOSTANCI (Devamla) - Demokrasi ve özgürlük esası üzerinden bunu yapmaya
çalıştı. Bu tek taraflı olacak bir iş değil tabii ama AK PARTİ sonuna kadar
meşru siyaset zeminlerinde her fikre, her düşünceye, her telaffuza açık bir
Türkiye kurdu; bu, Sri Lanka modeli falan değil. Bu ülkede geçmişte ne olduğunu
insanların hatırlayıp bugün AK PARTİ’ye laf söylerken, bu tür laflar söylerken
biraz durması, düşünmesi, biraz da -çok özür dilerim- yüzünün kızarması lazım.
Böyle bir şey olmaz!
Yaşanan
nedir? Yaşanan, Orta Doğu’daki gelişmeler neticesinde büyük rüyaların peşine
düşen bir terör örgütünün hendek kazıp içini patlayıcıyla doldurup arkasına
silahlı gençleri koyarak aklı sıra öz yönetim ilan edebileceği sevdasına
kapılmasıdır.
HAYDAR
AKAR (Kocaeli) – Nerede bu, hangi ülkede bu? Kim yönetiyor bu ülkeyi?
MEHMET
NACİ BOSTANCI (Devamla) - Kusura bakmayın, ne Türkiye Cumhuriyeti devleti ne
dünyada herhangi bir devlet, herhangi bir meşru otorite buna göz yummaz.
HAYDAR
AKAR (Kocaeli) – Niye yumdunuz?
MAHMUT
TANAL (İstanbul) – Kim iktidardaydı?
MEHMET
NACİ BOSTANCI (Devamla) - Bu, Kürt meselesine hayır da değildir, oradaki halka
da hayır değildir. 
MAHMUT
TANAL (İstanbul) – Naci Hocam, kim iktidardaydı? 
HAYDAR
AKAR (Kocaeli) – Hocam, bize transfer oluyorsunuz galiba?
MEHMET
NACİ BOSTANCI (Devamla) - Devletin terörle yapmış olduğu mücadeleyi sanki
sivillere karşı yapılıyormuş, Kürtlere yapılıyormuş gibi propaganda etmek
-kusura bakmayın- sadece teröristlerin o iğrenç, o çirkin, o aşağılık, o halk
aleyhine olan, Kürtlere ve Türklere zulmeden politikalarının PR’ı olur, halkla
ilişkileri olur.
(Mikrofon
otomatik cihaz tarafından kapatıldı)
MAHMUT
TANAL (İstanbul) – Kim iktidarda Hocam, kim?
MEHMET
NACİ BOSTANCI (Devamla) - Meşru zeminlerde olanlar bundan vazgeçsinler. (AK
PARTİ sıralarından alkışlar)
BAŞKAN
– Teşekkürler Sayın Bostancı.
ERKAN
HABERAL (Ankara) – Hendekleri beraber kazdınız, hendekleri. Kandil’e giden
temsilciler…
MUSTAFA
SEZGİN TANRIKULU (İstanbul) – Sayın Başkan…
BAŞKAN
– Sayın Tanrıkulu…
MUSTAFA
SEZGİN TANRIKULU (İstanbul) – Efendim, şahsımı ilzam ederek sözler söyledi
sayın hatip, 69’uncu maddeye göre söz istiyorum.
BAŞKAN
– Sataşmadan dolayı iki dakika süre veriyorum.
Lütfen,
yeni bir sataşmaya meydan vermeyelim. 
Buyurun
Sayın Tanrıkulu. (CHP sıralarından alkışlar)
6.- İstanbul Milletvekili Mustafa Sezgin
Tanrıkulu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
MUSTAFA
SEZGİN TANRIKULU (İstanbul) – Arkadaşlar, biraz önce, Hocam şahsımı ilzam
ederek… Gerçi kendisi burada beni uyarmış, ben de kendisini uyarıyorum: Size
yakışmadı Hocam; “Yüzü kızarmadan…” lafı size yakışmadı. Onu ifade edeyim
öncelikle. 
MEHMET
NACİ BOSTANCI (Amasya) – Ama affedersin, Sri Lanka filan oldu mu? Sezgin Bey,
oldu mu Sri Lanka? 
MUSTAFA
SEZGİN TANRIKULU (Devamla) – Evet… Bir saniye… Anlatacağım. 
MEHMET
NACİ BOSTANCI (Amasya) - En iyisini bilirsin, oldu mu? 
MUSTAFA
SEZGİN TANRIKULU (Devamla) – Değerli arkadaşlar, bakın, 2006 yılına kadar Sri
Lanka’da birçok tartışma oldu, masa kuruldu, tartışmalar oldu. 2006’da ne
olduysa çözüm olmadı, yeni bir cumhurbaşkanı seçildi; seçildiği andan itibaren
bütün o süreci heba etti, sonra dedi ki: “Ben tümünü yok edeceğim.” Havadan,
karadan, kentler, her taraf bombalandı. 
HAYDAR
AKAR (Kocaeli) – 100 bin kişi öldürdüler. 
MUSTAFA
SEZGİN TANRIKULU (Devamla) – Tabii, burada bunu yapmanıza imkân yok, yok çünkü
başka bir halk var, başka insanlar var, iletişim çağındayız. Yok ama neyi
seçtiler? Lokal yerler seçtiler. Cizre niye boşalıyor? Boşalıyor Cizre.
Kalanlar ne olacak? Düşman ve düşman ceza hukuku uygulanacak. Bunu söylüyorum.
Bu, Sri Lanka fantezisinin bir sonucudur. Bu, benim düşüncem, kabul
etmeyebilirsiniz, benim düşüncem, etmeyebilirsiniz ama bu model uygulanıyor.
Kalan bütün yurttaşlara düşmanca davranan, kendi yurttaşı gibi davranmayan bir
anlayış var. Yoksa, çoluk çocuk, kadın, ölülerin sokakta olduğu, hastanelerin
ve okulların karargâh olarak kullanıldığı model Sri Lanka modelidir.
İnceleyenler bilir, okuyanlar da bilir. Ben okuduğum için biliyorum. Size de
okumanızı tavsiye ederim. Olay bu. Bu benzerlikler yapılıyor. 
Burada
okumayabilirsiniz, burada sansür var, okumayabilirsiniz burada…
MEHMET
NACİ BOSTANCI (Amasya) – Sezgin Bey, biraz insaflı olun; olmaz, öyle konuşmayın
lütfen, tamam mı? Bunların hepsini biliyoruz biz. Kimin ne yaptığını da
biliyoruz. 
MUSTAFA
SEZGİN TANRIKULU (Devamla) – … ama dış dünya bunu tanımlıyor, okuyor ve
gideceğimiz yol yanlış bir yoldur. O nedenle, henüz imkân varken, bu Parlamento
önünde imkân varken gelin, burada başlatalım. O nedenle diyoruz: Gelin, burada
mekanizma kuralım. Gelin, burada başlayalım. İnsanlarda inanç yaratalım. Evet
“Biz bu soruna el koyduk kardeşim, sen hendeğini kapat.” diyelim, “Sen
barikatını kaldır, biz burada başladık.” diyelim. O inancı insanlarda
yaratalım. Sokakta insanlar ölmesin. Bu bizim elimizde ama biz, bunu
yapmıyoruz. 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Haydi Sayın Bostancı, buna cevap ver! Bir teklif var burada,
açık bir teklif. Haydi bakalım!
MUSTAFA
SEZGİN TANRILULU (Devamla) - Evet konuşuyoruz, ne güzel! Bu mu sonuç? 
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Tanrıkulu. 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken… 
İDRİS
BALUKEN (Diyarbakır) – AK PARTİ adına konuşan hatip, Sayın Bostancı, çözüm
sürecinin bitme gerekçesi olarak bu hendeklerin kazılması meselesini gösterdi.
Çözüm sürecinin içerisinde bulunan bir milletvekili olarak Genel Kurulu alenen
yanılttığını düşünüyorum. Bu konuda Genel Kurulu bilgilendirmek istiyorum.
MEHMET
NACİ BOSTANCI (Amasya) – Kim kimi yanıltıyor? Benim açıklamam o.
BAŞKAN
– Sayın Baluken ama ne şahsınıza ne de grubunuza yönelik herhangi bir sataşmada
bulunmadı. Yani hendek…
MEHMET
NACİ BOSTANCI (Amasya) – Hiçbir şey yok.
İDRİS
BALUKEN (Diyarbakır) – Sayın Başkan, süreçle ilgili olarak tamamen Genel Kurulu
ve Türkiye kamuoyunu yanıltan bilgi verdi. Dolayısıyla bununla ilgili hem Genel
Kurulu hem kamuoyunu, bize de… 
BAŞKAN
– Şimdi, o süreçle ilgili kendi kanaatlerini beyan etti. Yani katılmayabiliriz,
saygıyla dinlemek durumundayız, kendi kanaati.
MEHMET
NACİ BOSTANCI (Amasya) – Ben kendi kanaatlerimi söylemeyecek miyim? Sen çıkıp
konuşuyorsun.
İDRİS
BALUKEN (Diyarbakır) – Sayın Başkan, çözüm sürecinin içerisinde bulunan bir
milletvekili olarak iki buçuk yıl boyunca orada ortaya koymuş olduğumuz emeğin
çarpıtıldığını ve bu konuda şahsıma sataşıldığını düşünüyorum. Açık bir…
MEHMET
NACİ BOSTANCI (Amasya) – Hiçbir sataşma yok.
BAŞKAN
– Sayın Baluken, lütfen, ne şahsınıza ne de grubunuza herhangi bir sataşma yok.
İDRİS
BALUKEN (Diyarbakır) – Sayın Başkan…
BAŞKAN
- Yani gerçekten, olsa vereceğim, biliyorsun. Ben de adilane bir şekilde
yönetmeye çalışıyorum.
İDRİS
BALUKEN (Diyarbakır) – Hayır, hayır… İzah ediyorum size. 
BAŞKAN
- Ha, bu konuda bir açıklama gereği hissediyorsanız, yerinizden ben size söz
vereyim.
Buyurun.
Lütfen…
İDRİS
BALUKEN (Diyarbakır) – Yani, açık bir sataşma var; o sataşmadan dolayı…
BAŞKAN
– Sayın Baluken, gerçekten birbirimizi anlamamız lazım.
İDRİS
BALUKEN (Diyarbakır) – Hayır… Yani, şöyle: Tutanakları inceleyin o zaman.
BAŞKAN
– Tamam, tamam.
İDRİS
BALUKEN (Diyarbakır) – Yani çözüm sürecinin neden bittiğine dair bizim de
emeğimizi çarpıtan…
BAŞKAN
– Ama eğer ona ilişkin sizin şahsınıza ya da grubunuza yönelik bir sataşma var
ise…
İDRİS
BALUKEN (Diyarbakır) – Ben, tabii ki sürecin içerisinde bulunan bir vekil
olarak eğer emeğimle ilgili bir çarpıtma varsa bunu şahsıma yönelik bir sataşma
olarak değerlendiririm ve kürsüde açıklama hakkımı, söz hakkımı kullanmak
isterim.
BAŞKAN
– O zaman tutanakları bir isteyelim, bakalım ya da arzu ederseniz, yerinizden
size açıklama hakkı vereyim. Yani şey değil…
İDRİS
BALUKEN (Diyarbakır) – Hayır, yani tutanakları inceleyin Sayın Başkan.
BAŞKAN
– Peki Sayın Baluken, tutanaklara bakalım.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Halkların Demokratik Partisi Grubu önerisi aleyhinde ikinci ve son söz Mersin
Milletvekili Aytuğ Atıcı’ya aittir. (CHP sıralarından alkışlar) 
Buyurun
Sayın Atıcı. 
Süreniz
on dakikadır. 
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, AKP Hükûmetinin politikalarıyla birlikte, çeşitli valilikler
tarafından hukuka aykırı bir biçimde ilan edilen sokağa çıkma yasakları boyunca
yapılan operasyonlarda öldürülen sivillerin araştırılması amacıyla bir komisyon
kurulması önerisinin aleyhine söz almış bulunuyorum. Başta çocuklar ve kadınlar
olmak üzere, sivil veya resmi ayrımı yapmadan tüm insanların ölümüyle yüreği
yanan milletvekillerini de saygıyla selamlıyorum.
Değerli
milletvekilleri, güneydoğuda son zamanlarda öldürülen insanların araştırılması;
niçin öldürüldüklerinin, bunların kim olduğunun, nasıl öldürüldüklerinin
araştırılması amacıyla verilen bu öneri aleyhinde acaba niye söz aldım? Bu
aleyhte söz alınacak bir konu mudur? Hangi pencereden baktığınıza bağlı. 
Aleyhte
söz aldım çünkü bu ölümleri araştırmak için, 
1)
Cesaret gerekir.
2)
Yürek gerekir.
3)
Her şeyden önce yüreğinde insanlık kırıntılarının kalmış olması gerekir.
Peki, bu öneriye “evet” oyu vermek için
ne gerekir? Özgür iradesiyle oy kullanan milletvekillerinin çoğunlukta olması
gerekir.
Şimdi, ben özgür iradeyle oy kullanan
milletvekillerinin çoğunlukta olması gerekir diyorum. AKP sıralarına bakıyorum,
demin saydım, 30, 31 civarında milletvekili, giren çıkanlar. Yani halkın
seçtiği “Git, benim derdimi çöz. Git, bana yardımcı ol. Ben ölüyorum, beni
kurtar.” dediği milletvekillerinin sadece yüzde 10’u burada. Bunu halkımın
bilmesi gerekiyor. 
Allah aşkına Türkiye'de çocuklar ölürken,
Allah aşkına Türkiye'de kadınlar ölürken, daha önemli ne işiniz olabilir? Şu
sıralar niye boş? İş mi takip ediyorsunuz? Çay mı içiyorsunuz? Allah aşkına ne
yapıyorsunuz? (AK PARTİ sıralarından “Sana ne!” sesi)
AYŞE SULA KÖSEOĞLU (Trabzon) – Çok ayıp!
Çok ayıp!
GÖKCEN ÖZDOĞAN ENÇ (Antalya) – Düzgün
konuşmuyorsunuz.
AYTUĞ ATICI (Devamla) – Burada ölümleri
konuşurken AKP sıralarının sadece yüzde 10’unun dolu olmasını ibretle, ibretle
seyrediyorum ve sizleri kınıyorum.
AYŞE SULA KÖSEOĞLU (Trabzon) – 200 kişi
var!
RAMAZAN CAN (Kırıkkale) – Sen kendi
grubuna bak!
AYTUĞ ATICI (Devamla) – Evet, ben az önce
söylediğim cesurluktan, özgür iradeyle oy kullanan milletvekilliğinden,
yiğitlikten ümidimi kaybettiğim için bu komisyonun kurulmasına gerek yoktur
diyorum.
Eğer benim gibi düşünmüyorsanız, lütfen,
beni utandırın. Gelin bu öneriye “evet” deyin, ben de diyeyim ki sizi yanlış
tanımışım, çıkayım bu kürsüden özür dileyeyim. Ama eğer “hayır” oyu verir
iseniz sizi ne kadar doğru tanıdığımı ve birazdan oylama sırasında içeri giren
ve hiçbir şeyden haberi olmayan, ne konuşulduğunu hiç bilmeyen
milletvekillerini hep birlikte göreceğiz. (AK PARTİ sıralarından “Boş
konuşmalar da ondan!” sesi)
Burada
bana sataşan arkadaşlarım, sataşmak bir sanattır, adap gerektirir ve karşıdaki
adamın da düzenini bozmayı gerektirir. “Boş konuşmaları dinlemek zorunda
değiliz.” diyor arkadaşım. Biz burada kadınların ve çocukların ölümünden
konuşuyoruz. Bu sizin için boş olabilir ama biz bunun için buradayız, bunun
için de burada olmaya devam edeceğiz. (CHP sıralarından alkışlar) 
Sizin
“Boş konuşuyorsunuz, boş şeyler söylüyorsunuz.” dediğiniz konuyu, bakın, bu
gazetenin manşetinde bulabilirsiniz. Türkiye'nin durumu her şeyiyle bu
gazetenin birinci sayfasına taşınmış: “25 kadın öldü, onlarcası yaralı.” Bu mu
boş konuşma?
HASAN
BASRİ KURT (Samsun) – Kim öldürmüş onları, onu da söyle.
AYTUĞ
ATICI (Devamla) – Bakın: “44 çocuk öldü, 52 çocuk yaralı.” Bu mu boş konuşma? 
HASAN
BASRİ KURT (Samsun) – Kim öldürmüş? (HDP sıralarından “Araştıralım.” sesleri)
AYTUĞ
ATICI (Devamla) – Bana sataşıyorlar, diyorlar ki: “Kim öldürdü bunları?” 
HASAN
BASRİ KURT (Samsun) – Kim öldürdü onları? 
AYTUĞ
ATICI (Devamla) – “Kim öldürdü bunları?” diye sataşıyorlar. Onların sesi
televizyona gitmediği için, ben size tercüman olayım. Kimin öldürdüğünün
elbette bir önemi var ama esas önemli olan bu çocukların ve kadınların
öldürülmesi.
HASAN
BASRİ KURT (Samsun) – “Ama”yı bırak, açık açık söyle. 
AYTUĞ
ATICI (Devamla) – Esas önemli olan bu. Bu araştırma önergelerinin de verilme
sebebi bu. Gelin, araştıralım diyoruz.
Bakın
arkadaşlar, burada sadece kadınların ve çocukların ölümünden bahsetmiyor.
Burada, manşette diyor ki: “Sur’da 2 asker, 1 polis şehit edildi?” Kim bunları
öldürdü, kim bunları şehit etti? İşte gelin, bunları araştıralım diyoruz.
Neredesiniz ey AKP’liler, neredesiniz?
RAMAZAN
CAN (Kırıkkale) – Buradayız, burada.
AYTUĞ
ATICI (Devamla) – Yüzde 10’unuz burada. Birazdan yüzde 70’iniz girecek ve
bizlerin ne konuştuğunu bilmeden “Hayır, bunlar boş konuştular, biz bunların
önergelerini reddediyoruz.” diyecek.
ORHAN
KARASAYAR (Hatay) – Sizin ne konuşacağınızı biz iyi biliyoruz. Sizi dinleme
ihtiyacı hissetmiyoruz. 
AYTUĞ
ATICI (Devamla) – İşte, bakın, daha dün Melek Alpaydın, 3 çocuk annesi, Sur’da
öldürüldü. Neyle öldürüldü biliyor musunuz? Top mermisiyle öldürüldü. “Sizi
dinlemeye ihtiyaç duymuyoruz.” diyor bir AKP’li vekil. İşte sizin hâliniz bu,
işte sizin vicdanınız bu; bu kadar kurumuşsunuz. Biz burada partizanlık değil,
insanlık yapmaya çalışıyoruz ama eğer siz bundan nasibinizi almamışsanız, bu
şekilde sataşmaya devam edebilirsiniz. Sadece, ülkeyi ne hâle getirdiğinizin
farkında olun diye bunları söylüyorum. Niye bu hâle geldi bu ülke? Niçin bu
kadar ölüm var? Oy uğruna, başkanlık uğruna, saltanat uğruna. Allah rızası
için, değer mi bu yaptıklarınız, bunlar için değer mi?
Bakın,
bu ülke milyonlarca şehit verdi savaşlarında. Hiç kimse onlar için oturup da
ağıtlar yakmadı. Çünkü, ülkenin kurtulması gerekiyordu. Şimdi siz “Ülkeyi
teröristlerden kurtaracağız.” derken oradaki sivil halkı yok ediyorsunuz. Bu
şekilde bir yere varamazsınız. Orada bir insan öldürdüğünüz zaman binlerce
terörist yarattığınızın farkında değil misiniz Allah aşkına? Allah aşkına,
bunların hiç farkında değil misiniz? Babası öldürülen bir çocuk, evladı
öldürülen bir baba terörist olmayıp ne yapsın? Evladı şehit edilen bir baba,
babası şehit edilen bir çocuk, acaba nasıl herkesi sevgiyle saracak? Ya, ne
yaptığınızın, ne olur, Allah için farkına varın. 
Güneydoğuda
ölümler sadece silahla, çatışmadan olmuyor, açlıktan ve hastalıktan da oluyor.
Çünkü, sokağa çıkma yasağı ilan ettiniz. O kadar âcizsiniz ki teröristleri bulup
temizleyemiyorsunuz; topyekûn, toptancı bir anlayışla bütün halkı
cezalandırıyorsunuz, orada ölenler arasında da ayrım yapıyorsunuz, kime yiyecek
vereceğinize siz karar veriyorsunuz.
Bakın,
ben orada yaşamıyorum ama orada yaşayan dostlarım var, sık sık da o bölgeye
giderim. 2 ibretlik resim göstereceğim; bakın, neler yapmışsınız: Yiyecek
dağıttınız insanlar… Bakın, güvenlik güçleri belli şahısların evine zırhlı
araçlarla yiyecek götürüyor arkadaşlar. İbret alın bu resimlerden, ibret alın
Allah aşkına! Sadece topla tüfekle değil, insanları açlıkla da öldürüyorsunuz.
Burada ayrımcılık yapıyorsunuz. 
ADNAN
GÜNNAR (Trabzon) – Teröristlere de söylesenize oradan. Hadi bakalım, hadi!
AYTUĞ
ATICI (Devamla) - Eğer siz sokağa çıkma yasağı ilan edecek kadar âcizseniz bari
oradaki halkın beslenmesi konusunda hiçbir şekilde ayrımcılık yapmayın,
herkesin evine yiyecek götürün. Bunu bile siz bir ayrım içerisinde
yapıyorsunuz. Bu da yetmezmiş gibi, insanlara yardım etmeye çalışan sağlık
çalışanlarını hedef gösteriyorsunuz, sağlık çalışanları hedef hâline geliyor
sayenizde. Diyorsunuz ki: “Hastanelerde ayrımcılık yapılıyor, teröristler güzel
karşılanıyor, güvenlik güçleri ölüme terk ediliyor.” Bugün yandaş bir
gazetenize bunları yazdırdınız. 
ADNAN
GÜNNAR (Trabzon) – “Yandaş” deyince HDP sizinle gurur duyuyor, HDP!
AYTUĞ
ATICI (Devamla) - Yapmayın Allah aşkına! Bir gazete kalkıp da AKP’nin
yöneticisinin ağzıyla bunları yazarsa orada sağlıkçılar ölür.
Ben
bu kürsüde –o zaman Başbakandı- Recep Tayyip Erdoğan’a bile bir şey olsa ben
gider yardım ederim, ben doktorum demiştim, aynı şeyleri söylüyoruz. 
Sağlık
Bakanı, lütfen, görevine, oradaki hastanelere ve oradaki sağlıkçılara sahip
çık! O sağlıkçılar yarın size de lazım olacaklar. 
Ey
AKP Hükûmeti, ülkeyi iyi yönetemiyorsun. Dökülen kan sadece eline, yüzüne
değil, tüm bedenine, hatta ruhuna bulaştı. Artık bunu gör, bunun farkına lütfen
var. Ülkeyi terörle, kanla meşgul ederken yapılan yolsuzlukları ve
hukuksuzlukları gizlemeye çalışıyorsunuz. Yapmayın, kanla bunları örtemezsiniz,
kanla bunların üzerine gitmeyin. 
Ülkeyi
on üç yıldır beceriksiz bir şekilde yönetirken suçluyu hep kendi dışınızda
aradınız. Suçlu ya paralel oldu, suçlu ya PKK oldu, suçlu ya Suriye oldu ya
Rusya oldu ya muhalefet partileri oldu. 
Ey
yüce halkımız, siz de -sizlerin oyuyla- başa getirdiğiniz bu insanların neler
yaptığını artık görün, görün bunların neler yaptığını! Benim görevim bunları
size anlatmak.
Saygılarımla.
(CHP sıralarından alkışlar)
BAŞKAN
– Teşekkürler.
MEHMET
NACİ BOSTANCI (Amasya) - Sayın Başkan…
BAŞKAN
- Sayın Bostancı…
MEHMET
NACİ BOSTANCI (Amasya) – Sayın konuşmacı grubumuza yönelik had bildirme
girişimi sırasında “Yoksunuz burada, iş mi takip ediyorsunuz?” filan gibi
talihsiz laflar etmiştir. 69’a göre açık bir sataşmadır.
BAŞKAN
– Buyurun Sayın Bostancı, sataşmadan dolayı iki dakika süre veriyorum. (AK
PARTİ sıralarından alkışlar)
IX.- SATAŞMALARA İLİŞKİN KONUŞMALAR (Devam)
7.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın HDP grup önerisi üzerinde
yaptığı konuşması sırasında AK PARTİ Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar…
Sayın
Atıcı, siz böylesine saldırgan bir üslupla gelseniz, burada “3 kere 3, 9 eder.”
de deseniz biz sizi üslubunuz dolayısıyla dinlemeyiz. Siz, öyle bir dille bizim
dünyamıza bir kelime bile düşüremezsiniz. Ama, emin olun, başka çok saygın
muhalefet vekilleri var, dinleriz ve anlamaya çalışırız. Mesele aynı zamanda
bir üslup meselesidir. Bunu belirtmek isterim öncelikle. 
İkincisi,
adaptan bahsettiniz, edepten bahsettiniz. Tabii ki adap ve edep konusunda
bilgisi ve müktesebatı olan birisi, milletten yüzde 50 oy almış bir gruba
yönelik olarak bakıp “Neredesiniz, yoksunuz, iş mi takip ediyorsunuz?” gibi had
bildirme girişiminde bulunmaz. 
HAYDAR
AKAR (Kocaeli) – Hakikaten ne yapıyorlar Hocam ya? 
MEHMET
NACİ BOSTANCI (Devamla) – Eğer Meclisin çalışmasını takip ediyorsanız -2011’den
beri ben Meclisteyim- bu Mecliste genellikle olmayanlar muhalefetten üyelerdir
arkadaşlar. İktidar hep bu Meclistedir çünkü iş yapmak, kanun çıkarmak,
Türkiye'nin gündemini takip etmek iktidarın boynunun borcudur, bu grubun
boynunun borcudur. Bu grup da hep buradadır, olmayan genellikle muhalefettir.
(CHP sıralarından gürültüler) 
HAYDAR
AKAR (Kocaeli) – Sataştı, sataştı!
MEHMET
NACİ BOSTANCI (Devamla) – Bir dakika… Ben sataşmadım. 
Sayın
Atıcı’nın bu lafları, o zaman, gerçekte muhalefet için söylenmiş gibi bir anlam
taşır ki o bakımdan da ayrıca trajik bir durum.
Bir
de, Sayın Altay, acaba arkadaşlara bir talimat mı verdiniz? “Ne konuşursanız
konuşun, araya muhakkak saray, saltanat ve başkanlık sıkıştırın.” Öyle bir
talimatınız var mı? 
Saygılar.
(AK PARTİ sıralarından alkışlar) 
AYTUĞ
ATICI (Mersin) – Sayın Başkan…
İDRİS
BALUKEN (Diyarbakır) – Sayın Başkan…
COŞKUN
ÇAKIR (Tokat) – Sayın Başkan…
BAŞKAN
– Bir dakika, teker teker… 
Evet,
buyurun, Sayın Atıcı, sizi dinleyeyim önce. 
AYTUĞ
ATICI (Mersin) – Sayın Başkan, sayın grup başkan vekili, kendisine yakışmayacak
bir şekilde, benim saldırgan bir üslupla konuştuğumu ve…(AK PARTİ sıralarından
gürültüler)
OKTAY
ÇANAK (Ordu) - Kendine bak, kendine.
AHMET
HAMDİ ÇAMLI (İstanbul) - Ama seninkiler sana yakışıyor, seninkiler!
AYTUĞ
ATICI (Mersin) - …“Başka saygın milletvekillerini dinleriz.” diyerek benim saygın
olmadığımı ifade etti.
BAŞKAN
– Sayın Atıcı, buyurun, iki dakika süre veriyorum. 
Ama
lütfen, istirham ediyorum, ikinci bir sataşmaya meydan vermeyelim, bir de
lütfen şahsiyatla uğraşmayalım.
AHMET
HAMDİ ÇAMLI (İstanbul) - Sataşmadan konuşamaz ki. Hadi bakalım.
8.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, bu kürsü milletin kürsüsü ve ben bu kürsüye sadece gerçekleri
söylemeye çıkarım.
ORHAN
KARASAYAR (Hatay) – Sana göre gerçek!
AYTUĞ
ATICI (Devamla) – Allah aşkına bir arkanıza bakın; AKP’nin yüzde 10’u mu
burada, daha fazlası mı burada? Bana bunu söyleyin.
AHMET
HAMDİ ÇAMLI (İstanbul) - Arkamızda millet var, millet!
AYTUĞ
ATICI (Devamla) – Ben size burada sataştım, grubunuza sataştım, milletin bize
verdiği yetkiyle sataştım. Millet size devleti yönetme yetkisi verdi, bize de
sizi denetleme yetkisi verdi. Şimdi, ben görevimi yapıyorum, sizi denetliyorum;
sayıyorum, yüzde 10’unuz buradasınız. Neredesiniz Allah aşkına diyorum, çıkıp
cevap vermiyorsunuz. (AK PARTİ sıralarından gürültüler) Ben size tekrar
soruyorum: Allah aşkına neredesiniz? 
ADNAN
GÜNNAR (Trabzon) - Yoklamaya imza attınız mı siz?
AYTUĞ
ATICI (Devamla) – Sizin birazdan, oylama yapılacağı zaman koşa koşa şu kapıdan
içeri gireceğinizi lütfen televizyon kameraları çekip göstersin. 
GÖKCEN
ÖZDOĞAN ENÇ (Antalya) – Siz yoklamaya girmiyorsunuz. 
OKTAY
ÇANAK (Ordu) - Neredesiniz siz? Sizin kapınıza gelen vatandaş mı var?
AYTUĞ
ATICI (Devamla) – Yoklama yapılacağı zaman “Efendim, odalarımız çok uzak,
koşarak geliyoruz. Kapılara çarpıp, düşüp bir tarafımızı kırıyoruz.” diyen,
geçen dönem, sizdiniz. 
OKTAY
ÇANAK (Ordu) - Sizin kapınıza gelen vatandaş mı var?
HAYDAR
AKAR (Kocaeli) – Bizi eziyorlar, bizi.
AYTUĞ
ATICI (Devamla) – “Odamızdan oy kullanalım, bizim buraya gelmemize ne gerek
var?” diyen sizdiniz. Evet, aslında haklısınız, buraya gelmenize gerek yok
çünkü özgür iradenizi kullanmıyorsunuz, çünkü özgür iradenizle o mübarek
parmaklarınızı kaldırmıyorsunuz; her şeyinizi, ruhunuzu teslim etmişsiniz. (CHP
sıralarından alkışlar) 
VEYSİ
KAYNAK (Kahramanmaraş) - Hakaret etme, hakaret etme!
BAŞKAN
– Sayın Atıcı, her milletvekili…
AYTUĞ
ATICI (Devamla) – Siz iradenizi bir kişiye teslim etmişsiniz, o kişiye teslim
olmuşsunuz. 
BAŞKAN
– Sayın Atıcı, kaba ve yaralayıcı sözler kullanmayalım lütfen.
AYTUĞ
ATICI (Devamla) – Ve o kişi ne derse, ne emrederse onu yapıyorsunuz. (AK PARTİ
sıralarından gürültüler) 
OKTAY
ÇANAK (Ordu) – Sen aynaya bak, aynaya!
BAŞKAN
– Sayın Atıcı, hiçbir milletvekiline kaba ve yaralayıcı sözler kullanamazsınız.
Her milletvekili milletin iradesiyle buradadır, özgür iradeyle buradadır.
AYTUĞ
ATICI (Devamla) – 2011’den beri ben de sizin gibi buradayım ve burada
AKP’lilerin sadece oy kullanmak için buraya geldiğini ben gözlerimle gördüm.
Eğer bu yalansa çıkın söyleyin.
OKTAY
ÇANAK (Ordu) - Sen kendine bak, kendi partine bak.
AYTUĞ
ATICI (Devamla) – Teşekkür ederim. (CHP sıralarından alkışlar, AK PARTİ
sıralarından gürültüler)
BAŞKAN
– Sayın Atıcı, sayın milletvekilleri; her milletvekili…
MEHMET
NACİ BOSTANCI (Amasya) – Sayın konuşmacının “Özgür iradenizle parmak
kaldıramıyorsunuz, özgür iradenizle davranamıyorsunuz.” türünden beyanlarını
reddediyor, oraya çıkmaya da gerek görmüyorum. (AK PARTİ sıralarından “Bravo”
sesleri, alkışlar)
BAŞKAN
– Sayın Baluken…
İDRİS
BALUKEN (Diyarbakır) – Sayın Başkan, hem bir sataşma nedeniyle söz talebim
vardı, onu hatırlatayım.
Bir
de Sayın Bostancı deminki konuşması sırasında, Meclise devam etmeyenin,
Mecliste çalışmayanın muhalefet partileri olduğunu ifade etti. Grubumuza,
muhalefet partisi olmamız vesilesiyle açıktan bir sataşmada bulundu.
BAŞKAN
– Şimdi, Sayın Baluken, bundan söz vereyim de…
Yalnız,
az önceki Sayın Bostancı’nın ifadelerini tutanaklardan aldım. Ne şahsınıza ne
de grubunuza yönelik en ufak bir iddia, en ufak bir itham yok. 
ENGİN
ALTAY (İstanbul) – Bütün muhalefete, bütün muhalefet partilerine söz vermelisiniz.
BAŞKAN
– Burada sadece “Terör örgütünün hendek kazıp, içini patlayıcı doldurup
arkasına silahlı gençleri alarak…” diye başlayıp… Hiçbir şekilde partinizi ya
da grubunuzu, şahsınızı ilzam eden hiçbir şey yok, çözüm süreci de yok. 
Dolayısıyla,
ben, bir öncekinden değil ama şu anki konuşmasından dolayı size sataşmadan iki
dakika söz veriyorum. 
Lütfen,
ikinci bir sataşmaya meydan vermeyelim.
Buyurun.
MEHMET
NACİ BOSTANCI (Amasya) – Yoklamalara bakın canım, ne sataşması? Nesnel kriter;
kim var, kim yok. Yoklamalara bakın.
9.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında HDP Grubuna sataşması nedeniyle konuşması
İDRİS
BALUKEN (Diyarbakır) – Teşekkür ediyorum Sayın Başkan.
Ben,
cevap hakkımı, tabii, ilk sataşma olarak algıladığım konuyla ilgili kullanmak
istiyorum, hepinizin de cankulağıyla dinlemesini özellikle rica ediyorum İmralı
heyetinde bulunan bir milletvekili olarak.
19
Mart 2014 tarihinde, devlet heyetinin ve Sayın Öcalan’ın hazır bulunduğu
İmralı’daki toplantıda şu karara vardık: Bir izleme heyetinin kurulması ve o
izleme heyetinin 21 Mart Diyarbakır “Nevroz”unda okunacak Sayın Öcalan’ın
mektubundan bir hafta sonra adaya gitmesi durumunda, Sayın Öcalan PKK’ye, Türkiye
Cumhuriyeti’ne karşı silahlı mücadeleyi bırakma, demokratik, siyasi mücadeleyi
önceleme çağrısı yapacaktı. 19 Mart 2014 İmralı tutanaklarından bakabilirsiniz.

O
konuda, izleme heyetinde 7 asıl, 3 yedek üye konusunda da isim isim anlaştık ve
21 Martta Sayın Öcalan’ın mesajı okundu. Bir hafta sonra izleme heyetiyle adaya
gidip otuz yıllık bir savaşı, çatışmalı süreci bitirmenin heyecanıyla geri
döndüğümüzde, maalesef, 21 Marttan bir gün sonra Cumhurbaşkanı Erdoğan “İzleme
heyeti yoktur.” dedi. Hatırlarsanız, o dönem Hükûmet Sözcüsü Sayın Bülent Arınç
da “O konuda yetki bizdedir. İzleme heyetini gerekli buluyoruz, mutlaka
oluşturacağız ve adaya göndereceğiz.” demişti. Sonrasında da -her biriniz
hafızalarınızı tazeleyin- “Masa yok, çözüm yok, taraf yok, Dolmabahçe
mutabakatı yanlış, Kürt sorunu yok.” diyerek maalesef Cumhurbaşkanı Erdoğan
çözüm masasını devirdi. Ortada ne hendek vardı ne barikat vardı. Ondan sonra da
sahaya savaş konsepti sürüldü.
Şimdi bütün bunlara hepiniz bir bakın:
“Çözüm süreci buzdolabındadır.” diyen kimdir? “400 milletvekili verin, huzur
içinde çözelim.” diyen kim? “‘Ya kaos ya istikrar’ dedik ama kaosu seçtiler.”
diyen kim? “HDP bu kadar oy aldıysa çözüm sürecinin filmini çeker.” diyen kim?
Bütün bunları alt alta getirin, elinizi vicdanınıza koyun, bugünkü kaosun,
çatışmanın müsebbibi kimdir, hep beraber karar verelim.
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkürler Sayın Baluken.
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay.
ERKAN AKÇAY (Manisa) – Sayın Başkan,
biraz evvel Sayın Bostancı konuşmasında bir genelleme yapmak suretiyle açık bir
şekilde tüm muhalefeti kastetmiştir Meclis çalışmalarına iştirak konusunda,
katılım konusunda.
BAŞKAN – Sayın Akçay, buyurun. 
Size de iki dakika süre veriyorum.
ERKAN AKÇAY (Manisa) – Grubumuz adına
Sayın Seyfettin Yılmaz konuşacak.
BAŞKAN – Buyurun Sayın Yılmaz, iki dakika
süre veriyorum.
Yeni bir sataşmaya meydan vermeyelim
lütfen.
10.- Adana Milletvekili Seyfettin
Yılmaz’ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında MHP Grubuna sataşması nedeniyle konuşması
SEYFETTİN YILMAZ (Adana) – Sayın Başkan,
değerli milletvekilleri; ben de yüce heyetinizi saygıyla selamlıyorum.
Sayın Hocamız Naci Bostancı, tabii, bizi
de kastetti ama biz her zaman buradayız, yerimizde dimdik durduk, durmaya devam
edeceğiz. Ben de 2011 yılından beri milletvekiliyim. Çoğu zaman yoklamaları
tamamlamak için kimlerin sahte oy kullandığı Meclis tutanaklarında vardır,
Meclis tutanaklarına baktığınızda bunlar ortaya çıkacak. (MHP sıralarından
alkışlar) 
HAYDAR AKAR (Kocaeli) - Beraber tespit
ettik, beraber! 
SEYFETTİN YILMAZ (Devamla) - Ama, şunu
ifade etmek istiyorum: Şimdi, bir kayıkçı kavgası yapıyorsunuz. 2011 yılından
beri Milliyetçi Hareket Partisi Grubu buradadır ve verdiği sözlerin arkasında
durmuştur, durmayanlar ise burada ve buradadır. 
2011 yılından beri, biz, PKK terör örgütü
Sur’da, Diyarbakır’da, Cizre’de, Şırnak’ta hendek kazıyor dedik. Biz, 80 bin
silahla orada PKK terör örgütü silahlanıyor dediğimizde, siz buradan Adalet ve
Kalkınma Partisi Grubu, diğer taraftan HDP Grubu, bize dediniz ki: “Kandan
besleniyorsunuz.” Evet, bugün akan kanda sizin de, sizin de parmağınız ve
eliniz vardır çünkü biz bu uyarıları yaptık.
Terör örgütüne terör örgütü gibi
davranın, orada yaşayan Kürt kökenli vatandaşlarımız bizim bin yıllık
kardeşimizdir, bu uyguladığınız Oslo görüşmeleri ile Habur rezaletiyle bin
yıllık kardeşliğimize darbe vuruyorsunuz dedik ama siz ne yaptınız? Yol arkadaşı
olarak Abdullah Öcalan’ı seçtiniz. Oslo’da bugün “terörist, hain” dediğiniz
PKK’lılarla görüşen sizlersiniz, sizin Hükûmetiniz. PKK terör örgütü orada
silahlanırken askere, polise, valiye “Aman, barış sürecine zarar gelmesin.”
diyen “Durun.” diyen sizsiniz, sizin Hükûmetiniz. Bugün her akan şehit kanında
bu emri veren, bu kararı veren Adalet ve Kalkınma Partisinin, Hükûmetinin
sorumluluğu vardır. Önce önünüze bakacaksınız. Milliyetçi Hareket Partisi dün
ne söylediyse bugün de söylüyor, durduğu yerde duruyor. (MHP sıralarından
alkışlar) Ama dönüp dönüp bizim geldiğimiz yere geliyorsunuz. 
Teşekkür
ediyorum. (MHP sıralarından alkışlar) 
COŞKUN
ÇAKIR (Tokat) – Sayın Başkan...
BAŞKAN
– Evet Sayın Çakır...
COŞKUN
ÇAKIR (Tokat) – Sayın konuşmacının “Akan her şehit kanında AK PARTİ’nin
sorumluluğu vardır.” sözünü...
SEYFETTİN
YILMAZ (Adana) – Evet. 
COŞKUN
ÇAKIR (Tokat) – …şiddetle reddediyorum ve sataşmadan söz istiyorum. 
BAŞKAN
– Buyurun Sayın Çakır. (AK PARTİ sıralarından alkışlar) 
İki
dakika süre veriyorum ama yeni bir sataşmaya meydan vermeyelim. 
11.- Tokat Milletvekili Coşkun Çakır’ın,
Adana Milletvekili Seyfettin Yılmaz’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Değerli
milletvekilleri, bu milletin, topyekûn Kürt’üyle, Çerkez’iyle, sadece Türk’üyle
değil, tarihte ortaya koymuş olduğu en önemli başarı...
KAMİL
AYDIN (Erzurum) – “Türk” milletin adı, “Türk” etnik kimlik değildir! Biraz
sosyoloji okuyun, bilgisiz fikir olmaz, Naci Bey biraz okutun.
COŞKUN
ÇAKIR (Devamla) - ...en yetkin şey bir arada yaşama kültürüdür ve bir arada
yaşamayı binlerce yıldır başarmış bir millettir bu millet. Onun için, biz
bununla övünmeliyiz.
Dolayısıyla,
o zamanki politikalar da doğruydu; şehitlerin kanında boğulmak için değil, akan
kanın durması için gerekli çabalar gösterilmiş ve hâlâ da gösterilmeye devam
etmektedir. O günkü çaba da doğruydu, bugün devam eden teröre karşı verilen mücadele
de aynı şekilde doğrudur. 
ERKAN
HABERAL (Ankara) – Habur’da yaptığınız karşılama doğru muydu yani?
COŞKUN
ÇAKIR (Devamla) - Bu vesileyle düzeltmek isterim ki biraz önce, yine Osman
Baydemir’in konuşmasında yer alan…
ERKAN
HABERAL (Ankara) – O zaman yaptığınız doğru muydu?
COŞKUN
ÇAKIR (Devamla) - …hepimizin dikkatle dinlemiş olduğu “Şu anda aldığım habere
göre, Şırnak’ta…” diye devam eden konuşması âdeta bir -nasıl ifade edeyim-
haber spikerinin acil haber vermesi gibi. Bunu düzeltmek istiyorum. Kamuoyunun
ve sayın vekillerimizin doğru bilgilenmesini istiyorum. 
KAMİL
AYDIN (Erzurum) – İsteme; yap, yap, bir şeyler yap!
COŞKUN
ÇAKIR (Devamla) - Dün gece öldürülen teröristler, evet, sokaktadır fakat
yanlarında silahlar vardır -Bakanlıktan almış olduğumuz yeni bilgiyi burada
açıklamak istiyorum- ve sabahtan şu saate kadar belediye yetkililerine “Gidin,
cenazeyi alın.” denmesine rağmen, kesinlikle ve kesinlikle gidilmemektedir,
gitmemek noktasında da ısrar edilmektedir.
Meclisi
saygıyla selamlıyorum. (AK PARTİ sıralarından alkışlar)
BAŞKAN
– Teşekkürler Sayın Çakır. 
HAKAN
ÇAVUŞOĞLU (Bursa) – Yuh be! Cenazeler üzerinden siyaset yapıyorlar! 
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
- Sayın Özel…
Sayın
Baluken, döneceğim size de.
ÖZGÜR
ÖZEL (Manisa) – Biraz önce Sayın Baluken’in ve Sayın Erkan Akçay’ın ifade
ettikleri gerekçeyle…
BAŞKAN
– Buyurun, size de iki dakika veriyorum.
ÖZGÜR
ÖZEL (Manisa) – Grubumuz adına -geçen dönemin en devamlı iki milletvekili zaten
burada- Mahmut Tanal cevap verecektir. 
BAŞKAN
– Sayın Tanal, buyurun. 
Yeni
bir sataşmaya meydan vermeyelim.
Yalnız,
sayın milletvekilleri, bu kayıkçı kavgasını da bence bir an önce bitirelim,
yeni bir sataşmaya da meydan vermeyelim. 
12.- İstanbul Milletvekili Mahmut Tanal’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında CHP Grubuna sataşması nedeniyle konuşması
MAHMUT
TANAL (İstanbul) – Teşekkür ederim Sayın Başkan. 
Tabii,
Sayın Bostancı Hocamla aynı komisyonda görev yaptık. 
MEHMET
NACİ BOSTANCI (Amasya) – Mahmutçuğum, seni seviyoruz.
MAHMUT
TANAL (Devamla) – Evet, beni sevdiğinizi biliyorum ama keşke biraz da objektif
olabilseniz. Kaç sefer iktidar partisinin milletvekilleri gelmediği için
Meclisin, Parlamentonun kapandığını biliyoruz ve kaç sefer…
MEHMET
NACİ BOSTANCI (Amasya) – Kaç defa? Kaç defa Mahmutçuğum, kaç defa?
MAHMUT
TANAL (Devamla) - En azından 15-20 sefer var. 
MEHMET
NACİ BOSTANCI (Amasya) – 2’dir 2!
ADNAN
GÜNNAR (Trabzon) – Yoklamaları da çıkartalım mı Mahmut Bey? CHP yoklamalarda ne
durumda Sayın Mahmut Bey? 
MAHMUT
TANAL (Devamla) - Hatta Sayın Meclis Başkan Vekilimizin aynı zamanda grup
başkan vekilliği yaptığı dönemde ne kadar üzüntüye kapıldığını da biliyorum.
MEHMET
NACİ BOSTANCI (Amasya) – CHP’liler yoklamaya giriyor mu Mahmut Bey?
MAHMUT
TANAL (Devamla) - Ve hatta şunu söylemek lazım: Cumhuriyet savcılığına sahte oy
kullanma nedeniyle suç duyurusunda bulunduğumuzu da söylemiş olayım.
ADNAN
GÜNNAR (Trabzon) – Hepiniz yoksunuz, yok!
MAHMUT
TANAL (Devamla) - Ve aynı şekilde -bakın, 26’ncı Dönemdeyiz- daha bugün,
gerçekten, on beş dakikalık bir ara verildi. Niçin verildi? Vatandaşın zamanını
çaldık biz. 
ADNAN
GÜNNAR (Trabzon) – Yoklamaya katıldınız mı Mahmut Bey?
MAHMUT
TANAL (Devamla) – Elektrik olayı, yapılan mesai olayı… 
ADNAN
GÜNNAR (Trabzon) – Yoksunuz, yoksunuz; tutanaklarda var.
MAHMUT
TANAL (Devamla) – Yani netice itibarıyla, iktidar partisi gelmediği için Meclis
çalışmaları yürümüyor.
ADNAN
GÜNNAR (Trabzon) – Milleti kandıramazsınız.
MAHMUT
TANAL (Devamla) – Bakın, değerli arkadaşlar, şimdi, hava dışarıda karlı, yollar
kapalı, önce vatandaşımızın şu yollarını açın. 
Sayın
Başkanım, Adıyaman’da, Şanlıurfa’da, Mardin’de, Diyarbakır’da elektrikler
kesik; öncelikle Enerji Bakanınıza söyleyin, “Ya, bu vatandaşımızın niçin
elektriklerini kesiyorsunuz?” Yollar kapalı.
BÜLENT
YENER BEKTAŞOĞLU (Giresun) – Karadeniz’de de kesik.
MAHMUT
TANAL (Devamla) – Karadeniz de kapalı. Yani vatandaş burada… 
HAYDAR
AKAR (Kocaeli) – Hükûmet yok mu Hükûmet? Nerede bu Hükûmet?
MAHMUT
TANAL (Devamla) – Ülkenin sosyal durumunu düşünün, iktisadi durumunu düşünün ve
ekonomik durumunu düşünün; vatandaş aç, perişan, ekmek bekliyor, aş bekliyor.
Burada gayet rahatsınız, keyfiniz yerinde. 20 milyar maaş alıyorsunuz emekli
maaşlarınızla birlikte, aynı zamanda, iş takip edenlerle… Arabalarınızı
yeniliyorsunuz, evlerinizi yeniliyorsunuz… (AK PARTİ sıralarından gürültüler)
(Mikrofon
otomatik cihaz tarafından kapatıldı) 
MAHMUT
TANAL (Devamla) – …çocuklarınızı kolejlerde okutuyorsunuz; ondan sonra, buradan
millete sesleniyorsunuz. Kınıyorum sizleri. 
MİHRİMAH
BELMA SATIR (İstanbul) – Ayıp ya!
OSMAN
AŞKIN BAK (Rize) – Onlar sana yakışır, sana!
MEHMET
NACİ BOSTANCI (Amasya) – Oldu mu Mahmut Bey, oldu mu!
GÖKCEN
ÖZDOĞAN ENÇ (Antalya) – Siyaset kurumu sizin yüzünüzden bu hâle geliyor işte. 
BAŞKAN
– Sayın Tanal, süreniz dolmuştur. 
Hep
birlikte milletin de, milletvekilinin de onurunu, itibarını korumak zorundayız.
(AK PARTİ ve CHP sıraları arasında karşılıklı laf atmalar)
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, siz mi konuşacaksınız?
İDRİS
BALUKEN (Diyarbakır) – Sayın Başkan, şöyle: İki ayrı sataşma var tabii. Demin
AK PARTİ Grubu adına konuşan sayın grup başkan vekili, Osman Baydemir’in de
ismini anarak verdiği bilginin yanlış olduğunu ve tamamen gerçeği çarpıttığını
ifade etti. O konuda Osman Bey’e şahsi bir söz düşüyor.
Milliyetçi
Hareket Partisi adına konuşan sayın hatip “Akan tüm kanda AKP’yle birlikte HDP
Grubunun sorumluluğu var.” dedi, ben de ondan dolayı söz istiyorum.
BAŞKAN
– Tamam, buyurun Sayın Baydemir.
İki
dakika süre veriyorum.
Yeni
bir sataşmaya meydan vermeyelim lütfen. 
Sayın
milletvekilleri, milletimiz hepimizi izliyor. Lütfen, böyle huşu içerisinde ama
birbirimizin şahsına ilişmeden, birbirimizi itham etmeden, çamur atmadan,
lekelemeden, kaba ve yaralayıcı söz kullanmadan meramımızı ifade edersek çok
daha iyi olur. Kaldı ki gündeme geçmemiz lazım. Evet, bu geçen zaman milletin
zamanıdır. Tabii ki milletvekilleri ifadelerini özgür bir şekilde kullanacak
ama bunu yaparken de lütfen, milletimizin onuruna, haysiyetine, vakarına
yakışır; Meclisimizin mehabetine uygun bir dil kullanalım diyorum.
Sayın
Baydemir, iki dakika söz veriyorum sataşmadan.
Buyurun.
13.- Şanlıurfa Milletvekili Osman Baydemir’in,
Tokat Milletvekili Coşkun Çakır’ın sataşma nedeniyle yaptığı konuşması
sırasında şahsına sataşması nedeniyle konuşması
OSMAN BAYDEMİR (Şanlıurfa) – Sayın
Başkan, bu kurumun, bu çatının, bu ülkede yaşayan 78 milyon insanın yani
Kürt’ün de, Türk’ün de, Arap’ın da, Laz’ın da, Çerkez’in de ve bütün
inançlarımızın ortak çatısı olmasını istiyorsak her konuyu, her mevzuyu bu
zeminde özgürce tartışmaya fırsat ve olanak tanımamız lazım.
Manipülasyonun sonu yoktur; yalanın,
dolanın, iftiranın, olduğundan farklı göstermenin sonu yoktur. 
HALİS DALKILIÇ (İstanbul) – Şekil A’da
görüldüğü gibi.
OSMAN BAYDEMİR (Devamla) – Şu anda
Şırnak’taki cenazeleri almaya çalışan kitlenin üzerine silah ve TOMA’larla
saldırılıyor -görüntüler de burada, dilerseniz grup başkan vekilimiz hemen
arada size göstersin- almaya çalışıyorlar, taranıyorlar; almaya çalışıyorlar,
dövülüyorlar, sövülüyorlar. Bakın, buradaki atmosfer gibi değil. Burada
birbirimizin lafını kesiyoruz, burada birbirimize itiraz ediyoruz ama pratik
sahada bombalar patlıyor, tanklar konuşuyor, silahlar konuşuyor, ölümler oluyor
ve biz şu anda burada sadece ve sadece sonucu konuşuyoruz, “Sen şunu yaptın,
ben bunu yaptım.” sonucu konuşuyoruz. Gelin bu savaşı durduralım, gelin bu
çatışmayı durduralım. Bin yıl daha bu şekilde giderse vallahi billahi, tallahi
sonuç alamazsınız. Kürt halkını esaretle yönetemezsiniz, Kürt halkını baskıyla
yönetemezsiniz. 
COŞKUN ÇAKIR (Tokat) – Öyle bir şey yok.
MEHMET NACİ BOSTANCI (Amasya) – Öyle bir
şey yok.
OSMAN BAYDEMİR (Devamla) – Bugün bu
ölümleri yaşamamızın tek bir nedeni var, müzakere masasından geri dönülmüş
olunmasıdır. On beş günlük, on günlük karşılıklı bir çatışmasızlık…
Cenazelerimizi defnedelim ve bu zaman dilimi içerisinde AKP’den, MHP’den,
HDP’den, CHP’den ortak bir akıl oluşturalım hem hendeklerin olmadığı,
barikatların olmadığı, tankların…
(Mikrofon otomatik cihaz tarafından
kapatıldı)
OSMAN BAYDEMİR (Devamla) – …topların
olmadığı, ölümlerin olmadığı bir geleceği birlikte inşa edelim.
En derin saygılarımla. (HDP sıralarından
alkışlar)
FARUK ÖZLÜ (Düzce) - Onu PKK’ya söyle,
PKK’ya.
BAŞKAN – Sayın Baluken, buyurun, iki
dakika size de sataşmadan söz veriyorum.
Bu konuyu kapatalım lütfen arkadaşlar.
14.- Diyarbakır Milletvekili İdris
Baluken’in, Adana Milletvekili Seyfettin Yılmaz’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) - Teşekkür ediyorum Sayın Başkan.
Değerli
milletvekilleri, hepinizi tekrar saygıyla selamlıyorum. 
Öncelikle
şunu ifade edeyim: Bugün ülkenin bir yerinde oluk oluk kan akmasının, bu kadar
ağır yangısal bir sürecin yaşanmasının sebebi çözüm sürecinin olması değil, tam
tersine çözüm sürecinin buzdolabına kaldırılması ya da fiiliyatta bitirilmiş
olmasıdır. İki buçuk yıllık süre boyunca çözüm sürecinde çalışan, emek harcayan
her bir insan Türkiye siyaset tarihinin en değerli işini ortaya koymuştur. Bir
tek canın bile yaşamını yitirmesinin önüne geçmiş olan bir siyasetçi elinden
değil, ayağından öpülecek bir siyasetçidir. Ve iki buçuk yıllık süre içerisinde
bu ülkede çatışmalı süreçten kaynaklı can kayıpları neredeyse bitme noktasına
gelmiştir. 
Türkiye’ye
özgü bir durum değil, bütün dünyada böyle olduğu için tekrar bu rasyonel akla
gitmemiz gerektiğini söylüyoruz. Bakın, İspanya ETA, İrlanda-İngiltere IRA,
Filipinler Moro, Güney Afrika ANC… Yani dünyanın neresine bakarsanız bu tarz
meseleler konuşarak, diyalogla masada çözülür, bizim söylediğimiz şey budur.
Burada özellikle şunu ifade etmek istiyoruz. Bütün dünyada dört aşamalı yol
haritası izleniyor. Önce taraflar bir diyalog kurar, sonra o diyalogdan bir
müzakereye geçilir, sonra o müzakerenin sonucunda bir uzlaşmaya varılır, sonra
da silahlar meselesinin de konuşulduğu normalleşme sağlanır. Biz, maalesef,
çözüm sürecinde birinci aşamadan ikinci aşamaya geçemedik. Çözüm sürecinde -Çözüm
Komisyonu Başkanı, Grup Başkan Vekilidir- Çözüm Komisyonunun hazırladığı, akil
heyetlerin hazırladığı raporların gereğini bile yerine getiremedik. O nedenle
bugün oluk oluk kan akıyorsa hepimizin artık buradan böyle şovlar yaparak
değil, bir an önce şapkayı önümüze koyup bu yarayı durdurmak için tekrar
görüşülmesine ihtiyaç var diyorum.
Hepinizi
saygıyla selamlıyorum. (HDP sıralarından alkışlar.
BAŞKAN
– Halkların Demokratik Partisi Grubunun önerisini…
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay.
ERKAN
AKÇAY (Manisa) – Biraz evvel, Sayın Baluken’den evvel konuşan Sayın Baydemir
konuşması sırasında partimizin adını da zikretmek suretiyle bazı görüşleri
atfetmeye çalışmıştır. O nedenle söz istiyoruz efendim. 
BAŞKAN – Sayın Akçay, siz öyle diyorsanız
biz o şekilde verelim ama...
İDRİS BALUKEN (Diyarbakır) – Sataşma yok
Başkanım.
ERKAN AKÇAY (Manisa) – Sataşma var. Ortak
akılla vesaire, çözüm süreciyle ilgili bizim dışımızda bir görüş
serdedilmiştir. Ben de grubumuz adına söz istiyorum efendim, bundan doğal bir
şey olamaz.
BAŞKAN – Sayın Akçay, kim konuşacak?
ERKAN AKÇAY (Manisa) – Grubumuz adına
Erzurum Milletvekili Sayın Kamil Aydın konuşacak efendim.
BAŞKAN – Lütfen, son olsun artık. 
ERKAN AKÇAY (Manisa) – İnşallah efendim.
BAŞKAN – Yani, sayın milletvekilleri,
gerçekten, milletimiz bizi izliyor. Burada bu kürsüyü kullanırken millete
hizmet noktasında hep birlikte ortak irade koymak durumundayız. Tabii ki
eleştirilere cevap verilecek ama bunun bir hakkın suistimali olmaması lazım,
istismar edilmemesi lazımdır diye düşünüyorum. 
Buyurun efendim, iki dakika söz
veriyorum. 
Yeni bir sataşmaya meydan vermeyelim.
15.- Erzurum Milletvekili Kamil Aydın’ın,
Şanlıurfa Milletvekili Osman Baydemir’in sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
KAMİL AYDIN (Erzurum) – Evet, Sayın
Başkan, maksadımız sataşmak değildir. Burada, biraz önce siz de belirtiniz, bir
kayıkçı kavgası yapılıyor ve bu kayıkçı kavgasının tarafları bellidir. Burada
gerçekten yüce Türk milletini temsilen 550 seçkin insan vardır. Temsil… Lütfen,
anlamına göre davranılmasında yarar vardır.
Bakın, Anayasa’nın, özellikle bizim
hassas olduğumuz bazı maddeleri burada ihlal ediliyor, kavramsal birtakım
yanlışlıklar yapılıyor, efendim, bölgelerin adı değiştiriliyor, milletlerin adı
etnik kimliklere indirgeniyor. Şunu bilelim artık lütfen, lütfen bilgisiz fikir
üretmeyelim, burada herkes bizi seyrediyor: Uluslaşma süreçlerine, milletleşme
süreçlerine baktığınız zaman içinde bir sürü etnik kimlik barındırır. Sürekli
“İrlanda”, “İrlanda” diyorsunuz, İrlanda ayrı bir adadır, İngiltere’yle bir
alakası yoktur. İngiltere büyük krallığı kurarken İrlanda’yı da işgal etmiş,
içeriye katmıştır; işgal etmiştir ama İngiliz milletinin oluşumuna baktığınız
zaman İngiliz milletinin temelinde 20’nin üzerinde etnik grup vardır ama hiçbir
İngiliz vatandaşı, kürsüye çıktığı zaman, yüce meclisin önüne çıktığı zaman
“Ben köken olarak Judas etnik grubundanım.”, “Ben Viking’im.”, “Ben şuyum, ben
buyum.” demez, böyle bir şey olamaz. Burası yüce Türk milletinin temsil
edildiği... Bu uluslaşma sürecini bu millet tamamlamıştır, her türlü etnik
kimliği içinde toplamıştır, aidiyetlik, mensubiyetlik düşüncesinden hareket
etmiştir ve bunun adı da “Türk milleti”dir. Bunu söylerken hiçbir etnik grubu
dışarıda bırakmak gibi bir düşüncesi olmamıştır. Unutmayın ki dünya uluslarına
baktığınız zaman, en figüratif temsilcilerine bakın, Kennedy bir Almandır ama
Amerikalıdır, Amerika’nın millî çıkarları için siyasi savaşını vermiştir;
Hitler Avusturya kökenlidir, Napolyon bir Korsikalıdır. 
Şimdi,
yüce Meclise sesleniyorum: Değerli milletvekilleri -biliyorum- kastınız belki
de o değildir ama “Efendim biz Lazlar, Çerkezler, Abazalar, işte…” Yani,
kılavuzunuzu doğru seçin lütfen. Kılavuzumuz ilim irfan olacak, doğru söylem
olacak. 
(Mikrofon
otomatik cihaz tarafından kapatıldı) 
KAMİL
AYDIN (Devamla) – Ona göre siyaset yapacağız. Anayasal ihlal yapmayalım lütfen.

Teşekkür
ediyorum, saygılar sunuyorum. (MHP sıralarından alkışlar) 
BAŞKAN
– Teşekkürler Sayın Aydın.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisini…
AYTUĞ
ATICI (Mersin) – Sayın Başkan…
İDRİS
BALUKEN (Diyarbakır) – Sayın Başkan, yoklama istiyoruz.
BAŞKAN
– …oylarınıza sunuyorum: Kabul edenler…
III.- YOKLAMA
(HDP sıralarından bir grup milletvekili
ayağa kalktı)
İDRİS
BALUKEN (Diyarbakır) – Sayın Başkan, yoklama istiyoruz. 
BAŞKAN
– Evet, oylamadan önce bir yoklama talebi vardır. 
20
sayın milletvekili var mı acaba? 20 sayın milletvekilinin şimdi yoklama
taleplerini tek tek tespit edeceğiz. 
Sayın Baluken, Sayın Demirel, Sayın
Kerestecioğlu, Sayın Kaya, Sayın Baydemir, Sayın Aslan, Sayın Özsoy, Sayın
Botan, Sayın Beştaş, Sayın Doğan, Sayın Fırat, Sayın Yıldırım…
Evet, sayın milletvekilleri, 20 kişiyi bulmamız
lazım. 
İDRİS BALUKEN (Diyarbakır) – Var var,
Başkan. 
Olmazsa sizden biri kalkar. (AK PARTİ sıralarından
gürültüler) 
Arkadaşlar 20 kişi varız ya, sakin
olun. 
BAŞKAN – …Sayın Gaydalı, Sayın Konca,
Sayın Buldan… 
ORHAN
KARASAYAR (Hatay) – Aynı anda olması lazım Başkanım, isteyemezler yoklama. 
BAŞKAN
- İsimlerimizi söylersek… Yazdık ama var mı, yok mu…
MEHMET
EMİN ADIYAMAN (Iğdır) – Mehmet Emin Adıyaman… 
COŞKUN
ÇAKIR (Tokat) – Sayın Başkanım, sayın!
MERAL
DANIŞ BEŞTAŞ (Adana) – Meral Danış Beştaş… 
BAŞKAN
- Sayın Beştaş, yazdık sizi. 
BÜLENT
TURAN (Çanakkale) – Sayın Başkan, böyle bir usul yok! 
BEDİA
ÖZGÖKÇE ERTAN (Van) – Bedia Özgökçe… 
BAŞKAN
- Sayın Taşdemir… 
BESİME
KONCA (Siirt) – Konca… 
BAŞKAN
– Sayın Konca, yazdık sizi. 
Sayın
milletvekilleri, Sayın Baluken; lütfen, böyle bir usul yok. 20 milletvekili
bulamadığımız için yoklama geçerli değil. (AK PARTİ sıralarından alkışlar) 
İDRİS
BALUKEN (Diyarbakır) – 20 milletvekili var. 
ÇAĞLAR
DEMİREL (Diyarbakır) – Sayın… 
İDRİS
BALUKEN (Diyarbakır) – Beni yazdınız mı? 
BAŞKAN
– Yazdık. 
İDRİS
BALUKEN (Diyarbakır) – Şu anda burada 20 milletvekili var. 
BAŞKAN-
Efendim, bakın, şunu okuyorum…
İDRİS
BALUKEN (Diyarbakır) – O zaman isimleri bilmiyorlar, size yardımcı olalım. 
BAŞKAN
- Bakın okuyorum: Sayın Baluken, Sayın Demirel, Sayın Kerestecioğlu, Sayın
Kaya, Sayın Baydemir, Sayın Aslan, Sayın Botan, Sayın Özsoy, Sayın Beştaş,
Sayın Doğan, Sayın Fırat, Sayın Yıldırım, Sayın Gaydalı, Sayın Konca, Sayın
Buldan, Sayın Taşdemir.
Kim
kaldı? 
MEHMET
EMİN ADIYAMAN (Iğdır) – Mehmet Emin Adıyaman. 
BAŞKAN
– İsim neydi? 
MEHMET
EMİN ADIYAMAN (Iğdır) – Mehmet Emin Adıyaman. 
İDRİS
BALUKEN (Diyarbakır) – Ya, Sayın Başkan, 20 kişi burada işte! 
BAŞKAN
– Efendim, yazsaydınız verseydiniz yani biz de arıyoruz, yok. İsterseniz bir
yarım saat daha bekleyelim. 
Buyurun,
isim neydi?
BEDİA
ÖZGÖKÇE ERTAN (Van) – Bedia Özgökçe. 
MEHMET
EMİN ADIYAMAN (Iğdır) – Mehmet Emin Adıyaman. 
BAŞKAN
– Evet, Sayın Adıyaman… 
PERVİN
BULDAN (İstanbul) – “Yıldırım” 2 tane. 
BAŞKAN
– Tamam, 2’nci “Yıldırım” yazdık. 
Başka
kaldı mı? Yok. 
19
etti. Yoklama… (AK PARTİ sıralarından alkışlar, HDP sıralarından gürültüler)
MAHMUT
TANAL (İstanbul) – Bir de ben varım. 
BAŞKAN
– Şimdi, tamam. 
Sayın
Tanal, katılıyor musunuz? 
MAHMUT
TANAL (İstanbul) – Evet. 
BAŞKAN
– Tamam, Sayın Tanal’ın katılımıyla 20 kişiyi buldunuz. 
Yoklama
için beş dakika süre veriyorum. 
Adlarını
okuttuğum sayın üyelerin yoklama için elektronik cihaza girmemelerini rica
ediyorum ve yoklama işlemini başlatıyorum. 
(Elektronik cihazla yoklamaya başlandı)
İDRİS BALUKEN (Diyarbakır) – 20 kişiyiz
zaten, Kâtip Üyeler biraz iyi çalışsın Başkan.
BAŞKAN – Şimdi, arkaya baksak, 20 kişi
varsa, en azından isim listelerini verseniz çok daha iyi olur ama olmadan bu iş
olmaz, siz bilirsiniz Sayın Baluken.
MAHMUT TANAL (İstanbul) – Ama hiç
kimseden istemiyorsunuz Sayın Başkan. 
BAŞKAN - Sayın Tanal’la tekâmül etti 20
kişi. 
MAHMUT TANAL (İstanbul) - Hiçbir gruptan
bugüne kadar liste istemediniz, bu tavrınız doğru değil ama. Bakın, yani…
BAŞKAN – Sayın Tanal, biz hep burada
doğru işler yaparız. 
Bak Adıyaman’dan hemşehrilerim mesaj
atıyor, “Adıyaman’da elektrik kesintisi olmadı.” diyorlar. Mesajlar geliyor,
“Adıyaman’da elektrik kesintisi olmadı” diyorlar, siz iddia ettiniz. 
MAHMUT TANAL (İstanbul) – Peki, ben şimdi
size mesajı okuyayım.
AYTUĞ ATICI (Mersin) – Sayın Başkan, sizi
şöyle grup başkan vekilliği sıranıza alsak daha iyi olacak.
BAŞKAN – İstirham ederim Sayın Atıcı.
Görüyorsunuz…
AYTUĞ ATICI (Mersin) – Ama lütfen, oradan
öyle müdahale edilmez, tarafsızlığınızı koruyacaksınız, beğenmeseniz de
koruyacaksınız tarafsızlığınızı.
BAŞKAN - Ben nasıl yöneteceğimi çok iyi
biliyorum Meclisi. 
AYTUĞ ATICI (Mersin) – Biz de sizi
eleştirmeyi çok iyi biliyoruz Sayın Başkan; doğru yaptığınız sürece alkışlarız,
yanlış varsa da söyleriz. Yakışmadı.
MAHMUT TANAL (İstanbul) – Mesela
Adıyaman’ın Alidam köyü, ismini okuyorum bak Sayın Başkan.
(Elektronik cihazla yoklamaya devam
edildi)
BAŞKAN
– Süre dolmuştur. Şimdi pusulalar ile elektronik sistemdeki oylamalar
kıyaslanacak, mukayese edildikten sonra burada pusula veren arkadaşlarımızı
sunacağız.
HAYDAR
AKAR (Kocaeli) – Pusuladaki isimleri bir okuyun, buradalar mı Başkan?
BAŞKAN
– Okuyacağız, okuyacağız. Önce bir mukayese edelim, mükerrerlik olmasın,
işimizi sağlama alalım. Sayın Akar, rahat olun. 
İDRİS
BALUKEN (Diyarbakır) – Başkan, hâlâ giren var sisteme. Bitmedi mi? Sayın
Başkan, süre bitmedi mi? Beş dakika çoktan bitti.
BAŞKAN
– Süre bitti. 
İDRİS
BALUKEN (Diyarbakır) – Ama hâlâ girenler var.
BAŞKAN
– Hayır, hayır, geçerli değil, geçerli değil. Burada zaten kesildi. 
İDRİS
BALUKEN (Diyarbakır) – Ama o pusulaları…
BAŞKAN
– Geçerli değil, o pusulaları almıyoruz şu anda. 
İDRİS
BALUKEN (Diyarbakır) – Tamam.
BAŞKAN
– Sayın milletvekilleri, sisteme 161 sayın milletvekili girmiş, onun dışında
pusula verenler var. Sistemde de bir arıza olduğu için ben pusula veren sayın milletvekillerinin
burada olup olmadığını… 3 sayın milletvekili daha buradaysa var sayılıyor. 
BAKİ
ŞİMŞEK (Mersin) – Sayın Başkan, bir sayar mısınız, bir saydırır mısınız
buradan?
BAŞKAN
- Sistem burada arkadaşım ya, lütfen ya! Sisteme biraz… Biz doğru yapıyoruz
işimizi herhâlde.
BAKİ
ŞİMŞEK (Mersin) – Saydırın bir.
BAŞKAN
– Evet, Sayın Ekrem Erdem? Burada. 
Sayın
Serkan Bayram? Burada. 
Sayın
Mehmet Habib Soluk? Burada. 
Sayın
Talip Küçükcan? Burada.
(Elektronik
cihazla yoklamaya devam edildi)
BAŞKAN
– Evet, toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, AKP Hükûmetinin politikaları
ile birlikte çeşitli valilikler tarafından hukuka aykırı bir biçimde ilan
edilen sokağa çıkma yasakları boyunca yapılan operasyonlarda öldürülen
sivillerin araştırılması amacıyla 8/12/2015 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel Kurulun
5 Ocak 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – HDP grup önerisini oylarınıza
sunuyorum: Kabul edenler… Kabul etmeyenler… Evet, öneri kabul edilmemiştir. 
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır.
Sistemde arıza olduğu için birleşime beş
dakika ara veriyorum. 
Kapanma
Saati: 18.06
DÖRDÜNCÜ OTURUM
Açılma Saati: 18.11
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Ömer SERDAR (Elâzığ)
------0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin Dördüncü
Oturumunu açıyorum.
Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
2.- CHP Grubunun, Hatay Milletvekili Serkan
Topal ve arkadaşları tarafından, başta Hatay ili olmak üzere AKP hükûmetlerinin
yanlış dış politikasının ülkemizde gerek sosyal gerek ekonomik anlamda neden
olduğu zararların araştırılması amacıyla 15/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
5/1/2016
Türkiye Büyük Millet Meclisi Başkanlığına
Danışma Kurulu
5/1/2016 Salı günü (bugün) toplanamadığından grubumuzun aşağıdaki önerisinin İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Özgür Özel
Manisa
Grup Başkan Vekili
Öneri:
Hatay
Milletvekili Serkan Topal ve arkadaşları tarafından, başta Hatay ili olmak
üzere AKP hükûmetlerinin yanlış dış politikasının ülkemizde gerek sosyal gerek ekonomik
anlamda neden olduğu zararların araştırılması amacıyla 15/12/2015 tarihinde
Türkiye Büyük Millet Meclisi Başkanlığına verilmiş olan Meclis araştırma
önergesinin (111 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak 5/1/2016 Salı günlü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisi lehinde ilk söz Serkan Topal, Hatay
Milletvekili.
Buyurunun
Sayın Topal. (CHP sıralarından alkışlar)
Süreniz
on dakikadır. 
SERKAN
TOPAL (Hatay) – Sayın Başkan, değerli milletvekilleri; hepinizi saygıyla
selamlıyorum.
Bugün
gelinen nokta itibarıyla şu güzelim ülkemize bir bakınız. Son iki ayda onlarca
çocuk, sivil yurttaşımız öldü; onlarca asker, polisimiz şehit düştü. Ülkenin
neredeyse yarısı âdeta tel örgülerle çevrildi. Doğuda, güneydoğuda şehirler
birer hayalet şehre dönüştürüldü. Eğitim öğretim faaliyetleri durdu. İnsanlar
ölülerini bile gömemez hâle geldi. AKP iktidarı, son iki ayda ülkemizi bir
cehenneme bir savaş alanına çevirmeyi başardı. Daha da korkutuldu halk,
işinden, gücünden, ekmeğinden, canından olmakla. 
Dış
politikada göz boyamaktan, Davos’ta tiyatro oynamaktan başka bir şey
yapmayanlar, daha dün İsrail’e“…”(x)
diyenler, bugün aziz dostumuz diye İsrail’in etrafında pervane gibi
dolanmaya başladı. Sorarım sizlere, ne çabuk unuttunuz Filistinli çocukları, ne
çabuk unuttunuz mazlum halkların mücadelesini, ne çabuk unuttunuz “Siz
öldürmeyi iyi bilirsiniz.” dediğiniz insanların yüzlerini, insanların
resimlerini? Ama biz unutmadık. Sizin “dostum” dediğinize düşman, “düşmanım”
dediğinize dost olduğunuzu unutmadık. Uluslararası arenada kimin elini
sıkarsanız ertesi gün onun sonunu hazırlamak için çalışmaya başladığınızı unutmadık.
Hüsnü Mübarek’e, Kaddafi’ye, Esad’a “dostum” dediğinizde Türkiye'de ağırlayıp,
ortak Bakanlar Kurulu toplayıp objektiflere birlikte pozlar verdiğiniz Esad’ı
daha sonra da düşman bellediğinizi unutmadık. Sayenizde Orta Doğu’da hiçbir
inanılırlığımız, hiçbir güvenilirliğimiz kalmadı. 
Mısır’da
öldürülen Esma’dan bahsederken yanı başınızda, Roboski’de, Cisr eş Şuğur’da
yapılan Türkmen, Kürt, Arap, Hristiyan ve Alevi katliamlarına gıkınızı
çıkarmadınız gıkınızı. Çünkü, sizlerin ölen çocuklardan daha çok neyi
sevdiğinizi biliyoruz; bunu da unutmadık. Bosna paralarını faize koyduğunuzu,
Deniz Feneri’nde toplanan paraları iç edenleri nasıl koruduğunuzu biliyoruz;
bunu da unutmadık. Sizin uluslararası siyasetinizin özeti Deniz Feneri’dir. 
Dünyanın
geri kalanıyla tarihsel bağlarınızın olduğunu söylüyorsunuz. Aslında bu
söylediklerinizde doğruluk payı var çünkü sizler İran’a Reza Sarraf’la,
Suriye’ye El Nusra’yla, Mısır’a Müslüman Kardeşler’le, Irak’a IŞİD’le
bağlısınız. Sizin “tarihsel bağ” dediğiniz şey siyasi çıkarınızdır; altın
ticaretiniz, silah ticaretiniz, mezhepçi siyasetiniz, ayakkabı kutularında
sakladığınız halkın paralarıdır. 
Bütün
Orta Doğu’yu savaş alanına çevirdiğiniz yetmiyormuş gibi her gün uyandığınızda
“Acaba nerede sorun çıkarabilirim?” diye düşünüyorsunuz. 
Rus
uçağını düşürdünüz, hemen ertesinde “Bilseydik düşürmezdik.” diye kıvırmaya
başladınız; Musul’a asker gönderdiniz, ertesi gün tıpış tıpış geri yolladınız.
Dış politikada düştüğünüz çukurlar yetmiyormuş gibi şimdi de kafayı ODTÜ’ye
taktınız. Sınavla, zekayla, akılla giremediğiniz ODTÜ’ye tankla, tüfekle mi
gireceksiniz? ODTÜ bu ülkenin üniversitesi değil mi? Neden işgalci gibi
davranıyorsunuz? Neden kendi üniversitenizi, öğrencinizi, yurttaşınızı düşman
belliyorsunuz? Neden böyle bir psikoloji içindesiniz? Siz ODTÜ’yü bırakın,
bırakın, Hatay’a bakın, Hatay’a; Kilis’e bakın; Antep’e bakın; Silopi’ye,
Cizre’ye bakın; IŞİD’e bakın, IŞİD’e; orada, kaybettiğiniz insanlığı
göreceksiniz. Emekliye bakın; taşerona, işçiye bakın; verdiğiniz sözleri yerine
getirin, sorunlarını çözün sorunlarını. Habur’a bakın, Zaho’ya bakın, 10 binin
üzerinde tır var, orada şoförler mağdur, şirketler mağdur. Onlar çözüm
bekliyor, çözüm. Sayenizde ticaret felç oldu, felç. Siz ODTÜ’yü bırakın,
Başika’ya bakın, Fırat’ın batısına bakın, bakın bakalım orada neler oluyor.
Orada bitmiş dış politikanızı göreceksiniz. Siz ODTÜ’yü bırakın, gözünüzün
önünde öldürülen Tahir Elçi’nin sokağına bakın, orada bitmiş iktidarınızı
göreceksiniz. Ama bizler ne bu dünyayı kan gölüne çeviren savaş yanlılarının
kuru gürültülerine pabuç bırakırız ne de ezene, sömürene, kan dökene, yetim
hakkını çalana meydanı bırakırız. Bizler Mustafa Kemal’in devrimci ruhunu,
Mahir’in o dağ yüreğini, Anadolu’nun bağrında harmanlanan bağımsızlık ateşini
yüreğinde taşıyan “Yaşasın tam bağımsız Türkiye.” diye haykıran Denizlerin
çelik iradesini almışız da gelmişiz. 
AHMET
HAMDİ ÇAMLI (İstanbul) – Mustafa Kemal’le Deniz Gezmiş’in ne alakası var!
SERKAN
TOPAL (Devamla) – Ne soyguncuya meydanı bırakırız, ne hırsıza, arsıza bu ülkeyi
teslim ederiz. Biz olduğumuz sürece ne sultanlar ne padişahlar ne de
diktatörler bu ülkede rahat yüzü görmeyecekler. (CHP sıralarından “Bravo”
sesleri, alkışlar) 
Sayın
Başkan, değerli milletvekilleri; Hatay’da her dinden, her etnik gruptan esnaf
yan yana, kardeşçe dükkânlarını açar, kendi dillerinde dualarını ederek güne
başlarlardı. Bizler Sünni-Alevi, Müslüman-Hristiyan demeden birlikte kutlarız
bayramlarımızı. Hiç sormadık birbirimize “Siz kimdiniz?” diye, aklımıza da
gelmedi, dert de etmedik. Kardeşliğimizi ve ekmeğimizi birlikte çoğaltırken tek
derdimiz insan olmaktı. Ali Ömer’e, Ömer İsa’ya sahip çıkar. Ömer namaza
gidecekken dükkânını İsa’ya, İsa kiliseye gidecekken dükkânını Ömer’e, Ali’ye
bırakır da gider. Huzur vardı, barış vardı, kardeşlik vardı. Şimdi, Ali’nin,
Ömer’in, İsa’nın dükkânlarında ne bereket kaldı, ne huzur kaldı. 
Ayakkabı
imalatçısını bitirdiniz, zeytin üreticisini bitirdiniz, çiftçiyi bitirdiniz,
ticareti bitirdiniz; yaşlı elleriyle, yorgun bedeniyle ömrünü zeytine vermiş
nenemi, dedemi bitirdiniz ama siz ne yaparsanız yapın, ne ederseniz edin
Ali’nin, Ömer’in, İsa’nın kardeşliğini bozamayacaksınız, bitiremeyeceksiniz.
(CHP sıralarından alkışlar) 
Evet,
şimdi, Hatay’da ve sınır illerde bir kaygı var, bir endişe var, bir güvensizlik
var, bir huzursuzluk var. Bunu yaratan sizlersiniz. Yanlış dış politikanız
yüzünden bu hâllere geldi. Acil bir şekilde barışa endeksli bir dış politika
uygulamak zorundasınız. “Hayır” mı diyorsunuz, “Her şey güllük gülistanlık” mı
diyorsunuz; o zaman gelin, başta Hatay olmak üzere sınır illerde bir araştırma
komisyonu kuralım. Hodri meydan, buyurunuz!
Boğazına
kadar yolsuzluğa bulaşan siyasilerimizden, devletin ve milletin parasını
çocuklarının vakıflarına peşkeş çekenlerden, savaş çığırtkanlığıyla binlerce
insanın ölümüne neden olan kişilerden hesap sorulmayacak mı zannediyorsunuz?
Sokak ortasında tekmelerle katlettiğiniz kişilerin hesabı sorulmayacak mı
zannediyorsunuz? Yitirdiğimiz askerlerimizin, kan gölüne dönen bir coğrafyanın,
birbirine düşman hâline getirilmiş insanlarımızın, dili, dini, ırkı ve
inancından ötürü sokak ortasında yine kardeşi, komşusu, arkadaşı tarafından
linç edilmesinin tek sorumlusu sizlersiniz. Bu yüzden “barış” kelimesini
ağzınıza almadan önce ellerinizi temizleyip vicdanınızı sorgulayacaksınız,
ondan sonra bu kürsüde barıştan dem vuracaksınız. 
Bizler,
makamlar ve mevkiler için değil, ülkemiz için, vatanımız için, halkımız için,
barış için çalışacağız; bu ülkeye özgürlüğü, barışı, hakkı, hukuku getirene
kadar çalışacağız. Bu vatan, ayakkabı kutularındaki paralar değildir, makam
arabaları değildir. Bu vatan, görkemli saraylar değildir. Bu vatan, tırlardaki
silahlar, bitmeyen yalanlar değildir. Bu vatan, dolarları sıfırlayanların
değildir. Bu vatan, sevdadır, aşktır. Bu vatan, tam bağımsızlık ruhunu taşıyan
Denizlerin, henüz 89 günlükken gözünün altından vurulan Miray bebeklerindir. Bu
vatan, hayallerini satmayan Ahmet Atakanların, gülüşü mücadelemize ışık olan
Abdocanların, “Özgür dünya” diye haykıran Ali İsmail Korkmazlarındır. Bu vatan
“Şehadet mi, esaret mi?” denildiğinde şehadet şerbeti içip toprağa düşen
Mehmetçiklerindir.
Seçim
kazananlar, tarihin şaşmaz defterine her şeyin kaydedildiğini aklınızdan
çıkarmayın çünkü biz unutmadık, unutturmayacağız. 
İnsanlık
sevgimiz, gelecek güzel günlere inancımız, medeniyetlerin, hoşgörünün,
kardeşliğin ve barışın iç içe geçtiği bu coğrafyaya indirilen semavi dinlerin
şehrinden Hatay’ımızdan, Miray bebeğin dünyalara bedel kokusunu yüreğimizden
taşıyarak Türkiye’de, Orta Doğu’da, dünyada barışı haykıracağız, barışı
haykıracağız, barışı haykıracağız!
Hepinizi
saygıyla selamlıyorum. (CHP sıralarından alkışlar) 
BAŞKAN
– Cumhuriyet Halk Partisi Grubu önerisi aleyhinde ilk söz, Adana Milletvekili
Talip Küçükcan’a aittir.
Buyurun
Sayın Küçükcan. (AK PARTİ sıralarından alkışlar) 
Sizin
de süreniz on dakikadır. 
TALİP
KÜÇÜKCAN (Adana) – Sayın Başkan, değerli milletvekilleri; hepinizi saygıyla
selamlıyorum.
Dış
politika bir vizyon meselesi. Öncelikle bunu tespit etmemiz gerekiyor ve dinamik
bir süreç olduğunu da asla unutmamalıyız. Bu dinamik süreci tarih, coğrafya,
insan, toplum, ekonomi, güç dengeleri, hepsi beraber etkiler. Dolayısıyla,
değişkenleri çok olan bir süreçten bahsediyoruz. Bu değişkenleri dünyanın
hiçbir yerinde ve tarihin hiçbir zamanında sadece tek bir ülkenin, sadece tek
bir gücün de kontrol etmediğini, şekillendirmediğini biliyoruz. O nedenle, dış
politika değerlendirmelerini yaparken, dış politikaya eğer mümkünse, bir karne
biçilirken, bu dengelerin, bu varyasyonların ve bu değişkenlerin mutlaka göz
önünde bulundurulması lazım. 
Biz
dış politika değerlendirmesi yaparken genellikle siyah-beyaz gözlüğüyle
bakıyoruz. Bunun yanlış olduğunu ifade etmekte yarar var. Dış politika uzun
süreli bir süreç, inişli çıkışlıdır. Sadece Türkiye açısından baktığımızda
bizim ülkemizin hayallerini, planlarını, programlarını hayata geçirebileceği
ama bunun da ötesinde, yanımızda, bölgesel ve küresel güçlerin planlarının
olduğunu bilmemiz lazım. İşte bu nedenle biz diyoruz ki: Dış politikanın iç
politika gibi değerlendirilmemesi lazım. Evet, iç politikada çok daha rahat,
eğitim politikasında, çalışma hayatında karneler verebilirsiniz, “başarılı-başarısız”
kelimesini kullanabilirsiniz ama dış politika söz konusu olduğunda “başarılı”
ve “başarısız” sıfatları ve kelimeleri hiçbir şey ifade etmiyor, onu ifade
etmekte yarar görüyorum.
Değerli
milletvekilleri, AK PARTİ 2002’den bu yana dış politikada yeni çığır açmıştır.
Bunu bütün dünya kabul ediyor. Özellikle soğuk savaş sonrası uluslararası
ilişkiler iki kutuplu olmaktan tek kutuplu olmaya doğru evrilmiştir. İşte, bu
süreç de Türkiye gibi ülkelere yeni alanlar açmıştır. Türkiye de bu dönemde
kendi politikalarını geliştirme yönünde hızlı adımlar atmıştır. 
Ve
AK PARTİ politikalarına baktığımızda şunu açık ve net bir şekilde görebiliyoruz
değerli milletvekilleri: AK PARTİ iki önemli kıskaçtan dış politikamızı
kurtarmıştır veya uzaklaştırmıştır. Bunlardan birincisi, dış politika
kararlarında ideolojik bakış açısının kısıtlarını AK PARTİ ortadan kaldırmış;
doğu-batı dengesini kurmuş, bu iki dünya arasında özellikle Orta Doğu ve İslam
dünyasıyla ilişkiler yeniden başlatılmış ve derinleştirilmiştir ama bu
yapılırken Avrupa Birliği ve Batı asla ihmal edilmemiştir.
İkinci
kıskaç, güvenlik ve tehdit algısının ortadan kaldırılmasıdır. AK PARTİ
döneminde güvenlik ve tehdit algısı üzerine dayalı dış politika ortadan
kaldırılmış, yerine güven, iş birliği anlayışı devreye sokulmuştur. 
Bakın,
Kıbrıs, Ermenistan, Yunanistan, Rusya ilişkilerine baktığımızda bunu açık ve
net bir şekilde görebiliriz. Daha dün bu ülkelerle Türkiye kavgalıyken AK PARTİ
döneminde çok ciddi ilişkiler geliştirilmiştir. 
Liderler
düzeyinde hiç yapılmayan şeyler yapılmıştır. Orta Doğu’nun problemleri
Londra’da, Washington’da, Berlin’de konuşulurken Bağdat’ta, Şam’da, İstanbul’da
konuşulmaya başlanmıştır. Bunun önemli gelişmeler olduğunu hepiniz gayet iyi
biliyorsunuz ve işte, Türkiye, bunu yaparken çok boyutlu, çok değişkenli bir
çerçevede bunu yapmıştır.
Burada
şunu ifade etmekte yarar görüyorum sevgili arkadaşlar: AK PARTİ döneminde öyle
açılımlar yapılmıştır ki bugün dünyada en fazla temsilciliği olan 7’nci
ülkeyiz. Bu, son derece önemli. Yaklaşık 240’a yakın ülkede Türkiye’nin
büyükelçilik, konsolosluk veya farklı şekillerde temsilcilikleri bulunuyor. Bu,
Türkiye'nin açılımının bölgesel olmaktan çok daha öte küresel bir önemi olduğunu
gösteriyor. Bununla yetinmiyoruz -biraz sonra değineceğim- TİKA gibi, Yunus
Emre kültür merkezleri gibi pek çok başkentte, pek çok kültür merkezinde Türkiye şu anda temsil
ediliyor hem de çok önemli bir şekilde. 
Bu çok boyutluluk çerçevesinde bakın
biz neler yaptık, bunu ifade edeyim, bunu görün. Diğer partilerimizin de aynı
şekilde dış politika vizyonunun olmasını biz elbette ki tercih ederiz,
eleştirilerine elbette açığız ama şunu görelim: Avrupa Birliğiyle ilişkiler
çıpa olarak belirlendi bizim iktidarımız döneminde ve şimdi de yeni bir ivme
kazandırıldı. 
HAYDAR AKAR (Kocaeli) – Hani havai
fişek patlatmıştınız Avrupa Birliğine girdik diye!
TALİP KÜÇÜKCAN (Devamla) – 29 Kasım
Zirvesi Türkiye-AB ilişkilerinde önemli bir adım oldu bizim için tekrar, 14
Aralıkta da biliyorsunuz yeni bir fasıl açıldı. 
Vize muafiyeti görüşmelerine başlandı.
Türkiye Cumhuriyeti vatandaşlarına şimdiye kadar açılmayan Avrupa Birliğinin kapıları,
inşallah, yıl sonu itibarıyla açılacak. Sizin çocuklarınız, bizim çocuklarımız,
doğudan, batıdan, istedikleri zaman istedikleri ülkeye gidebilecekler. Bu, AK
PARTİ’nin takip ettiği dış politika vizyonunun bir sonucu olacaktır.
NATO gibi, İslam İşbirliği Teşkilatı
gibi, AGİT gibi kurumlarla Türkiye yakın ilişkiler içerisinde olmuştur ve bu
ilişkiler derinleştirilmiştir. Afrika, Latin Amerika açılımları başlatılmış ve
Türkiye çok ciddi bir saha kazanmıştır. Bakın, bu, Türkiye Cumhuriyeti
tarihinde yenidir. Bu bahsettiğimiz bölgeler Dış İlişkiler Komisyonunda gündeme
geldiğinde arkadaşlarımız haritadan açıp bakıyorlar, Türkiye Cumhuriyeti hangi
ülkelerle… Pasifik’ten tutun Asya’nın derinliklerine kadar yeni ülkelerle
anlaşmalar yapıyoruz. Bu anlaşmalar da sizin huzurunuza gelecek ve göreceksiniz
ki Türkiye dış politikasında çok önemli adımlar atılmış.
Komşu ülkelerle stratejik iş birlikleri
geliştirdik. Elbette bütün ilişkiler biteviye bütün dünya tarihinde aynı
şekilde gitmez, inişli çıkışlı olur. Ve pek çok ülkeyle biz vizeleri kaldırdık.
Burada bir amaç vardı; bölgesel istikrar, bölgesel kalkınma ve bölgesel iş
birliği. Türkiye bu alanda önemli adımlar attı; Lübnan’la, Suriye’yle, Ürdün’le
vizeler kaldırıldı. 
Bugün biz Hatay’dan bahsediyorsak,
insanlar Hatay’da Arapça ilanlar vermeye başlamışsa bunu unutmayalım, bu, AK
PARTİ Hükûmetinin politikasının bir sonucuydu, Suriye krizi başlayana kadar;
ona da ayrıca değinmeye çalışacağım.
Körfez ülkeleriyle çok yakın ilişkiler
kuruldu, yatırımların Türkiye’ye gelmesi sağlandı. ABD ve Rusya’yla ilişkileri
de biliyoruz, son krize gelene kadar.
Bakın, dış politikada çok ilkesel bir
duruş benimsedik. Bazı problemlerin kaynağı buradadır. İşte diğer partilerle
belki anlaşamadığımız konu budur. Birincisi, Türkiye insani diplomasiyi
önceledi, TİKA gibi kurumlar aracılığıyla dış yardımlarda dünyanın en yoksul
ülkelerine kadar gittik ve bu konularda şu anda da en çok yardım yapan ilk üç
ülkeden bir tanesiyiz ve önümüzdeki dönemde de insani yardım zirvesini Türkiye
olarak biz ev sahipliği hâlinde, inşallah, toplayacağız. 
Suriyeli
mültecilerin korunması, işte bu insani politikanın bir sonucudur sevgili
arkadaşlar. Yaklaşık 2,5 milyon insan bizim ülkemize geldi ve hayat buldu. Bu
son derece önemli. Bütün dünyanın takdir ettiği bir gelişmeden bahsediyoruz. 
İkinci
ilkemiz bizim, dış politikada demokrasi, insan hakları ve adalet arayışlarına
destek vermek olmuştur sevgili arkadaşlar. Zaman zaman eleştiriliyoruz,
“Mısır’daki hadiselere niye destek verdiniz, Suriye’deki sivil kalkışa niye
destek verdiniz ya da başka ülkelerdeki arayışlara?” Şunun için destek verdik:
Bu arayışları Türkiye başlatmadı, bunları biz tetiklemedik ama bir yerde insan
onurunu, haysiyetini ilgilendiren adalet arayışı varsa buna destek verdik ve
vermeye devam edeceğimizi de söyledik. Dolayısıyla biz bu ilkelerden asla
vazgeçmedik, vazgeçmeyeceğiz. Çünkü Türkiye, hatırlarsınız, bir model ülke
olarak gösterildi. Biz hiçbir zaman “Model ülkeyiz, ilham kaynağıyız.” demedik.
Niçin? Çünkü Türkiye’de AK PARTİ gibi muhafazakâr bir parti seçimle iktidara
gelebiliyor, seçimle de gidiyor. Demokrasiyle kavgası yok, laiklikle kavgası
yok ama onları küresel ölçekte, küresel ve evrensel ilkelere göre yeniden
tanımlıyor ve dönüştürebiliyor. Muhafazakâr bir iktidarın ekonomik kalkınma
sağlayacağını da gördü yakın coğrafyamız ve o nedenle Türkiye’ye gelmeye
başlamışlardı. Bu özellikleri nedeniyle Türkiye’ye model ülke diyenler bir
baktılar ki Türkiye saha kazanmaya başladı burada, sahasını derinleştirmeye
başladı, itirazlar da başladı. Daha dün bize model ülke diyenler şimdi
diktatörlükle suçlamaya başladılar. Bunun altını kalın harflerle çiziyorum
çünkü Türkiye dış politikada ilk defa bağımsız kararlar vermeye başlamıştır (X)
sevgili kardeşlerim, sevgili arkadaşlarım. 
Dolayısıyla,
biz Arap uyanışına destek verdik çünkü Türkiye’de de bir uyanışa önderlik
ettik. 2002’den bugüne kadar yapılan demokratik reformlara bakarsanız bunu çok
iyi bir şekilde anlayacaksınız. 
Şimdi
Türkiye’de dış politikamızı mezhepçilikle suçluyorlar. Ne kadar anlamsız, ne
kadar temelsiz. Bakın, siz bunları yaparken biz ne yaptık, biliyor musunuz? Ben
üniversitede hocayken, milletvekili değilken Adalet ve Kalkınma Partisi,
mezhepçilik ne tür bir sonuç doğurur, bunu biliyordu. Buna İnternet’te bakın,
göreceksiniz, 7-8 Eylül 2012’de Orta Doğu Araştırmaları Enstitüsünde Dinî
Liderler Konferansı düzenledik, Marmara Üniversitesinde. Sayın Cumhurbaşkanımız
konuşmacıydı ve -ilk defa- sevgili kardeşlerim, şunu söylüyorum size: Bu dinî
liderler her mezhepten vardı, Sünniler vardı, Şiiler vardı, Hristiyanlığın tüm
mezhepleri vardı. Kendi ülkelerinde aynı masada oturamayanları Türkiye masaya
oturtmuştur ve biz bunlarla mezhepçiliğin tehlikelerini tek tek görüştük ve
konuştuk. 
“Türkiye
bu pozisyonda.” Hâlâ aynı pozisyondayız ve şu anda diyoruz ki: Suudi Arabistan
ile İran arasındaki kavganın ya da gerilimin kavgaya dönüşmemesi için ara
buluculuk girişimlerinde bulunuyoruz. Bunu açık ve net söyleyelim. Biz zulümden
kaçan Ezidilere de kucak açtık. Diyorlar ki: “Mezhepçisiniz.” Nasıl bir
mezhepçilik bu? Türkiye’ye gelen her mağdura, her mazluma kapılarını açan bir
ülkeden bahsediyoruz. 
Ben
bu anlamda Hataylı kardeşlerime çok teşekkür ediyorum. Hatay’ı karıştırmak
istediler. Hataylılar kalbini açtı, gönlünü açtı, takdir ediyoruz onları.
Hatay’a bu olaylar başlamadan önce de gittik biz, milletvekili olmadan önce
gitmiştim ben ve orada dediler ki: “Suriyeliler yemek yiyor, parasını vermiyor.
Suriyeliler dolmuşa biniyor, parasını vermiyor.” 
(Mikrofon
otomatik cihaz tarafından kapatıldı)
TALİP
KÜÇÜKCAN (Devamla) – Bunları sokakta dillendirmeye başladılar. Niçin? Gelenlere
bir düşmanlık olsun diye. Ama Hataylılar sahip çıktı, arkasında durdu. Helal
olsun onlara diyoruz buradan sevgili kardeşlerim. (AK PARTİ sıralarından
alkışlar) 
BAŞKAN
– Teşekkürler Sayın Küçükcan.
TALİP
KÜÇÜKCAN (Devamla) – Dolayısıyla, dış politikayla ilgili bir eleştiri de terör
ve şiddete, bazı terör örgütlerine Türkiye’nin destek verdiği. Bundan daha
büyük bühtan olamaz, bundan daha büyük suçlama olamaz. IŞİD’i ilk defa terör
örgütü olarak belirleyen Türkiye’dir, bunu bilin. 
BARIŞ
YARKADAŞ (İstanbul) – Sisi ne zaman geliyor, Sisi’yi ne zaman karşılıyorsunuz
Sisi’yi?
TALİP
KÜÇÜKCAN (Devamla) – Türkiye PYD’ye de IŞİD’e de bölgede hâkim olmaya çalışan
bütün terör örgütlerine karşıdır, bunu bilin. 
BARIŞ
YARKADAŞ (İstanbul) – Sisi’yi ne zaman karşılıyorsunuz? Onu bir söyleyin. Ne
zaman görüşüyorsunuz?
ÖZGÜR
ÖZEL (Manisa) – Sayın Başkan, bir dakika süre verelim sözünü toplasın.
BAŞKAN
– Sayın Küçükcan, süreniz dolmuştur.
Teşekkür
ediyoruz.
TALİP
KÜÇÜKCAN (Devamla) – Bir şey daha söylüyorum, AK PARTİ’yi diğer partilerden
ayıran en önemli özelliklerden bir tanesi şudur sevgili arkadaşlar: Biz
diktatörlerin yanında, 300 bin tane insanı öldürenin yanında, gidip o liderle
fotoğraf vermedik, bu da önemlidir, önemlidir, başkaları verdiler. (AK PARTİ
sıralarından alkışlar) 
HAYDAR
AKAR (Kocaeli) – Adamı güldürüyorsun yahu! Bu söylediğine kendin inanıyor
musun?
BARIŞ
YARKADAŞ (İstanbul) – İsrail’e muhtaç hâle getirdiniz Türkiye’yi, İsrail’e
muhtaç hâle getirdiniz.
TALİP
KÜÇÜKCAN (Devamla) – Bütün dünyanın gözü önünde bu zalimi, bu diktatörü
meşrulaştırmaya çalıştılar. Ondan sonra diyorlar ki şimdi: “Biz şiddete
destek…” 
BAŞKAN
– Sayın Küçükcan, süreniz dolmuştur.
Teşekkür
ediyoruz.
TALİP
KÜÇÜKCAN (Devamla) – Asla kabul etmiyoruz. (AK PARTİ sıralarından alkışlar) 
BAŞKAN
– Teşekkür ediyoruz.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, herhâlde bu konuşmadan sonra söz hakkı talep
etmeyeceğimizi değerlendirmiyorsunuz.
Efendim,
“Keşke, sizin de muhalefet partisi olarak bir dış politika vizyonunuz olsaydı.”
bir vizyonsuzlukla suçlamadır. Bununla ilgili grubumuza ağır bir sataşma
vardır.
Bundan
önce, sizin yapmanız gereken bir görev olduğunu değerlendiriyoruz, o da şudur:
“Dönemimizde ilk kez Türkiye Cumhuriyeti dış politikada bağımsız kararlar
aldı.” diyor. Bu, şu anda oturduğunuz koltuğa ve sizden önce o koltukta
oturanlara ve 23 Nisan 1920’den bugüne bu koltuklarda oturmuş olan Türkiye
Cumhuriyeti’nin tüm parlamenterlerine ve tüm cumhuriyet hükûmetlerine
hakarettir. Bunu siz kınamayacaksanız bu konuda bizim bir şeyler söylememiz
lazım ama ben sizin bu konuda gerekli hassasiyeti göstermenizi bekliyorum. O
konuyla ilgili ayrı bir şey ama ilk bahsettiğim hususla ilgili olarak da
grubumuz adına cevap hakkı kullanmak isteriz.
BAŞKAN
– Kim konuşacak?
ÖZGÜR ÖZEL (Manisa) – Ardahan
Milletvekili Sayın Öztürk Yılmaz konuşacak grubumuz adına. 
BAŞKAN – Buyurun Sayın Yılmaz. (CHP
sıralarından alkışlar)
Sataşmadan iki dakika süre veriyorum.
Lütfen yeni bir sataşmaya meydan vermeyelim.
IX.- SATAŞMALARA İLİŞKİN KONUŞMALAR (Devam)
16.- Ardahan Milletvekili Öztürk Yılmaz’ın,
Adana Milletvekili Talip Küçükcan’ın CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZTÜRK YILMAZ (Ardahan) – Sayın Başkan,
değerli milletvekilleri; doğrusu, AK PARTİ’li konuşmacı AK PARTİ’nin dış
politika vizyonundan bahsetti ve bizleri vizyonsuzlukla suçladı. Sanki bizim
bir vizyonumuz yokmuş gibi, sanki Irak’ta şu anda olup bitenler AK PARTİ’nin
güzel vizyonuymuş gibi, sanki Suriye’nin bölünmesi, üniter bir yapıdan federal
bir yapıya geçmesinin iyi bir vizyon olduğunu anlatmaya çalıştı. “Ermenistan’la
ve Kıbrıs’la ilişkiler geliştirdik.” dedi. Ermenistan ve Kıbrıs’la ben bir
ilişki geliştirildiğine şahit olmadım, galiba perde arkasından ilişkiler
geliştiriliyor, bizim bilmediğimiz ilişkiler kuruluyor. Sonra, “Libya’yla güzel
ilişkiler geliştirdik, vizeleri kaldırdık.” dedi. Libya’da bugün kaç tane
devletin olduğunu bilmiyoruz, Libya paramparça, Libya kaça bölündü, hâlâ belki
kendilerinin de haberi yok. Suriye’nin ne olduğunu bilmiyorlar. “Lübnan’la
ilişkiler geliştirdik.” dedi. Bugün Türkiye’nin doğru dürüst bir ilişkisi
kalmadı Lübnan’la, uzunca bir süre büyükelçi atayamadık. “Afrika’da bu kadar
ülkeye biz büyükelçilik açtık.” dendi ama en yakın coğrafyamızdaki bütün
ülkeleri kaybettik; Suriye’yi kaybettik, Mısır’ı kaybettik, Libya’yı kaybettik,
Irak’ı kaybettik, muhtemelen çok kısa bir süre sonra bu mezhepçi politika
yüzünden İran’ı da kaybedeceğiz. Ermenistan’la ilişkiler yok, Yunanistan’la
doğru dürüst ilişkiler yok, Güney Kıbrıs’la zaten yok. Ben çok merak ediyorum:
Bu nasıl bir vizyon politikasıdır?
Saygılar sunuyorum. (CHP sıralarından
alkışlar)
BAŞKAN – Teşekkür ediyoruz Sayın Yılmaz. 
ÖZGÜR ÖZEL (Manisa) – Sayın Başkanım,
biraz önceki konuşmacımız Sayın Serkan Topal’ın şahsına “Bizi mezhepçilikle
suçladı; ne kadar anlamsız, ne kadar temelsiz eleştiriler.” şeklinde sataşma
vardır. Hatibimiz cevap hakkını kullanacak efendim müsaadenizle. 
BAŞKAN – Buyurun Sayın Topal. (CHP
sıralarından alkışlar)
Yeni bir sataşmaya meydan vermeyelim,
lütfen. 
17.- Hatay Milletvekili Serkan Topal’ın,
Adana Milletvekili Talip Küçükcan’ın CHP grup önerisi üzerinde yaptığı
konuşması sırasında şahsına sataşması nedeniyle konuşması
SERKAN TOPAL (Hatay) – Teşekkür ediyorum
Sayın Başkan. 
Hepinizi saygıyla selamlıyorum.
Sayın hatip az önce Hatay’dan bahsetti.
Zannedersem Hatay’ı sadece haritadan görmüştür. Suriyelilerden bahsetti. Evet,
savaş mağdurlarının her zaman başımızın üstünde yerleri var. Bizler her zaman
insanlığımızı orada gösteririz. 
OSMAN AŞKIN BAK (Rize) – Ya, sınır dışı
edecektiniz adamları be!
SERKAN TOPAL (Devamla) – Kapımızı açarız.
OSMAN AŞKIN BAK (Rize) – “Sınır dışı
edeceğiz.” dediniz adamları kardeşim, söylemediniz mi?
SERKAN TOPAL (Devamla) – Ama şimdi ben
soruyorum, o hatibe soruyorum ben…
OSMAN AŞKIN BAK (Rize) – “Suriyelileri
yurt dışına göndereceğiz.” demediniz mi? “Sınır dışı yapacağız.” demediniz mi?
Ne konuşuyorsun?
SERKAN TOPAL (Devamla) – Şu anda
Hatay’daki Suriyeli sığınmacılar nereden gelmiş? Tanzanya’dan bile gelenler
var, onlar kim?
OSMAN AŞKIN BAK (Rize) – Kim söyledi
onları?
SERKAN TOPAL (Devamla) – Sığınmacı mı
onlar, terörist örgütleri mi, ben onu soruyorum. 
OSMAN AŞKIN BAK (Rize) – Genel Başkanınız
söyledi “Suriyelileri dışarı çıkaracağız.” dedi. Bir de böyle söylüyorsun be!
SERKAN TOPAL (Devamla) – Ben burada
Hatay’da olan Suriyelilerin kaç kişi olduğuna cevap vermesini istiyorum.
OSMAN AŞKIN BAK (Rize) – Nasıl bir
çelişki bu? Böyle bir şey olur mu ya? “Suriyelileri dışarı çıkaracağız.” dedi,
yalan mı?
BAŞKAN – Sayın Bak, lütfen.
SERKAN TOPAL (Devamla) – Kaçı Suriyeli,
kaçı dış ülkelerden gelmiş, hangi ülkelerden gelmiş; gelsin bu kürsüde
söylesin.
Bizim savaş mağdurları olan bütün
insanlara karşı kapımız açıktır. Onları da besleriz, her zaman da onların
yanındayız. Ama sınırı terör örgütlerinin giriş kapısı yapan kim? Az önceki
hatip önce gelsin burada, bu kürsüde onun cevabını versin. Ondan sonra
Suriye’de kaç kişi var Suriyeli, bir de dünyanın bütün ülkelerinden kaç tane
terörist örgütlerinin üyeleri var, onları da bir saysın orada, gelsin bu
sayıları bana versin. 
Hepinize teşekkür ediyorum, saygılarımı
sunuyorum. (CHP sıralarından alkışlar)
COŞKUN ÇAKIR (Tokat) – Sayın Başkan…
BAŞKAN – Sayın Çakır…
COŞKUN ÇAKIR (Tokat) – Sayın Başkan,
konuşmacının “Sınırı terör örgütlerinin geçiş yeri yaptınız.” şeklindeki
cümlesi açık sataşmadır. Grubumuz adına Talip Bey cevap verecek. 
BAŞKAN – Sayın Küçükcan, lütfen yeni bir
sataşmaya meydan vermeden iki dakika süreyle sataşmadan söz veriyorum.
ÖZGÜR ÖZEL (Manisa) – Şu düzeltmeyi
bekliyoruz sayın hatipten: “Türkiye Cumhuriyeti tarihinde ilk kez bağımsız
kararlar aldı.”
18.- Adana Milletvekili Talip Küçükcan’ın,
Hatay Milletvekili Serkan Topal’ın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
TALİP
KÜÇÜKCAN (Adana) – Sayın Başkan, ben hiçbir parti ismi vermedim, hiçbir isim de
zikretmedim ama bazıları alınganlık gösteriyorlar anlaşılan, onları da tabii
hoşgörüyle karşılıyoruz biz.
Az
önce de belirttiğim gibi, elbette ki dış politika dinamik bir süreç olduğu için
inişli çıkışlı zamanlar olacaktır ancak şunu ifade etmekte yarar görüyorum:
Özellikle Suriyeli mülteciler üzerinden yürütülen bir politika var, Suriyeli
mülteciler üzerinden kurulan bir dil var. Hatay’da bu denendi. Hatay’ı ben
sadece haritadan görmüş değildim az önceki milletvekili arkadaşımın söylediği gibi;
bu suçlamalar yanlış. Hatay’a ilk defa Suriye’den girişler başladığında Hatay’a
gidenlerden bir tanesiyim; hatta, sınırın ötesine geçmeye çalışıp oradaki ilk
mültecileri görenlerdenim. Gözünde korku olan, silahtan kaçan, zulümden
kaçanları gördüm ben orada, gözlerimle gördüm. (CHP sıralarından gürültüler)
HAYDAR
AKAR (Kocaeli) – Niye gittin? Çok mu merak ettin?
TALİP
KÜÇÜKCAN (Devamla) – O gelenlerin hiçbirisi terörist değildi.
SERKAN
TOPAL (Hatay) – Ben Suriyeli olmayıp da…
TALİP
KÜÇÜKCAN (Devamla) – Annelerinin kucaklarında üç aylık, beş aylık çocuklar
vardı. Hatay onlara kucak açtı, teröristlere değil.
SERKAN
TOPAL (Hatay) – Ben onları söylemiyorum, Suriyeli savaş mağdurlarını değil.
TALİP
KÜÇÜKCAN (Devamla) – Ben gözlerimle gördüğüm için söylüyorum bunları, hayalden
asla konuşmuyorum.
SERKAN
TOPAL (Hatay) – Ben Suriye’de, orada olan insanları sordum.
TALİP
KÜÇÜKCAN (Devamla) – Biz hayalperest değiliz ve olmadık.
BAŞKAN
– Sayın Topal… Sayın Topal, lütfen…
TALİP
KÜÇÜKCAN (Devamla) – 2,2 milyon mülteciye Türkiye hayat öpücüğü vermiştir. 
OSMAN
AŞKIN BAK (Rize) – “Hatay’a gitmedin.” dedin. Bak, karşılamaya gitmiş ya. 
TALİP
KÜÇÜKCAN (Devamla) – Bundan hepimizin övünmesi lazım sevgili arkadaşlar,
hepimizin gurur duyması lazım. (CHP sıralarından gürültüler)
Ama
bakın, siyasi liderlerin, siyasi pozisyonda olanların şuna önem vermesi lazım.
SERKAN
TOPAL (Hatay) – Savaş mağdurlarını söylemedim ben.
BAŞKAN
– Sayın Topal, lütfen…
OSMAN
AŞKIN BAK (Rize) – “Hatay’a gitmedin.” dedin, “Karşıladım.” diyor ya. Allah Allah!
BAŞKAN
– Sayın Bak, lütfen…
TALİP
KÜÇÜKCAN (Devamla) – “Biz iktidara gelirsek, biz seçimleri kazanırsak
Suriyelileri ülkelerine göndereceğiz.” dememesi lazım. (AK PARTİ sıralarından
“Bravo” sesleri, alkışlar) Bunun halk üzerindeki etkisini herkesin hesaplaması
lazım sevgili arkadaşlar. Bu hesaplanmamıştır.
OSMAN
AŞKIN BAK (Rize) – Ya, ne hesabı? Millet hesabı yaptı, 1 Kasımda hesabı yaptı,
yüzde 49,5 çıktı.
TALİP
KÜÇÜKCAN (Devamla) - Biz o nedenle her türlü ırkçılığa, her türlü ayrımcılığa
sonuna kadar karşıyız. 
Şunu
da söyleyelim: Sınır boyumuz çok uzun. Elbette orada güvenlik tehditleri
olabiliyor zaman zaman, riskler olabiliyor. O nedenle, biz en önemli konuları
değerlendiriyoruz. Bakın, şimdi sınır kapımız açıldı bugünden itibaren. Orada
mağdur olan arkadaşlarımızın, kardeşlerimizin derdine derman olmaya başladık
ama biz şunu unutmayalım: Az önce söyledim size, uluslararası ilişkilerde
Irak’ı kaybetmek, Suriye’yi kaybetmek, Afrika’yı kaybetmek… Eğer orayı biz
kaybediyorsak, dünya zaten kaybediyor. Yok öyle bir şey. Böyle siyah beyaz…
(Mikrofon
otomatik cihaz tarafından kapatıldı) 
TALİP
KÜÇÜKCAN (Devamla) - …bakış açısının doğru olmadığının altını tekrar ifade
etmek istiyorum efendim.
HAYDAR
AKAR (Kocaeli) – Ya, sen siyah beyaz bakıyorsun, Genel Başkanın lafını bile
çarpıtıyorsun orada be. 
TALİP
KÜÇÜKCAN (Devamla) – Kolaylıklar diliyorum. (AK PARTİ sıralarından “Bravo”
sesleri, alkışlar)
BAŞKAN
– Teşekkürler Sayın Küçükcan.
HAYDAR
AKAR (Kocaeli) – Daha yeşili, kırmızısı mı var bunun?
OSMAN
AŞKIN BAK (Rize) – Sen düzeltirsin.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, sayın hatip bir kez daha kürsüye geldiğinde ümit
etmiştik ki biraz önceki dil sürçmesi olduğunu ümit ettiğimiz… (AK PARTİ ve CHP
milletvekilleri arasında karşılıklı laf atmalar)
BAŞKAN
– Sayın milletvekilleri, lütfen Sayın Özel’i dinliyorum.
Sayın
Akar…
ÖZGÜR
ÖZEL (Manisa) – Ancak, görülüyor ki fikrinde ısrar ediyor. Kendi ifadesi şu:
“Türkiye Cumhuriyeti, tarihinde ilk kez dış politikada bağımsız kararlar
alıyor.” Bu, Türkiye Cumhuriyeti tarihine ve bu tarihte hükûmet olmuş tüm
partilere ağır bir hakarettir, Meclise hakarettir. Bu konuda grup olarak cevap
hakkı kullanmak istiyoruz.
BAŞKAN
– Sayın Özel, bakın, ikidir, üçtür cevap hakkı veriyoruz, söz veriyoruz,
eyvallah, tamam, şey yapacağız, yalnız şunu özellikle istirham ediyorum…
ÖZGÜR
ÖZEL (Manisa) – Bir de bu konuda siz de bir şey söyleyin lütfen.
BAŞKAN
– Şimdi, şunu söylüyorum Sayın Özel: Sizden ya da bir başka bir gruptan bir
arkadaş konuşunca en ağır hakareti, en ağır şahsiyatla uğraşmayı yapacak ya da
başka türlü ifadeler kullanacak, eleştiri dozunu aşacak, ona bir şey
demeyeceğiz, başka biri de çıkıp başka bir şey konuşunca… Şimdi, burada,
havanda su dövmeye benzer bir şey; bir senden, bir ondan… Lütfen, zamanımızı
iyi kullanalım. Tabii ki Türkiye Cumhuriyeti tam bağımsız bir ülkedir, tabii ki
her dönemde bağımsız kararlar almıştır, buna diyecek sözümüz yoktur ama her
konuşmacının her sözünü de düzeltmek hiçbirimize de söz hakkı vermez Sayın
Özel. Lütfen, rica ediyorum. Yani, ben söyleyeceğimi söyledim.
OKTAY
VURAL (İzmir) – Sayın Başkan…
BAŞKAN
– Buyurun.
OKTAY
VURAL (İzmir) – Özür dilerim Özgür Bey.
ÖZGÜR
ÖZEL (Manisa) – Buyurun.
OKTAY
VURAL (İzmir) – Bu konu bir siyasi partiye sataşma şeyiyle ele alınamaz.
Dolayısıyla, bu konunun muhakkak hatip tarafından düzeltilmesi gerekiyor. 
ÖZGÜR
ÖZEL (Manisa) – Onu defalarca talep ettik ama Sayın Başkan da uyarmadı, hatip
kürsüye çıktığında da…
OKTAY
VURAL (İzmir) – Dolayısıyla, bu konuyu lütfen düzeltin.
BAŞKAN
– Sayın Küçükcan’a soralım Sayın Vural.
OKTAY
VURAL (İzmir) – Bu konuda düzeltmeyi yapsın.
TALİP
KÜÇÜKCAN (Adana) – Sayın Başkan, düzelteceğim.
BAŞKAN
– Buyurun Sayın Küçükcan, düzeltin.
VI.- AÇIKLAMALAR (Devam)
11.- Adana Milletvekili Talip Küçükcan’ın,
CHP grup önerisi üzerinde yaptığı konuşmasındaki bazı ifadelerini düzelttiğine
ilişkin açıklaması (x)
TALİP
KÜÇÜKCAN (Adana) – Peki efendim, kastımı tekrar ifade edeyim.
Konuşmamın
başında dedim ki, Sovyetler Birliği’nin dağılmasından sonra, soğuk savaşın
bitiminden sonra yeni bir siyaset, dış politikada yeni sahalar açıldı. O döneme
kadar Türkiye’nin verdiği kararlar, dış politika kararlarımızın büyük bir
çoğunluğu, hatta tamamına yakını belirli ittifak çerçevelerinde verilen
kararlardı. Dolayısıyla, bizim kendi ülke çıkarlarımızı, bölge çıkarlarımızı
bizatihi kendimizin hesapladığı kararlar olmaktan ziyade, içinde bulunduğumuz
gruplarla beraber verdiğimiz kararlardı.
HAYDAR
AKAR (Kocaeli) – Öyle demedin ama!
TALİP
KÜÇÜKCAN (Devamla) – Biz, ilk defa burada, bu coğrafyada, bu kararları Türkiye
olarak, Türkiye merkezli olarak vermeye başladık. O nedenle dedim ki: Bu
bölgenin problemlerini biz artık Washington’da, Londra’da, Paris’te değil;
Şam’da, Irak’ta, İstanbul’da, Ankara’da tartışmaya başladık. İşte budur
orijinal olan.”
HAYDAR
AKAR (Kocaeli) – Hiç alakası yok söylediğinle bunların.
TALİP
KÜÇÜKCAN (Devamla) – Yoksa “Türkiye Cumhuriyeti tarihinde hiçbir bağımsız yok.”
anlamında söylemedim. Muhtemelen şimdi daha iyi anlaşılmıştır sözlerim efendim.
Saygılar
sunuyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan, bu, iyi niyetin suistimalinden başka bir şey
olmadı.
OKTAY
VURAL (İzmir) – Şecaat ederken sirkatin ifade ediyorsun. 
Sayın
Başkan, böyle bir düzeltme olur mu ya? Yani, Libya’ya niye izin verdin, NATO
füze kalkanına niye izin verdin?
ÖZGÜR
ÖZEL (Manisa) – Şimdi, bir grup başkan vekili konuşurken biz birbirimizin
sözünü kesmeyiz ama konu hassas. Sayın grup başkan vekilim yaşça büyüğümüz, ben
“Buyursunlar.” dedim, kendisi de haklı bir uyarı yaptı ve sizin de iyi
niyetinizle, grupların iyi niyetiyle hatip kürsüye davet edildi ve düzeltme
yapmak yerine kusurunu ağırlaştıracak ifadeler kullandı. 
COŞKUN
ÇAKIR (Tokat) – Hiç de değil.
ÖZGÜR
ÖZEL (Manisa) – Tabii, bu durumda şunu da söylemek isterim: Kendisi biraz
önceki konuşmasında, Sayın Genel Başkanımızın, Suriye’deki savaşı sonlandırmak
ve Suriye’deki sığınmacılar için öz vatanlarını güvenli bir hâle getirmek
suretiyle kendilerinin evlerine kavuşmasını ifade ettiği konuyu açıktan
çarpıtarak “Hani onları zorla geri yollayacaktınız.” gibi ifadelerle grubumuzu
ve grubumuzun başkanı Sayın Genel Başkanımızı itham etmiştir.
TALİP
KÜÇÜKCAN (Adana) – “Zorla” kelimesini asla kullanmadım Sayın Başkan,
bakabilirsiniz.
ÖZGÜR
ÖZEL (Manisa) – Cevap hakkını kullanmak istiyoruz efendim. 
BAŞKAN
– Buyurun Sayın Özel, iki dakika veriyorum.
ÖZGÜR
ÖZEL (Manisa) – Ardahan Milletvekili Sayın Öztürk kullanacak efendim,
müsaadenizle.
BAŞKAN
– Sayın Yılmaz, lütfen yeni bir sataşmaya meydan vermeyelim, buyurun. (CHP
sıralarından alkışlar) 
IX.- SATAŞMALARA İLİŞKİN KONUŞMALAR (Devam)
19.- Ardahan Milletvekili Öztürk Yılmaz’ın,
Adana Milletvekili Talip Küçükcan’ın sataşma nedeniyle yaptığı konuşması
sırasında CHP Grup Başkanına ve Cumhuriyet Halk Partisine sataşması nedeniyle
konuşması
ÖZTÜRK
YILMAZ (Ardahan) – Sayın Başkan, değerli milletvekilleri; hakikaten grup başkan
vekilimizin söylediği gibi, maalesef, bir şeyi düzeltirken daha büyük bir hata
yaptı. Sanki, Türkiye Cumhuriyeti’nin bundan önceki hükûmetleri hep oradan
buradan talimat alıyor, bu talimatlar AKP zamanında bitti...
OSMAN
AŞKIN BAK (Rize) – “Talimat” falan demedi kardeşim, bir kere onu düzeltelim.
“Talimat” falan demedi, “İttifaklar içerisinde ortak kararlar” dedi.
ÖZTÜRK
YILMAZ (Devamla) – Lütfen dinleyin.
Bakınız,
Türkiye NATO üyesiydi, eskiden NATO’yla birlikte karar alıyordu da AKP
zamanında NATO’dan çıktı da ayrı bir karar mı alıyor? 
OKTAY
VURAL (İzmir) – Şimdi NATO’dan destek istiyorsunuz be, “Yardım edin.” diye
yalvarıyorsunuz, kaç kere müracaat ettiniz, utanmadan, sıkılmadan bunu nasıl
söylüyorsunuz? 
ÖZTÜRK
YILMAZ (Devamla) – Türkiye’nin Suriye konusunda kimden talimat aldığını çok iyi
biliyoruz biz. Türkiye Suriye’nin Esad’ın devrilmesi konusunda ne kadar millî
bir karar aldı?
OKTAY
ÇANAK (Ordu) – Sarıkamış’ı andınız mı, ne zaman andınız? 2003 yılında anılmaya
başlandı. 
ÖZTÜRK
YILMAZ (Devamla) - Lütfen, Sarıkamış Türkiye’nin her zaman, bundan önce de,
Atatürk zamanında da, İnönü zamanında da… Kıbrıs Harekâtı’nı alırken kimden
talimat aldı da siz konuşuyorsunuz. (CHP sıralarından alkışlar) Lütfen, azıcık
tevazu gösterin, tevazudan zarar gelmez, hata yapıyorsanız cevabını da buradan
alırsınız. 
Saygılar
sunuyorum. (CHP sıralarından alkışlar) 
OSMAN
AŞKIN BAK (Rize) – “Talimat” diye bir cümle kullanmadı. Tutanaklara bakın. 
YILMAZ
TUNÇ (Bartın) – Böyle cevap mı olur? 
BAŞKAN
– Sayın Çakır…
COŞKUN
ÇAKIR (Tokat) – Sayın Başkan, sadece bir cümle… Sayın Özgür Özel’in söylediği
şey oldukça açıktır tutanakta görüleceği gibi. Sayın konuşmacımızın AK PARTİ
hükûmetlerinden önceki hükûmetlerin bağımsız dış politika izlemediğini iddia
etmek suretiyle bir beyanda bulundu. Sayın konuşmacımız da çıktı “Ben böyle bir
beyanda bulunmadım, kastettiğim şudur.” dedi; bu kadar vazıhtır mesele. 
Teşekkür
ederim. 
BAŞKAN
– Teşekkür ediyoruz. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Hatay Milletvekili Serkan
Topal ve arkadaşları tarafından, başta Hatay ili olmak üzere AKP hükûmetlerinin
yanlış dış politikasının ülkemizde gerek sosyal gerek ekonomik anlamda neden
olduğu zararların araştırılması amacıyla 15/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 5 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
- Cumhuriyet Halk Partisi Grubu önerisi lehinde ikinci söz İstanbul
Milletvekili Ekmeleddin Mehmet İhsanoğlu.
Buyurun
Sayın İhsanoğlu, süreniz on dakikadır. (MHP sıralarından alkışlar) 
EKMELEDDDİN
MEHMET İHSANOĞLU (İstanbul) – Sayın Başkan, değerli milletvekilleri; sizi biraz
sükûnete davet etmek istiyorum. Onun için, derin nefes alalım ve sükûnet
içerisinde hem ben konuşmamı yapayım, arz edeyim hem de siz dinleyiniz.
Dış
siyasetin millî seviyede meşruiyetini sağlayan temel prestijlerden birisi millî
çıkardır, menfaattir. Bu kavramın ekonomik, güvenlik unsurları, başka unsurları
vardır. Bu unsurlar, ülkenin stratejik bir çerçevesi içerisinde oluşur ve bu
unsurlar bütün ülkeler için geçerlidir. Tabii, her ülkenin kendi jeostratejik
pozisyonu var, tarihi var, vesairesi onun için farklılıklar arz eder ama
temelinde meşruiyeti nedir? Millî güvenliktir; millî güvenlik, millî ekonomi,
ülkenin huzuru, sınırların korunması, vesaire, bildiğiniz konular. Bu dış
politikanın bir yönü tehditleri önlemek, menfaatleri maksimize etmek ve bunu da
yaparken “soft power” dedikleri, “yumuşak güç” dedikleri, siyasi ekonomik güç,
diplomatik güç, vesaire gibi konular, bütün ülkeler için bu geçerlidir. Ama,
tabii farklılıklar biraz önce arz ettiğim gibi. 
Bugün
Türk dış politikasına baktığımız zaman birkaç yıldan bu yana Türkiye'nin
komşularıyla sıfır sorun gibi bir masum hedefe yöneldiğini -ki bu güzel bir
hedefti- görüyoruz fakat bunun yanında Türkiye'nin, Ankara’nın kural koyucu
olduğunu iddia ettik; bu, çok önemli bir iddiadır ve bu, başka iddiaları ve
sizin buradaki durumunuza challenge eden, meydan okuyan başka güçleri de davet
ediyor. O bakımdan burada bir çatışma potansiyelini yaratmış oluyorsunuz. 
Şimdi,
Suriye’ye baktığımız zaman oradaki insanlık trajedisi parçalanma süreci ki,
bizim için en önemli husus Suriye’nin parçalanmamasıdır. Türkiye'nin millî
çıkarı Suriye’nin parçalanmaması meselesidir; bunu sağlamamız lazım ama
baktığımız zaman Türkiye'nin Suriye’deki nüfuzunun ortadan kalkmak üzere
olduğunu görüyoruz ve Irak’a bizi davet eden, askerlerimizi davet eden Irak
Hükûmeti bugün bizi Birleşmiş Milletlere ve Arap Ligi’ne şikâyet ediyor, kınama
kararlarını çıkarmaya çalışıyor; o bakımdan, bugün dış politikanın nereye
geldiğini görüyoruz. 
Rusya
bizim kuzey komşumuzdu, bugün Rusya hem kuzey hem güney komşumuz oldu; bunun
altını çizmek lazım. Biz Suriye’yle soğuk savaş yıllarında büyük bir cephe
içerisinde, Batı ittifakı içerisinde NATO’yla beraber karşı karşıya bulunduk
ama o yıllar içerisinde ne bu taraftan o tarafa ne o taraftan bu tarafa bir
çakıl taşı atılmış değildi ve komünizm tehlikesi olduğu hâlde, Türkiye’de,
Türkiye Hükûmeti altmışlı yıllarda, yetmişli yıllarda Sovyetler Birliği’nin
yardımıyla sanayisini kurdu; bu, çok önemli yani Rusya’nın gösterdiği dostluk,
soğuk savaş, hasım olduğumuz hâlde, farklı paktlar hâlinde karşı karşıya
geldiğimiz hâlde Rusya bize yardımcı olmuştur. Bugün hiçbir sebep yokken
birdenbire Rusya’yı düşman noktasına taşıdık ve gördüğünüz sıkıntıları,
yaşadığımız sıkıntıları hepimiz beraber görüyoruz. O bakımdan, bugün bizim dış
politikamız kaygan zemin üzerinde yürütülmektedir ve hadiselerin sevkiyle
yalpalanmaktadır. 
Türkiye
ne yapmalı dış siyaset bakımından? Türkiye’nin şunu yapması lazım: Bir, her
şeyden önce güvenilir bir dost ve müttefik olduğunu göstermesi lazım. İkinci
husus, öngörülebilir bir siyasetin olması lazım. Üç, uzun ve kısa vadeli
hedeflerini ayırması lazım ve kendi kapasitesine göre siyaset yapması lazım
yani Türkçe darbımeselde, atasözünde, yorganına göre ayağını uzatması lazım.
Yani şu kadar ülkede eskiden bu kadar sefaret varken bu kadar yeni sefaret
açtık. Bunlar güzel şeyler ama bunlar biraz lüks şeyler çünkü yani haritaya
baktığınız zaman bunun biraz lüks olduğunu görürsünüz. Bunun detayına girmek
istemiyorum. 
O
bakımdan, son yıllarda iç politikada geçerli hâle gelen kişilik merkezli
çatışmacı ve aşağılayıcı üslupla dış politika yürütmeye gittiğiniz zaman bu
neticeyi alırsınız ve yalnız kalırsınız, dostunuz olmaz, eski dostlarınız
düşman hâline gelir. Kırmızı çizgi, her gün kırmızı çizgi çizerseniz o kırmızı
çizginin hiçbir kıymeti olmaz. 
Ben
sizlere şu Mecliste 1998’de çizilen bir çizgiyi, kırmızı çizgiyi arz etmek istiyorum.
Eminim ki 1998’de burada bulunan sayın milletvekilleri bunu hatırlayacaklar.
Sene 1998, sonbahar ayları, Suriye’de saklanan Abdullah Öcalan’ın yönetiminde
PKK terörist faaliyetleri azmıştır. Türkiye, Suriye Hükûmetine bu konuda
rahatsızlığını tekrar ifade ettiği hâlde “Bizde yoktur.” demiştir. 16 Eylülde,
Kara Kuvvetleri Komutanı, Hatay Reyhanlı’da ilk mesajı gönderdi, “Sabrımızı
taşırmasınlar.” dedi. İki hafta geçti hiçbir şey olmadı ve 1 Ekim 1998’de
rahmetli Demirel bu kürsüye geldi ve orada yaptığı konuşmada şu cümleyi
söyledi, iktibas ediyorum Demirel’in konuşmasını: “Suriye’ye karşı mukabelede
bulunma hakkımızı saklı tuttuğumuzu, sabrımızın taşmak üzere olduğunu bir kere
daha dünyaya ilan ediyorum.” Bitti, Demirel’in cümlesi bu kadar. Ne oldu? Şu
oldu: İki gün sonra, hemen bir iki gün sonra Hüsnü Mübarek buraya geldi.
Ankara’yla Şam arasında mekik dokudu ve 9 Ekimde -yani Demirel burada 1 Ekimde
konuşuyor- Şam’dan bize mesaj geliyor “Abdullah Öcalan’ı tutmayacağız,
bırakacağız, göndereceğiz.” Ondan sonraki hikâyeyi biliyorsunuz. İşte kırmızı
çizgi böyle çizilir arkadaşlar. (MHP sıralarından alkışlar) 
Şimdi, o günkü Hükûmette kim vardı?
Demirel Cumhurbaşkanı, rahmetli Ecevit Başbakan, Sayın Bahçeli Başbakan
Yardımcısı(x) ve rahmetli İsmail Cem Dışişleri
Bakanı. Bir koalisyondu. Şu kötü koalisyonlara bakınız, bunu yaptı, bir gerçek
kırmızı çizgi çizdi. Onun için, lütfen, bu kırmızı çizgi meselesinde biraz daha
iktisatla davranalım ve bunu biraz daha azaltalım yoksa kırmızı çizgi külliyatı
çok büyümüştür. 
Ben burada şunu söylemek istiyorum:
Türkiye çok büyük sıkıntılar içerisine girmiştir. Sıkıntılarından bir tanesi de
birkaç gün önce oldu, iki komşu ülke olan, ikisi de İslam İşbirliği Teşkilatı
üyesi olan Suudi Krallığı’yla İran İslam Cumhuriyeti arasındaki çatışma. Siyasi
çatışma mezhebi çatışmaya dönüşmek üzere ve bu bizi de yakar. Onun için
Türkiye’nin bu hususta inisiyatif kullanması lazım ve bu iki ülke arasındaki
ara buluculuğa Türkiye’nin soyunması lazım. 
Benim
burada arz edeceğim ikinci bir husus: Meclisimizin parlamenter diplomasi icra
etmesi lazım. Sayın Başkan, zatıaliniz vasıtasıyla Sayın Meclis Başkanımıza
bunu ulaştırmak istiyorum. Parlamenter diplomasi yapmamız lazım ve bu
parlamenter diplomasiyle komşularımızla aramızı bulmak lazım. Hükûmete yardımcı
olalım çünkü dış siyaset millî bir konudur. Ayrıca bu parlamenter diplomasi
içerisinde de Rusya’yla bir an evvel arayı bulmamız lazım.
Son
olarak; MHP olarak biz, CHP’nin Anayasa’nın 98’inci ve Türkiye Büyük Millet
Meclisi İçtüzüğü’nün 104’üncü ve 105’inci maddeleri gereğince Meclis
araştırması açılmasını talep eden önerisini kabul ediyoruz. 
Saygılarımla
arz ederim efendim.
Teşekkür
ederim. (MHP sıralarından alkışlar) 
BAŞKAN
– Teşekkürler Sayın İhsanoğlu.
Cumhuriyet
Halk Partisi Grubu önerisi aleyhinde ikinci ve son söz Bingöl Milletvekili
Hişyar Özsoy’a aittir.
Buyurun
Sayın Özsoy. (HDP sıralarından alkışlar) 
Sizin
de süreniz on dakikadır. 
HİŞYAR
ÖZSOY (Bingöl) – Teşekkür ederim Sayın Başkan.
Sizi
ve Genel Kurulu saygıyla selamlıyorum. 
Dış
politika konusunda fikirlerimi paylaşmadan önce, bir önceki oturumda, HDP’li
hatibin, Sayın Cumhurbaşkanının kullandığı bir ifade, “2 bin insan öldürdük.”
ifadesine Meclis Başkan Vekilimiz bir düzeltme ihtiyacı duydu. “Sayın
Cumhurbaşkanımız 2 bin insan demedi, 2 bin terörist dedi.” diye bir düzeltme
yaptınız. Ben bundan gerçekten kastınızın ne olduğunu anlamadım. Eğer “O 2 bin
terörist insan değil.” gibi bir ima varsa bunun içerisinde, bunun Türkiye'de
yaşayan çok önemli bir vatandaş kesimi için son derece kırıcı olduğunu, bir
hakaret olduğunu hatırlatmak istiyorum. Evet, devletin iktidarını çelmiş
olabilirler, dağa gitmiş olabilirler, yasayı çiğnemiş olabilirler ama hiç
kimsenin insanlara “insan değil” deme hakkı yoktur hele hele Meclis Başkan Vekilinin…
Tam da bu mantıktır, bizim Kürt sorunu konusunda bir türlü mesafe almamızı
engelleyen tam da bu mantıktır.
İkinci
bir nokta olarak, zaten buraya gelen HDP’li vekiller yoğunlukla cenazeleri
konuşuyor, cenazelerin gömülmemesi durumunu konuşuyor, bunu gündemleştirmeye
çalışıyoruz. AKP adına konuşan hatipler buna dair açıklamalar yaptılar.
Arkadaşlar, öyle değil, değil. Kürtlerin cenazelerine yapılan hakaret 1925’ten
bu yana devam ediyor ve son derece sistemli, son derece sistematik bir
politikadır. Şeyh Said’in ve 47 arkadaşının hâlâ mezar yerleri belli değil,
Seyit Rıza’nın ve arkadaşlarının mezar yerleri belli değil; Saidi Kürdi’nin ya
da Saidi Nursi’nin cenazesi nerede, kimse bilmiyor. 1980’lerde askerî
çöplüklere atılan cenazeleri biliyoruz, Kasaplar Deresi’ni biliyoruz,
kimsesizler mezarlıklarını biliyoruz. 400’e yakın toplu mezarda 4 bin tane
insanın hâlâ yerinin bulunmasını bekliyoruz, İnsan Hakları Derneğinin
raporlarında bunlar var. Bu yaz boyunca teşhir edilen cenazeleri gördük,
sürüklenen cenazeleri gördük, yedi gün sokak ortasında bekletilen Taybet ananın
cenazesini gördük, gördük, gördük. Bu, sistemli bir devlet politikasıdır. Bu,
dün AKP’yle başlayan bir şey değil ve bunun kökünde, temelinde şu mantık
vardır: İngilizce, Latince bilen arkadaşlar “…”(x) kelimesi “insan”
kelimesi “…”(x) gelir, Latince bir kök ve “…”(x) ölüsünü gömebilen varlık demektir. İnsanı diğer
varlıklardan ayıran temel fark kendi ölüsünü gömebilmektir. Eğer sen Kürt’e
kendi ölüsünü gömme hakkı vermiyorsan onu insan kategorisinin dışına itmişsin
demektir, kabul edilemez olan budur. (HDP sıralarından alkışlar) Zaten insan
olarak görmediğinizle hiçbir zaman barış filan yapamazsınız. Kürtlerle barış
yapmak istiyorsanız, dirisiyle barış yapmak istiyorsanız ölüsüne saygı
duyacaksınız. Kürtlerin bu konuda geri atacakları tek bir adımları yoktur.
Sadece bu yeni ölümler değil, 1925’ten bu yana cenazesine hakaret edilen; suçu,
günahı, eylemi, yaptığı ne olursa olsun cenazesine hakaret edilen bütün
insanları bizim soruşturmamız, sorgulamamız ve bu adaletsizliği bir şekilde
gidermemiz gerekiyor. İnsan olmanın gereği budur, etik siyasetin de gereği
budur. 
Bunları
belirttikten sonra dış politika konusunda birkaç küçük şey paylaşacağım. AKP’li
hatip dış politika konuşurken… Tabii, meseleye siyah beyaz bakmamak gerekiyor.
Evet, çok değişkenli bir durum özellikle Orta Doğu’daki siyaset, kabul; sürekli
dinamik, ilişkiler sürekli değişiyor, güç dengeleri değişiyor, amenna. Mesele,
mevzuya siyah beyaz bakmak değil. Hükûmetin ve devletin yaptığı siyaha beyaz,
beyaza siyah demek yani yanlışta ısrar etmektir. Yoksa, herkesçe malumdur,
ilişkiler sürekli değişir, siyaset dinamik bir süreçtir; kabul, amenna, dinamik
bir süreçtir. Peki, bu dinamizm içerisinde ne yapıyoruz? Şöyle, kısaca, hemen,
küçük bir hatırlatma da bulunalım: Suriye’deki dış politika Türkiye’nin bütün
dış politika enerjisini tüketmiştir. Türkiye’yi dünya kadar karanlık, kirli,
paslı ilişkinin içerisine sokmuştur. Bakın, Rusya’yla ilişkiler malum, ortada,
jet krizinden sonra. Irak’a, Başika’ya asker gönderdiler, belki bir pozisyon
yakalarız Musul’un geleceğine dair, birkaç askerle orada pozisyon elde edelim…
Hem Rusya hem Amerika hem İran hem Irak’ın tepkisiyle enselerini kaşıyarak
oradan çıktılar. 
FEVZİ
ŞANVERDİ (Hatay) – Çıkmadılar, hâlâ oradalar.
HİŞYAR
ÖZSOY (Devamla) – İran’la ilişkiler zaten malum, ortada. Rusya’yla ilişkiler
sadece Rus-Türk ilişkileri değil, Rusya’nın nüfuzunun olduğu bütün yerlerde;
Kırım’dan, Kafkaslardan tutun, Irak, Suriye, İran’dan Orta Asya’ya kadar
Türklerle uğraşacaklar. Türkiye Cumhuriyeti devletinin politikasıyla, dış
politikasıyla uğraşacaklar ve bir parça dış siyaset bilen şunu görür ki Ruslar
henüz başlamadılar. Bu konuda da çok dikkatli olmak lazım.
Geçelim
diğer tarafa. Avrupa Birliğiyle ilişkiler mülteci krizine endekslenmiş, 3
milyar dolar verdiler, bütün savaşın yükünü Türkiye’ye yığdılar. Amerikalılar
kısmen memnun, İncirlik’i verdiler, maşallah, milliyetçilerden de tek bir laf
çıkmadı. Çıktı mı? Duymadık. İncirlik’i de verdiler.
“Bağımsız
dış politika” dediniz, şimdi de Almanlar AWACS’ları Konya’ya göndereceklermiş,
üsse ve Türkiye kendi güvenliğini sağlamak için, evet, yalvar yakar bir şekilde
NATO’yu buraya çekmeye çalışıyor. Bağımsız dış politika diye bir şey yok.
Arkadaşlar,
temelde bir yanlış var ve bu yanlışta ısrar etmek bakın Türkiye’yi nereye
götürüyor: Bütün bu hengâme içerisinde Türkiye’nin Orta Doğu’da kalan dostu bir
Kürtlerdi, Kürdistan bölgesel yönetimiydi; şimdi bu sıkışmışlıkla, özellikle
Rusya’yla gerilen ilişkiler bağlamında iyice sıkışan, izole olan Türkiye, bir
bakıyoruz ki bir anda İsrail’le ve Suudi Arabistan’la yeni ilişkinin zeminini
arıyor. Reelpolitiktir, anlaşılır bir durumdur. Anlaşılır bir durumdur da
arkadaşlar, ortada başka bir şey var: Terörist devlet olarak ilan edilen İsrail
bir anda Türkiye’nin dostu oldu; halkı dostu ama devleti de dostu. Şu an bazı
haberler okuyoruz, Gazze ve Hamas konusunda ne tür pazarlıklar yapılıyor
bilmiyoruz, o konuda enforme edilmedik ancak Netanyahu’nun maşallahı var, Kudüs
başta olmak üzere camilerde ezan kesmeye hazırlanıyor, bunu takip ediyoruz. 
Diğer
taraftan, Suudi Arabistan’la, Sayın Cumhurbaşkanının ifadesiyle mükemmel bir
ilişki var. Tabii, biz, Suudi Kralı’nı yoğunlukla, Türkiye’ye gelip Antalya’da
böyle kafilelerle lüks tatiller yaparak biliyoruz, toplum da genel olarak böyle
biliyor, medya böyle yansıtıyor ama Suud rejimi Orta Doğu’nun en kirli, en
karanlık rejimlerinden bir tanesidir. Bakın, hatırlıyor musunuz, Rabia
üzerinden ne fırtınalar kopardı. Sisi Müslüman Kardeşleri infaz ederken, toplu
şekilde katliamlar yaparken Sisi’ye en büyük desteği kim verdi? İsrail bir
taraftan… Suudiler değil mi? Silah desteği verdiler, diplomatik destek
verdiler, ekonomik destek verdiler, Sisi Müslüman Kardeşleri tuzla buz etti.
Ortada kala kala, eğer bir Suudi’ye ve şu an ezanları susturmaya hazırlanan
İsrail’in dostluğuna kalmışsa gerçekten Hükûmetin dış politikası batmış
durumdadır. Bunu şunun için söylüyoruz: Reelpolitik tamam ama “ilkeli, etik dış
politika” şiarıyla sürekli olarak hepimize had bildiren, ders veren Hükûmetin
bir şunu düşünmesi lazım: Orta Doğu’da, her tarafı dökülmüş dış politikasını
değiştirmek gibi bir niyeti yok Hükûmetin, eski politikasını yeni ittifaklarla
sürdürmeye çalışıyor ve şu an bulabildiği bölgedeki iki ittifaktan birincisi
İsrail, ikincisi Suudi Arabistan. Bakın, şunu söylemiyoruz: Türkiye’nin Orta
Doğu’daki güçlerle, bölgesel güçlerle ilişkilerinin kötü olmasını falan kimse
istemez, bunu istemiyoruz ama o kadar can havliyle, sağa sola bir diplomatik
alan açmak için saldırıyorsunuz ki bulabildiğiniz Suud, diğer taraftan İsrail.
Suudi Arabistan da -bilmiyorum artık neyin mesajıydı, onu da bilmiyoruz- Sayın
Cumhurbaşkanı oraya gittikten hemen sonra 47 kişiyi infaz ederek -darağacına mı
çekti ne yaptı- İran’la ilişkileri iyice gerdi ve artık nur topu gibi neredeyse
bir Şii-Sünni kavgamız var. 
(Mikrofon
otomatik cihaz tarafından kapatıldı) 
HİŞYAR
ÖZSOY (Devamla) - Umuyoruz ve diliyoruz Türkiye bunun bir parçası olmaz.
Bunun bedelini, bunun siyasi faturasını hepimiz öderiz. 
BAŞKAN
– Teşekkürler Sayın Özsoy. 
HİŞYAR
ÖZSOY (Devamla) – Hemen bitiriyorum. 
Son
olarak şunu söyleyeyim: Türkiye’nin yeni ittifak arayışlarından ziyade, her
tarafı çürümüş, dökülmüş dış politikasını radikal bir şekilde revize etmesi
gerekiyor. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkürler.
Cumhuriyet
Halk Partisi grup önerisini oylarınıza sunacağım. 
ÖZGÜR
ÖZEL (Manisa) – Karar yeter sayısı…
BAŞKAN
– Karar yeter sayısı talebi vardır, dikkate alacağım. 
Öneriyi
kabul edenler… Kabul etmeyenler… Karar yeter sayısı vardır, öneri kabul
edilmemiştir. 
Gündemin
“Sözlü Sorular” kısmına geçiyoruz.
X.- SÖZLÜ SORULAR VE CEVAPLARI (x)
1.- Bolu Milletvekili Ali Ercoşkun’un,
çeşitli gerekçelerle memuriyetine veya aday memurluğuna son verilenlerin kamuda
tekrar istihdamı ile ilgili çalışmalara ilişkin Çalışma ve Sosyal Güvenlik
Bakanı’ndan sözlü soru önergesi (6/12) ve Sağlık Bakanı Mehmet Müezzinoğlu’nun
cevabı
2.- Kayseri Milletvekili İsmail Tamer’in,
2002 ve 2015 yılları itibarıyla sağlık harcamalarının miktarına ilişkin sözlü
soru önergesi (6/35) ve Sağlık Bakanı Mehmet Müezzinoğlu’nun cevabı 
3.- Kayseri Milletvekili İsmail Tamer’in,
2002 ve 2015 yılları itibarıyla sağlık personeli sayılarına ilişkin sözlü soru
önergesi (6/36) ve Sağlık Bakanı Mehmet Müezzinoğlu’nun cevabı
4.- Kayseri Milletvekili İsmail Tamer’in,
2002 ve 2015 yılları itibarıyla acil servis ve ambulans sayılarına ilişkin
sözlü soru önergesi (6/37) ve Sağlık Bakanı Mehmet Müezzinoğlu’nun cevabı
5.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla hastane sayılarına ilişkin
sözlü soru önergesi (6/38) ve Sağlık Bakanı Mehmet Müezzinoğlu’nun cevabı
6.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla sağlık merkezlerine yapılan
müracaatlara ve muayene sayılarına ilişkin sözlü soru önergesi (6/39) ve Sağlık
Bakanı Mehmet Müezzinoğlu’nun cevabı
7.- Çorum Milletvekili Lütfiye İlksen
Ceritoğlu Kurt’un, kanserle mücadele kapsamındaki çalışmalara ilişkin sözlü
soru önergesi (6/40) ve Sağlık Bakanı Mehmet Müezzinoğlu’nun cevabı
8.- Çorum Milletvekili Lütfiye İlksen
Ceritoğlu Kurt’un, 2002 ve 2015 yılları itibarıyla kamu hastanelerindeki tıbbi
cihaz sayılarına ilişkin sözlü soru önergesi (6/41) ve Sağlık Bakanı Mehmet
Müezzinoğlu’nun cevabı
9.- Çorum Milletvekili Lütfiye İlksen
Ceritoğlu Kurt’un, evde sağlık hizmetlerine ilişkin sözlü soru önergesi (6/42)
ve Sağlık Bakanı Mehmet Müezzinoğlu’nun cevabı
10.- Kayseri Milletvekili İsmail Tamer’in,
2002 ve 2015 yılları itibarıyla Türkiye’deki ortalama yaşam sürelerine ve
anne-bebek ölüm oranlarına ilişkin sözlü soru önergesi (6/43) ve Sağlık Bakanı
Mehmet Müezzinoğlu’nun cevabı
11.- Kayseri Milletvekili İsmail Tamer’in,
şehir hastanelerine ilişkin sözlü soru önergesi (6/44) ve Sağlık Bakanı Mehmet
Müezzinoğlu’nun cevabı
12.- Kayseri Milletvekili İsmail Tamer’in,
2003 ve 2015 yılları itibarıyla vatandaşların sağlık hizmetlerinden memnuniyet
düzeyine ilişkin sözlü soru önergesi (6/45) ve Sağlık Bakanı Mehmet Müezzinoğlu’nun
cevabı
13.- Kayseri Milletvekili İsmail Tamer’in,
aile hekimi sayısına ve aile hekimliğinin geliştirilmesine yönelik çalışmalara
ilişkin sözlü soru önergesi (6/46) ve Sağlık Bakanı Mehmet Müezzinoğlu’nun
cevabı
14.- Trabzon Milletvekili Haluk Pekşen’in,
Trabzon’daki kanser vakalarına ve erken teşhis çalışmalarına ilişkin sözlü soru
önergesi (6/68) ve Sağlık Bakanı Mehmet Müezzinoğlu’nun cevabı
15.- Kahramanmaraş Milletvekili Fahrettin
Oğuz Tor’un, sağlık çalışanlarının özlük haklarına ilişkin sözlü soru önergesi
(6/81) ve Sağlık Bakanı Mehmet Müezzinoğlu’nun cevabı
16.- Trabzon Milletvekili Haluk Pekşen’in,
Trabzon’da sağlık hizmetine erişimde yaşanan sorunlara ilişkin sözlü soru
önergesi (6/96) ve Sağlık Bakanı Mehmet Müezzinoğlu’nun cevabı
17.- Niğde Milletvekili Ömer Fethi
Gürer’in, ambalajlı sulara ve içme sularına yönelik radyasyon kontrollerine
ilişkin sözlü soru önergesi (6/107) ve Sağlık Bakanı Mehmet Müezzinoğlu’nun
cevabı
BAŞKAN
– Sayın milletvekilleri, şimdi “Sunuşlar” bölümünde belirttiğim sözlü soru
önergelerini Sağlık Bakanı Sayın Mehmet Müezzinoğlu birlikte
cevaplandıracaklardır. 
Birleşime
beş dakika ara veriyorum.
Kapanma Saati: 19.11
BEŞİNCİ OTURUM
Açılma Saati: 19.16
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Elif Doğan TÜRKMEN (Adana)
------0-----
BAŞKAN – Sayın
milletvekilleri, Türkiye Büyük Millet Meclisinin 23’üncü Birleşiminin Beşinci
Oturumunu açıyorum.
Şimdi “Sunuşlar”
bölümünde belirttiğim sözlü soru önergelerini Sağlık Bakanı Sayın Mehmet Müezzinoğlu
birlikte cevaplandıracaktır. Ancak, siyasi parti gruplarının anlaşması
nedeniyle soru-cevap işlemine ayrılan süreyi daha verimli kullanmak için
önergelerin okunması işlemi yapılmayacaktır. Önergeler tam metin hâlinde
tutanak dergisinde bastırılmaktadır. Ayrıca, cevaplanacağı önceden bildirilen
soru önergelerinin özet bilgilerini içeren liste gruplara dağıtılmıştır. 
Şimdi sözlü soru
önergelerini cevaplandırmak üzere Sağlık Bakanı Sayın Mehmet Müezzinoğlu’nu
kürsüye davet ediyorum.
Buyurun Sayın
Bakan. (AK PARTİ sıralarından alkışlar)
Sayın Bakanım,
süreniz bir saattir. 
SAĞLIK BAKANI
MEHMET MÜEZZİNOĞLU (Bursa) – Sayın Başkanım, değerli milletvekili arkadaşlarım;
öncelikle yüce Meclisi saygıyla selamlıyorum.
Sayın Başkanım,
öncelikle sizlere bu yeni görevinizde başarılar diliyorum, başarılı hizmetler
vermenizi temenni ediyorum. 
2016 yılının siz
değerli milletvekili arkadaşlarımıza, milletimize ve insanlığa daha çok huzur,
daha çok barış, daha çok kardeşlik, daha çok da dünyaya insanlık vicdanının
hâkim olmasına vesile olmasını temenni ediyorum.
Sözlü
soru önergelerinin sorularını okumadan ilgili arkadaşımızın sorularını
cevaplamaya çalışacağım. Sizleri tekrar saygıyla selamlıyorum.
Öncelikle
Sayın Ali Ercoşkun’un (6/12) esas numaralı Sözlü Soru Önergesi’ne cevabım
şıklardan oluşuyor. 
Birinci
sorunun cevabı: Yakın tarihimizde 28 Şubat süreci olarak isimlendirilen ve
zirve noktası 28 Şubat 1997 olan postmodern darbe süreci öncesi ve sonrasında
yapılan hukuksuzluklar sebebiyle görevlerinden ilişiği kesilen kamu
görevlileriyle ilgili olarak yapılan düzenlemeler şöyle özetlenebilir: Bu
dönemin akabinde 2 tane disiplin affı kanunu çıkartılmıştır. 28/08/1999 tarihli
ve 4455 sayılı Kanun’un ve 22/6/2005 tarihli ve 5525 sayılı Kanun bahse konu
olan kanun hükümleri kapsamına giren kamu görevlileri hakkında tesis edilen
disiplin cezaları affedilmiş, devlet memurluğundan çıkarılan kişilere ise
yeniden kamuya atanabilme hakkı getirilmiştir.
Diğer
taraftan, 12/7/2013 tarihli ve 6495 sayılı Kanun’un 43’üncü maddesiyle 5525
sayılı Kanun’a eklenen ek madde 1 ile 28 Şubat 1997 tarihinden sonra disiplin
cezaları sebebiyle memuriyetten çıkarılanlara üç ay içinde başvurmaları hâlinde
memurluğa atanmalarında yaş şartı aranmayacağı hükme bağlanmıştır. 1/1/1990
tarihinden 6495 sayılı Kanun’un yürürlüğe girdiği tarihe kadar, 2013 yılına kadar
kılık kıyafet düzenlemelerine aykırı davrandığı gerekçesiyle adaylık statüsünde
iken devlet memuriyetinden çıkarılanların da üç ay içinde müracaat etmeleri
hâlinde kamu kurumlarına atanmaları öngörülmüştür. Yine aynı sebeple
yükseköğretim kurumlarında öğrenci iken ilişiği kesilenlerin de memuriyete
atanmalarında yaş şartı aranmayacağı hükme bağlanmıştır.
Cevap 2) Bu atamalar kurumlar
tarafından gerçekleştirildiği için Devlet Personel Başkanlığı kayıtlarında
sayısal veri bulunmamaktadır.
Cevap 3) Yüksek Askerî Şûra kararıyla
Türk Silahlı Kuvvetlerinden ilişiği kesilen subay ve astsubayların haklarının
iadesi amacıyla 10/03/2010 tarihli ve 6191 sayılı Kanun’un 10’uncu maddesiyle
926 sayılı Türk Silahlı Kuvvetleri Personel Kanunu’na geçici 32’nci madde
eklenmiştir. Buna göre, kanun yürürlüğe girdiği tarihte emsalleri Türk Silahlı
Kuvvetlerinde görev yapmakta olan kişilerden isteyenlerin Devlet Personel
Başkanlığınca kamu kurum ve kuruluşlarına araştırmacı olarak atanmalarına imkân
sağlanmış, bunlara araştırmacı kadrolarında bulundukları sürece Türk Silahlı
Kuvvetlerinde görev yapan emsallerine ödenen mali hakların aynen ödenmesi
öngörülmüştür. Emsalleri TSK’da terfi ettikçe bu personele de emsalleri için
öngörülen aynı mali hak artışları sağlanmıştır. Bu şekilde Devlet Personel
Başkanlığınca kamu kurumlarına atanması teklif edilen hak sahibi sayısı 691
kişidir. Emsalleri TSK’dan emekli olanların yaşıyorlarsa kendilerinin,
vefatları hâlinde ise hak sahiplerinin TSK’dan emekli olan emsalleri için
uygulanan tüm emeklilik haklarından faydalanmaları öngörülmüştür. Böylece
yargıya kapalı Yüksek Askerî Şûra kararlarıyla TSK’dan ilişkileri kesilen subay
ve astsubaylarımıza iadeiitibar sayılabilecek bir düzenleme yürürlüğe
konulmuştur. 
Sayın
İsmail Tamer’in (6/35) esas numaralı Sözlü Soru Önergesi’ne cevabımız: 2002
yılı itibarıyla kişi başı sağlık harcaması 284 TL iken 2014 yılı itibarıyla
kişi başı sağlık harcaması 1.232 TL’ye yükselmiştir. 
İkinci
sorusunun cevabı: 2002 yılı itibarıyla kamu sağlık harcamalarının millî gelir
içerisindeki payı yüzde 3,8 iken 2014 yılı itibarıyla bu pay yüzde 4,2’ye
yükselmiştir. 
Üçüncü
sorunun cevabı: 2006 yılı itibarıyla kamu sağlık harcamalarının merkezî yönetim
bütçesi içindeki payı yüzde 5,2 iken 2014 yılı itibarıyla bu pay yüzde 4,8’e
düşmüştür. 
Yine,
İsmail Tamer’in (6/36) esas numaralı sözlü sorularına cevaplarımız: Burada,
hekim, asistan, pratisyen hekimle ilgili 2002 yılından 2015 yılına kadar
rakamları kendisi istiyor. Bu tabloyu 2002 ve 2015 yılı olarak sizlere sunayım.
Diğer, tablonun tamamını bütün milletvekili arkadaşlarımıza iletebilirim. 
Uzman
hekim sayısı 2002 yılında 45.457 iken 2015 yılında 78.285, pratisyen hekim
sayısı 30.900 iken 2015’te 40.119, asistan hekim sayısı 15.592 iken 21.687,
toplam hekim 2002’de 91.949 iken 2015’te 140.091 olmuştur. Diş hekimi sayısı
16.371 iken 22.691, eczacı sayısı 22.289 iken 27.466, hemşire ebe sayısı 72.393
iken 2015’te 150.040, ebe sayısı 41.449 iken 2015’te 53.027; genel toplam
olarak da sağlıkta 2002’de 244.481 sağlık çalışanıyla hizmet verirken 2015’te
393.315 rakamıyla hizmet verme gayreti içinde olduk.
4’üncü
sorusunun cevabı: Sağlıkta insan gücü demografik gelişmeler ile uzun vadede
ihtiyaç duyulacak yeni meslekler de dikkate alınarak nicelik olarak
geliştirilmeye devam edilmektedir. Bu bağlamda 2023 yılı için sağlık
mesleklerinde belirlenen insan gücü ihtiyacı “2023 Yılı Sağlık İş Gücü
Hedefleri ve Sağlık Eğitimi” adlı kitapla yayımlanmıştır. 36 sağlık mesleğini
kapsayan bu kitapta eğitim projeksiyonları yapılarak arz-ihtiyaç dengesi ortaya
konulmuştur. Eğitimle ilgili projeksiyonlar yapılırken okullara yeni alınacak
öğrenci sayılarına ilişkin öneriler de geliştirilmiştir. Aynı çalışma
önümüzdeki yirmi yıllık süreç yani 2037 için de revize edilmektedir. Bu amaçla
her bir sağlık meslek grubunu -uzman hekim, ana dal, yan dallar da dâhil-
kapsayacak şekilde planlanmaktadır.
Yine,
İsmail Tamer’in (6/37) esas numaralı sözlü sorularına cevabım: İstasyon
sayısını soruyor. 2002, 481; 2015, 2.298. Ambulans sayısı 2002’de 618, 2015’te
4.229. UMKE aracı sayısı 2002’de yok, 2015’te 177. Ambulans başına düşen nüfus
2002’de 105.214, 2015’te 20.339.
5’inci
sorusunun cevabı: Gelişen Coğrafi Bilgi Sistemleri ve bilgi sistemleri altyapılarının
desteğiyle istasyon, ambulans ve ekip sayılarımızı artırarak ülke genelinde
acil sağlık hizmetlerinin daha hızlı ve daha etkin hâle getirilmesi de
hedeflenmektedir.
Sayın
Lütfiye İlksen Ceritoğlu Kurt’un (6/38) esas numaralı sözlü sorusuna cevabım: Yine,
yıllarla kıyaslamalı olarak hastane sayısı 2002 yılında 1.156, 2015 yılında
1.548. Ağız diş sağlığı merkezi sayısı 2002’de 14, 2015’te 197. Diş hastanesi
ve diş eğitim hastanesi 2002’de 1, 2015’te 52. Hastane başına düşen nüfus
2002’de 56.248, 2015’te 50.486.
Yine,
Sayın Lütfiye İlksen Ceritoğlu Kurt’un (6/39) esas numaralı sözlü sorusuna
cevabım: Yıllara göre toplam hekime müracaat sayılarını istemiş. Ben yine
2002-2014 ve 2015 rakamlarını vereceğim çünkü 2015’in ilk altı ayı var. 2002
yılında toplam hekime müracaat 208 milyon 966 bin 46 iken 2014’te 643 milyon
992 bin 30, 2015’in ilk altı ayında ise 332 milyon 361 bin 69.
Yine,
yıllara göre kişi başı hekime müracaat sayısı 2002 yılında 3,1 iken 2014
yılında 8,3; 2015 yılının ilk altı ayında ise 4,3 olarak gerçekleşmiştir.
2015
yılı itibarıyla Kanser Erken Teşhis Tarama Merkezi (KETEM) sayısıyla ilgili
yine Sayın Lütfiye İlksen Ceritoğlu Kurt’un (6/40) esas numaralı soru
önergelerine cevabımız ise, kanser erken teşhis tarama ve eğitim merkezlerinin
sayısı 197’dir. Her ilimizde en az bir tane olmak üzere KETEM bulunmaktadır;
bunlar içerisinde 24’ü mobil KETEM olarak hizmet vermekte, kanser taramaları
için vatandaşımızın yaşadığı yerlere gitmektedir.
Türkiye'de
ölüm nedenlerini yetkili kurum olan Türkiye İstatistik Kurumu açıklamaktadır.
TÜİK’in ölüm nedenleri tabloları incelendiğinde, kanser vakalarının, dolaşım
sistemi hastalıklarından sonra ikinci ölüm nedeni olarak ölümlerin yaklaşık
yüzde 20’sinden sorumlu olduğu görülmektedir. Bu anlamda, TÜİK verilerine göre,
yine 2012 yılında dolaşım sistemi hastalıklarından ölüm oranı yüzde 37,9 iken
2013’te 39,6; 2014’te 40,4; iyi ve kötü huylu tümörlerden ölüm oranı 2012’de
yüzde 21,6; 2013’te yüzde 21,2; 2014’te ise yüzde 20,7. Bu tabloyu yine bütün
milletvekili arkadaşlarımıza gönderebilirim.
Değerli
arkadaşlar, hastalanmadan sağlıklı, uzun bir hayatı sağlık politikalarımızın
temeline koymalıyız, koyuyoruz. Bu kapsamda, kanserle mücadele politikamızın
temelini de “birincil korunma” dediğimiz kanser yapan etkenlerin ortadan
kaldırılmasına yönelik mücadele oluşturuyor. Bu amaçla, birincil korunmayla
önlenebilen ve ülkemiz için çok önemli olan akciğer, mesane, mide ve meme
kanserleri gibi pek çok kanserin etkeni olan tütüne karşı önemli bir mücadele
programını hep birlikte yürüttük, yürütmeye devam ediyoruz. Yürüttüğümüz bu
program, Dünya Sağlık Örgütü başta olmak üzere, uluslararası arenada büyük
takdir topladı. Kanser oluşumunda bir diğer önemli risk unsuru olan obezite
için Türkiye Sağlıklı Beslenme ve Hareketli Hayat Programı’nı yürütmeye devam
ediyoruz. Dünyaya örnek oluşturacağını ümit ettiğimiz 1 Milyon Bisiklet
Projemiz’de, hem vatandaşlara sağlıklı, hareketli bir hayat tarzını
benimsetmeyi hem de çevrenin korunmasına katkıda bulunmayı hedefliyoruz.
Kansere neden olabilen çevresel etkenler konusundaki bilgi düzeyimizi artırmak,
gerekli tedbirleri almak üzere de çalışmalarımıza devam ediyoruz. Asbest ve
radon maruziyeti ve risk durumunu araştırmak üzere büyük ölçekli çalışmalar
sürüyor. 
Kanserin
erken tanısının önemini hepimiz biliyoruz. Bu çerçevede, meme, rahim ağzı ve
kolorektal kanserlerle ilgili toplum temelli tarama halk eğitimi programlarını
yürütüyoruz. KETEM’ler yanında aile hekimlerimiz de tarama programlarına destek
veriyorlar. Böylece yakın zamanda tüm hedef nüfusumuzu taramadan geçirmeyi
hedefliyoruz. 
Yine
Sayın Lütfiye İlksen Ceritoğlu Kurt (6/41) esas numaralı Sözlü Soru
Önergesi’nde, radyolojik tanı cihazlarıyla ilgili dağılımı istemiş yıllara
göre. Yine 2002 ve 2015 rakamlarını vererek tabloyu sunmaya çalışacağım. 2002
yılında 58 olan MR adedi 2015 yılında 780; BT sayısı 323, 2015 yılında 1.093;
ultrasonografi sayısı 1.005, 2015 yılında 5.445 olarak hizmet vermeye devam
ediyor. 
Yine, Sayın Lütfiye İlksen Ceritoğlu
Kurt’un (6/42) esas numaralı soru önergelerine cevabımız: Evde sağlık
hizmetlerinin kurgulanması aşamasında ağır engellilik ve Avrupa ülkeleri
ihtiyaç analizleri kullanılarak nüfusun binde 2’sine ulaşmak hedeflenmiş
ve bu anlamdaki başarı bugün bu rakamın çok ötesine ulaşılarak sağlanmıştır.
Bakanlığımız tarafından 2010 yılından beri toplam 639.359 evde sağlık hizmeti
hastasına ulaşılmıştır. 1 Ocak-31 Ekim 2015 arasında ise 257.484 hastaya evde
sağlık hizmeti verilmiştir. Ayrıca bu hastalardan 30.760’ına evinde ağız ve diş
sağlığı hizmeti de sunulmuştur. Evde sağlık hizmeti birimlerince hastaya
konulmuş olan tanı ve planlanan tedavi çerçevesinde, bulunduğu ev ortamında
muayene, tetkik, tahlil, tedavi, tıbbi bakım ve rehabilitasyon hizmetlerinin
verilmesini, ilacın reçete edilmesindeki özel düzenlemeler saklı kalmak
kaydıyla uzun süreli kullanımı sağlık raporuyla belgelendirilen ilaçların
reçete edilmesini, tıbbi cihaz ve malzeme kullanımına ilişkin raporların
çıkarılmasına yardımcı olunmasını, hastanın ve ailesinin evde bakım sürecinde üstlenebilecekleri
görevler ile hastalık ve bakım süreçleri hakkında bilgilendirilmeleri, hastaya
evde kullanılması gereken tıbbi cihaz ve ekipman konusunda eğitim ve
danışmanlık hizmetlerinin verilmesi, gerekli görülen hâllerde hastanın ilgili
sağlık kuruluşuna ve sağlık kuruluşundan evine naklini kapsayan hizmetler
sunulmaktadır.
Evde
sağlık hizmetlerinin geliştirilmesine yönelik 2023 hedeflerimiz arasında,
hizmetten yararlanma kapsamını genişletebilmek amacıyla bireylere evde sağlık
hizmeti sunumuyla ilgili farkındalık oluşturmak için bilgilendirme amaçlı medya
kampanyaları düzenlemek, evde sağlık hizmeti sunumu veren birimlerin altyapı,
eğitim ve teknoloji kapasitelerini geliştirmek, evde sağlık hizmet sunumuyla
ilgili sektörler arası iş birliğini geliştirmek, evde sağlık hizmeti alan
yalnız ve ağır bakım hastalarının hizmetlere hızlı ve zamanında erişimini
sağlamak için uyarı sistemi kurarak hizmetin erişim hızını artırmak
hedeflenmektedir. 
Sayın
İsmail Tamer’in (6/43) esas numaralı soru önergesi: 2002-2014 yılları arasında
ülkemizde doğumda beklenen yaşam süresi ortalama dört buçuk yıl artmıştır.
Doğumda beklenen yaşam süresi 75’in üzerinde olup da bizim gibi yüksek artış
sağlayan dünyada sadece 4 ülke vardır; Güney Kore, Estonya, Maldivler ve
Lübnan. 
Burada
doğumda beklenen yaşam süresinin değişimine dair bir grafik var: Erkeklerde
2002 yılında 70,5 yani yetmiş buçuk yaş dilimi 74,8’e; kadınlarda 2002’de 74,7
olan sayı 79,3’e; ortalamada ise 2002’de 72,5 olan ortalama süre 77’ye
yükselmiştir. 
Bu
dönem aralığında bebek ölüm hızı binde 31,5’ten 10,3’e; 28 hafta üzeri bebekler
için 7,6’ya, anne ölüm oranıysa yüz binde 45’ten 15,2’ye düşürülmüş durumda.
Hükûmetlerimizin kararlılığı, sağlık çalışanlarımızın fedakârane gayretleriyle
elde edilen bu başarının altında eş zamanlı yürütülen çok sayıda program
yatıyor. Sadece başlıklar olarak saymak istiyorum: Anne ölümlerini azaltmak
için her bir anne ölümünün nedenlerini masaya yatırarak tartıştığımız ve bir
daha oluşmasını engellemeye çalıştığımız Anne Ölümleri İzleme Sistemi; anne
adayı her kadının sağlığını özel bir dikkatle izlediğimiz 15-49 Yaş Kadın
İzlemleri Programı ve Türkiye Üreme Sağlığı Programı; evlilik öncesi başvuran
çiftlere sağlıklı aile yapısı ve güvenli annelikle ilgili konularda danışmanlık
hizmetleri verdiğimiz Evlilik Öncesi Danışmanlık Programı; anne adayının
gebelikten önce var olan hastalıklarının saptanmasını, gebelikte sorun
yaratabilecek durumların erken tanı ve tedavisini, gerekirse sevkinin
yapılmasını sağlayan Doğum Öncesi Bakım Programı; her gebeye ücretsiz demir ve
D vitamini desteği sağladığımız Mikrobesin Destek Programı, Doğum Sonu Bakım
Programı; acil müdahale gerektiren doğuma bağlı komplikasyonlara karşı sağlık
personelinin hazırlıklı olmasının sağlanmasını hedefleyen Acil Obstetrik Bakım
Programı; olumsuz iklim ve ulaşım şartları nedeniyle sağlık kuruluşlarına
erişimde sorun yaşayabilecek anne adaylarının planlanan merkezlere nakledilmesi
ve konaklatılmasını amaçlayan Misafir Anne Uygulaması Programı. Bebek
ölümlerini azaltmak için de çok sayıda programı hep birlikte yürütüyoruz. Bütün
bu dinamiklerin ve başarıların altında, az önce söylediğim gibi, yine,
meslektaşlarımız, hekimlerimiz, hemşirelerimiz, ebelerimiz ve sağlık
çalışanlarımız var. Onlara buradan şükranlarımı iletmek istiyorum.
Yine,
başlıklar hâlinde saymak gerekirse, her bir bebek ölümünü izleyerek nedenini
ortaya çıkarmak ve bir daha aynı nedenle oluşabilecek bebek ölümlerini önlemek
amacıyla Bebek Ölümleri İzleme Sistemi, Yeni Doğan Canlandırma Programı;
sahada, yeni doğan yoğun bakım ünitelerinde çalışan çocuk hekimlerine yönelik
Yeni Doğan Yoğun Bakım Güncelleme Eğitimi; Çocukluk Acil Tıp Kursu ve çocuk
yoğun bakım temel eğitim kursları, Yeni Doğan Transport Eğitimi, Temel Yeni
Doğan Bakımı Eğitimi, prematüre ve düşük doğum ağırlıklı bebeklerin standart ve
iyileştirilmiş takiplerinin sağlanması için Yüksek Riskli Bebek İzlem Programı,
çocuk yaralanma ve berelenmelerinde gelen sakatlık için ölümleri asgariye
indirmek amacıyla hazırlanan Çocuk Güvenliğinin Sağlanması Programı, Bebek
Çocuk İzlemleri Programı, Anne Sütünün Teşviki ve Bebek Dostu Sağlık
Kuruluşları Programı, 5 yaş altı çocuklarda akut ve kronik malnutrisyonun
önlenmesi amacıyla Tamamlayıcı Beslenme Programı; Emzirmenin Korunması,
Özendirilmesi, Desteklenmesi ile Demir Yetersizliği Anemisinin Önlenmesi ve
Kontrolü Programı, Bebeklerde D Vitamini Yetersizliğinin Önlenmesi ve Kemik
Sağlığının Geliştirilmesi Programı; fenilketonüri, konjenital hipotiroidi,
biyotinidaz eksikliği ve kistik fibrozis yönünden yeni doğan her bebeğin
taranmasını yaptığımız Ulusal Yeni Doğan Tarama Programı ve dünyanın en
kapsamlı bağışıklama programlarından biri olan Genişletilmiş Ulusal Bağışıklık
Programı vesaire gibi birçok yönlü mücadeleyi bebeklerimizi, yeni doğanlarımızı
yaşatmak için uyguladığımız programlar. 
Yine,
Sayın İsmail Tamer’in (6/44) esas numaralı sözlü sorusuna birinci cevabımız:
Kamu-özel iş birliği modeliyle hayata geçirdiğimiz şehir hastaneleri yapım
süreci başlamıştır. 1.250 yataklı Mersin Entegre Sağlık Kampüsü Projesi ve 475
yataklı Yozgat Eğitim ve Araştırma Hastanesinin inşaatı devam etmektedir. İlk
olarak 1.250 yataklı Mersin Entegre Sağlık Kampüsü Projesi’ni 2016 Temmuz ayı,
475 yataklı Yozgat Eğitim ve Araştırma Hastanesini 2016 sonu ve yine 3.660
yataklı Ankara Bilkent Entegre Sağlık Kampüsü’nü de 2016 sonu veya 2017 başında
hizmete sunmayı hedefliyoruz. Yine, kamu-özel iş birliği modeliyle 18 projenin
sözleşmesi tamamlanmış ve yapım aşamasına geçmiştir, 5 projemizin ihale süreci
devam etmektedir. 
Dördüncü
sorusunun cevabı: En üst fiziki standartta hasta yatak hizmetleri, en üst
standartta teknik alt yapı, en üst standartta medikal alt yapı, en üst
standartta tedavi güvenliği, yine yüksek standartta çalışma konforu sağlanmak
hedeflenmektedir kamu-özel iş birliğiyle hedeflediğimiz projelerin sonuçları.
Yine, buralarda hastane enfeksiyonlarının azaltılması, tedavi maliyetlerinin
düşürülmesi, yüksek teknolojinin daha düşük maliyet ile kullanılabilmesi,
koruyucu sağlık hizmetlerine daha fazla kaynak aktarılabilmesi ve
vatandaşlarımızın sağlık problemlerini bulundukları illerde veya bölgelerinde
çözme imkânını sağlamak; hasta, hasta yakınları ve çalışanlar için kapalı
otoparkların, spor merkezlerinin, kreşlerin ve gündüz bakım evlerinin olduğu
yeni sosyal imkânlar. Sağlık turizmi için var olan insan gücünün teknik ve
fiziki altyapıyla geliştirilmesi ve sağlık turizminde iddialı noktaya
taşınabilmesi de yine bu projelerimiz ile hedeflerimiz arasında.
Sayın İsmail Tamer’in (6/45) esas
numaralı -sağlık hizmetleri memnuniyet oranlarıyla ilgili yıllar kıyaslamasını
istiyor- Sözlü Soru Önergesi’ne birinci cevabımız: Sağlık hizmetlerinden
memnuniyet 2003 yılında yüzde 39,5’lardayken 2014 yılında yüzde 71,2 oranına
yükselmiş. Son yıllarda, artan beklentiler nedeniyle memnuniyet oranında küçük
de olsa bir düşme gözlemlenmekte ve bu düşüşün gerekçeleri tarafımızdan
incelenmekte ve gerekli tedbirler alınmakta. Yine, bu anlamda, Avrupa
Birliğindeki memnuniyetlere baktığımızda -yine grafikten bir örnek vereceğim-
Avrupa Birliği memnuniyet ortalaması yüzde 63 iken Türkiye’nin memnuniyeti -az
önce söylediğim gibi- 71,2. 
Yine, ikinci sorusunun cevabı: Yurt
dışından ülkemize gelen hasta sayısı her geçen yıl katlanarak artmaktadır. Bu
hasta grubunun beklenti ve algısının yönetilmesi, sektör içinde koordinasyonun
sağlanması adına 7 Şubat 2015 tarihinde Resmî Gazete’de yayımlanan Başbakanlık
genelgesiyle Sağlık Turizmi Koordinasyon Kurulu kurulmuştur. Bu Kurulun
oluşturulmasıyla birlikte çalışma grupları belirlenmiş ve sağlık turizmi bir sektör
olarak yeniden yapılandırılmaya başlamıştır. Çalışma grupları olarak mevzuat ve
akreditasyon çalışma grubu; tanıtım, pazarlama ve fiyatlandırma çalışma grubu;
eğitim ve planlama çalışma grubu öncelikle ulusal sektör analiz çalışmalarımız
başlatılmış ve eş zamanlı olarak hedef ülkeler raporları hazırlanmıştır.
Öncelikli pazarlar ve hedef ülkelerin belirlenmesi, sonrasında hazırlanan
raporlar doğrultusunda pazara girme analizleri, markalaşma ve tanıtım
başlıkları üzerine çalışmalarımız başlamıştır. 
Diğer
bir önemli husus olan eğitimli sağlık turizmi personeli temini doğrultusunda
eğitim faaliyetlerinin yapılandırılması başlatılmış olup 2016 yılı içerisinde
500 kamu personelinin Sağlık Turizmi Sertifikası Programı’nı tamamlaması
öngörülmüştür. Ayrıca, kendi ülkeleri dışında hasta trafiğinin yoğun olduğu
ülkelerle görüşmeler yapılmakta olup, bu bağlamda Kasım 2015 tarihinde yapılan
İslam İşbirliği Teşkilatı Sağlık Bakanları Toplantısı sonrasında yayınlanan
İstanbul Deklarasyonu’na üye ülke vatandaşlarının kendi ülkeleri dışında sağlık
hizmeti almak için çıkış yaptıklarında diğer üye ülkelerden birine
yönlendirilmesi tavsiye kararı alınmıştır. 
2014
yılı uluslararası hasta sayıları 2013 yılıyla karşılaştırıldığında gelen toplam
uluslararası hasta sayısında yüzde 21’lik bir artış gerçekleşmiştir. 2014 yılı
verilerine göre, Türkiye’deki mevcut hastanelerin 952 tanesi uluslararası
hastalara hizmet vermiştir, vermektedir. 335 devlet hastanesi, 502 özel
hastane, 64 eğitim-araştırma hastanesi ve 31 üniversite hastanesi yabancı
uyruklu hasta tedavi etmiştir ve etmeye devam ediyorlar. Toplamda en çok hasta
özel hastaneler tarafından tedavi edilmiş olsa dahi hastane başına düşen hasta
sayısı açısından en önde gelen hastane grubu, eğitim ve araştırma hastaneleri
grubu olmuştur. 2014 yılında hastane başına düşen uluslararası hasta sayısı
yaklaşık olarak 521 iken 2013 yılında bu sayı 385 kişi olarak hesaplanmıştır.
Bu değer 2012 yılında 291, 2013 yılında 385, 2014 yılında ise 521 kişiye
yükselmiştir.
Sayın
Tamer’in cevaplanmasını istediği üçüncü sorusu ise, sağlık serbest bölgeleri,
yatırımcıların ülkemize kendi hasta portföyüyle gelmesinin önünü açabilmek
önemli bir proje başlığıdır. Yatırımcılar için sağlayabileceği bazı avantajlar
şu şekilde özetlenebilir: İşletmeciler için birçok vergi avantajından
yararlanma imkânı sağlar, SSK primi gibi, KDV, kurumlar vergisi, buna benzer
vergi muafiyetleri; yatırımcı için ucuz altyapı ve yatırım imkânı, başvuru ve
faaliyet süresince her türlü bürokrasinin en aza indirilmesi. Serbest bölgede
sağlanan teşvik ve avantajlardan yerli ve yabancı bütün yatırımcılar eşit
olarak yararlanır. Ülkemizdeki bazı mevzuatlar serbest bölgede
uygulanmayabilir. Yüzde 100’ü yabancı yatırımcı gelebilir. “Sağlık serbest
bölgeleriyle neler yapılabilir?” dediğimizde, hastane, rehabilitasyon
merkezleri, termal turizm tesisleri, yaşlı tatil köyleri, sağlıklı yaşam
merkezleri, sağlık köyleri ve sağlık teknokentleri gibi tesisler sağlık serbest
bölgelerine yapılabilir. 
Yine Sayın İsmail Tamer’in (6/46) esas
no.lu soru önergesine; 2015 yılı Aralık ayı sonu itibarıyla ülkemiz genelinde
21.072 olan aile hekimliği birimiyle sağlık hizmeti verilmektedir. Ülkemiz
genelinde aile hekimi başına 3.590 vatandaşımız düşmektedir. Aile hekimliğinin
geliştirilmesine yönelik 2023 projeksiyonumuz dâhilinde Bakanlığımızın
planladığı çalışmalar kapsamında aşağıdaki hususlar yer almaktadır: 
Sağlıklı yaşam kültürünün teşviki;
sağlıklı beslenme, Obeziteyle Mücadele Programı, Diyabet Önleme ve Kontrol
Programı, Hareketli Yaşam Programı, Fiziksel Aktivite Programı.
Kötü alışkanlıklardan korunma;
uyuşturucu, alkol ve tütün kullanımıyla mücadele.
Halk sağlığı programları; güvenli
annelik, sağlıklı gebelik, bebek bakımı, aşılar, nüfus yaş gruplarına göre her
beş yaş dilimi için sağlık hizmetlerinde spesifik programların geliştirilmesi.
İnsan odaklı sağlık hizmeti sunumu;
bütünleşik temel sağlık hizmetleri, yeni dönem aile hekimliği, ASM binalarının
modernizasyonunun sağlanması, hastane bulunmayan ilçelerde yirmi dört saat
esasına göre sağlık hizmeti verilmesinin sağlanması, uzman aile hekimliği ve
tıp eğitiminin yapılandırılması ve güçlendirilmesi, bütünleşik temel sağlık
hizmetlerinin sağlanması, aile sağlığı merkezleri ile toplum sağlığı
merkezlerinde hasta, hasta yakını ve vatandaşlara sağlık eğitimlerinin
düzenlenmesi, aile sağlığı merkezi ekibinin güçlendirilmesi yani diş hekimi,
diyetisyen, Aile ve Sosyal Politikalar Bakanlığının aile danışmanı gibi güçlü
merkez aile sağlığı merkezlerini hedefliyoruz. 
Sağlığın
korunması ve geliştirilmesinden hastalıkların önlenmesi, tedavisi ve
rehabilitasyonuna kadar insan odaklı tedavi hizmetleri ile bütünleşik temel
sağlık hizmet sunumunun sağlanması, bağışıklama ve bulaşıcı hastalıklarla
mücadelede başarının sürekli kılınması, kronik hastalık yönetiminin aile hekimi
merkezli yürütülmesi, meslek grupları için koruyucu sağlık programlarının
düzenlenmesi, akılcı ilaç kullanımının sağlanması, akıllı, kolaylaştırıcı tanı
algoritmalarının geliştirilmesi, evde sağlık hizmetlerinin geliştirilmesi, aile
hekimliği uygulamalarının hastane ve laboratuvar hizmetleriyle entegrasyonunun
güçlendirilmesi.
Hastaneden
alınan randevuların aile hekimliği sistemine entegre edilerek iyileştirilmesi,
nüfusa göre on iki saat hizmeti esas alan bir anlayışla aile hekimliğinin yeniden
yapılandırılmasının sağlanması, aile hekimliği uygulamalarının 112 Acil sağlık
hizmetleri, gün hastaneleri, ikinci ve üçüncü basamak hastaneleri ve evde
sağlık hizmetleriyle entegrasyonunun sağlanması.
Aile
diş hekimliğinin uygulanması, normal doğumun teşvik edilmesi, sağlıklı yaşam
öncelikli dönüşüm programlarımızla sağlıklı beslenme, gıda güvenliğinin ve ruh
sağlığının geliştirilmesinin sağlanabilmesi, aile hekimliğinde tanı ve tedavi
kılavuzlarının kullanıma alınmasının sağlanması, vatandaşların aile
hekimliğinden nasıl yararlanacağı ve uyması gereken kuralları içeren
broşürlerin, kamu spotlarının ve bilgi kaynaklarının oluşturulması, sağlığı
geliştirme programları aracılığıyla bireysel beslenme davranışlarının
değiştirilmesinin sağlanması, aile hekimliğini kullanmayan nüfusa yönelik
politikaların geliştirilmesi, aile hekimliği uygulamalarının diğer birinci
basamak sağlık hizmetlerine entegrasyonunun güçlenmesinin sağlanması
hedeflenmektedir.
Sayın
Haluk Pekşen tarafından verilen (6/68) esas numaralı Sözlü Soru Önergesi’ne
cevabımız: Değerli arkadaşlar, kanser verilerine geriye dönük olarak 2002
yılına kadar erişebilmekteyiz ancak o yıllara ait kanser kayıtları da oldukça
yetersiz durumdadır. Bu sebeple, bahsetmiş olduğunuz soruyu tam olarak
cevaplayamıyoruz. Ancak herhangi bir hastalığı değerlendirirken vaka
sayılarından çok, görülme sıklığı değerlerine bakarız. Bu durum, ülke ve
bölgelerarası karşılaştırma imkânı da vermesi açısından değerlidir. Biz de
Bakanlık olarak değerlendirmelerimizi bu şekilde yapıyoruz. 
Özellikle
Çernobil felaketi ardından Doğu Karadeniz Bölgemizde kanser vakalarının arttığı
yolunda bir kanaat oluştu. Trabzon, kanser kayıtları açısından ülkemizde Dünya
Sağlık Örgütünün akredite ettiği dördüncü kanser kayıt merkezimizden birisidir.
Dolayısıyla, Trabzon’da kanser kayıtlarımız dünya standartlarındadır. Son yirmi
yılda Trabzon ilinden Bakanlığımıza bildirilen toplam kanser görülme sıklığı
yüz binde 128,1 iken, Türkiye genelinde görülme sıklığı ise 128,8 olarak…
BÜLENT
YENER BEKTAŞOĞLU (Giresun) – En fazla yine Karadeniz’de Bakanım.
SAĞLIK
BAKANI MEHMET MÜEZZİNOĞLU (Devamla) - Yani Trabzon’dan gelen rakam yüz binde
128,1, Türkiye'de görülme sıklığı ise 128,8 olarak hesaplanmıştır. Bu
rakamlardan Trabzon ilinde son yirmi yılda kanser vakalarının Türkiye
ortalamasının üzerinde bir sıklık göstermediğini söyleyebiliriz. Trabzon ilinde
2014 yılında meme kanseri için 18.233 mamografi çekimi, serviks kanseri için
23.161 smear testi ve kolon kanseri için de 31.458 dışkıda gizli kan testi yapılmıştır.
2015 tarama rakamlarımızı ocak ayı sonuna kadar toparlamış olacağız.
Yine,
diğer bir sorunuza… Türkiye’de fakülte, uzmanlık, yan dal uzmanlık gibi en uzun
süreli ve ağır eğitimi alan tıp doktorlarının otuz yıl hizmetlerine karşılık
takriben 2100-2300 TL arasında emekli aylığı aldığını biliyorsanız… Cevabını
vereyim, soru bu şekilde: Bilindiği gibi, ülkemizde, memur emekli aylıkları
5434 sayılı Emekli Sandığı Kanunu’nda belirtilen hükme göre belirlenmektedir.
Bu konu, Çalışma Bakanlığımız görev ve yetkileri kapsamında olmakla birlikte,
5510 sayılı Sosyal Sigortalar ve Genel Sağlık Sigortası Kanunu’nda yapılan
değişiklikle, tabip ve diş tabipleri ile Tıpta Uzmanlık Mevzuatı’na göre uzman
olanların işveren payı dâhil, sigorta primlerini kendileri ödemek kaydıyla 1
Temmuz 2010 tarihinden itibaren döner sermaye gelirlerinden kesilen primlere
paralel olarak emeklilik maaşlarında artış yapılmıştır. Kaldı ki ülkemizde hem
çalışanlarımızın hem de emeklilerin emekli aylıklarının artırılması ve refah
seviyelerinin yükseltilmesi, Hükûmetimizin genel politikaları arasında yer
almaktadır. Bu konuda önümüzdeki süreçte gerekli iyileştirmelerin
yapılabileceği konusunda gayretimizin olacağından meslektaşlarımızın şüphesi
olmasın.
Yalnız,
ben burada az önce soruyu okurken, soruyu atlarken, soruları Sayın Fahrettin
Oğuz Tor’un (6/81) esas numaralı sözlü sorusunun cevabı olarak 1’inci cevabı
okudum, onu düzeltmiş olayım. 
2’nci
sorusunun cevabı: Ülkemizde yıpranma payı veya fiilî hizmet zammından
faydalanacak olan meslekler, ilgili kanunda belirtilmiştir. Bilindiği gibi,
5510 sayılı Sosyal Sigortalar ve Genel Sağlık Sigortası Kanunu’nun 40’ıncı
maddesinin (5)’inci fıkrası bu durumu düzenlemiştir. Anılan kanun maddesinin
(5)’inci fıkrasındaki hüküm gereği, mesleği icabı röntgen, radyum ve benzeri
iyonizan radyasyonlarla fiilen çalışan hekim, diş hekimi, teknisyen, sağlık
memuru, radyasyon fizikçisi ve teknisyeni ve iyonizan radyasyonla fiilen
çalışan bilumum personel ve yardımcıları unvanlarında görev yapan ve fiilen
röntgen, radyum ve benzeri iyonizan radyasyon laboratuvarları işlerinde çalışan
personel fiilî hizmet süresi zammından yararlandırılarak yıpranma payı
almaktadır. Önümüzdeki süreçte bu konunun Hükûmetimiz tarafından yeniden gözden
geçirilerek ihtiyaç duyulan iyileştirmenin ve verdiğimiz sözün tutulabileceği
bir sözü de inşallah Türkiye Büyük Millet Meclisinde birlikte başarmayı arzu
ettiğimi ifade etmek isterim. 
3’üncü
sorunun cevabı: Bakanlık olarak uzun bir süreden beri üzerinde durduğumuz
konulardan biri, çalışanlarımızın döner sermaye gelirlerinin emekli aylıklarına
yansıtılmasıdır. Bilindiği gibi, böyle bir düzenleme ancak yasal değişiklikle
yapılabileceğinden, bu konuda Çalışma ve Sosyal Güvenlik Bakanlığı ile Maliye
Bakanlığının da olumlu görüşünün alınması gerekmektedir. Bakanlık olarak
önümüzdeki süreçte, çalışanlarımızın döner sermaye ek ödemelerinin
emekliliklerine yansıtılmasının mümkün olması hâlinde bu gelirlerden gelir
vergisi kesilmemesine dönük olarak gerekli çalışmaların başlatılması
planlanmaktadır. 
4’üncü
sorusunun cevabı: Bakanlığımızda diğer sağlık lisansiyerlerinin ek
göstergelerinin 3600’e çıkarılmasına dönük yapılmış bir çalışma
bulunmamaktadır. 
5’inci
sorusu: Bakanlığımıza bağlı eğitim ve araştırma hastanelerinde doçent kadrosu
bulunmamaktadır. Kadroların bulunduğu üniversiteler itibarıyla “doçent” ve
“profesör” unvanını haiz hekimler, Bakanlığımızda “uzman hekim” kadrosunda
görev yapmaktadırlar. Eğitim araştırma hastanelerimize önümüzdeki süreçte
inşallah Sağlık Bilimleri Üniversitemizin kurgusuyla burada da doçentlerimiz ve
profesör arkadaşlarımız görev yapma sürecini kazanmış olacaklardır. 
Yine,
Sayın Haluk Pekşen’in (6/96) esas numaralı Sözlü Soru Önergesi’ne 1’inci
cevabımız: Trabzon’a kamu-özel iş birliği modeliyle 600 yataklı şehir hastanesi
planlanmaktadır. Şehir hastanesine 300 dönüm arazi bulunmuş olup tahsis süreci
devam etmektedir. Bu arada, ön proje çalışmaları başlatılmıştır. Yüksek
Planlama Kurulu onayı için ön fizibilite çalışmaları yapılmaktadır. 
Trabzon,
Türkiye’nin en yüksek hastane kapasitesine sahip illerimizden biridir. Ayrıca,
ülkemizdeki iki kemik hastalıkları hastanesinden birinin bulunduğu ilimizdir.
Ayrıca, üniversite kapasitesi olarak da yüksek kapasiteli illerimizden biridir.

Trabzon,
tedavi amaçlı sevkin en az olduğu illerden biri olduğu gibi, çevre illerden
tedavi amaçlı sevk alan, sağlık altyapısı ve insan kaynağı iyi olan illerimiz
arasındadır. 
2’nci
cevabımız…
BAŞKAN
– Sayın Bakanım, biraz daha seri olabilirsek, çünkü soru sahiplerinden de
sisteme girenler var. Süremiz de az kaldı, yaklaşık yedi dakika. Biraz daha
seri cevaplayabilirsek.
SAĞLIK
BAKANI MEHMET MÜEZZİNOĞLU (Devamla) – Tamam Sayın Başkan.
Bakanlığımızda,
sağlık hizmetlerinin verimli, erişilebilir, sürdürülebilir ve nitelikli hâle
getirilebilmesi için çağdaş düzeyde planlamalar yapılmıştır. Yaptığımız
planlamalarda 29 sağlık hizmet bölgesi ve her bir sağlık hizmet bölgesi için
bölge sağlık merkezi konumundaki iller belirlenmiştir. Trabzon, 3’üncü Sağlık
Bölge Merkezimizdir. Bakanlığımızın bu planlamasında Trabzon, 3’üncü Sağlık
Hizmet Bölgesinde yer almakta ve bölge merkezi konumundadır. Trabzon ilimizde
Bakanlığımıza ait hastanelerde 10 bin kişiye düşen yatak sayısı 29’dur. Bu,
Türkiye ortalamasının şu anda üstündedir. Bu oranın 27 olması planlanmıştır.
Özel ve üniversite hastaneleri birlikte, nihaide bu oran 10 bin kişiye 39’a
çıkarılacaktır. Hizmet ve kapasite eksikliği söz konusu değildir. 
Şehir
merkezindeki acil kapasitesi yeterlidir. Ayrıca, 112 acil sağlık hizmetlerimiz
de Türkiye ve dünya ortalamalarında hizmet vermektedir.
Ömer
Fethi Gürer’in (6/107) esas numaralı soru önergesi... Değerli arkadaşlar,
ülkemizde ambalajlı sular ve içme sularına ilişkin mevzuatı, Avrupa Birliğiyle
uyumlaştırmış durumdayız. Dolayısıyla, AB’deki uygulamalar bizde de aynen
uygulanmaktadır. Ambalajlı sular ve içme sularında kaynağın kullanımına izin
vermeden önce, radyoaktivite parametreleri de dâhil olmak üzere, 56 parametre
yönünden analizleri yapılıyor, uygun olması hâlinde üretim ve tüketimine izin
veriyoruz. Yılda en az bir kez denetim izlemesi gerçekleştiriyoruz ve burada da
kimyasal, fiziksek, mikrobiyolojik ve radyoaktivite parametrelerini
denetliyoruz. Bunun dışında da yılda en az 2 kez de kimyasal, fiziksel ve
mikrobiyolojik olmak üzere 14 parametrenin yer aldığı kontrol izlemesini
gerçekleştiriyoruz. Vatandaşlarımızın içi rahat olabilir. 
Yine
Sayın Ömer…
BAŞKAN
– Sayın Bakanım, özür diliyorum.
Şimdi
süremiz az kaldı, dört dakikamız kaldı.
Sayın
Pekşen ve Sayın Gürer’in soru sahibi olarak pek kısa bir açıklama talebi
olabilir. Bundan sonraki soruları bırakalım. Şimdi, Sayın Pekşen’e ve Sayın
Gürer’e ben kısa bir söz hakkı vereyim, çünkü süremiz az kaldı, bir saatte
tamamlamak durumundayız.
Sayın
Gürer...
ÖMER
FETHİ GÜRER (Niğde) – Sonraki iki soru da benim, onları da söylerse bütün
olarak konuşacağım.
BAŞKAN
– Ama zaman kalmaz, bir saatte bitirmek durumundayız. Onu daha sonraki zamanda
bir daha sorma hakkınız var sizin Sayın Gürer.
AYTUĞ
ATICI (Mersin) – Cevapların yüzde 90’ını AKP’ye ayırdı Sayın Bakan da, ondan
öyle oldu. Soru soranlar bile yok burada.
SAĞLIK
BAKANI MEHMET MÜEZZİNOĞLU (Devamla) – Yazılı olarak iletirim.
BAŞKAN
– Sayın Gürer, buyurun.
ÖMER
FETHİ GÜRER (Niğde) – Şimdi, Sayın Bakanım, benim sorduğum soru, dizüstü
bilgisayarın insan sağlığına zararı, sudaki radyasyon, bir de, üçüncü soru da
yine sağlıkla ilgili floresan lambanın kullanımıyla ilgiliydi. Bunun üçüyle
ilgili bilim adamlarının açıklamaları var, kamuoyuna yansıyan bilgiler var.
Dizüstü bilgisayarın erkeklerde kısırlığa yol açan nedenler yarattığı yönünde
de basına yansımış bilgiler var. 
Bunun
dışında, sizi bulmuşken bir şey sormak da istiyorum. Niğde’de domuz gribiyle
ilgili bir şüphe var. Bununla ilgili ben başhekimi de aradım, kendisinden bilgi
aldım. Dedi ki: “Kesinleşen bir veri yok.” Ama kamuoyuna yansımasıyla doğal
olarak vatandaşlarda bir panik var. Bununla ilgili veriler kaç günde çıkıyor
yani dört gün oldu, bununla ilgili bir teşhis konamıyor mu? 
(Mikrofon
otomatik cihaz tarafından kapatıldı) 
SAĞLIK
BAKANI MEHMET MÜEZZİNOĞLU (Devamla) – Evet, isterseniz o en merak edilenden…
BAŞKAN
– Sayın Pekşen’i de dinleyelim.
Sayın
Pekşen…
HALUK
PEKŞEN (Trabzon) – Teşekkürler Sayın Başkan.
Sayın
Bakan, doğrusu büyük bir şaşkınlıkla izledim, dinledim sizi. Cevaplarınızın
tatmin etmeden öte büyük bir hayal kırıklığı yarattığını ifade edebilirim. 
Trabzon’daki
bütün onkologlarla görüştüm Sayın Bakan. Onkologların söylediği -ben hukukçuyum
ama yanlış yapmamak için de düzgün şekilde söylemeye çalışacağım- tiroit
kanserlerinin temel sebebi, Çernobil’deki radyasyon ve onun etkisidir diyorlar.
Trabzon ölçeğinde tiroit kanserlerinde belirgin bir istatistiki artış vardır,
genel ortalamayı söylemiyorum, tiroit kanseri, doğrudan adres tarif ediyor.
Trabzon’daki istatistiklerin artmayışının sebebi, hastalar zaten Trabzon’da
tedavi olmak istemiyorlar, o kentten uzaklaşıyorlar çünkü Trabzon, aynı zamanda
İstanbul’la, Ankara’yla bir bağlantısı var. Bu sebeple, siz, Bakanlığınız,
Hükûmetiniz oraya daha önce onkoloji hastanesi sözü vermişsiniz. Bu onkoloji hastanesini
Karadeniz Bölgesi bekliyor. Olağanüstü bir yığılma var, 6 tane yatak var ama ne
yazık ki insanlar tedavi olabilecek…
(Mikrofon
otomatik cihaz tarafından kapatıldı)
HALUK
PEKŞEN (Trabzon) – Sayın Başkan, önemli, bunu bitireyim izin verirseniz.
BAŞKAN
– Buyurun.
HALUK
PEKŞEN (Trabzon) – Efendim, bir onkoloji hastanesi, şehirdeki Numune
Hastanesinin onkoloji hastanesine dönüşümüne söz vermiş iktidarınız ama altı
yıldır kent bunu bekliyor ve büyük bir yığılma var, çok ciddi bir dramatik
sıkıntı var.
Sayın
Bakan, acil hastanesi kente 17 kilometre. Kentin 3 kilometresini insanlar, kırk
beş dakikada gidebiliyorlar o trafik yoğunluğunda, birçok insan ambulansta
ölüyor. Kentin merkezindeki acil hastanesini niçin kapattınız? Kent merkezinde
niçin bir kamuya ait acil hastanesi yoktur? Buna ilişkin bir tedbir almayı
düşünüyor musunuz?
Teşekkür
ederim.
BAŞKAN
– Teşekkür ediyorum.
Buyurun
Sayın Bakan.
SAĞLIK
BAKANI MEHMET MÜEZZİNOĞLU (Devamla) – Ben de çok teşekkür ediyorum.
Değerli
arkadaşlar, öncelikle, Sayın Gürer, floresan ve diğer şeyi isterseniz yazılı
vereyim ama H1N1 virüsü veya domuz gribi, kamuoyunu da ilgilendirdiği için
-gerçi bu sabah bir bilgilendirme yaptım ama onu tekrarlayayım- bugün
itibarıyla H1N1 virüsü teşhisiyle kaybettiğimiz vaka, yani gerçekleşen ölümlü
vaka sayısı 8. Bunların 6 tanesi, kronik hastalığı olan veya 65 yaşın
üzerindeki hastalarımız, yani immün sistemi zayıf, direnci düşük veya kronik
bir hastalığı olan 6 vakamız; 1 tanesi hamile, gebe bir annemiz, diğeri de
herhangi bir sağlık sorunu olmayan bir vatandaşımız.
(Mikrofon
otomatik cihaz tarafından kapatıldı)
SAĞLIK
BAKANI MEHMET MÜEZZİNOĞLU (Devamla) – Bugün itibarıyla H1N1 virüsü teşhisi
konularak kaybettiğimiz vaka sayımız 8.
ÖMER
FETHİ GÜRER (Niğde) – Yayılma ihtimali ne Sayın Bakan?
SAĞLIK
BAKANI MEHMET MÜEZZİNOĞLU (Devamla) – Şimdi, tabii, bu virütik hastalıklarla
ilgili bizim bir şey, şu ihtimaldir dememiz mümkün değil. Bundan yaklaşık
bir-bir buçuk ay önce İran’da bu anlamda ölüm vakaları oldu ki 30’un üzerinde,
30 rakamlı bir ölüm. Şu anda, bizim, son on gündür “viral enfeksiyon” dediğimiz
enfeksiyonlarda bir artış var. 
Burada
kamuoyunun en çok duyarlı olması gereken: Bir, hepimizin hijyen, kamuoyunda…
İkincisi, direnci düşürecek, sağlıklı beslenme, istirahate dikkat etme, sulu
gıdalar alma, hastalık riski olan -bulaşıcı anlamında- 0-2 yaş grubu riskli
grup aşılama, yine kronik hastalığı olanlarda aşılama, 65 yaşın üzerinde
aşılama ve bunlarda ücretsiz aşıları da zaten temin ediyoruz ve yaptırıyoruz.
Tabii,
zaman bittiği için çok hızlı geçmeye çalışıyorum ama kamuoyunun…
BAŞKAN
– Sayın Bakanım, bitirelim.
SAĞLIK
BAKANI MEHMET MÜEZZİNOĞLU (Devamla) – Sayın Pekşen’e de kısaca cevap verelim.
BAŞKAN
– Tabii, Sayın Pekşen’e de cevabını verelim, kalan sorular gündemde kalacak
çünkü.
SAĞLIK
BAKANI MEHMET MÜEZZİNOĞLU (Devamla) – Şimdi, özellikle, tabii, az önce verdim.
Dünya Sağlık Örgütünün standartlarında bir kanser kayıt merkezimiz var. Siz
hukukçusunuz, ben hekimim ama ben hekim olarak da o verilerle ilgili bir analiz
yapmam. Oradaki standartlar dünya standartlarına uygun mu, değil mi? Bu
standartlara uygun verilerin takibini yaparız. Dolayısıyla, size göre, bana
göre, bir başkasına göre, o zaman bunun bir şeyini bulamayız ama Trabzon’da
olup da İstanbul’da veya bir başka yerde teşhis konmuş vakalar var mı, bunun da
ayrıca analizini veya bu rakamların içinde tiroit kanseri oranı nedir, buna da
bakarız. Ama genel rakamları verdiğimde yani buna “hayal kırıklığı” dersek,
bizim bütün verilerimiz hayal kırıklığı gibi olur ki, onu o anlamda…
Yine,
acille ilgili… Şimdi, bakınız, Trabzon, tabii, şehir içinde ciddi sıkıntısı
olan bir yer. Bizzat gittim, Fatih merkezdeki Fatih Hastanesini nasıl
büyütebiliriz, buradaki dinamikleri, hem dönüşümü nasıl sağlarız… Ama hiçbir il
yok ki ya bir 7-8 kilometre gitmeden hasta ulaşabilsin. Yok böyle bir şey.
Yani, neticede, birine 6 kilometre olan, diğerine 9 kilometre, diğerine de
yakın oluyor. Neticede bir karar verilmiş ve Trabzon’a son derece modern, güzel
bir hastane yapıldı. Zorluğu var mı? Var ama Trabzon’un arazi olarak
değerlendireceği arazisini, şimdi bu şehir hastanesinde de yaklaşık iki yıldır
bunun üzerinde çalışıyoruz. Dolayısıyla, verdiğimiz her sözü, AK PARTİ olarak
bugün asla yere düşürmedik. Merak etmeyin, Trabzon’daki hiçbir sözümüzü de yere
düşürmeyiz. 
Hepinize
teşekkür ediyorum. (AK PARTİ sıralarından alkışlar) 
BAŞKAN
– Teşekkürler Sayın Bakan.
Soru
önergeleri cevaplandırılmıştır. Cevaplanmayan sorular gündemde kalmaya devam
edecektir. 
AYTUĞ
ATICI (Mersin) – Sayın Başkan…
BAŞKAN
– Buyurun Sayın Atıcı. 
AYTUĞ
ATICI (Mersin) – Sayın Başkan, Sayın Bakan AKP’li milletvekillerinin sorduğu
13, diğer bütün muhalefet partileri milletvekillerinin sorduğu 3, 5 soruyu
cevaplamayı takdir etmiştir. 
RAMAZAN
CAN (Kırıkkale) – Geliş sırasına göre. 
BAŞKAN
– Geliş sırasına göre bunlar yapılıyor biliyorsunuz Sayın Atıcı. 
AYTUĞ
ATICI (Mersin) – Gayet iyi biliyorum. Ben sadece Bakanın neyi takdir ettiğini
söylüyorum.
RAMAZAN
CAN (Kırıkkale) – Ben dikkat ettim, sırayı değiştirmedi. 
AYTUĞ
ATICI (Mersin) – AKP’li milletvekillerinin sorularına zamanının yüzde 80’ini,
tüm muhalefete de yüzde 20’sini ayırmıştır Sayın Bakan. Bunun da kayıtlara
geçmesini rica ediyorum. 
Ayrıca,
AKP’li milletvekillerinin sorduğu bütün soruları tek tek inceledim, bunların
bir tertip çerçevesinde sorulduğunu anlamak hiç zor değil. Denetim sorularının
muhalefet tarafından ağırlıklı olarak kullanılması, bu Parlamentonun bir
geleneğidir. Bütün bu yapılanlar da Sayın Bakana yakışmamıştır. Daha uzun süre
bize süre ayırmasını arzu ederdim. 
BAŞKAN
– Teşekkürler Sayın Atıcı. 
Her
milletvekilinin soru sorma hakkı vardır iktidar muhalefet ayrımı yapmadan…
AYTUĞ
ATICI (Mersin) – Elbette. 
BAŞKAN
- …ve bunlar söz sırasına göre şey yapılabilir. 
AYTUĞ
ATICI (Mersin) – Teamüllerimiz de var Sayın Başkan. 
BAŞKAN
– Sayın Bakan, buyurun kısaca. 
SAĞLIK
BAKANI MEHMET MÜEZZİNOĞLU (Bursa) – Sayın Atıcı, teşekkür ederim.
Neticede,
bir zaman planlaması yapıyoruz ama bu Türkiye Büyük Millet Meclisindeki bütün
milletvekili arkadaşlarımızın bu anlamda, benim şeyimde, sorularının cevabını
aynı duyarlılıkla vermeye çalışırım ama şu sözü vereyim: İstediğiniz zaman
Cumhuriyet Halk Partili milletvekili arkadaşlarımızın bütün sorularına cevap
vereceğim bir ortamı ayarlayın ve birlikte soruların cevaplarını paylaşalım. 
AYTUĞ
ATICI (Mersin) – Sağlık Komisyonumuza bekleriz Sayın Bakanım.
SAĞLIK
BAKANI MEHMET MÜEZZİNOĞLU (Bursa) – O anlamda, hangi grupta hangi
milletvekilimiz olursa olsun, hangi gruptan olursa olsun, hangi
milletvekillerimiz olursa olsun…
BAŞKAN
– Evet, tüm grupları kastetti.
SAĞLIK
BAKANI MEHMET MÜEZZİNOĞLU (Bursa) – …burada her türlü soruya yazılı veya sözlü
olsun, benim cevap vermem, benim bu sıfatı taşıyan arkadaşlara -ki bu sıfatı
taşıyan biri olarak- duyduğum saygının gereğidir.
BAŞKAN
– Teşekkürler.
AYTUĞ
ATICI (Mersin) – Sayın Bakan, istatistikleri size verdim, takdir sizindir.
RAMAZAN
CAN (Kırıkkale) – Başkanım, böyle bir usul yok.
AHMET
SELİM YURDAKUL (Antalya) – Sayın Bakan, Mecliste cevaplandırın. Yazılı olduğu
zaman vatandaşlar duymuyor onu.
BAŞKAN
– Sayın milletvekilleri…
AHMET
SELİM YURDAKUL (Antalya) – Muhalefetin sorularını lütfen burada cevaplandırın,
vatandaşlarımız görsün gerçekleri.
BAŞKAN
– Sayın milletvekilleri, bu işin bir usulü vardır. İç Tüzük neyi gerektiriyorsa
onu yaparız ama Sayın Bakan, İç Tüzük haricinde de farklı platformlarda da her
zaman her vekilin sorusuna cevap isteme hakkı olduğunu ve dinleme talebini
yerine getireceğini ifade etti. 
Teşekkür
ediyorum.
Sayın
Özel, size geçmeden önce Sayın Ekmeleddin İhsanoğlu’nun bugünkü konuşmasına
ilişkin olarak bir beyanını düzeltmek üzere kısa bir söz talebi olmuştur. 
Sayın
İhsanoğlu, yerinizden açıyorum.
Buyurun
lütfen.
VI.- AÇIKLAMALAR (Devam)
12.- İstanbul Milletvekili Ekmeleddin
Mehmet İhsanoğlu’nun, CHP grup önerisi üzerinde yaptığı konuşmasındaki bazı
ifadelerini düzelttiğine ilişkin açıklaması (x)
EKMELEDDİN
MEHMET İHSANOĞLU (İstanbul) – Sayın Başkanım, çok teşekkür ederim, lütfettiniz.
Şimdi,
konuşmam esnasında, rahmetli Demirel’in bu Mecliste 1 Ekim 1998’de yaptığı
konuşmaya atıfta bulunmuştum ve Türkiye’nin nasıl bir kırmızı çizgiyi
uyguladığını göstermiştim. O arada da bahsederken o dönemin Hükûmetinin başında
rahmetli Bülent Ecevit’in bulunduğunu, Dışişleri Bakanı olarak rahmetli İsmail
Cem’in bulunduğunu ifade etmiştim fakat bu arada da notların birbirine
karışmasından dolayı başka bir nottan MHP Sayın Genel Başkanı Devlet Bahçeli
Beyefendi’nin de adını Başbakan Yardımcısı olarak zikretmiştim. Bu, yanlış bir
ifade olarak sehven söylenmiştir. Bu beyanımı tashih ediyorum. Çünkü on-on beş…

(Mikrofon
otomatik cihaz tarafından kapatıldı) 
BAŞKAN
– Teşekkürler.
EKMELEDDİN
MEHMET İHSANOĞLU (İstanbul) – …o zaman MHP Mecliste yoktu ve MHP, bir hükûmet
ortağı falan değildi, onun için bu tashihi lütfedip dercederseniz müteşekkir olurum.
BAŞKAN
– Teşekkürler Sayın İhsanoğlu.
Tutanaklara
da geçmiştir.
Sayın
Özel, sizin bir söz talebiniz var.
Buyurun.

13.- Manisa Milletvekili Özgür Özel’in,
Sağlık Bakanı Mehmet Müezzinoğlu’nun sözlü soruları cevaplandırmasıyla ilgili
tutumuna ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Sayın
Bakan, benim geçmiş dönemde Komisyonda da birlikte çalıştığım ve diyaloğa açık
bir Bakan, orada bir sıkıntı yok ama Sayın Bakana hatırlatmak isteriz ki açıkta
yapılan kusurun tenhada özrü olmuyor Sayın Bakanım. Bugün burada soru soran
milletvekilleri, kişisel meraklarını tatmin için falan soru sormuyorlar,
Anayasa’da da tarif edildiği üzere oy aldıkları vatandaşlara karşı denetim
sorumluluklarını yerine getirmek için soruyorlar. İktidar partisi “2011-2015
sürecinde yaptığımız hataları yapmayacağız. Dersimizi aldık, doğru okuduk
haziran seçimlerini.” derken geçen dönem yapmadığı bazı hataları da yapmaya
başladı. Bu denetim yolu, sayın bakanların bir saat süreyle gelip de burada
kendi milletvekilleri tarafından bloke edilmiş sistemdeki sorulara böyle çok da
meseleyi önemsemeyip hızlı hızlı, çok da konuştuğu anlaşılmadan… Ki Sayın Bakan
çok iyi hatip, biz Sayın Bakanı özellikle örgüt içi konuşmalarda dinliyoruz,
çoğunda zaman zaman bizleri de rencide ediyor, çok tartışmalı sözler de
söylüyor Bursa’da falan ama burada kürsüde o hatipliği bir kenara bırakıyor, o
sorulara cevap vermeyi böyle bir yasak savmaya dönüştürüyor ve bloke edilmiş
sorulara -20 sorudan 17’sini yetiştirip- muhalefetin sorularının da Sayın
Atıcı’nın dediği gibi 3,5 tanesine cevap veriyor. Bu, doğru değil. İktidar
milletvekilleri, elbette soru sorabilirler ama bunun muhalefetin denetim
görevini bloke etmek noktasında kullanılması doğru değildir. Bunu böyle
yaparsanız eğer sonra da “Gelin, bir başka yerde, dışarıda özel görüşelim…”
Böyle bir şey yok, her şey vatandaşın önünde olacak. Sorular vatandaş için,
cevaplar vatandaş için. Ben sizin ikili ilişkilerdeki maharetinizi biliyorum
ama o, ikili ilişki içinde olacağınız milletvekiliyle sizin aranızda. Burada
herkes görevini yapacak Sayın Bakanım.
Teşekkür
ederim.
BAŞKAN
– Teşekkürler Sayın Özel.
Sayın
Akçay…
14.- Manisa Milletvekili Erkan Akçay’ın,
Sağlık Bakanı Mehmet Müezzinoğlu’nun sözlü soruları cevaplandırmasıyla ilgili
tutumuna ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Öncelikle
bu sözlü soruların cevaplandırılmasından anlaşılıyor ki 26’ncı Dönemde Adalet
ve Kalkınma Partisinin âdeta yeni bir taktik geliştirir gibi bunu bir
propaganda meselesi olarak kullanma eğilimi taşıdığını gözlüyoruz. Şimdi, Sayın
Bakan lütfediyor, işte “CHP’li milletvekilleri veya muhalefet milletvekillerine
-arzu ederlerse- değişik ortamlarda bunları ayrıntılı şekilde veririz.” diyor.
Şimdi,
bu, Türkiye Büyük
Millet Meclisinin bir denetim faaliyetidir. Dolayısıyla, buna göre hareket
etmek gerekir. Ben, tabii, sözlü soru yönelten Adalet ve Kalkınma Partili
arkadaşlarımın bu faaliyetine saygı duyuyorum yani onları “Neden yaptınız?”
diye de suçlamıyorum fakat Hükûmetin bu eğilimi taşımasını doğru bulmuyorum.
Sayın Bakan, siz, bize muhalefet olarak bu lütufta bulunacağınıza, sizin burada
vereceğiniz ve sorulan soruların cevabını, zaten iktidar partisi milletvekili
arkadaşlarımıza, Bakanlığınızın ve diğer bakanlıkların bilgilendirme broşürleri
şeklinde veriyorlar; bir. Birçoğunu İnternet sitesinden bulmak mümkün; iki.
Dolayısıyla, bunu, bir nevi, muhalefetin denetim faaliyetini mümkün olduğunca minimize etme gayreti olarak
değerlendiriyorum. E, bundan sonra, biz de elbette muhalefet partisi, Milliyetçi Hareket Partisi olarak
bu durumu da dikkate alarak sözlü soruları değerlendireceğimizi ifade ediyorum.
Şimdilik söyleyeceğim şeyler bunlar fakat Sayın Bakanın
verdiği bazı bilgilerde de yanlışlık olduğunu da ifade edeyim. Onu da inşallah
yarın veya en geç yarından sonra, yine bu platformlarda, tutanaklara girecek
şekilde ifade edeceğimizi de belirtmek istiyorum.
Çok teşekkür ederim.
BAŞKAN – Teşekkür ediyoruz Sayın Akçay.
Tabii, Sayın Bakanın burada bir dahli yok. Söz isteme
sırası, soru sorma sırasına göre tamamen Meclis İçtüzüğü’ne uygun olarak bunlar
yapılıyor ve her milletvekili, doğal olarak bu hakkını kullanabiliyor.
Dolayısıyla, tabii, mümkün mertebe bu denetim mekanizmasının daha çok yapılması
ve -bu bağlamda da tabii ki burada sorulara cevap verilecek- bunun dışındaki
süreçte de, Sayın Bakan kendisi de ifade etti -arzu ederseniz, tabii, bu, sizin
takdirinize bağlı- her zaman da açık olduğunu ifade etti. 
Teşekkür ediyorum.
ÖZGÜR ÖZEL (Manisa) – Soru soran milletvekilleri salonda yok
Sayın Başkan.
BAŞKAN – Alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek üzere, 6
Ocak 2016 Çarşamba günü saat 14.00’te toplanmak üzere birleşimi kapatıyorum.
Hayırlı akşamlar diliyorum.
Kapanma Saati: 20.31




(x) Bu bölümlerde Hatip tarafından Türkçe
olmayan kelimeler ifade edildi.





(x) Bu bölümde hatip tarafından Türkçe
olmayan kelimeler ifade edildi.


(X) Bu ifadeye ilişkin düzeltme bu
Birleşim Tutanağı’nın 163’üncü sayfasındaki “Açıklamalar” bölümünde yer
almaktadır.


(x) Bu düzeltmeye ilişkin ifade bu
Birleşim Tutanağı’nın 149’uncu sayfasında yer almaktadır.


(x) Bu ifadeye ilişkin düzeltme bu
Birleşim Tutanağı’nın 230’uncu sayfasındaki “Açıklamalar” bölümünde yer
almaktadır.


(x) Bu bölümlerde Hatip tarafından,
Türkçe olmayan kelimeler ifade edildi.


(x) Sözlü
soru önergeleri Genel Kurulda okunmamış olup tutanağa eklidir.


(x) Bu düzeltmeye ilişkin ifade bu
birleşim Tutanağı Dergisi’nin 174’üncü sayfasında yer almaktadır.




