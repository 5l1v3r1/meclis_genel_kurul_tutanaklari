



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

69’uncu Birleşim
17 Mart 2020 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Nimetullah
Erdoğmuş’un, Meclis Başkan Vekilliği görevine tensibinde himmetinden dolayı
Genel Kurula teşekkür ettiğine, elana kadar hizmet sunan vekillerden ve Meclis
emektarlarından ahirete irtihal edenlere Yüce Allah’tan rahmet dilediğine ve
yüce Meclisin corona virüsü tehdidine karşı hem tedbirin hem de tedebbürün
hakkını verecek faaliyet ve çalışmalarda bulunacağına inandığına ilişkin
konuşması 

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Samsun Milletvekili Ahmet Demircan’ın, coronavirüs
salgınına ilişkin gündem dışı konuşması
2.- Gaziantep Milletvekili Ali Muhittin Taşdoğan’ın,
coronavirüsle ilgili gelişmelere ve alınan tedbirlere ilişkin gündem dışı
konuşması
3.- Eskişehir Milletvekili Arslan Kabukcuoğlu’nun,
salgın hastalıklara ilişkin gündem dışı konuşması

V.- AÇIKLAMALAR
1.- Kocaeli Milletvekili İlyas Şeker’in, dünya
gündemini tedirgin eden virüsün yayılmasını önlemeye yönelik mücadelelerinden
dolayı başta Cumhurbaşkanı Recep Tayyip Erdoğan olmak üzere Hükûmete, Sağlık
Bakanına ve sağlık personeline teşekkür ettiğine ilişkin açıklaması
2.- Mersin Milletvekili Hacı Özkan’ın, Şanlıurfa
Milletvekili Nimetullah Erdoğmuş’a TBMM Başkan Vekilliği görevinde başarılar
dilediğine, coronavirüsle mücadele kapsamında alınan tedbirlerin ülke için
hayati önem taşıdığına, milletten beklentinin resmî kaynaklar dışındaki
açıklamalara itibar etmeden devletin belirlediği uyarıları dikkate almaları
olduğuna ve süreci doğru yöneten Sağlık Bakanı ile ilgili kurumlara teşekkür
ettiğine ilişkin açıklaması
3.- Niğde Milletvekili Ömer Fethi Gürer’in,
coronavirüsten korunmak için yapılması gerekenler arasında sayılan “Uykusuz
kalmayın.” uyarılarına rağmen Bakanların neden saat 19.00’dan önce değil de
gece açıklama yaptığını öğrenmek istediğine ilişkin açıklaması
4.- Mersin Milletvekili Ali Cumhur Taşkın’ın, alınan
önlemler sayesinde coronavirüsten en az etkilenen ülkelerden biri olarak
dünyaya örnek olunduğuna, zor bir süreci başarılı şekilde yöneten Cumhurbaşkanı
Recep Tayyip Erdoğan yönetimindeki Hükûmete ve Sağlık Bakanına şükranlarını
sunduğuna ilişkin açıklaması
5.- Kayseri Milletvekili Çetin Arık’ın, İçişleri
Bakanlığının coronavirüs salgınına karşı önlemler alırken kendi personelini
unuttuğuna ilişkin açıklaması
6.- Gaziantep Milletvekili İmam Hüseyin Filiz’in, 18
Mart Çanakkale Zaferi’nin 105’inci yıl dönümüne ilişkin açıklaması
7.- Osmaniye Milletvekili Mücahit Durmuşoğlu’nun, 18
Mart Çanakkale Zaferi’nin 105’inci yıl dönümüne ilişkin açıklaması
8.- Edirne Milletvekili Okan Gaytancıoğlu’nun, Tarım
Kredi Kooperatiflerini sağlıklı ve güvenli gıdaya ulaşmanın son derece önemli
olduğu dönemde gübre ve yem fiyatlarına yaptığı zamları geri almaya davet
ettiğine ilişkin açıklaması
9.- Kahramanmaraş Milletvekili İmran Kılıç’ın, tarih
boyu bilinen ve insanlığa zarar veren 25’inci büyük salgının dünyanın ve
ülkenin gündeminde olduğuna ilişkin açıklaması
10.- Kahramanmaraş Milletvekili Sefer Aycan’ın,
coronavirüs pandemisi yaşandığına, hastalığın bulaşmasını önlemenin en etkin
yönteminin aşı olduğuna ve ülkede aşıyı üretebilecek bilimsel kapasitenin var
olduğuna ilişkin açıklaması
11.- Ankara Milletvekili Ayhan Altıntaş’ın, 16 Mart
öğretmen okullarının kuruluşunun 172’nci yıl dönümüne ilişkin açıklaması
12.- Adana Milletvekili Orhan Sümer’in, Adana ili
Ceyhan Belediye Başkanı Kadir Aydar’a hukuka aykırı biçimde siyasi yasak
getirilmeye çalışıldığına ilişkin açıklaması
13.- Çanakkale Milletvekili Özgür Ceylan’ın,
coronavirüs salgınının ekonomik krizin daha da ağırlaşmasına neden olacağına,
başta esnaf ve sanatkârlar ile çiftçiler olmak üzere tüm sektörlerin vergi ve
sosyal güvenlik prim borçları ile elektrik, su, doğal gaz ve kredi ödemelerinin
salgın riskinin ortadan kalkacağı tarihe kadar ertelenmesi, sicil affının
çıkarılması, okulların tatil edilmesiyle zor duruma düşen işletmecilere kira
yardımı yapılması gerektiğine ilişkin açıklaması




14.- Amasya Milletvekili Mustafa Levent Karahocagil’in,
yerli ve millî elektrikli traktörün prototipinin üretilerek test sürüşlerinin
başarıyla gerçekleştirildiğine ilişkin açıklaması
15.- Adana Milletvekili Burhanettin Bulut’un, Adana ili
Ceyhan Belediye Başkanı Kadir Aydar’a hukuka aykırı biçimde siyasi yasak
getirilmeye çalışıldığına ilişkin açıklaması
16.- İzmir Milletvekili Dursun Müsavat Dervişoğlu’nun,
Şanlıurfa Milletvekili Nimetullah Erdoğmuş’a TBMM Başkan Vekilliği, Siirt
Milletvekili Meral Danış Beştaş’a da HDP Grup Başkan Vekilliği görevinde
başarılar dilediğine, geçiştirmeye gelmeyecek kadar ciddi tehditler içeren
coronavirüse yönelik uyarılara riayet edilmesini temenni ettiğine, virüsün
ekonomik etkileriyle başedebilmek için başta kamu alacakları olmak üzere
vatandaşların, ticari işletmelerin ve esnafın zorunlu ödemelerinin ertelenmesi,
doğru adımların atılması gerektiğine ve bu konuya yönelik Meclis araştırması
önergesini Meclis Başkanlığına sunduklarına, ülkedeki vaka sayısının dünyadaki
diğer ülkelere göre az olmasının avantaj sayılmaması bilinciyle hareket
edilerek gerekli önlemelerin alınmasının önemli olduğuna ilişkin açıklaması
17.- Sakarya Milletvekili Muhammed Levent Bülbül’ün,
Covid-19 virüsünün Dünya Sağlık Örgütü tarafından pandemik kategorisine
alındığına ve bu salgına karşı ilk günden itibaren tedbirli ve dikkatli
davranılarak verilen mücadelenin dünyaya örnek olduğuna, vatandaşların Sağlık
Bakanlığı ile Bilim Kurulunun yapmış olduğu açıklamalar muvacehesinde kişisel
tedbirlerini alarak salgınla mücadele etmesi gerektiğine, konunun uzmanı
olmayan kişilerce sosyal medya ve TV kanallarında kafa karışıklığına sebep olan
açıklamalarda bulunulmasını şiddetle kınadıklarına, coronavirüs sebebiyle
ekonomik ve sosyal yönden ciddi neticelerin doğmasının muhtemel olduğuna ve
gerekli tedbirlerin alınmasını talep ettiklerine ilişkin açıklaması
18.- Siirt Milletvekili Meral Danış Beştaş’ın, en
önemli gündem maddesinin corona salgını olduğuna, Sağlık Bakanlığının tedbirler
aldığına fakat tüm hastanelerde coronavirüs için neden yeterli tanı kitinin
olmadığını ve ne zaman çözüleceğini, tanı kiti olmaksızın ülkenin genel durumu
hakkında nasıl bilgi sahibi olunacağını öğrenmek istediklerine, sağlık
çalışanlarının virüsten korunabilmesi için gerekli tedbirlerin alınmadığı
yönünde şikâyetlerin olduğuna, test yaptırmak isteyen vatandaşların gerekli
desteği alması gerektiğine, cezaevlerindeki önlemlerin yeterli olmadığına,
denetimli serbestlik, adli kontrol seçenekli yaptırımlarla cezaevlerindeki
tutuklu ve hükümlülerin tahliye edilmesi gerektiğine ve konuya ilişkin kanun
teklifini Meclise sunduklarına, ülkenin ekonomik kriz sebebiyle iş yerlerinin
kapatılması, ücretli çalışanların işsiz kalması gibi bir sorununun daha
olduğuna, halktan alınan yetkiyle denetim görevini yerine getirebilmek,
önlemleri tartışmak ve halka bilgi verebilmek amacıyla tüm partilerin eşit
sayıda katılımıyla bir araştırma komisyonu kurulmasını önerdiklerine, Şanlıurfa
Milletvekili Nimetullah Erdoğmuş’a TBMM Başkan Vekilliği görevinin hayırlı
olmasını dilediğine ilişkin açıklaması


19.- Manisa Milletvekili Özgür Özel’in, Şanlıurfa
Milletvekili Nimetullah Erdoğmuş’a TBMM Başkan Vekilliği, Siirt Milletvekili
Meral Danış Beştaş’a HDP Grup Başkan Vekilliği görevlerinde, Mersin
Milletvekili Fatma Kurtulan’a da siyaset hayatında başarılar dilediklerine,
Türkiye coronavirüsle mücadele ederken Ceyhan Belediye Başkanı Kadir Aydar’ın
mazbatasının iptali için başvuruda bulunulduğuna, Kadir Aydar’ın Ceyhan
Belediye Başkanlığı görevinde bulunduğu bir yıl içinde gerçekleştirdiklerine,
13 Mart Mustafa Kemal Atatürk’ün Harbiye’ye girişinin 121’inci yıl dönümü
münasebetiyle Millî Savunma Üniversitesindeki törende gerçekleşen saygısızlığa
Hükûmetin başının, devletin başının ne söyleyeceğini merak ettiklerine,
sağlıkçıların beklediği sağlık çalışanlarına yönelik şiddetin önlenmesi yasa
teklifinin Meclise sunulması ve aile sigortasının hayata geçirilmesi
gerektiğine ilişkin açıklaması
20.- Denizli Milletvekili Cahit Özkan’ın, hayırlı bir
çalışma haftası temenni ettiğine, ülkenin gündeminin coronavirüs salgını
olduğuna ve bugüne kadar birlik beraberlik içerisinde tüm zorluklar nasıl
yenilmişse bunun da üstesinden gelineceğine, dünyanın virüsle mücadelede farklı
yöntemler belirlediğine, ekonomik ve siyasi istikrar sayesinde sahip olunan
sağlık altyapısı, hastaneler ve cihazlarla en az enfekte olan ülkeler arasında
olunduğuna, “Cumhurbaşkanından açıklama gelmedi.” iddialarını kabul etmedikleri
gibi bakanların gece açıklama yaptığı yönündeki iddiaların da insafsızlık
olduğuna, Siirt Milletvekili Meral Danış Beştaş’a Grup Başkan Vekilliği
görevinde başarılar dilediğine ancak 8 Martta Almanya’dan dönmesi nedeniyle
karantina süresinin devam ettiğine ve bu noktada hassasiyet beklediklerine,
coronanın alınan tedbirlerden güçlü olmadığına, Türkiye Cumhuriyeti
Cumhurbaşkanı Recep Tayyip Erdoğan’a, Bakanlara, sağlık çalışanlarına, Mecliste
grubu bulunan siyasi partilere ve 82 milyon vatandaşa gösterdikleri mücadele ve
hassasiyet için ayrı ayrı teşekkür ettiğine ilişkin açıklaması
21.- Siirt Milletvekili Meral Danış Beştaş’ın, Grup
Başkan Vekillerine başarı dilekleri için teşekkür ettiğine, Denizli
Milletvekili Cahit Özkan’ın yaptığı açıklamasındaki bazı ifadelerine ve 12
Martta 10 avukatın Urfa ve Diyarbakır illerinde gözaltına alınması olayına
ilişkin açıklaması
22.- Denizli Milletvekili Cahit Özkan’ın, Siirt
Milletvekili Meral Danış Beştaş’ın yaptığı açıklamasındaki bazı ifadelerine
ilişkin açıklaması
23.- Manisa Milletvekili Özgür Özel’in, kişisel
verilerle ilgili yanlış bilgilendirme yapıldığına ilişkin açıklaması
24.- Denizli Milletvekili Cahit Özkan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
25.- Denizli Milletvekili Cahit Özkan’ın, 19 Mart 2020
Perşembe günü Sağlık Bakanı Fahrettin Koca’nın İç Tüzük’ün 62’nci maddesi
çerçevesinde corona virüsü hakkında Meclisi bilgilendireceğine ilişkin
açıklaması
26.- Manisa Milletvekili Özgür Özel’in, Türk Tabipleri
Birliğinin taleplerine, önerilerine ve katkılarına açık olunması gerektiğine
ilişkin açıklaması
27.- Denizli Milletvekili Cahit Özkan’ın, siyasi parti
grupları olarak dünyanın ve ülkenin içinde bulunduğu sorunlarla ilgili aynı
noktada buluşulduğuna, milletin vermiş olduğu kararla Cumhurbaşkanlığı hükûmet
sistemine geçilmesiyle bu tür süreçlerde hızlı karar alınabiliyor olmasının
avantajlı durumu ortaya koyduğuna ilişkin açıklaması
28.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve
Türkiye’deki en belirgin düşünce ayrılığının hem sebebinin hem de sonucunun
bugünkü yönetim biçimi olduğuna ilişkin açıklaması
29.- İzmir Milletvekili Dursun Müsavat Dervişoğlu’nun,
olağan dışı bir durumla karşı karşıya olunduğuna, mücadelenin el birliğiyle
gerçekleştirileceğine ve coronavirüs salgınının rejim tartışmasına
dönüştürülmemesi gerektiğine ilişkin açıklaması
30.- Siirt Milletvekili Meral Danış Beştaş’ın, Denizli
Milletvekili Cahit Özkan’ın yerinden sarf ettiği bazı ifadelerine ve ceza
hukukunun, ceza kanunlarının yorumunun çarpıtıldığına ilişkin açıklaması

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 17/3/2020 tarihinde Grup Başkan
Vekili İzmir Milletvekili Dursun Müsavat Dervişoğlu tarafından, ülkenin
coronavirüs salgınından kaynaklanacak tüm olası etkilerden en az hasarla
çıkmasının sağlanması adına önlemlerin alınması, salgının ekonomik ve sosyal
hayata olan etkilerinin bertaraf edilmesi, toplumsal yaşamın normal seyrine
dönmesi için gerekli koşulların belirlenmesi amacıyla verilmiş olan Meclis
araştırması önergesinin ön görüşmelerinin, Genel Kurulun 17 Mart 2020 Salı
günkü birleşiminde yapılmasına ilişkin önerisi
2.- HDP Grubunun, 16/2/2020 tarihinde Batman
Milletvekili Necdet İpekyüz ve arkadaşları tarafından, corona virüsünün
yayılmasını engellemek ve kriz hâlinde hizmet veren sağlık çalışanlarının daha
fazla şiddete maruz kalmasını önlemek amacıyla verilmiş olan Meclis araştırması
önergesinin ön görüşmelerinin, Genel Kurulun 17 Mart 2020 Salı günkü
birleşiminde yapılmasına ilişkin önerisi
3.- CHP Grubunun, 17/3/2020 tarihinde Grup Başkan
Vekili Manisa Milletvekili Özgür Özel tarafından, coronavirüs salgınının
yayılmasının önlenmesi, salgın nedeniyle alınacak tedbirlerin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 17 Mart 2020 Salı günkü birleşiminde yapılmasına ilişkin önerisi

VII.- BAŞKANLIĞIN GENEL KURULA SUNUŞLARI
A) Önergeler
1.- Eskişehir Milletvekili Utku Çakırözer’in, (2/2459)
esas numaralı 6284 sayılı Ailenin Korunması ve Kadına Karşı Şiddetin
Önlenmesine Dair Kanunda Değişiklik Yapılmasına Dair Kanun Teklifi’nin doğrudan
gündeme alınmasına ilişkin önergesi (4/71)

VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Denizli Milletvekili Nilgün Ök ile 46
Milletvekilinin Bazı Kanunlarda Değişiklik Yapılmasına Dair Kanun Teklifi
(2/2633) ile Plan ve Bütçe Komisyonu Raporu (S. Sayısı: 196)

2.- Tekirdağ Milletvekili Mustafa Şentop’un Türkiye
Cumhuriyeti ile Karadağ Arasında Serbest Ticaret Anlaşmasına İlişkin Olarak
İmzalanan Mevcut Protokol I’in Yerini Alan Protokol I ile Anlaşmaya Eklenen
Protokol III’ün Onaylanmasının Uygun Bulunduğuna Dair Kanun Teklifi (2/2275) ve
Dışişleri Komisyonu Raporu (S. Sayısı: 141)

IX.- YAZILI SORULAR VE CEVAPLARI
1.- Mersin Milletvekili Ali Mahir Başarır’ın, araç
kiralama ve satın alma işlemlerine ilişkin sorusu ve Türkiye Büyük Millet
Meclisi Başkan Vekili Süreyya Sadi Bilgiç’in cevabı (7/24109)
2.- Balıkesir Milletvekili İsmail Ok’un, Ayvalık
Adaları Tabiat Parkı içinde yer alan halk plajlarının işletilmek üzere ihaleye
verileceği iddiasına ilişkin sorusu ve Tarım ve Orman Bakanı Bekir
Pakdemirli’nin cevabı (7/25474)
3.- İstanbul Milletvekili Zeynel Özen’in, Madımak olayı
nedeniyle hakkında ağırlaştırılmış müebbet hapis cezası verilen bir kişinin
affedilmesine ilişkin sorusu ve Cumhurbaşkanı Yardımcısı Fuat Oktay’ın cevabı
(7/25492)
4.- Muş Milletvekili Gülüstan Kılıç Koçyiğit’in, Van’ın
Bahçesaray ilçesinde meydana gelen çığ felaketlerine ve alınması gereken
önlemlere ilişkin sorusu ve Cumhurbaşkanı Yardımcısı Fuat Oktay’ın cevabı
(7/25493)
5.- Gaziantep Milletvekili Mahmut Toğrul’un, Türkiye
üzerinden Libya’ya giden Özgür Suriye Ordusu mensuplarına Türk vatandaşlığı
verildiği iddiasına ilişkin sorusu ve Cumhurbaşkanı Yardımcısı Fuat Oktay’ın
cevabı (7/25494)
6.- Adana Milletvekili Orhan Sümer’in, Türkiye’ye
gelmesi beklenen Suriyeli sığınmacılara ilişkin sorusu ve Cumhurbaşkanı
Yardımcısı Fuat Oktay’ın cevabı (7/25496)
7.- İstanbul Milletvekili Mustafa Sezgin Tanrıkulu’nun,
2016-2020 yılları arasında Kızılay’ın bağış işlemlerine ilişkin sorusu ve
Cumhurbaşkanı Yardımcısı Fuat Oktay’ın cevabı (7/25497)
8.- İstanbul Milletvekili Mustafa Sezgin Tanrıkulu’nun,
bir sendika başkanının gazilik unvanı aldığı iddiasına,
İstanbul ilinde yaşayan engelli kişilere uygulanan
mesleki rehabilitasyona,
İlişkin soruları ve Cumhurbaşkanı Yardımcısı Fuat
Oktay’ın cevabı (7/25498), (7/25508)
9.- İstanbul Milletvekili Mustafa Sezgin Tanrıkulu’nun,
2002-2020 yılları arasında faaliyet gösteren vakıflara dair bazı verilere
ilişkin sorusu ve Cumhurbaşkanı Yardımcısı Fuat Oktay’ın cevabı (7/25499)
10.- İstanbul Milletvekili Mustafa Sezgin
Tanrıkulu’nun, 2016-2020 yıllarında öğrenimine devam eden tutuklu ve
hükümlülere,
Cezaevlerinde çalışan sağlık personeli sayısı ile
tutuklu ve hükümlülerden ağır hastalığı olanlara,
2010-2020 yılları arasında mahkeme kararıyla
telefonları dinlenen kişiler ve bu yöndeki istemin geldiği kurumlara,
İlişkin soruları ve Cumhurbaşkanı Yardımcısı Fuat
Oktay’ın cevabı (725501), (7/25503), (7/25507)
11.- İzmir Milletvekili Atila Sertel’in, Van’ın
Bahçesaray ilçesinde meydana gelen çığ felaketinde yaşamını yitiren itfaiye
erlerinin şehit sayılmamasına ilişkin sorusu ve Cumhurbaşkanı Yardımcısı Fuat
Oktay’ın cevabı (7/25509)
12.- Diyarbakır Milletvekili Semra Güzel’in, 12 Şubat
tarihinde Diyarbakır’da yaşanan yoğun kar yağışı nedeniyle yaşanan
mağduriyetlere ilişkin sorusu ve Cumhurbaşkanı Yardımcısı Fuat Oktay’ın cevabı
(7/25510)
13.- Mersin Milletvekili Ali Mahir Başarır’ın,
Başkentgaz’ın Türk Kızılay’ına yaptığı bağışın bir kısmının Ensar Vakfı’na
aktarıldığı iddiasına,
AKUT’un genel merkez binasının akıbetine,
İlişkin soruları ve Cumhurbaşkanı Yardımcısı Fuat Oktay’ın
cevabı (7/25656), (7/25657)
14.- Kocaeli Milletvekili Ömer Faruk Gergerlioğlu’nun,
Sincan Kadın Kapalı Cezaevinde kalan bir mahkûmun iddialarına ilişkin sorusu ve
Cumhurbaşkanı Yardımcısı Fuat Oktay’ın cevabı (7/25659)
15.- Aydın Milletvekili Süleyman Bülbül’ün, Aydın’ın
Karacasu, Kuyucak ve İncirliova ilçelerinde yapılacağı duyurulan maden arama ve
işletme ihaleleri ile ihale edilecek alanlarda bulunan tarım ve orman
arazilerine ilişkin sorusu ve Cumhurbaşkanı Yardımcısı Fuat Oktay’ın cevabı
(7/25663)
16.- Artvin Milletvekili Uğur Bayraktutan’ın, Artvin’de
sınır kapısına yakın alanda tır park alanı kapasitesinin artırılmasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/25665)
17.- Niğde Milletvekili Ömer Fethi Gürer’in, mısır kepeğinin
KDV oranının artırılmasına ilişkin sorusu ve Tarım ve Orman Bakanı Bekir
Pakdemirli’nin cevabı (7/25763)
18.- İstanbul Milletvekili Züleyha Gülüm’ün, HDP’nin
eski bir ilçe başkanının evinin aranmasına ilişkin sorusu ve Cumhurbaşkanı
Yardımcısı Fuat Oktay’ın cevabı (7/25772)
19.- Şırnak Milletvekili Hasan Özgüneş’in, bazı HDP
yöneticilerinin gözaltına alınmasına ve kötü muamele iddialarına ilişkin sorusu
ve Cumhurbaşkanı Yardımcısı Fuat Oktay’ın cevabı (7/25773)
20.- Kocaeli Milletvekili Ömer Faruk Gergerlioğlu’nun,
bir üniversitenin yüksek lisans öğrencilerinin ödemesi gereken tutar için
yapılacak taksitlerde KHK’lı öğrencilerin hariç tutulduğu iddiasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/25774)
21.- Denizli Milletvekili Yasin Öztürk’ün, son bir
yılda haczedilen araç sayısı ve yediemin otoparklarına ilişkin sorusu ve
Cumhurbaşkanı Yardımcısı Fuat Oktay’ın cevabı (7/25775)
22.- Adana Milletvekili İsmail Koncuk’un, millet
bahçelerine,
Millet kıraathanelerine,
İlişkin soruları ve Cumhurbaşkanı Yardımcısı Fuat
Oktay’ın cevabı (7/25776), (7/25777)
23.- Diyarbakır Milletvekili Semra Güzel’in, Diyarbakır
Büyükşehir Belediyesinin şehrin altı noktasındaki ışıklı yazılar için yaptığı
ihaleye ilişkin sorusu ve Cumhurbaşkanı Yardımcısı Fuat Oktay’ın cevabı
(7/25778)
24.- İzmir Milletvekili Ednan Arslan’ın, çeşitli
dönemlerde gerçekleştirilen doğalgaz tüketimi ile doğalgazı kesilen abonelere
ilişkin sorusu ve Cumhurbaşkanı Yardımcısı Fuat Oktay’ın cevabı (7/25779)
25.- Adana Milletvekili Ayhan Barut’un, uyuz
vakalarında görülen artışa ve hastalıkla mücadeleye ilişkin sorusu ve
Cumhurbaşkanı Yardımcısı Fuat Oktay’ın cevabı (7/25781)
26.- Burdur Milletvekili Mehmet Göker’in, parmak izi ve
yüz tarama sistemi ile çalışan telefonların ulusal güvenlik açısından tehdit
olup olmadığına ve kişisel verilerin korunması adına alınan önlemlere ilişkin
sorusu ve Cumhurbaşkanı Yardımcısı Fuat Oktay’ın cevabı (7/25782)
27.- Eskişehir Milletvekili Metin Nurullah Sazak’ın,
muhtelif raylı sistem araçlarının üretimi için bir şirkete verilen teşvike
ilişkin sorusu ve Cumhurbaşkanı Yardımcısı Fuat Oktay’ın cevabı (7/25783)
28.- İstanbul Milletvekili Mustafa Sezgin
Tanrıkulu’nun, maddi sıkıntılarından dolayı intihar ettiği iddia edilen bir
vatandaşa,
Şırnak ilinin Cizre ilçesinde intihar eden bir
vatandaşa ve Türkiye genelinde SYDV tarafından yapılan yardımlara,
İlişkin soruları ve Cumhurbaşkanı Yardımcısı Fuat
Oktay’ın cevabı (7/25930), (7/25933)
29.- Artvin Milletvekili Uğur Bayraktutan’ın,
Artvin’deki bir maden sahasının jandarma personeli tarafından korunduğu
iddiasına ilişkin sorusu ve Cumhurbaşkanı Yardımcısı Fuat Oktay’ın cevabı
7/25931)
30.- İzmir Milletvekili Bedri Serter’in, İzmir’de
bulunan tarihi elektrik fabrikasının müzeye dönüştürülmek amacıyla bir vakfa
devredileceği iddiasına ilişkin sorusu ve Cumhurbaşkanı Yardımcısı Fuat
Oktay’ın cevabı (7/25932)
31.- İstanbul Milletvekili Mehmet Bekaroğlu’nun,
ÇAYKUR’a ait bazı yapıların ruhsatsız olmasına ilişkin sorusu ve Cumhurbaşkanı
Yardımcısı Fuat Oktay’ın cevabı (7/25935)
32.- İstanbul Milletvekili Mustafa Sezgin
Tanrıkulu’nun, bankaya olan borcundan dolayı intihar ettiği iddia edilen bir
vatandaşa ilişkin sorusu ve Cumhurbaşkanı Yardımcısı Fuat Oktay’ın cevabı
(7/25936)
33.- İstanbul Milletvekili Mustafa Sezgin
Tanrıkulu’nun, geçim sıkıntısı nedeniyle intihar eden bir kişinin ölümüyle
ilgili yapılan bir açıklamaya ilişkin sorusu ve Cumhurbaşkanı Yardımcısı Fuat
Oktay’ın cevabı (7/25937)
34.- Kocaeli Milletvekili Ömer Faruk Gergerlioğlu’nun,
Türkiye’de kaybolmaya yüz tutan bazı lehçelerin korunması için yapılan
çalışmalara ilişkin sorusu ve Cumhurbaşkanı Yardımcısı Fuat Oktay’ın cevabı
(7/25938)
35.- İstanbul Milletvekili Ümit Özdağ’ın, Türk
vatandaşlığına kabul edilen Suriye uyruklu kişilere ve geçici koruma statüsüyle
ülkemizde bulunan Suriyelilere dair verilere ilişkin sorusu ve Cumhurbaşkanı
Yardımcısı Fuat Oktay’ın cevabı (7/25939)
36.- Adana Milletvekili İsmail Koncuk’un, SGK
tarafından emekli aylıklarına kesinti yapılacağı ve emeklilere bayram ikramiyesinin
kaldırılacağı yönündeki iddialara ilişkin sorusu ve Cumhurbaşkanı Yardımcısı
Fuat Oktay’ın cevabı (7/25940)
37.- Adana Milletvekili İsmail Koncuk’un, koronavirüsü
sebebiyle ithal edilen ürünlerin temininde yaşanan sorunların giderilmesine
ilişkin sorusu ve Cumhurbaşkanı Yardımcısı Fuat Oktay’ın cevabı (7/25941)
38.- Eskişehir Milletvekili Arslan Kabukcuoğlu’nun,
Yerli İnsan Kanı Plazmasından İlaç Üretim Projesi kapsamında Kızılay’ın
Almanya’daki bir şirkete kan ve plazma göndermesine ilişkin sorusu ve
Cumhurbaşkanı Yardımcısı Fuat Oktay’ın cevabı (7/25942)
39.- Hatay Milletvekili İsmet Tokdemir’in, THY ve
AnadoluJet firmalarının envanterinde bulunan Boeing 737 Max grubu uçaklara ve
sipariş edilen miktar ve bedellerine ilişkin sorusu ve Cumhurbaşkanı Yardımcısı
Fuat Oktay’ın cevabı (7/25943)
40.- Denizli Milletvekili Gülizar Biçer Karaca’nın,
kamu-özel iş birliği modeli ile yapılan ve yapılması planlanan projelere
ilişkin sorusu ve Cumhurbaşkanı Yardımcısı Fuat Oktay’ın cevabı (7/25944)
41.- Artvin Milletvekili Uğur Bayraktutan’ın, 15 Temmuz
darbe girişimi sırasında TBMM’ye gelen milletvekillerine ilişkin sorusu ve
Türkiye Büyük Millet Meclisi Başkan Vekili Süreyya Sadi Bilgiç’in cevabı
(7/26197)
42.- Ankara Milletvekili Tekin Bingöl’ün, kanun
teklifleri ile denetim önergelerine dair çeşitli verilere ilişkin sorusu ve
Türkiye Büyük Millet Meclisi Başkan Vekili Süreyya Sadi Bilgiç’in cevabı
(7/26330)
43.- Hakkâri Milletvekili Sait Dede’nin, yazılı soru
önergelerine dair çeşitli verilere ilişkin sorusu ve Türkiye Büyük Millet
Meclisi Başkan Vekili Süreyya Sadi Bilgiç’in cevabı (7/26333)
17 Mart 2020 Salı
BİRİNCİ OTURUM
Açılma Saati: 15.01
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir)
-----0-----
BAŞKAN
– Türkiye Büyük Millet Meclisinin 69’uncu Birleşimini açıyorum.
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Nimetullah
Erdoğmuş’un, Meclis Başkan Vekilliği görevine tensibinde himmetinden dolayı
Genel Kurula teşekkür ettiğine, elana kadar hizmet sunan vekillerden ve Meclis
emektarlarından ahirete irtihal edenlere Yüce Allah’tan rahmet dilediğine ve
yüce Meclisin corona virüsü tehdidine karşı hem tedbirin hem de tedebbürün
hakkını verecek faaliyet ve çalışmalarda bulunacağına inandığına ilişkin
konuşması 
BAŞKAN
– Değerli arkadaşlar, izninizle, görüşmelere geçmeden önce iki hususu sizlerle
paylaşmak istiyorum.
Birincisi:
Bu göreve tensibimde Genel Kurulun himmetinden dolayı teşekkür ediyorum. Bu
çatıda, çatıların şahı diyebileceğimiz Türkiye Büyük Millet Meclisi çatısı
altında, elana kadar hayırda yarışıp hizmet sunan vekillerimizden ve Meclis emektarlarımızdan,
emekçilerimizden ahirete irtihal edenlere Yüce Allah’tan rahmet, hayatta
olanlara da uzun ve sağlıklı ömür niyaz ediyorum.
Değerli
arkadaşlar, kurucu Meclisten, kurucu Anayasa’dan bugüne kadar, yüz yıllık bir
demokrasi yolculuğunda bütün engellere rağmen, birçok badireler atlatarak bu
noktaya demokrasi bayrağını taşımış bu yüce Meclisin, bundan sonraki süreçte
siz değerli 27’nci Dönem arkadaşlarımla birlikte, âdeta 27’nci durakta bu
vasıtaya binen yolcular olarak birlikte bu hizmetin yolcusu olacağız. Takdir
edersiniz ki partilerimiz istisnasız aynı caddede yürüyen ancak farklı
çizgilerde ve farklı vasıtalarla seyreden, bizim vazgeçilmez unsurlarımızdır.
Bu farklılıklarımızla beraber, hedeflenen menzile doğru bu hayır yarışını
yürütmüş olacağız. Şairin dediği gibi: “Can da boş, cihan da boş, gayededir
varsa hayat.” 
İkinci
husus: Şu anda küreiarzı âdeta yönetimine alan, egemenliğine alan bir corona
virüsü tehdidiyle karşı karşıyayız. Elbette ki bu virüsün tanımı, konusu, alanı
bilimin, tıbbın sorumluğundadır. Tabii ki tedbirle beraber tedebbür de
gereklidir. Tedbir “Nasıl?” sorusuna cevap ararken tedebbür de “Niçin?”
sorusuna cevap arar. Biz bu tehdit altındayken, inanıyorum ki bu yüce Meclis
hem tedbirin hem de tedebbürün hakkını verecek faaliyetler ve çalışmalarda
bulunacak.
Son
söz diyorum ki: Tevfiki İlahî refikimiz olsun. (HDP ve CHP sıralarından
alkışlar)
Şimdi,
gündeme geçmeden önce 3 sayın milletvekiline gündem dışı söz vereceğim.
Gündem
dışı ilk söz, coronavirüs salgını hakkında söz isteyen Samsun Milletvekili
Ahmet Demircan’a aittir.
Buyurun
Sayın Demircan. (AK PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Samsun Milletvekili Ahmet Demircan’ın, coronavirüs
salgınına ilişkin gündem dışı konuşması
AHMET
DEMİRCAN (Samsun) – Sayın Başkan, değerli milletvekilleri; yaşanan coronavirüs
salgını nedeniyle gündem dışı söz almış bulunuyorum. Hepinizi saygıyla
selamlıyorum.
Yeni
coronavirüs (Covid-19) ilk olarak 2019 Aralık ayı sonlarında Çin’in Wuhan
eyaletinde solunum yolu belirtileriyle gelişen bir grup hastada görüldü ve 13
Ocak 2020’de tanımlandı. Türkiye, 6 Ocakta, daha virüsün tanımlanması
yapılmadan önce harekete geçerek bu konuyla ilgili basında, medyada çıkan
haberleri dikkate alarak Halk Sağlığı Genel Müdürlüğü bünyesinde bir operasyon
merkezi ve ardından 12 üniversiteden akademisyenlerden oluşan Bilim Kurulu
oluşturdu, Dünya Sağlık Örgütünden önce harekete geçilmiş oldu. Peş peşe
kararlar alındı, tedbirler uygulamaya kondu. Başlangıçta ülkemize girişini
engellemek için çalışıldı, bu arada ileri aşamalar için de her türlü hazırlık
yapıldı. 
Bugün
için gelinen nokta: Bu, bir pandemidir yani problem küresel bir problem hâlini
almıştır. Dünyanın her yeri bu problemle karşı karşıyadır. Bu küresel problemi
en başarılı şekilde yönetmek zorundayız. Bilim ve akılla hareket etmek
zorundayız ve onu yapıyoruz Türkiye olarak. Sağlık Bakanlığımız, Bilim Kurulu,
diğer bakanlıklar, Sayın Cumhurbaşkanımızın yönetiminde bu mücadele bu şekilde
devam ediyor. 
Bütün
hastalıklarda olduğu gibi bu hastalıkta da en önemli çare hasta olmamaktır.
Bunun için bulaşmanın önüne geçmek ve bu yolda gereken gayret gösterilmektedir.
Bütün toplumu bulaşmalara karşı korurken özellikle yüksek risk altında olan
yaşlı ve ilave hastalığı bulunan insanlarımıza dikkat etmek zorundayız. Fiziki
yakınlığı ortadan kaldırmamız gerekiyor. Bu hususta gerekli tedbirler elbette
bir bir alınıyor ve kamuoyuna deklare ediliyor, paylaşılıyor. 
Sosyal
uzaklaşma da diyebileceğimiz, bugünlerde üst üste aldığımız tedbirler bununla
ilgili. 
Temizlik
fevkalade önemli, her zaman için önemli ama böyle bir bulaşıcı hastalık tehdidi
altında daha da büyük önem kazanmaktadır. Gerektiğinde maske takarak şüpheli
durumları, hastalığı etrafa yaymamak veya etraftaki hastalık riskinden
etkilenmemek için tedbirler alınmalıdır. Bu konularda Bakanlığın bildirileri
takip edilmeli ve riayet edilmelidir. 
Sağlıkla
ilgili tedbirler sürekli toplanan Bilim Kurulu tarafından alınıyor ve
kamuoyuyla paylaşılıyor. Bu işi bilgi, bilinç yükseltme/oluşturma ve
farkındalığı geliştirerek önlemek zorundayız. Toplumun bu konuda, bütün
kararlarla ilgili yeterince bilgilendirilmesi gerekmektedir. 
Bu
arada üzerinde durmak istediğim 2 husus daha var ki onları da paylaşmadan
geçmek istemiyorum. Ortaya çıkan bu durumu fırsat bilen bazı çıkarcılar, gıda maddeleri
ve korumada kullanılan maske, dezenfektan gibi ürünler üzerinden spekülasyon
oluşturarak haksız kazanç sağlama peşinde koşmaktadırlar; asla bu fırsatçılara
fırsat verilmemelidir. Bu durumlarla karşı karşıya kalan vatandaşlarımız derhâl
bunu ilgili mercilere rapor etmelidir, bildirmelidir. 
Üzerine
parmak basmak istediğim bir diğer nokta da bozgunculuk yapanlarla ilgilidir.
Yalan haber üreten, toplumda panik oluşturmak için, millî birliği sabote etmek
için, milletimizin, devletimizin direncini kırmak için harekete geçmiş şer
odaklarının faaliyetleriyle de karşı karşıyayız. Elbette ki bunlarla ilgili de,
özellikle sosyal medya üzerindeki bu tezviratın önüne geçmek için
vatandaşlarımız karşılaştıkları bu durumları derhâl ihbar etmelidir. Çünkü bu
küresel tehdide karşı mücadelemizdeki en büyük güç kaynağımız milletimizin
birlik ve beraberliğidir.
(Mikrofon
otomatik cihaz tarafından kapatıldı) 
BAŞKAN
– Buyurun.
AHMET
DEMİRCAN (Devamla) – Eğer biz bu mücadeleyi bireyler noktasına kadar
indiremezsek, yayamazsak; eğer bu mücadeleyi birey düzeyinde, milletimizin tümü
düzeyinde yönlendiremezsek başarı şansımız düşer. 
Bu
noktada da milletimizin birlik ve beraberliğini bir arada görmek zorundayız. Bu
arada, elbette sosyal uzaklaşma tedbirlerden biridir ama bu, milletimizin
birbirinden uzaklaşmasını ifade etmemektedir. Biz, milletimizin fiziki olarak
birbirlerine hastalığı bulaştıramayacak mesafede ayrılmalarını ama manen
yekvücut olmalarını sağlamalıyız. Bütün millet birlik olacağız, bu mücadeleyi
bu şekilde sürdüreceğiz.
Bu
arada, bütün bilgileri sağlık otoritesi Bakanlığımızdan almalıyız. Yine, Sağlık
Bakanımızın şahsında, bu mücadeleyi yürüten 1 milyonu bulan sağlık ordumuza
başarılar diliyorum, hepsini tebrik ediyorum.
Saygılar
sunuyorum. (AK PARTİ sıralarından alkışlar)
BAŞKAN
– Gündem dışı ikinci söz, coronavirüsle ilgili son gelişmeler ve alınan
tedbirler hakkında söz isteyen Gaziantep Milletvekili Ali Muhittin Taşdoğan’a
ait.
Buyurun
Sayın Taşdoğan. (MHP ve AK PARTİ sıralarından alkışlar)
2.- Gaziantep Milletvekili Ali Muhittin Taşdoğan’ın,
coronavirüsle ilgili gelişmelere ve alınan tedbirlere ilişkin gündem dışı
konuşması
ALİ
MUHİTTİN TAŞDOĞAN (Gaziantep) – Sayın milletvekilleri, bütün ülke artık bir
gerçeğin farkında: Coronavirüs, küresel ölçekte büyük bir sorun ve kişisel
sağlık ve toplum sağlığı açısından ciddi bir tehdittir ama tedbirleri basit ve
kişiseldir. Bu konuyla ilgili olarak “Covid-19” diye isimlendirilen yeni tür
coronavirüsün Çin’de çıktığı günden bugüne tüm tedbirleri ve alınması gereken önlemlerin
pek çoğunu alan, zamanında bir Bilim Kurulu kuran ve bilimin ışığında mücadele
veren Sağlık Bakanımız başta olmak üzere; Bilim Kurulu heyetimizi, konuya
hassasiyetle dikkat eden tüm sağlık çalışanları ile konuyla ilgili eş güdümle
hareket eden diğer bakanlıklarda görev yapan tüm personelimizi kutluyor, tebrik
ediyoruz. 
25
Şubat 2020 günü Sayın Genel Başkanımız Devlet Bahçeli Bey’in takdirini toplayan
ve konuşmasında ifade ettiği “Coronavirüs tehdidine karşı canla başla mücadele
eden, teyakkuzda bulunan, bu çerçevede seferberlik ilan etmiş gibi duruş
gösteren Sağlık Bakanımızı ve ekibini kutluyorum.” sözü veciz bir ifade
olmuştur. Bu çerçevede, Bilim Kurulunun ve Sağlık Bakanlığının konuyla ilgili
alacağı her kararın yanında MHP olarak durmaya devam edeceğiz. Bu sorun
küreseldir, mücadele millîdir, tedbirlerimiz ise kişiseldir. 
Kıymetli
milletvekilleri “pandemi” basit bir kavram değildir. Bu sebeple, halkımızı gece
gündüz demeden resmî ağızdan sürekli bilgilendirme çalışmalarının devam etmesi
ülke genelinde oluşabilecek panik ortamının da ortadan kaldırılması bakımından
yerindedir. Halkımızın sosyal medyadan resmî açıklamaları takip etmesini,
bunların dışında yanıltıcı paylaşım ve paniğe yol açacak haberleri dikkate
almamasını tekrar hatırlatıyoruz. Okulların geçici bir süre tatil edilmesini
“tatil” ve “gezme” olarak anlayan bütün vatandaşlarımıza buradan tekraren
söylüyoruz: Bu, bir tatil değildir, tedbirdir; herkesin azami ölçüde izolasyon
kurallarına dikkat etmesi, kişisel sorumluluklarla hareket etmesi, mümkün
mertebe evlerinde dinlenerek, zorunlu ihtiyaçlar dışında dışarıya çıkmaması
gerekmektedir. 
Televizyon
kanallarından sosyal medyaya kadar pek çok çeşitli alanda resmî kaynaklara ve
doğru bilgilendirme yayınlarına ulaşmak mümkün olmaktadır. Zira konu,
yetkililerce şeffaf bir şekilde paylaşılmaktadır ancak birtakım kötü niyetli
kişiler tarafından yanlış bilgilendirmeler ve panik havası oluşturma gayretleri
de görülmektedir. Vatandaşlarımızın bu konulara dikkat etmeleri gerekmektedir.
Hangi hâllerde hastane başvurusu yapması gerektiğinden, etkilenen yaş
gruplarına kadar önemli bilgiler görsel medyada bolca yer tutmaktadır.
Ülkemizde birtakım etkinliklerin kısıtlanma yoluna gidilmesi gayet isabetli
olmuştur. Yine, tekraren söylüyoruz: Hastalık belirtileri veya tanısıyla ilgili
teşhis ve tedavi sürecini hastanelerde değil hastane bahçelerine kuracağımız
çadırlarda, hastane donanımındaki sahra hastanelerinde yapmanın ve tedavi
edebilmenin hastalığın seyri açısından daha faydalı olacağını söyleyebiliriz.
Zira, böyle bir uygulama normal hastalarla enfekte olma ihtimali olan hastaları
birbirinden ayırmış olur.
Sayın
milletvekilleri, enfeksiyon kaynağını yok etmek için; erken tanı, raporlama,
izolasyon, destekleyici tedaviler ve gereksiz panikten kaçınmak için salgın
bilgilerini zamanında yayınlamak gibi pek çok tedbir alınmıştır ve alınmaya da
devam etmektedir. Virüslerle baş edebilmenin en başında Türk tipi el yıkamak,
elleri temiz tutmaya gayret etmek, periyodik aralıklarla yıkamak, dezenfektan
solüsyonlar kullanmak, hastalarla temastan kaçınmak, elleri sabunla yıkamadan
yüzümüze, gözümüze, ağzımıza götürmemek gibi temel tedbirleri alarak birçok
şeyin de önlemi alınabilir. Çünkü en önemli tedbirler basit olan tedbirlerdir.
Coronavirüs bulaşma ihtimali olan kişilerin, vücut bağışıklık sistemi düşük
olanların, hamilelerin, yeni doğum yapanların, yaşlıların ve kronik hastalığı
bulunanların toplu alanlardan, insanların toplu bulunduğu yerlerden,
kalabalıklardan kaçınmaları, mümkünse evlerinde istirahat etmeleri
gerekmektedir. 
Sayın
milletvekilleri, dünya kurulduğundan beri sayısız felaketleri atlatan insanoğlu
ve her türlü beladan başta Allah’ın yardımı, azim ve kararlılıkla kurtulan yüce
Türk milleti birlik ve beraberlik içerisinde bu mücadeleyi de kazanacak ve bu
salgını defedecektir.
Saygıyla
selamlarım. (MHP ve AK PARTİ sıralarından alkışlar)
BAŞKAN
– Gündem dışı üçüncü söz, dünyadaki salgın hastalıklar hakkında söz isteyen
Eskişehir Milletvekili Arslan Kabukcuoğlu’na aittir.
Buyurun
Sayın Kabukcuoğlu. (İYİ PARTİ sıralarından alkışlar)
3.- Eskişehir Milletvekili Arslan Kabukcuoğlu’nun,
salgın hastalıklara ilişkin gündem dışı konuşması
ARSLAN
KABUKCUOĞLU (Eskişehir) – Sayın Başkan, değerli milletvekilleri; Genel Kurulu
saygıyla selamlıyorum. 
Sayın
Başkan, yeni göreviniz hayırlı olsun. 
Coronavirüs
20 Aralık 2019 tarihinde Çin’de ortaya çıkmış, Çin Hükûmeti tarafından 31
Aralık 2019 tarihinde dünyaya duyurulmuştur. Şu anda, corona enfeksiyonu bir
“pandemi” olarak yani tüm dünyayı ilgilendiren, tehdit eden bir viral
enfeksiyon olarak tanımlanıyor. Bu enfeksiyon “RNA” denen bir virüs
grubundandır. Virüsler zorunlu hücre içi parazitlerdir. Tüm mikroorganizmalar,
mutasyon dediğimiz, yapılarda değişiklikler yaparak yeni yeni karakterlerle
karşımıza çıkar. Organizma onu yeni bir ajan olarak karşılar ve daha önceki
karşılamadan oluşan savunma hafızasının bir yararı olmaz. Örneğin bu grupta
olan nezle virüsü çok hızlı mutasyona uğrar ve her yıl yeni mutasyonlarla
enfekte oluruz. Benzer mikroplarla organizma karşılaştığında çapraz reaksiyon
dediğimiz immün bellekteki bilgiyi kullanır, yeni mikroplara reaksiyon
oluşturabilir, buna da çapraz reaksiyon diyoruz. Coronavirüs için
tecrübelerimiz henüz oluşmamıştır, herhangi bir yorumda bulunamıyoruz. 
Bakterilere
karşı antibiyotikler etkili olurken, tedavi sağlarken virüslere karşı doğrudan
etkili bir ajan yoktur ancak organizmayı destekleyici bazı tedbirlerle
hastanın, hastalığı kolay atlatmasını sağlarız. Şeker hastalığı gibi, kalp
hastalığı gibi, immün yetmezlik gibi organizmada başka bir rahatsızlık,
hastalık varsa bunlar üzerine virüslerin, viral enfeksiyonların tahribatları
daha fazladır. Coronavirüsle bu konuda yeterince tecrübe sahibi olduk. 
Yapılan
test sayıları dünyada bazı ülkeler için şöyledir sayın arkadaşlar: Çin’de 320
bin, İngiltere’de 23 bin, Güney Kore’de 200 bin, İtalya’da 50 bin, Japonya’da
8.400, Hollanda’da 6 bin, Amerika Birleşik Devletleri’nde 7.700, Türkiye’de ise
8.500’dür. Bu testin yapılması hasta olan ile olmayanın, daha doğrusu, belirti
vermediği hâlde toplumda dolaşan hasta insanların ortaya çıkarılmasında çok
yararlıdır. Bu rakamlara baktığımız zaman, Kore’deki sayının yüksek olması
onlardaki hasta sayısının az olmasını rahatlıkla izah etmektedir. Belirti
vermeyen hastalıkların tanısı için test yapmaktan başka çaremiz yoktur. 
Günümüz
Türkiyesinde, enfeksiyon hastalıklarının tıbbi yönetiminin yanında ekonominin
yönetimi de büyük önem kazanmaktadır. Gelir dağılımının bozulduğu, işsizliğin
zirve yaptığı, sefaletin arttığı ülkemizde ekonomik tedbirlerin bir an evvel
alınması gerekmektedir. Şu anda, enfeksiyondan muzdarip G7 ülkelerindeki -ki
bunlar gelirin yüzde 60’ını, imalat sektörünün yüzde 70’ini teşkil
etmektedirler- düşmeler dünyayı ister istemez etkilemektedir. G7’nin dışında
kalan ülkeler ise bunlardan ara malları alarak kendi ihracatlarını ya da
ithalatlarını sağlamaktadırlar, bunların olmaması G7’nin dışında kalan ülkeler
için problem yaratmıştır.
Her
ülkenin devlet başkanı değişik dönemlerde açıklamalar yaparken, demeçler
verirken hatta Çin’de hasta vatandaşlar toplumda dolaşırken, biz, her gün
defalarca görmeye alışık olduğumuz, Sayın Cumhurbaşkanının herhangi bir
demecinin olmaması ya da görüntü vermemesini şüpheyle, tereddütle karşılıyoruz.
Benden
önceki konuşmacıların bahsettiklerine ve tekrara düşmemek için ben, size,
şimdiye kadar dünyada karşılaşılan önemli salgın hastalıklardan bahsedeceğim:
Veba, kızıl, çiçek ve kolera gibi salgın hastalıkların yarattığı kıtlık,
kuraklık milyonlarca kişinin ölümüne neden oldu. Ekonomik, siyasal ve demografik
sonuçlar yeryüzünde haritaları değiştirdi, sınırları değiştirdi.
Atina
Vebası: M.Ö. 430 yılında ortaya çıktı, Atina halkının üçte 1'ini öldürdü.
Justinyen
Vebası: M.S. 541-750 yılları arasında ortaya çıktı. Doğu Roma İmparatorluğu,
Batı Roma İmparatorluğu’nu fethederken, eline geçirecekken bu enfeksiyon
yüzünden bunu yapamadı. 30 ila 50 milyon arasında insan hayatını kaybetti. 
Kara
Ölüm: 1347-1351 tarihleri arasında etkili olmuştur. İnsanlık tarihinin en
acımasız ve en etkili salgınında Avrupa nüfusunun üçte 1'i yani 100 milyon
kadar insan hayatını kaybetti.
Çiçek
Hastalığı: 15 ile 17’nci yüzyıllarda ortaya çıkmıştır, yüzde 30 oranında
öldürücülüğü vardır. Beyaz insanlar tarafından Amerika Kıtası’na taşınarak
-orada ki yerli halk çiçek hastalığına yabancı olduğu için- büyük oranda can
kaybına neden olmuştur ve onlardan boşalan yerlere beyaz insanlar koloniler
kurmuşlardır. 
Kolera:
1817-1823 yılları arasında Hindistan'da başladı, 1961 yılına kadar devam etti.
Sosyal gelişmişlik farkı olan ülkelerde büyük zararlara neden oldu.
(Mikrofon
otomatik cihaz tarafından kapatıldı) 
ARSLAN
KABUKCUOĞLU (Devamla) – Başkanım, bitiriyorum.
BAŞKAN
– Tamamlayınız efendim.
ARSLAN
KABUKCUOĞLU (Devamla) - İspanya Gribi: 1918-1919 yılları arasında -H1N1
enfeksiyonudur- 50 milyon can kaybına neden oldu.
Hong
Kong Gribi: 1968-1970 yılları arasında -H3N1 enfeksiyonudur- dünyada 1 milyon
insanın ölümüne neden oldu.
AIDS:
32 milyon insan öldü. Yalnız şu anda HIV’le ilgili tıbbi gelişmeler hastalığı
belli bir oranda lokalize etmeye muvaffak oldu. 
SARS:
2002-2003 yılları arasında etkili oldu. Bir coronavirüs enfeksiyonu olup Çin’de
ortaya çıkmıştır. 774 kişi hayatını kaybetti. Küresel salgın değildir.
Domuz
Gribi: 2009 yılında ortaya çıktı. 570 bin civarında insan öldüğü tahmin ediliyor.
Kontrol altına alınmıştır.
Coronavirüs
(Covid-19)’la ilgili bilgiler zaten verilmiştir. Bununla ilgili tecrübeler
artmıştır. İnşallah kısa zamanda dünya bu hastalığın üstesinden gelecektir.
Teşekkür
ediyorum. (İYİ PARTİ sıralarından alkışlar)
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim. 
Buyurun
Sayın Şeker.
V.- AÇIKLAMALAR
1.- Kocaeli Milletvekili İlyas Şeker’in, dünya
gündemini tedirgin eden virüsün yayılmasını önlemeye yönelik mücadelelerinden
dolayı başta Cumhurbaşkanı Recep Tayyip Erdoğan olmak üzere Hükûmete, Sağlık
Bakanına ve sağlık personeline teşekkür ettiğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, Dünya Sağlık Örgütünün “pandemi” olarak sınıflandırdığı corona
virüsü dünya gündemini meşgul ve tedirgin ederken Sağlık Bakanı Fahrettin
Koca’nın başarılı kriz yönetimine toplumun her kesiminden güven duyuldu ve
takdir gördü. 
Sağlık
Bakanlığı öncelikle Koronavirüs Bilim Kurulunu oluşturarak Covid-19’a karşı
mücadeleye başladı. Oluşturulan Bilim Kurulu uygulanacak tedavi ve tedbirlerle
ilgili birçok karara imza attı. Bilim Kurulunun tavsiyeleri doğrultusunda
Hükûmetimiz ve Sağlık Bakanlığımızın almış olduğu tedbirler ve önlemler
nedeniyle şimdilik hafif olarak atlatıyoruz. 
Başta
Cumhurbaşkanımız Sayın Recep Tayyip Erdoğan olmak üzere, virüsün yayılmasını
önlemeye yönelik verdikleri mücadeleden dolayı büyük takdir gören Sağlık
Bakanımız Fahrettin Koca’ya, Hükûmetimize ve yine, sağlık personelimize
teşekkür ediyor, Genel Kurulu saygıyla selamlıyorum. 
Allah
beterinden korusun diyorum.
BAŞKAN
– Sayın Özkan…
2.- Mersin Milletvekili Hacı Özkan’ın, Şanlıurfa
Milletvekili Nimetullah Erdoğmuş’a TBMM Başkan Vekilliği görevinde başarılar
dilediğine, coronavirüsle mücadele kapsamında alınan tedbirlerin ülke için
hayati önem taşıdığına, milletten beklentinin resmî kaynaklar dışındaki
açıklamalara itibar etmeden devletin belirlediği uyarıları dikkate almaları
olduğuna ve süreci doğru yöneten Sağlık Bakanı ile ilgili kurumlara teşekkür
ettiğine ilişkin açıklaması
HACI
ÖZKAN (Mersin) – Yeni görevinizde başarılar diliyorum Sayın Başkan. 
Tüm
insanlık bir sınavdan geçiyor. Gezegenimiz küçük bir köy artık. Her insanın
kaderi diğerine bağlı. En yakınımızın hayatına gösterdiğimiz özen tüm insanları
etkiliyor. Bu sınavı tedbirleri uygulayarak ancak geçebiliriz. Coronavirüsle
mücadele kapsamında alınan tedbirler ve açıklanan yeni önlemler her birimiz ve
ülkemiz için hayati önemdedir. Tedbirleri hepimiz uyguladığımız zaman ancak
netice verir. Aziz milletimizden beklentimiz, resmî kaynaklar dışında asılsız
açıklamalara itibar etmeden devletimizin belirlediği tüm uyarılara titizlikle
kulak vermeleri ve kuralları ihmal etmeden özenle uygulamalarıdır.
Dünyada
ilk coronavirüs vakası başladığından bu yana gereken tedbirleri alarak süreci
doğru yöneten Sağlık Bakanımız Sayın Fahrettin Koca’ya ve ilgili tüm
kurumlarımıza teşekkür ediyor, Genel Kurulu saygıyla selamlıyorum.
BAŞKAN
– Sayın Gürer…
3.- Niğde Milletvekili Ömer Fethi Gürer’in,
coronavirüsten korunmak için yapılması gerekenler arasında sayılan “Uykusuz
kalmayın.” uyarılarına rağmen Bakanların neden saat 19.00’dan önce değil de
gece açıklama yaptığını öğrenmek istediğine ilişkin açıklaması
ÖMER
FETHİ GÜRER (Niğde) – Teşekkürler Başkan.
Coronavirüse
karşı Sağlık Bakanlığı önemli bir çalışma sürdürüyor. Korumayla ilgili 14 ana
başlıkta sosyal medya ve televizyonlarda paylaşılan maddelerden biri de
“Uykusuz kalmayın.” Ancak Sağlık Bakanı basın toplantısı yapıyor, vaka sayısını
gece saat 23.00’ten sonra açıklayacağını duyuruyor. Milyonlarca öğrenciyi
ilgilendiren eğitim konusunda Millî Eğitim Bakanı saat 21.00’den sonra açıklama
yapacağını duyuruyor. Çocuk ve yaşlıların istirahat saatleri, bakanların
açıklama saatleri oluyor. Neden saat 19.00’dan önce açıklama yapılmıyor da
geceye bırakılıyor? Bakanların bu konuda da dikkatli davranmalarının, 19.00’dan
önce açıklama yaparak toplumu bilgilendirmelerinin yararlı olacağını
düşünüyorum.
Teşekkür
ederim.
BAŞKAN
– Sayın Taşkın…
4.- Mersin Milletvekili Ali Cumhur Taşkın’ın, alınan
önlemler sayesinde coronavirüsten en az etkilenen ülkelerden biri olarak
dünyaya örnek olunduğuna, zor bir süreci başarılı şekilde yöneten Cumhurbaşkanı
Recep Tayyip Erdoğan yönetimindeki Hükûmete ve Sağlık Bakanına şükranlarını
sunduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Tüm
dünya Aralık 2019’da Çin’de başlayan, büyük korku ve paniğe neden olan
coronavirüs salgınıyla mücadele etmektedir. Ülkemiz, bu virüs salgınında bugüne
kadar Sağlık Bakanlığı ve Bilim Kurulunun aldığı bilimsel kararlar, önlemler
sayesinde en az etkilenen ülkelerden biri olmuş ve aldığı önlemlerle dünyaya
örnek olmuştur. Tedbir almayan ülkelerin hâli ortadadır. Virüs yurt dışından
gelmektedir. Yurt dışından gelen vatandaşlarımız on dört gün kuralına mutlaka
uymalıdır. Tedbirleri uygularsak mücadelemiz başarılı olur. Bireysel ve
toplumsal sağlığımızı korumak için, mecbur kalmadıkça, vatandaşlarımıza
evlerinden dışarıya çıkmama çağrısında bulunuyorum. 
Zor
bir süreci başarılı bir şekilde yöneten Sayın Cumhurbaşkanımız Recep Tayyip
Erdoğan yönetimindeki Hükûmetimize ve özellikle Sağlık Bakanımız Doktor
Fahrettin Koca’ya bu vesileyle şükranlarımı sunuyor, Genel Kurulu saygıyla
selamlıyorum. 
BAŞKAN
– Sayın Arık…
5.- Kayseri Milletvekili Çetin Arık’ın, İçişleri
Bakanlığının coronavirüs salgınına karşı önlemler alırken kendi personelini
unuttuğuna ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Dünyayı
kasıp kavuran coronavirüs salgınına karşı İçişleri Bakanlığı da birtakım
önlemler aldı. Önlemler kapsamında, vatandaşın yoğun olarak kullandığı mekânlar
kapatıldı ama maalesef İçişleri Bakanlığı kendi personelini unuttu. Bakın, her
gün, binlerce vatandaşın nüfus cüzdanı, pasaport ve ehliyet almak için gittiği
nüfus müdürlüklerindeki görevli personel, vatandaşların parmak izlerini alıyor,
yakın temas kuruyorlar. Bu durum hem vatandaşlarımızı hem de çalışan
memurlarımızı büyük bir riskle karşı karşıya getiriyor. 
Burada
yaşanan bir diğer sorun ise mart ayının ortasına gelinmesine rağmen rutin,
yıllık ödeneklerin henüz ödenmemiş olması dolayısıyla, personelin ihtiyacı olan
eldiven, maske, dezenfektan alınamamakta. Bu nedenle, acil hizmetler dışında
hizmet verilmemesi, gerekirse nöbet sistemine geçilmesi doğru bir yaklaşım
olacaktır. 
Teşekkür
ediyorum. 
BAŞKAN
– Sayın Filiz…
6.- Gaziantep Milletvekili İmam Hüseyin Filiz’in, 18
Mart Çanakkale Zaferi’nin 105’inci yıl dönümüne ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan. 
Türk
tarihine altın harflerle yazılan Çanakkale Zaferi’nin 105’inci yıl dönümünde
aziz şehitlerimizi rahmet, minnet ve şükranla anıyorum. 
Conkbayırı,
Arıburnu, Seddülbahir cephelerinde adını tarihe “dünyanın en kahraman birliği”
olarak yazdıran 57’nci Alayın, 49 subayı, 3.480 eri ve erbaşıyla, tamamı şehit
olmuştur. Alayda rütbeli kalmayınca alayın imamı Konyalı Hasan Fehmi Bey Alay
Komutanı olmuş, alayın en son askeri olarak alay sancağını yere düşürmeyip bir dala
asarak şehit olmuştur. Sancağı bulan Avustralyalılar Melbourne’e götürdükleri
sancağın altına şunu yazmışlardır: “Bu alay sancağı savaş alanlarından
getirilmiştir ancak asla esir edilememiştir. Çünkü Türklerin kültüründe, en son
nöbetçi asker şehit olmadan alay sancağını alamazsınız. Lütfen, saygıyla eğilip
geçin.”
Kahraman
şehitlerimizin ve ebediyete irtihal eden gazilerimizin ruhu şad, mekânları
cennet olsun. (İYİ PARTİ sıralarından alkışlar) 
BAŞKAN
– Sayın Durmuşoğlu…
7.- Osmaniye Milletvekili Mücahit Durmuşoğlu’nun, 18
Mart Çanakkale Zaferi’nin 105’inci yıl dönümüne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Tarihimizin
en çetin mücadelelerinden biri olan 18 Mart Çanakkale Zaferi tüm olumsuz
koşullara rağmen dünyada eşi benzeri olmayan bir destandır. Çanakkale, namusunu
çiğnetmeyen ve çiğnetmeyecek olan Asım’ın neslinin sembolüdür. Birkaç dakika
sonra öleceğini bile bile en ufak bir tereddüt dahi etmeden şehadete koşan
Çanakkale kahramanları “Çanakkale geçilmez.” diyerek tarihi yeniden
şekillendirmişlerdir. Cumhuriyet ve bağımsızlık üzerine kurduğumuz
medeniyetimiz Çanakkale’de, Kurtuluş Savaşı’nda, 15 Temmuzda azimli ve kararlı
duruş sergileyen kahramanlarımızca inşa edilmiştir. 18 Mart Şehitleri Anma Günü
ve Çanakkale Deniz Zaferi’nin 105’inci yıl dönümünde bizlere böyle kutsal bir
emanet bırakan başta Gazi Mustafa Kemal Atatürk olmak üzere, vatanımızın ve
milletimizin bekası için bir an dahi tereddüt etmeden canını feda ederek bu
toprakları, bizlere böyle mukaddes bir emaneti bırakan tüm şehitlerimizi
rahmetle minnetle yâd ediyor, Genel Kurulu saygıyla selamlıyorum. 
BAŞKAN
– Sayın Gaytancıoğlu…
8.- Edirne Milletvekili Okan Gaytancıoğlu’nun, Tarım
Kredi Kooperatiflerini sağlıklı ve güvenli gıdaya ulaşmanın son derece önemli
olduğu dönemde gübre ve yem fiyatlarına yaptığı zamları geri almaya davet
ettiğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Türkiye’deki
tüm gündem coronavirüse endekslenmişken bugün, Tarım Kredi Kooperatifleri gübre
ve yem fiyatlarına yüzde 4 civarında zam yaptı. Sağlıklı ve güvenli gıdaya
ulaşmak günümüzde son derece önemliyken çiftçinin üretim maliyetleri sürekli
artıyor, ithalatın önü açılıyor. Hâlbuki bu dönemde, gübre ve yem fiyatlarına
zam değil indirim yapılmalıdır; hem de yapılan bu zamlar çiftçinin gübreyi en
yoğun kullanacağı bugünlerde yapılıyor. Özellikle yem fiyatlarına bu kadar zam
yapılması, süt fiyatlarının ise neredeyse bir yıldır yerinde sayması süt
ineklerinin kesilmesine de neden olmaktadır. Bu yanlıştan bir an önce dönülmesi
gerekiyor. Tarım Kredi Kooperatifleri yönetimini bu zamları geri almaya davet
ediyorum. 
BAŞKAN-
Sayın Kılıç…
9.- Kahramanmaraş Milletvekili İmran Kılıç’ın, tarih
boyu bilinen ve insanlığa zarar veren 25’inci büyük salgının dünyanın ve
ülkenin gündeminde olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Tarih
boyu bilinen ve insanlığa çok büyük zarar veren ve acı çektiren 25’inci büyük
salgın, yeniden, dünyanın ve ülkemizin en büyük ve tehlikeli gündemidir. “En
büyük nimet, sıhhat ve afiyettir.” (Hadisişerif) “İki nimet vardır ki
insanların çoğu onların kadrini hakkıyla takdir edememektedirler: Onların biri
sıhhat diğeri de boş vakit.” (Hadis) “Mutluluk her şeyden önce vücut sağlığıdır.”
(Curtis) “Başın sağlığı, dünyanın varlığı.” (Atasözü) “Sağlığın başlangıcı
hastalığı tanımaktır.” (Cervantes) “Sağlık bir beden meselesi olmaktan öte bir
kafa meselesidir.” (Baker) “Sağlık gibi dost, hastalık gibi düşman, çocuk gibi
sevgi, açlık gibi acı yoktur.” (Beydeba) “Halk içinde muteber bir nesne yok
devlet gibi, olmaya devlet cihanda bir nefes sıhhat gibi.” (Kanuni)
BAŞKAN
– Sayın Aycan…
10.- Kahramanmaraş Milletvekili Sefer Aycan’ın,
coronavirüs pandemisi yaşandığına, hastalığın bulaşmasını önlemenin en etkin
yönteminin aşı olduğuna ve ülkede aşıyı üretebilecek bilimsel kapasitenin var
olduğuna ilişkin açıklaması
SEFER
AYCAN (Kahramanmaraş) – Sayın Başkan, coronavirüs pandemisi yaşıyoruz. Hava
yoluyla bulaşan hastalıklarda sağlam insana hastalığın buluşmasını önlemenin en
etkin yöntemi aşıdır. Coronavirüse karşı aşı çalışmaları devam ediyor. Görünen
o ki aşı geliştirme çalışmaları uzayacaktır. Bu durumda karantina ve izolasyon
diğer etkili yöntemlerdir. Aşı çalışmaları sürerken ülkeler arasında iş birliği
yerine, konunun tekelci rekabete dönüşmüş olması, ticari bakılması dikkat
çekicidir. Aşı üretimi tamamlandığında bile ciddi aşı sıkıntısı yaşanacağı
şimdiden görülmektedir. Bu nedenle aşı üretimine dikkat çekmek istiyorum. Kendi
aşımızı üretmeliyiz. Bu, son derece stratejik bir konudur. Aşı üretecek
bilimsel kapasitemiz vardır. Yeterli kaynak ayrıldığında ülke olarak aşı
üretebiliriz. Bu arada, genişletilmiş bağışıklık programı kapsamında 13 aşıyı
yaptırmayanları, direnç gösterenleri de uyarıyorum: Çocuklarınıza aşılarını
yaptırın.
Teşekkür
ederim, saygılar sunarım.
BAŞKAN
– Sayın Altıntaş…
11.- Ankara Milletvekili Ayhan Altıntaş’ın, 16 Mart
öğretmen okullarının kuruluşunun 172’nci yıl dönümüne ilişkin açıklaması
AYHAN
ALTINTAŞ (Ankara) – Teşekkür ederim Sayın Başkan.
Dün
öğretmen okullarının 172’nci kuruluş yıl dönümüydü. Rüştiyelere öğretmen
yetiştirmek amacıyla 16 Mart 1848 yılında öğretmen okulları kuruldu. Bu
okullarda çok değerli öğretmenler yetişti. Eğitime özel önem veren Cumhuriyet
Dönemi’ndeyse öğretmenlik mesleği çok itibar kazandı. 1940 yılında köy
enstitülerinin açılması Türkiye'ye eğitimde altın çağını yaşattı. Öğretmen
Marşı’nda olduğu gibi, bir heyecan yaratıldı. 
“Candan
açtık cehle karşı bir savaş,
Ey
bu yolda ant içen genç arkadaş!
Öğren,
öğret hakkı halka, gürle coş;
Durma
durma koş.” 
1950’li
yıllarda köy enstitülerinin kapatılması, 70’lerdeki ideolojik yaklaşımlar
maalesef öğretmenlik mesleğinin itibarını düşürdü, 2014 yılında da öğretmen
liseleri tamamen kapatıldı. Bu vesileyle tüm fedakâr öğretmenlerimizi saygıyla
kutluyorum. 
BAŞKAN
– Sayın Sümer…
12.- Adana Milletvekili Orhan Sümer’in, Adana ili
Ceyhan Belediye Başkanı Kadir Aydar’a hukuka aykırı biçimde siyasi yasak
getirilmeye çalışıldığına ilişkin açıklaması
ORHAN
SÜMER (Adana) – Teşekkür ederim Sayın Başkan.
Sandıkta
kazanamadığı belediyelerin başkanlarını görevden alan, suç uydurup cezaevine
gönderen iktidar, aynı tehlikeli oyunu Adana Ceyhan’da da sergilemek
istemektedir. Ceyhan’da kısa sürede yolsuzluğu, israfı önleyen, hizmete susayan
Ceyhan’ı hizmetle tanıştıran Belediye Başkanımız Kadir Aydar’a, hukuka aykırı
bir biçimde, siyasi yasak getirilmeye çalışılıyor. Ceyhan’da, Ceyhanlıların
iradesine siyasi bir darbe vurulmaya çalışılmaktadır. Kadir Aydar göreve
geldiğinden bu yana Ceyhan’da sevilen, vatandaşların takdirini kazanan bir isim
olmuştur. Bu siyasi operasyonun ne bizim nezdimizde ne de Ceyhanlıların
nezdinde hiçbir karşılığı yoktur. Başkanımızın adaylığına onay veren YSK’nin
başlatmış olduğu incelemenin hukuki değil siyasi olduğunun bütün Ceyhan
farkındadır. Bu yapılan, Ceyhanlıların oyunu yok saymak, Ceyhan’ı ve
demokrasimizi cezalandırmaktır. Kadir Başkana mazbatasını Ceyhan vermiştir, o
mazbatayı alacak olan da sadece Ceyhanlıların iradesidir. Bir kez daha söylüyoruz:
Kadir Aydar ve Ceyhan yalnız değildir.
BAŞKAN
– Sayın Ceylan.
13.- Çanakkale Milletvekili Özgür Ceylan’ın,
coronavirüs salgınının ekonomik krizin daha da ağırlaşmasına neden olacağına,
başta esnaf ve sanatkârlar ile çiftçiler olmak üzere tüm sektörlerin vergi ve
sosyal güvenlik prim borçları ile elektrik, su, doğal gaz ve kredi ödemelerinin
salgın riskinin ortadan kalkacağı tarihe kadar ertelenmesi, sicil affının
çıkarılması, okulların tatil edilmesiyle zor duruma düşen işletmecilere kira
yardımı yapılması gerektiğine ilişkin açıklaması
ÖZGÜR
CEYLAN (Çanakkale) – Dünya çapında ölümlere neden olan yeni tip corona virüsü,
ülkemizde de milyonlarca insanı tehdit ve tedirgin etmeye devam ediyor. 
Bu
küresel salgın, ülkemizde her geçen gün etkisini daha derin hissettiren
ekonomik krizin sonuçlarının daha da ağırlaşmasına neden olacaktır. Bu nedenle
başta esnaflarımız, sanatkârlarımız ve çiftçilerimiz olmak üzere tüm sektörler
bundan olumsuz etkileneceklerdir. 
Vergi
ve sosyal güvenlik prim borçları ile elektrik, su, doğal gaz ve kredi ödemeleri
gibi mali yükler salgın riskinin ortadan kalkacağı tarihe kadar ertelenmelidir.
Bu erteleme yapılırken Esnaf ve Sanatkârlar Kredi ve Kefalet Kooperatifleri
Birliğine ve Tarım Krediye olan borçlardan tutun da kamu, özel tüm banka
borçları kapsam içine alınmalı, ivedilikle sicil affı çıkarılmalıdır. Okulların
tatiliyle zor duruma düşen işletmecilere de kira yardımı düşünülmelidir. 
BAŞKAN
– Sayın Karahocagil.
14.- Amasya Milletvekili Mustafa Levent Karahocagil’in,
yerli ve millî elektrikli traktörün prototipinin üretilerek test sürüşlerinin
başarıyla gerçekleştirildiğine ilişkin açıklaması
MUSTAFA
LEVENT KARAHOCAGİL (Amasya) - Tarımda teknolojik yenilikler, millî ve yerli
üretimlerle destekleniyor. Türkiye’nin ilk ve yerli üretim elektrikli
traktörünün deneme sürüşü yapıldı. Dünya lideri Sayın Recep Tayyip Erdoğan’ın
2023 vizyonuyla çalışmalarına başladığımız, Türkiye’nin yerli imkânlarıyla
geliştirilen ilk elektrikli traktörün prototipini üreterek test sürüşlerini
başarıyla gerçekleştirdik. Yüzde yüz yerli yapım traktörümüzün tüm özel
yazılımları Türk mühendisleri tarafından geliştirilmiştir. 45 dakika şarj
süresiyle 7 saat aralıksız çalışabiliyor. Sessiz ve çevre dostu traktörümüz
ülkemize, milletimize, köylümüze hayırlı olsun.
Görüşünü
Bildir Platformu’yla ülke çapında tarımla ilgili 20 bin görüş iletilmiş,
değerlendirmeler devam ediyor. Tarım Bakanımızın il ziyaretleri de devam
etmekte olup gidilmeyen il kalmadı gibi. Gidilen tüm illerde tarım, orman
sektör değerlendirme toplantıları gerçekleştirilmektedir.
BAŞKAN
– Sayın Bulut...
15.- Adana Milletvekili Burhanettin Bulut’un, Adana ili
Ceyhan Belediye Başkanı Kadir Aydar’a hukuka aykırı biçimde siyasi yasak
getirilmeye çalışıldığına ilişkin açıklaması
BURHANETTİN
BULUT (Adana) – Teşekkür ediyorum Sayın Başkan.
Sandıkta
kazanamadığı belediyelerin başkanlarını görevden alan, suç uydurup cezaevine
gönderen iktidar, aynı tehlikeli oyunu Ceyhan’da da sergilemek istemektedir.
Ceyhan’da kısa sürede yolsuzluğu, israfı önleyen, hizmete susayan Ceyhan’ı
hizmetle tanıştıran Belediye Başkanımız Kadir Aydar’a, hukuka aykırı bir
biçimde, siyasal yasak getirmek Ceyhan’ı, Ceyhanlıların iradesini hiçe
saymaktır. Kadir Aydar göreve geldiğinden bu yana Ceyhan’da sevilen,
vatandaşların takdirini kazanan bir isim olmuştur. Bu siyasi operasyonun ne
bizim nezdimizde ne de Ceyhanlılar nezdinde hiçbir karşılığı yoktur.
Başkanımızın adaylığına onay veren YSK’nin başlatmış olduğu incelemenin hukuki
değil siyasi olduğunun bütün Ceyhan farkındadır. Bu yapılan, Ceyhanlıların
oyunu yok saymak, Ceyhan’ı, demokrasimizi cezalandırmaktır. Kadir Başkanımızın
mazbatasını Ceyhan vermiştir, o mazbatayı alacak olan da sadece Ceyhanlıların
iradesidir. Bir kez daha buradan ifade ediyoruz, Kadir Aydar yalnız değildir.
BAŞKAN
– Şimdi Sayın Grup Başkan Vekillerinin söz taleplerini karşılayacağım.
İYİ
PARTİ Grup Başkan Vekili Sayın Dervişoğlu, buyursunlar efendim.
16.- İzmir Milletvekili Dursun Müsavat Dervişoğlu’nun,
Şanlıurfa Milletvekili Nimetullah Erdoğmuş’a TBMM Başkan Vekilliği, Siirt
Milletvekili Meral Danış Beştaş’a da HDP Grup Başkan Vekilliği görevinde
başarılar dilediğine, geçiştirmeye gelmeyecek kadar ciddi tehditler içeren
coronavirüse yönelik uyarılara riayet edilmesini temenni ettiğine, virüsün
ekonomik etkileriyle başedebilmek için başta kamu alacakları olmak üzere
vatandaşların, ticari işletmelerin ve esnafın zorunlu ödemelerinin ertelenmesi,
doğru adımların atılması gerektiğine ve bu konuya yönelik Meclis araştırması
önergesini Meclis Başkanlığına sunduklarına, ülkedeki vaka sayısının dünyadaki
diğer ülkelere göre az olmasının avantaj sayılmaması bilinciyle hareket
edilerek gerekli önlemelerin alınmasının önemli olduğuna ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım.
Zatıalinize
de yeni görevinizde başarılar diliyorum. Ayrıca, HDP’nin yeni Grup Başkan
Vekili Meral Danış Beştaş Hanımefendi’ye de başarılar diliyorum efendim.
Son
günlerde ülkemizde ve dünyada konuşulan ve hissedilen tek gündem coronavirüs
salgınıdır. Virüs geçiştirmeye gelmeyecek kadar ciddi tehditler içeriyor.
Virüsün ciddiyetini kavramakla birlikte, vatandaşlarımıza, paniğe kapılmaması
için çeşitli uyarılar yapılıyor. Bu uyarılara riayet edilmesini temenni
ediyorum.
Sağlık
Bakanlığı tarafından yapılan açıklamada ülkemizdeki coronavirüs vaka sayısının
an itibarıyla 47 olduğu dile getirilmiştir. Dünyada giderek yayılan -ve ölümle
sonuçlanan- bu virüsün toplumsal yaşamın her noktasında etkili olduğu, ekonomik
ve sosyal hayatı da olumsuz yönde etkilediği görülmektedir. Virüsün ülkemiz
üzerindeki ekonomik etkileriyle baş edilebilmesi için başta kamu alacakları
olmak üzere, vatandaşlarımızın, ticari işletmelerimizin ve esnafımızın fatura
ve kredi benzeri zorunlu ödemelerinin bir süre ertelenmesi gibi tedbirlerin
düşünülmesi gerektiğine inanıyorum. Bu konudaki araştırma önergesi teklifimizi
bugün Türkiye Büyük Millet Meclisine sunduk.
Ülkemizde
vaka sayısının dünyadaki diğer ülkelere göre az olmasının bir avantaj
sayılmaması bilinciyle hareket ederek gerekli tüm tedbir ve önlemelerin
alınması yüksek ihtiyaçtır. Bu bağlamda, ücretsiz sağlık hizmetleri, ücretsiz
testler, corona virüsüyle mücadele adına ücretsiz hijyen ürünlerinin yardımı
sosyal devlet anlayışının bir gereğidir. 
(Mikrofon
otomatik cihaz tarafından kapatıldı)
BAŞKAN
– Devam edelim efendim. 
DURSUN
MÜSAVAT DERVİŞOĞLU (İzmir) – Teşekkürler. 
Bu
doğrultuda, ekonomik destekler ve maddi altyapı acilen temin edilmelidir.
Ayrıca, hijyen ürünleri üretimi yapan firma ve sektör üreticilerine KDV
indirimleri ve faiz veya ceza uygulanmaksızın vergi ödemelerinde ertelenmeye
gidilmesi de süreç için avantaj sağlayacaktır. 
Öte
yandan, alınan karar gereği, okullar, umuma açık istirahat ve eğlence yerleri
işletmelerinin faaliyetleri durdurulmuştur ve görünen odur ki bu önlemler
artarak devam edecektir. Özellikle küçük ve orta büyüklükte işletmeler bu
önlemler çerçevesinde ciddi ekonomik sorunlar yaşayacaklardır. Bu
işletmelerimizin kamu eliyle desteklenmesi icap eder. Esnafımızın kepenk
kapatacak olduğu bu süreci en az hasarla atlatması adına, doğru ve ihtiyaç
duyulan adımların atılmasının gerekliliğine inanıyoruz. 
(Mikrofon
otomatik cihaz tarafından kapatıldı)
BAŞKAN
– Tamamlayalım efendim. 
DURSUN
MÜSAVAT DERVİŞOĞLU (İzmir) – Teşekkürler. 
Bu
çerçevede, elektrik, su, doğal gaz faturalarının, banka kredilerinin, stopaj ve
KDV ödemelerinin, vergi cezaları ile yapılandırma sonucu ödedikleri vergilerin
geçici bir süreliğine ertelenmesi kısmen de olsa onları rahatlatacaktır.
Genel
Kurulu saygıyla selamlıyorum. 
Cenab-ı
Allah bu felaketten de yüzümüzün akıyla çıkmamızı nasip etsin efendim.
BAŞKAN
– Teşekkürler Sayın Başkan.
Şimdi
Milliyetçi Hareket Partisi Grup Başkan Vekili Muhammed Levent Bülbül. 
Buyursunlar
Sayın Bülbül.
17.- Sakarya Milletvekili Muhammed Levent Bülbül’ün,
Covid-19 virüsünün Dünya Sağlık Örgütü tarafından pandemik kategorisine
alındığına ve bu salgına karşı ilk günden itibaren tedbirli ve dikkatli
davranılarak verilen mücadelenin dünyaya örnek olduğuna, vatandaşların Sağlık
Bakanlığı ile Bilim Kurulunun yapmış olduğu açıklamalar muvacehesinde kişisel
tedbirlerini alarak salgınla mücadele etmesi gerektiğine, konunun uzmanı
olmayan kişilerce sosyal medya ve TV kanallarında kafa karışıklığına sebep olan
açıklamalarda bulunulmasını şiddetle kınadıklarına, coronavirüs sebebiyle
ekonomik ve sosyal yönden ciddi neticelerin doğmasının muhtemel olduğuna ve
gerekli tedbirlerin alınmasını talep ettiklerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; dünya genelinde binlerce can alan, yüz binlerce insana
bulaşmış olan “Covid-19” adlı virüs Dünya Sağlık Örgütü tarafından pandemik
kategorisine alınmıştır. 
Ülkemiz
“coronavirüs” olarak tarif edilen ve bilinen bu salgına karşı ilk günden
itibaren son derece tedbirli ve dikkatli olmuştur. Başta Sağlık Bakanımız olmak
üzere bütün Kabine, oluşturulmuş olan Bilim Kurulu, fedakârca mücadele veren
sağlık çalışanlarımız ve bütün kamu çalışanlarımızla birlikte alınan önlemlerin
eksiksiz bir şekilde uygulanmaya çalışıldığına şahit olmaktayız. Bu çerçevede,
Türkiye’nin vermiş olduğu bu mücadele herhâlde dünyaya örnek olacak
niteliktedir. “Sorun küresel, mücadele ulusal” sloganıyla yürütülen bu
çalışmalarda herhâlde en önemli husus, kişisel olarak alınması gereken
tedbirlerin doğru bir şekilde, disiplinli bir şekilde uygulanıyor olmasıdır. Bu
konuda Sağlık Bakanlığımız ve diğer bütün kuruluşlar, özellikle -kamuoyuna
yansıyan- yapmış oldukları bilgilendirmelerde vatandaşlarımızın alması gereken
tedbirleri 14 madde hâlinde açıklamışlardır. Vatandaşımızın herhangi başka bir
bilgi kaynağına bakmaksızın, takılmaksızın Sağlık Bakanlığımızın ve Bilim
Kurulunun yapmış olduğu açıklamalar muvacehesinde, bu çerçevede kişisel anlamda
tedbirlerini alarak bu hastalıkla, bu salgınla mücadele etmesi gerekmektedir.
Sosyal
medya ve TV’lerde, TV kanallarında yapılan programlarda, özellikle, konunun
uzmanı olmayan, sadece kadrolu yorumcu kabîlinden programlara katılıp halkın
kafasını karıştırmaya yönelik açıklamalar yapanları buradan şiddetle
kınadığımızı ifade etmek istiyoruz. 
(Mikrofon
otomatik cihaz tarafından kapatıldı)
BAŞKAN
– Buyurun, devam edin efendim. 
MUHAMMED LEVENT BÜLBÜL (Sakarya) – Bu dönem; insanların kendi egosunu tatmin edeceği,
kendi kafalarında tahayyül ettikleri fikirlerini ortaya koyacakları, rastgele
konuşacakları bir zaman değildir. Teyit edilmemiş bilgiler üzerinden, birtakım
iddialar üzerinden halkın kafasının karıştırılmasının son derce kötü, hayati
neticeleri olabilir. 
Bu
noktada, sosyal medyada son derece mahzurlu birtakım bilgilerin, teyit
edilmemiş, yalan haberlerin, manipülatif birtakım çalışmaların yapıldığına da
ayrıca şahit olmaktayız. Bu konuda da sosyal medya kullanıcılarının yapacağı en
önemli faaliyet, doğru bilginin hâkim olmasını temin etmektir herhâlde. Bu
çerçevede, Sağlık Bakanlığımız tarafından, Bilim Kurulu tarafından yapılan
açıklamaların sadece sosyal medyada beğenilerek değil, bizzat okunarak, takip
edilerek, videoların izlenerek vatandaşlarımız ve sosyal medya kullanıcıları
tarafından paylaşılması son derece önemlidir. 
(Mikrofon
otomatik cihaz tarafından kapatıldı)
BAŞKAN
– Tamamlayalım efendim. 
MUHAMMED
LEVENT BÜLBÜL (Sakarya) – Evet, bir coronavirüs durumu söz konusudur ama
halkımızın kafasını karıştıracak, onlardaki kaygıyı ortadan kaldırıp bir
gevşekliğe sebep olacak açıklamalar, beyanlar veyahut da tam tersi nitelikte,
halkı paniğe sevk edecek nitelikte yapılan açıklamalar en az bu virüs kadar
tehlikelidir. Toplumsal manada bu virüse karşı nasıl bir koruma kalkanı
oluşturmuşsak, bu noktada oluşan manipülasyonlara, yalan haberlere, teyit
edilmemiş bilgilere karşı da toplumsal manada bir koruma kalkanı oluşturmalıyız
diyorum. 
Son
olarak, bu coronavirüs sebebiyle alınan tedbirler çerçevesinde ekonomik ve
sosyal yönden çok ciddi neticelerin doğması muhtemeldir. Bu konuda, özellikle
ticaret dünyasında, esnafımızın, iş adamlarımızın ve toplumun bütün diğer
kesimlerinin ekonomik anlamda yaşayacağı zorluklara karşı gereken tedbirlerin
alınmasını Milliyetçi Hareket Partisi olarak talep ediyor, bu salgından, bu
sıkıntılı dönemden en kısa sürede, en güzel şekilde çıkmayı temenni ediyor,
saygılar sunuyorum. 
BAŞKAN
- Teşekkür ediyoruz Sayın Başkan. 
Şimdi
de Halkların Demokratik Partisi Grup Başkan Vekili Meral Danış Beştaş.
Buyurun
Sayın Beştaş…
18.- Siirt Milletvekili Meral Danış Beştaş’ın, en
önemli gündem maddesinin corona salgını olduğuna, Sağlık Bakanlığının tedbirler
aldığına fakat tüm hastanelerde coronavirüs için neden yeterli tanı kitinin
olmadığını ve ne zaman çözüleceğini, tanı kiti olmaksızın ülkenin genel durumu
hakkında nasıl bilgi sahibi olunacağını öğrenmek istediklerine, sağlık
çalışanlarının virüsten korunabilmesi için gerekli tedbirlerin alınmadığı
yönünde şikâyetlerin olduğuna, test yaptırmak isteyen vatandaşların gerekli
desteği alması gerektiğine, cezaevlerindeki önlemlerin yeterli olmadığına,
denetimli serbestlik, adli kontrol seçenekli yaptırımlarla cezaevlerindeki
tutuklu ve hükümlülerin tahliye edilmesi gerektiğine ve konuya ilişkin kanun
teklifini Meclise sunduklarına, ülkenin ekonomik kriz sebebiyle iş yerlerinin
kapatılması, ücretli çalışanların işsiz kalması gibi bir sorununun daha
olduğuna, halktan alınan yetkiyle denetim görevini yerine getirebilmek,
önlemleri tartışmak ve halka bilgi verebilmek amacıyla tüm partilerin eşit
sayıda katılımıyla bir araştırma komisyonu kurulmasını önerdiklerine, Şanlıurfa
Milletvekili Nimetullah Erdoğmuş’a TBMM Başkan Vekilliği görevinin hayırlı
olmasını dilediğine ilişkin açıklaması
MERAL
DANIŞ BEŞTAŞ (Siirt) - Teşekkürler Sayın Başkan. 
Değerli
milletvekilleri, evet, en önemli gündem maddemiz corona salgını; bütün dünyayı
tehdit eder boyutta. Sağlık Bakanlığının dün açıkladığı son rakam, ne yazık ki
47 ve şu aşamada en iyi gelişme, tek bir ölüm dahi henüz yaşanmamış. Umarız,
bundan sonra da böyle bir haberle karşılaşmayız. Tabii, Sağlık Bakanlığı
birtakım tedbirler alıyor ve kamuoyunu bilgilendiriyor fakat tüm soruların
yanıtlandığını söylemek çok mümkün değil. Özellikle, hastanelerin durumu
konusunda kamuoyu bilgi sahibi değil. Tüm hastanelerde yeterli tanı kiti var
mı? Tüm hastanelerde olmadığını biliyoruz, yapılan başvurulardan ve
araştırmalardan. Bunun neden olmadığını, ne zaman çözüleceğini özellikle sormak
istiyorum. Diğer bir mesele, tanı kiti olmaksızın hastalığın tespiti
yapılamadığından ülkenin genel durumu hakkında nasıl bilgi sahibi olacağız?
Yine,
en büyük şikâyet noktalarının başında da sağlık çalışanlarını virüsten korumaya
dönük tedbirlerin alınmadığı yönünde. Virüsü engelleyici kompozit kıyafet ve
maskeler sınırlı sayıda olup hâl böyle olunca aile sağlık merkezleri ve benzeri
hastanelerde doktorlar ve sağlık emekçileri korunamıyor. 
Bugün
aldığım birkaç başvuruda vatandaş çok net bir şekilde şunu söylüyor: “Test
yaptırmaya gittim ‘Tanı kiti yok, sadece yurt dışından gelenlere
yapabiliyoruz.’” şeklinde... İstanbul’da bir merkezden aradılar. Bu da çok
önemli bir sorun. Özellikle, kendi sağlık durumundan şüphelenen ve test
yaptırmak isteyen vatandaşların bu konuda gerekli desteği alması gerekiyor. 
Diğer
çok önemli bir mesele, corona virüsü hızla yayılırken cezaevlerindeki durum
büyük bir sorun olmaya devam ediyor. 
(Mikrofon
otomatik cihaz tarafından kapatıldı)
BAŞKAN
– Devam edelim efendim. 
MERAL
DANIŞ BEŞTAŞ (Siirt) – Bugün İran’da açıklandı: 85 bin tutuklu ve hükümlü
serbest bırakıldı, içinde siyasi mahpuslar da var, diğerleri de var. Hepimiz
biliyoruz ki devletin yaşatma sorumluluğu var ve bu kapsamda denetimli
serbestlik, adli kontrol seçenekli yaptırımlarla cezaevlerindeki tutuklu ve
hükümlüler aslında behemehâl tahliye edilmelidir. Özellikle corona salgını
cezaevindeki koşullar itibarıyla riski birkaç kat daha artırıyor. Ağır hasta
mahpuslar ağır cezaevi koşulları içerisinde zaten risk altındalar, bir de
hijyen koşullarının olumsuz olması karşısında bu risk daha da büyüyor ve
cezaevlerindeki önlemlerin yeterli olmadığı yönünde bilgimiz var. Sadece
görüşmelerin kısıtlanması, cezaevinde tutulanların yaşam hakkını garanti altına
almaz. Nitekim bugüne değin yapılan ziyaretlerde salgının bulaşıp
bulaşmadığını, kimlere bulaştığını da bilmiyoruz. Bu yönüyle cezaevlerindeki
tutuklu ve hükümlülerin serbest bırakılmasını; adli kontrol hükümlerinin,
denetimli serbestlik hükümlerinin uygulanmasını istiyoruz.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Başkan.
MERAL
DANIŞ BEŞTAŞ (Siirt) – Dün bir kanun teklifi de verdik, diğer parti gruplarına
da bu konuda çağrımızı yineliyoruz. Hastaların, yaşlıların, hamile ve çocuklu
kadınların öncelikle serbest kalması şartıyla diğerlerinin de acilen, gerekli
önlemler alınarak serbest bırakılmasını talep ediyoruz. 
Ekonomik
kriz sebebiyle iş yerlerinin kapatılması, ücretli çalışanların işsiz kalması
gibi çok vahim bir sorunumuz daha var. Bu bağlamda, kredi borcu, vergi borcu,
sigorta borcu ve benzeri çeşitli borç kademelerinde erteleme ne zaman gündeme
alınacak? Yine, hijyen için kati derecede önem arz eden elektrik, su, doğal gaz
borçlarının ertelenmesi sağlanacak mı? İşsiz kalanların maruz kaldığı zararlar
tazmin edilecek mi? İşsizlik maaşı, işsizlik sigortası nasıl işletilecek? Ve
özellikle eğitimin askıya alınması sebebiyle çocukların bilgisayar ve internet
erişiminin nasıl sağlanacağı, yoksul ve imkânı olmayan çocuklar için hangi…
(Mikrofon
otomatik cihaz tarafından kapatıldı) 
BAŞKAN
– Toparlayınız lütfen.
MERAL
DANIŞ BEŞTAŞ (Siirt) – Konu ağır olunca Sayın Başkan, kusura bakmayın, bunları
da ifade etmek istiyoruz. 
Bütçe
-tabii ki çok önemli- bu sosyal riski tazmin edecek boyutta mı? Bütün bunları
tartışmamız gerekiyor. Yaşlılar, yalnız yaşayanlar, evsizler, göçmenler,
sığınmacılar ve yoksullar için ne tür önlemler alınıyor?
Sayın
Başkan, son olarak şunu söylemek istiyorum: Yani Meclis olarak görevimizi
yerine getirmemiz gerekiyor. Halktan aldığımız yetki onların bütün haklarını
korumak ve sağlıkları da bunların başında geliyor. Partimiz adına şu çağırıyı
dün yaptık, Genel Kurulda da yinelemek istiyorum: Halktan aldığımız yetkiyle
çalışmaları yapmak, denetim görevimizi yapmak, önlemleri tartışmak ve halka
bilgi vermek amacıyla, tüm partilerin eşit sayıda katılımıyla Mecliste bir
komisyon kurulmasını öneriyoruz. Şu anda en önemli görev olarak bu önümüzde
duruyor.
Tabii
ki yeni göreviniz hayırlı olsun. Başta söyleyecektim, sona bıraktım. Yolunuz
açık olsun, hayırlara vesile olsun. İyi bir Meclis Başkan Vekilliği performansı
göstereceğinize yürekten inanıyoruz.
Teşekkür
ediyorum, sağ olun. 
BAŞKAN
– Teşekkür ediyorum Sayın Başkan.
Şimdi
de Cumhuriyet Halk Partisi Grup Başkan Vekili Özgür Özel.
Sayın
Özel, buyursunlar.
19.- Manisa Milletvekili Özgür Özel’in, Şanlıurfa
Milletvekili Nimetullah Erdoğmuş’a TBMM Başkan Vekilliği, Siirt Milletvekili
Meral Danış Beştaş’a HDP Grup Başkan Vekilliği görevlerinde, Mersin
Milletvekili Fatma Kurtulan’a da siyaset hayatında başarılar dilediklerine,
Türkiye coronavirüsle mücadele ederken Ceyhan Belediye Başkanı Kadir Aydar’ın
mazbatasının iptali için başvuruda bulunulduğuna, Kadir Aydar’ın Ceyhan
Belediye Başkanlığı görevinde bulunduğu bir yıl içinde gerçekleştirdiklerine,
13 Mart Mustafa Kemal Atatürk’ün Harbiye’ye girişinin 121’inci yıl dönümü
münasebetiyle Millî Savunma Üniversitesindeki törende gerçekleşen saygısızlığa
Hükûmetin başının, devletin başının ne söyleyeceğini merak ettiklerine,
sağlıkçıların beklediği sağlık çalışanlarına yönelik şiddetin önlenmesi yasa
teklifinin Meclise sunulması ve aile sigortasının hayata geçirilmesi
gerektiğine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkanım. 
Sözlerime,
yeni üstlendiğiniz Meclis Başkan Vekilliği görevinde, şahsım adına ve grubumuz
adına size başarılar dileyerek başlamak isterim. Sizi kürsüde, sakin ama etkili
belagatinizle zevkle dinliyorduk. Şimdi de yine aynı sakin, etkili, demokratik
ve hepimiz için eşitlikçi bir yönetim sergileyeceğinize yürekten inanıyoruz ve
bu görevinizden de alnınızın akıyla -daha önceki görevlerinizde olduğu gibi-
çıkacağınıza yürekten inanıyor, başarılar diliyoruz. 
Halkların
Demokratik Partisinde Sayın Fatma Kurtulan’la uyumlu bir çalışma içindeydik.
Kendisi görevi bıraktı. Kendisine bundan sonraki siyaset hayatında başarılar
dilerken yeni mevkidaşımız olan Sayın Meral Danış Beştaş’a görevinde başarılar
diliyoruz ve bundan sonra da birlikte, halkımızdan aldığımız muhalefet
görevini, diğer Grup Başkan Vekillerimizle ve 1’inci partinin Grup Başkan
Vekiliyle Mecliste hep birlikte sürdüreceğiz. Kendisinin de daha önceki başarılarını
bu görevde de sürdüreceğine yürekten inanıyorum.
Sayın
Başkanım, tabii, gündemimiz coronavirüs. Türkiye coronavirüsle mücadele ederken
seçilmiş belediye başkanlarına, milletin temsilcilerine, milletin oyuna göz
diken ve millî irade yerine bir başka iradeyi ön plana koymaya çalışanlar, son
olarak, Ceyhan Belediye Başkanımız Kadir Aydar, bir yıldır, on bir aydır
başarıyla görevini yürüttüğü hâlde, hem de kendisinden istenen belgeleri ilçe
seçim kuruluna tam olarak verdiği hâlde, ilçe seçim kurulu, Yüksek Seçim Kurulu
adaylığına mâni bir hâl görmediği hâlde…
(Mikrofon
otomatik cihaz tarafından kapatıldı) 
BAŞKAN
– Devam edelim efendim. 
ÖZGÜR
ÖZEL (Manisa) - …Adalet ve Kalkınma Partisinin YSK temsilcisi, aynı 31 Marttaki
millî iradeye kafa tutup haksız hukuksuz bir biçimde seçimlerin yenilenmesinde
üstlendiği rolü, bu sefer de seçilmiş bir belediye başkanının geçmişte, on iki
yıl önceki bir suçtan onar aylık cezalarının toplanıp yirmi ay olarak işleme
alınması ve kendisinin mazbatasının iptali için başvuruda bulundu.
Kadir
Aydar, Adana Cumhuriyet Halk Partisinin göz bebeği, gencecik bir arkadaşımız.
Ceyhan, Kadir Aydar’ı seçti. Bakın, Kadir Aydar bir yıldır ne yaptı? 32
kilometre asfalt yol yaptı, kendi belediyesiyle; 5 tane kreş açtı -partimizin
politikalarına uygun olarak- çok daha güçlü belediyelerden çok önce, kadınlar
iş hayatına rahatlıkla girebilsinler diye; müthiş bir kent meydanı, bir kültür
merkezi, 2 tane toplum merkezi yaptı. Kadir Aydar, on bir ayda 19 tane park
yaptı; düğün salonlarını ücretsiz yaptı. 
(Mikrofon
otomatik cihaz tarafından kapatıldı) 
BAŞKAN
– Devam edelim efendim.
ÖZGÜR
ÖZEL (Manisa) - 400 öğrenciye burs veriyor Kadir Aydar. Mazbatasına göz dikilen
Kadir Aydar 1 lira maaş almadı, maaşını şehit analarına bağışladı. Makam aracı
kullanmıyor kendi arabasını kullanıyor. makam aracı ne oluyor? Gelin-damada
düğün arabası diye veriliyor Ceyhan’da. Kadın basket kulübünü kurduğu yıl
şampiyon yaptı. Ceyhanspor şampiyonluğa oynuyor, partimizin yaptırdığı
anketlerde ilçe belediye başkanlarında da Kadir Aydar, şampiyonluğa oynuyor.
Bir yıllık performansla bunu, bu büyük başarıyı hazmedemeyenler, Kadir’in
mazbatasına göz diktiler. Kadir’in mazbatasına göz dikilince Ceyhan’da yer
yerinden oynadı, bu ağır gündeme rağmen. Perşembe günü savunmasını verecek.
Kadir, Ceyhan’ı; Ceyhan, Kadir Aydar’ı seçme iradesini savunuyor. O mazbataya
uzanan eller iyi düşünsün.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Başkan.
ÖZGÜR
ÖZEL (Manisa) – 31 Martta millî iradeye yapılan saldırıya 23 Haziranda verilen
demokratik cevabı görsünler. Kadir Aydar’ı Ceyhan’dan, Ceyhan’ı Kadir’den kimse
koparamaz ama seçmenin bu konudaki cezası çok ağır olur; bunu kayda geçirelim.
Sayın
Başkan, bir diğer husus: Mustafa Kemal Atatürk’ün Harbiye’ye girişinin 121’inci
yıl dönümü, 13 Mart Cuma günü yeni adıyla Millî Savunma Üniversitesinde -eski
Kara Harp Okulunda- kutlandı. “1283” deyince bütün Harbiye ayağa kalkıyor ya
Sayın Başkanım, “İçimizde!” diye bağırıyorlar. En ön sırada biri, ayakları
uzatmış oturuyor, en arka sırada ikisi. Millî Savunma Bakanlığının YouTube
kanalında var Sayın Başkan, oturanların görüntüleri; bunlar kalkmamış. “Nasıl
kalkmazlar!” diyoruz. Basın toplantısı yapana kadar hiçbir açıklama yapmadı,
ben basın toplantısını yapınca şimdi açıklama hazırlatıyormuş beyefendi:
“Efendim, 2008’den beri kalkmazlarmış.” Kim kalkmıyormuş? “Eğitici olanlar.”
2005’te Kara Harp Okulu komutanı iken bu ülkenin Millî Savunma Bakanı, usulüne
göre, öğrenci arka yerde oturuyor, komutanlar ön yerde…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
ÖZGÜR
ÖZEL (Manisa) – …Atatürk’ün adı okununca kimse ayak uzatmıyordu. 2008’den beri
bu işi değiştirmişler güya. 2008, 2009, 2010, bakıyorsun herkes ayağa kalkıyor ama bu kalkmayanların cesaretini
anlamak mümkün değil, o lakayıtlığı anlamak mümkün değil. Buna sessiz kalan
Millî Savunma Bakanını anlıyorum çünkü Atatürk düşmanına, nezle olsa hastanede
koluna serum takılana, Atatürk’ün anasına, kızına küfredene koşturanın,
Atatürk’e “firavun” diyenlere geçmiş olsun ziyaretlerine koşturanın, Millî
Savunma Bakanı olduğu yerde de görüntü bu oluyor Sayın Başkan. Bakalım, merakla
bekliyoruz, bu rezalete, bu saygısızlığa, bu Hükûmetin başında, devletin
başında oturan kişi ne söyleyecek? Yoksa yine bir sürü mazeret mi uyduracaklar?

Sayın
Başkan, Meclis çalışıyor bu hafta. Düşük yoğunluklu bir çalışma haftası
öngörüyoruz. 
(Mikrofon
otomatik cihaz tarafından kapatıldı) 
BAŞKAN
– Devam edin efendim. 
ÖZGÜR
ÖZEL (Manisa) – Gündem dışılar, 3 değerli arkadaşımız tarafından, aslında
gündemin en yakıcı konusu olan coronavirüsle ilgili konuşuldu. Meclis
çalışacaksa herhangi bir gündem yürütmek yerine ilk iş şunu yapmalıyız Sayın
Başkan: Hekime karşı şiddet yasası var; bütün doktorların, bütün sağlıkçıların
dört gözle beklediği. 14 Martta bu taleplerini ileteceklerdi, geçen pazar da bu
konuda bir miting yapacaklardı. Mitinglerini virüsle mücadele için iptal
ettiler. Canları pahasına mücadele ediyorlar. Meslek örgütlerinin getirdiği,
birçok siyasi partinin milletvekilinin ayrı ayrı teklif ettiği bu yasayı
hekimlere bir jest olarak, bir psikolojik destek olarak, bir teşekkür olarak,
bir takdirname olarak bu Meclisin sunması gerekir diye düşünüyoruz. Bu konuda
tüm partilerin…
(Mikrofon
otomatik cihaz tarafından kapatıldı) 
BAŞKAN
– Son sözünüz olsun Başkanım. 
ÖZGÜR
ÖZEL (Manisa) – Allah göstermesin Sayın Başkanım, zaten durum kritik.
(Gülüşmeler) Bugün, bu aşamada öyle olsun. 
Sayın
Başkan, ayrıca hekime karşı şiddetin yanında aile sigortası… Her kriz gibi bu
sağlık krizi de en çok yoksulları vuruyor; işsiz kalıyorlar, iyi
beslenemiyorlar, çocukları için endişe
ediyorlar ve aile sigortasının imdada yetişmesi lazım. Cumhuriyet Halk
Partisinin göz bebeği bu projesini, her seçimde seçmenden en çok etkileşim alan
bu projesini, bir teklif olarak Meclise sunmuştuk; yüce Meclisin iradesine
teslim ediyoruz. Aile sigortasını hayata geçirelim ki bu tip salgınlarla
mücadelede yoksullar herkesten çok ezilmesin, yoksulun evladı, herkesten çok
sıkıntı çekmesin. 
Bunun
dışında daha çok önerilerimiz olacak bu hafta, çok tekliflerimiz olacak ama
hekime karşı şiddet, hekimlerimiz için ve aile sigortası da yoksullarımız için
bizce önümüzdeki günlerin en önemli gündemidir. Tüm siyasi partilere ve yüce
Meclise emanet ediyoruz. 
Teşekkür
ediyorum. (CHP sıralarından alkışlar)
BAŞKAN
– Teşekkür ediyoruz Sayın Başkan. 
Şimdi
de, Adalet ve Kalkınma Partisi Grup Başkan Vekili Cahit Özkan. 
Buyursunlar
Sayın Özkan. (AK PARTİ sıralarından alkışlar)
20.- Denizli Milletvekili Cahit Özkan’ın, hayırlı bir
çalışma haftası temenni ettiğine, ülkenin gündeminin coronavirüs salgını
olduğuna ve bugüne kadar birlik beraberlik içerisinde tüm zorluklar nasıl
yenilmişse bunun da üstesinden gelineceğine, dünyanın virüsle mücadelede farklı
yöntemler belirlediğine, ekonomik ve siyasi istikrar sayesinde sahip olunan
sağlık altyapısı, hastaneler ve cihazlarla en az enfekte olan ülkeler arasında
olunduğuna, “Cumhurbaşkanından açıklama gelmedi.” iddialarını kabul etmedikleri
gibi bakanların gece açıklama yaptığı yönündeki iddiaların da insafsızlık
olduğuna, Siirt Milletvekili Meral Danış Beştaş’a Grup Başkan Vekilliği
görevinde başarılar dilediğine ancak 8 Martta Almanya’dan dönmesi nedeniyle
karantina süresinin devam ettiğine ve bu noktada hassasiyet beklediklerine, coronanın
alınan tedbirlerden güçlü olmadığına, Türkiye Cumhuriyeti Cumhurbaşkanı Recep
Tayyip Erdoğan’a, Bakanlara, sağlık çalışanlarına, Mecliste grubu bulunan
siyasi partilere ve 82 milyon vatandaşa gösterdikleri mücadele ve hassasiyet
için ayrı ayrı teşekkür ettiğine ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Sayın
Başkan, değerli milletvekilleri; Gazi Meclisimiz, tarih boyunca kendisine
yakışanı, Ankara yakınlarına kadar düşman kuvvetleri geldiği zaman nasıl
yaptıysa, aynı şekilde, ülkemizi ve bütün dünyayı saran Covid-19, coronavirüs
tehlikesi karşısında da yine çalışmak suretiyle görevi başında gündemine hâkim
bir vaziyette çalışmalarına başlamıştır. Hayırlı, başarılı bir çalışma haftası
temenni ediyorum.
Çin’in
Wuhan kentinde başlayan ve önce epidemi yani sadece Çin’in bir bölgesini saran,
daha sonra da Dünya Sağlık Örgütünün açıklamaları çerçevesinde pandemiye
dönüşen ve şu an itibarıyla dünyada 180 bin civarında insanın etkilendiği,
ülkemizde 47 vatandaşımızın enfekte olduğu corona virüsü, ülkemizin bir
numaralı gündemi. Evet, bununla mücadele edeceğiz, bugüne kadar verdiğimiz
bütün mücadelelerde birlik ve beraberlik içerisinde tüm zorlukları nasıl
yenmişsek, nasıl üstesinden gelmişsek, Allah’ın izniyle, bunun da üstesinden geleceğiz.

Evet,
dünya, coronavirüsle mücadelede farklı yöntemler belirliyor. Her şeyden önce
Çin’in ortaya koyduğu korumacı yöntemin, disiplinli bir şekilde takip edildiği
takdirde başarıya ulaştığını gördük. Çin’de karantina ve disiplinli
uygulamalarla, bugün itibarıyla Wuhan’da dahi insanların âdeta maskesiz
dolaşmaya başladıklarını görüyoruz. Ancak sağlık altyapısı yetersiz olan
ülkelerin, ekonomisi ve siyaseti istikrarsızlıkla boğuşan Avrupa ülkelerinin bu
mücadelede başarısız olduklarına da tanık olmaktayız. Özellikle başarısızlığı
bir taraftan farklı bir koruma metoduyla, mücadele metoduyla sürdürmeye çalışan
başta İngiltere ve Almanya, sürü bağışıklığı sistemini uygulamak suretiyle
mücadele etmeye çalışmaktadır.
(Mikrofon
otomatik cihaz tarafından kapatıldı)
BAŞKAN
– Devam edelim efendim.
CAHİT
ÖZKAN (Denizli) – “Almanya ve İngiltere uygulaması” olarak öne çıkan bu
uygulama, özellikle virüsün gençler arasında yaygınlaşmasını sağlamak suretiyle
vücudun doğal antikor üretmesi ve kendini korumaya almasını sağlamayı
hedeflemektedir. Oysaki ülkemizin hamdolsun, hem ekonomik hem siyasi istikrarı
sayesinde sahip olduğu sağlık altyapısı, hastanelerimiz ve cihazlarımız,
elektronik donanımlarımızla beraber bu mücadelede en etkin ve en başarılı
noktada olduğumuzu ifade etmek gerekiyor.
Bakınız,
bugüne kadar coronavirüsün çıktığı 22 Ocaktan itibaren özellikle tehlikeli
bölgelere uçuşları kapatmak ve karantina hastanelerini hayata geçirmek ve
virüsün ortaya çıktığı her ülkeyle irtibatlarımızı ve uçuşlarımızı kapatmak
suretiyle ülkemizi güvence altına almaya çalıştık. 
(Mikrofon
otomatik cihaz tarafından kapatıldı)
BAŞKAN
– Devam edelim lütfen.
CAHİT
ÖZKAN (Denizli) – Ve bugün, dünya ülkeleri çerçevesinde nüfusu ve iletişim,
ulaşım imkânları, lojistik imkânları Türkiye gibi dünyanın merkezinde olan
ülkelerle kıyasladığımızda en az enfekte olan ülkeler arasında olduğumuzun
altını çizmek gerekir.
Bakınız,
bu bağlamda, Hükûmetimiz, Meclisimiz, gündemine hâkimdir. İlk andan itibaren,
başta Sayın Cumhurbaşkanımız ve Sağlık Bakanımız olmak üzere, her Bakanımızın
kendi konusuyla, kendi görev alanıyla ilgili adım adım, aşama aşama yerinde ve
zamanında tedbirleri almak ve kararları hayata geçirmek suretiyle bu mücadeleyi
sürdürüyoruz. 
Özellikle
bazı konuşmacıların ifade etmiş olduğu “Cumhurbaşkanımızdan açıklama gelmedi.”
yönündeki iddiaları asla kabul edemeyiz. 
(Mikrofon
otomatik cihaz tarafından kapatıldı)
BAŞKAN
- Toparlayalım efendim.
CAHİT
ÖZKAN (Denizli) – İlk andan itibaren, Cumhurbaşkanımız, alınan bütün tedbirleri
bizzat başında olarak hayata geçirmekte ve gerekli önlemleri takip etmektedir. 
Yine,
bakanlarımızın gece on ikiden sonra açıklama yaptıkları yönündeki iddiaların da
maalesef ülkemize insafsızlık olacağını düşünüyoruz. Eğer bir açıklama yapmak
gerekiyorsa zamanı ve yeri neyse onu takip etmek lazım. Bunun arkasında başkaca
bir araç veya amaç gözetmenin, gütmenin doğru bir yaklaşım olduğu kanaatinde
değiliz. Sağlık Bakanımız ve diğer bakanlarımız, vatandaşlarımızı her konuyla
ilgili bilgilendirmektedir. O kadar bilgilendirmektedir ki bakınız, karantina
süresine uyulması, her vatandaşımızın ve özellikle de Mecliste görev yapan
milletvekillerimizin üzerine düşen vazifedir. Bu anlamda, yeni göreve başlayan
Sayın Grup Başkan Vekili Meral Danış Beştaş’a başarılar diliyorum ancak sosyal
medyadan yaptığımız takipler çerçevesinde 8 Martta zannediyorum Almanya’dan
döndüler ve normal şartlarda karantina süresi devam etmektedir.
(Mikrofon
otomatik cihaz tarafından kapatıldı)
BAŞKAN
– Devam edelim efendim.
CAHİT
ÖZKAN (Denizli) – Bu noktada hassasiyet beklediğimizi de ifade ediyoruz,
kendilerinin de aynı hassasiyete riayet edecekleri konusunda şüphemiz yoktur. 
Demek
oluyor ki Hükûmetimiz -bırakınız bakanların gerekli tedbirleri almasını- aşama
aşama, adım adım her vatandaşımızın durumuyla ilgili de çalışmalar
yürütmektedir. Bu anlamda hiç endişe edilmemesi gerektiğinin bir kez daha
altını çiziyoruz. Corona, bizim aldığımız tedbirlerden asla güçlü değildir. Bu
bağlamda vatandaşlarımızın mesafelerine dikkat ederek, ellerini yıkamalarına
-ki medeniyetimizin emridir, bu noktada çok iyi bir noktadayız- temizliğimize,
tokalaşmamaya, sosyal mesafelere dikkat etmek suretiyle karantinaya ve evde
kalma sürelerine de dikkat etmek suretiyle bunu en az hasarla, hatta hasarsız
atlatacağımıza yürekten inanıyorum.
Bu
vesileyle -sağlık çalışanları haftasını da yeni kutlamıştık- bugün, nasıl
Mehmetçik’imiz, Suriye’de ve yurt dışında 11 ülkede kutlu mücadelesini
sürdürüyorsa, aynı mücadeleyi… 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
CAHİT
ÖZKAN (Denizli) – Bugün, ulusumuzun güvenliği, vatandaşlarımızın sağlığı ve
huzuru için görevi başında, çalışan sağlık çalışanlarımız var. 
Bu
bağlamda, Türkiye Cumhuriyeti Cumhurbaşkanımız Sayın Recep Tayyip Erdoğan’a,
Sağlık Bakanımıza ve diğer bakanlarımıza, bu kutlu mücadeleyi görevleri başında
yürüten sağlık çalışanlarımıza, Mecliste grubu bulunan bütün siyasi partilere
ve 82 milyon aziz vatandaşımıza, gösterdikleri gayret, mücadele ve hassasiyet
için ayrı ayrı teşekkür ediyor, Meclisimize hayırlı ve başarılı bir çalışma
diliyor, Genel Kurulu saygıyla sevgiyle selamlıyorum. (AK PARTİ sıralarından
alkışlar) 
BAŞKAN
– Teşekkürler Sayın Başkan.
MERAL
DANIŞ BEŞTAŞ (Siirt) – Sayın Başkan, 60’a göre bir söz talebim var. Açık sataşma
var da yerimden…
BAŞKAN
– Bir sataşma yok Sayın Başkanım.
MERAL
DANIŞ BEŞTAŞ (Siirt) – Bir açıklama yapacağım Sayın Başkan.
BAŞKAN
– Sadece bir hassasiyeti dile getirdiler efendim.
MERAL
DANIŞ BEŞTAŞ (Siirt) – Sayın Başkan, yerimden, 60’a göre bir söz alabilir
miyim?
BAŞKAN
– Peki, bir cümleyle efendim…
21.- Siirt Milletvekili Meral Danış Beştaş’ın, Grup
Başkan Vekillerine başarı dilekleri için teşekkür ettiğine, Denizli
Milletvekili Cahit Özkan’ın yaptığı açıklamasındaki bazı ifadelerine ve 12
Martta 10 avukatın Urfa ve Diyarbakır illerinde gözaltına alınması olayına
ilişkin açıklaması
MERAL
DANIŞ BEŞTAŞ (Siirt) – Teşekkürler Sayın Başkan.
Öncelikle,
Sayın Grup Başkan Vekillerine başarı dilekleri için çok teşekkür ederim, umarım
birlikte güzel bir çalışma yürüteceğiz. Yalnız, ilk günden iktidar grubu,
gerçekten, benim kişisel verilerimi açıklayacak kadar ileri gitti; bunu büyük
bir talihsizlik olarak görüyorum. Öncelikle, kendilerine sormak istiyorum: 8
Marta kadar siz ne yaptınız acaba, testlerinizi yaptırdınız mı? 
Bir
de benim sağlık durumum ya da nasıl olduğum konusunda 82 milyona sanki
hastaymışım gibi bir açıklama yapmasını çok talihsiz buluyorum. Bence Sağlık
Bakanı da Sayın Grup Başkan Vekiline gerekli uyarıları yapmalı çünkü hassasiyet
sebebiyle ili bile açıklamadılar, hâlâ çok sınırlı sayıda bilgi var, kamuoyu
şeffaf bir açıklama bile görmedi. Temel taleplerimizden biri de şeffaflıktı. 
Ayrıca,
ben Almanya’ya gittim, doğru, 8 Mart Dünya Kadınlar Günü sebebiyle. Gelişte
havaalanında da gerekli kontroller yapıldı, hiçbir sıkıntım da yok, sağlığım
gayet iyi. Eğer bir sıkıntı olsaydı, zaten kendi arkadaşlarımı ve toplumu asla
tehlikeye düşürecek bir tutumda bulunmazdım. Yani bunu üzüntüyle karşıladığımı
belirtmek isterim. Ayrıca, İstanbul seçimlerinde toplumun, yurttaşların,
seçmenin bütün kişisel verilerini, böyle hallaç pamuğu gibi kamuoyuna
yaymalarını da hatırlamadım diyemeyeceğim. Bir milletvekiline bile bunu
yapıyorsa artık onu kamuoyunun takdirine bırakıyorum.
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Siirt) – Sayın Başkan, çok önemli bir konu var, eksik
bırakmıştım.
BAŞKAN
– Maksat anlaşılmıştır Sayın Başkanım.
MERAL
DANIŞ BEŞTAŞ (Siirt) – Başka bir konu var Sayın Başkan. 
BAŞKAN
– Buyursunlar.
MERAL
DANIŞ BEŞTAŞ (Siirt) – Teşekkürler Başkan.
Şimdi,
çok önemli bir mesele, corona sebebiyle herkes teyakkuzda ama adaletsizlik ve
hukuksuzluk aralıksız devam ediyor. Geçen hafta 12 Martta 10 avukat Urfa ve
Diyarbakır’da gözaltına alındı ve sekiz gün gözaltı süresi verildi. Yine, yirmi
beş yıldır, yirmi sekiz yıldır cezaevlerinde tutulan 70 hükümlü hakkında
–“hükümlü” diyorum değerli milletvekilleri- Urfa merkezli bir operasyonda yeni
tutuklama kararları verildi. Biraz önce aldığım bilgiye göre, avukat
arkadaşlar, savcılığa sevk edilmişler ve iddia: Cezaevleri arasında iletişim
sağlamak, komite kurmak vesaire.
Size,
sadece, yirmi sekiz yıldır cezaevinde tutulan hükümlülere sorulan 2 soruyu
söyleyeceğim. Diyorlar ki: “Sosyal medya hesabınız var mı? Varsa hangi
hesaplarınız var?” Yirmi sekiz yıl önce, bırakın sosyal medyayı, cep telefonu
yoktu. “GSM numaralarınız nedir?” diye absürt sorularla, gerçekten gayriciddi
bir yaklaşım var. Avukatlara da cezaevlerine gidip gitmedikleri soruluyor ve
avukatlar, doğal olarak yani mesleklerini icra ederken ziyaretlere gittiklerini
herhâlde açıklamışlardır. Soruşturma gizli, o yüzden ayrıntıya girmiyorum.
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Başkanım.
MERAL
DANIŞ BEŞTAŞ (Siirt) – Ama kesinlikle, insanlık ailesini tehdit eden böyle bir
salgın orta yerde dururken yargının üçüncü ayağı olan avukatlara yönelik bu
saldırıyı çok vahim bulduğumuzu, cezaevinde yirmi sekiz yıldır, yirmi beş
yıldır tutulan insanlara yeni tutuklama kararları verilmesinin hukuktan uzak, kesinlikle
keyfî bir yaklaşımın sonucu olduğunu ifade etmek istiyorum. Verilen tutuklama
kararları yersizdir, kaldırılmalıdır ve meslektaşlarımızın, savunmanın
üzerindeki tehdit sona erdirilmelidir diyorum. 
Teşekkür
ediyorum.
BAŞKAN
– Buyursunlar Sayın Özkan.
22.- Denizli Milletvekili Cahit Özkan’ın, Siirt
Milletvekili Meral Danış Beştaş’ın yaptığı açıklamasındaki bazı ifadelerine
ilişkin açıklaması
CAHİT
ÖZKAN (Denizli) – Teşekkürler Sayın Başkan.
Her
şeyden önce, AK PARTİ Grubu olarak, son on sekiz yıllık süre zarfında başta
anayasal, yasal reformlar yapmak suretiyle kişisel verilerin korunmasına dair
pek çok yasal düzenleme yaptık. Başta Ceza Kanunu’muza, kişisel verilerin
alenileştirilmesine ilişkin hukuksuzlukları ceza yaptırımına bağladık ve ta
1982 yılında yürürlüğe giren, imzalamış olduğumuz Kişisel Verilerin Korunmasına
Dair Avrupa Konseyi Sözleşmesi’nin gereği yasal düzenlemeyi 2016’da yine AK
PARTİ Grubu olarak ve burada grubu bulunan siyasi partilerin destekleriyle
yaptık.
Kişisel
veriler sırdır. Biz, bu noktada hem idari olarak Hükûmetimiz hem de AK PARTİ
Grubu olarak en hassas durduğumuz noktadayız ve biraz önceki yaptığım
konuşmanın da gayet nezaket kuralları içerisinde olduğunu ifade ediyorum. 
Kaldı
ki sosyal medya… Bugün, Yargıtay kararları olsun, Avrupa İnsan Hakları
Mahkemesinin kararları olsun, kişinin kendisinin ifşa ettiği, paylaştığı
verilerin…
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
CAHİT
ÖZKAN (Denizli) – Kişinin kendisi tarafından alenileştirilen bilgilerin kişisel
veri olamayacağı, hukukun, Anayasa’nın ve evrensel hukuk düzeninin bir
gereğidir. Bu bağlamda, biraz önce anlattığım verileri, Sayın Grup Başkan
Vekilinin kendi sosyal medya hesabından paylaşılmış olduğundan bahisle ifade
etmiştim.
Tekrar
Genel Kurulu saygıyla selamlıyorum.
ÖZGÜR
ÖZEL (Manisa) – Sayın Başkan…
MEHMET
RUŞTU TİRYAKİ (Batman) – Bence hiç öyle değil, 34 kişilik liste elinizde, 34
kişilik liste üzerinden konuşuyorsunuz.
MERAL
DANIŞ BEŞTAŞ (Siirt) – 34 kişinin tümünü açıklama hakkınız var mı? 34
milletvekili yurt dışına gitti. Sosyal medya hesabından konuşmuyorsunuz, liste
var elinizde.
BAŞKAN
– Sayın Özel…
23.- Manisa Milletvekili Özgür Özel’in, kişisel
verilerle ilgili yanlış bilgilendirme yapıldığına ilişkin açıklaması
ÖZGÜR
ÖZEL (Manisa) – Sayın Başkanım, burada, kişisel verilerle ilgili iki yanlış
bilgilendirme var. Bunlardan birincisi: Avrupa’da vizesiz dolaşım talebiyle
yola çıktığımızda “59 madde, kanun tamam ama önümüze konulan ve “Bunları da
yapmalısınız.” denilen kanunlardan biriydi. Yapılırken söyledik, bu, Avrupa
Birliği kriterlerini karşılamıyor diye, şimdi Avrupa Birliği sürecindeki eksik
kalan kriterleri tamamlamak talebine vardığımızda yine Kişisel Verileri Koruma
Kanunu’nun tadil edilmesi önümüze çıkıyor. 
Diğer
husus ise, 31 Martta biz seçimleri kazandık, Adalet ve Kalkınma Partisi,
seçimleri iptal ettirmek için her yola başvururken Yüksek Seçim Kuruluna
İstanbul’da yaşayan ve devlet hastanelerinden akıl hastalığıyla ilgili tanı
almış kişilerin 3 bavul raporlarını, fotoğraflarını aldı götürdü. 
(Mikrofon
otomatik cihaz tarafından kapatıldı) 
BAŞKAN
– Bitirelim efendim. 
ÖZGÜR
ÖZEL (Manisa) – Bitiriyorum Sayın Başkan.
Kişisel
Verileri Koruma Kuruluna başvurduk, “YSK’nin durumudur, biz karışmıyoruz.” gibi
kaçamak bir laf söylediler. Şimdi soruyorum: Hastaların hastanelerden aldığı 3
bavul raporu, kimse elde edemeyecekken siz nasıl elde ettiniz, nasıl
çoğalttınız? Kişisel sağlık verilerini gittiniz Yüksek Seçim Kuruluna nasıl
sundunuz ve onun diğer nüshalarını ne yaptınız? Siz bu konuda sabıkalısınız,
bir de çıkıp da bu konuda “Üstüne düşeni en çok yapan Hükûmetiz.” falan
demeyin. Yaptığınız iş, yasak savma kabilindendi, kabul görmedi ayrıca da
çıkardığınız kanunu siz çiğnediniz, sizin çıkardığınız kanuna göre kurulan kurul
da “Bu, seçim işidir, YSK’nin işidir, ben bakmam.” diyecek kadar saçmaladı;
bunu kayda geçirmek istedim Sayın Başkan. 
Teşekkür
ederim. 
HASAN ÇİLEZ (Amasya) – Siz daha İstanbul seçimlerindesiniz ya, konuya girin;
coronavirüs var Başkan, yapmayın ya.
ABDULLAH GÜLER (İstanbul) – Özgür Bey?
ÖZGÜR
ÖZEL (Manisa) – Nereden buldunuz 25 bin hastanın şeyini? Bana deyin ki “Şuradan
buldum.” 
HASAN
ÇİLEZ (Amasya) – Ya onları bırak coronavirüs var, işine gücüne bak ya.
ABDULLAH
GÜLER (İstanbul) – Özgür Bey, o dosyayı biliyor musun sen? 
ÖZGÜR
ÖZEL (Manisa) – “Şuradan buldum.” de. 
ABDULLAH
GÜLER (İstanbul) – Hani yalan söylüyorsun diyeceğim de, 3 tane daha torbadan
haberin yok senin. 
ÖZGÜR
ÖZEL (Manisa) – Ne torbası ya, valiz valiz.
ABDULLAH
GÜLER (İstanbul) – Valizden haberin yok, haberin yok haberin.
ÖZGÜR
ÖZEL (Manisa) – Baransu’nunki kadar utanç vericiydi. 
MURAT
EMİR (Ankara) – İçini biliyoruz valizin.
ABDULLAH
GÜLER (İstanbul) – İçinde yok işte.
İBRAHİM
HALİL ORAL (Ankara) – Başkanım, gündeme dönelim.
BAŞKAN
– Arkadaşlar...
ÖZGÜR
ÖZEL (Manisa) – Nereden buldunuz, nereden?
ABDULLAH
GÜLER (İstanbul) – Yalan, yalan öyle bir rapor yok o belgelerde. 
BAŞKAN
– Buyurun Sayın Özkan.
24.- Denizli Milletvekili Cahit Özkan’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
CAHİT
ÖZKAN (Denizli) – Teşekkürler Sayın Başkan.
Şimdi,
biraz önce kişisel verilerle ilgili hukuk tarihimizde var olan yasal
düzenlemelere ilişkin bir veriyi paylaştım ve buna kimsenin itirazı olamaz
çünkü bırakınız stenografların bunları kaydetmesini, aynı zamanda cilt cilt
kitap olarak basıldı. Yapılan yasal düzenlemelere ilişkin akademik, yargısal
kararlar hukuk külliyatımızın içerisinde, raflarda yerini aldı.
Şimdi,
bakınız, eğer bir hukuksuzluk varsa, biz diyoruz ki hak mağdurlarının bu
hukuksuzluğun üzerine gidip gerek Anayasa Mahkemesinin gerekse Avrupa İnsan
Hakları Mahkemesinin denetimine götürmeleri lazım. Yani kurulan sistem, her ne
kadar vaktiyle karşı çıkılmış olsa da gerek kişisel verilerin korunması gerekse
hak ihlalleri sebebiyle Anayasa Mahkemesine bireysel başvuru yolunun açılması,
bugün bir yargısal denetimdir. Varsa bir yanlışlık bu denetim, ilgili
mekanizmalar çerçevesinde yapılır.
(Mikrofon
otomatik cihaz tarafından kapatıldı)
BAŞKAN
– Anlaşılmıştır Sayın Özkan.
Tamamlayalım.
CAHİT
ÖZKAN (Denizli) – Bu bağlamda, hepimizin birbirini anladığına inanıyorum ve
özellikle ülke olarak, millet olarak ve dünya olarak coronavirüs tehlikesiyle,
tehdidiyle mücadele ederken inşallah bu hafta Meclis grupları olarak Meclisin
mehabetine uygun, huzur ve barış içerisinde, başarılı ve hayırlı bir çalışma
haftası temenni ediyorum.
Teşekkürler.
BAŞKAN
– Değerli arkadaşlar, gündeme geçiyoruz.
Başkanlığın
Genel Kurula sunuşları vardır.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 17/3/2020 tarihinde Grup Başkan
Vekili İzmir Milletvekili Dursun Müsavat Dervişoğlu tarafından, ülkenin
coronavirüs salgınından kaynaklanacak tüm olası etkilerden en az hasarla
çıkmasının sağlanması adına önlemlerin alınması, salgının ekonomik ve sosyal
hayata olan etkilerinin bertaraf edilmesi, toplumsal yaşamın normal seyrine
dönmesi için gerekli koşulların belirlenmesi amacıyla verilmiş olan Meclis
araştırması önergesinin ön görüşmelerinin, Genel Kurulun 17 Mart 2020 Salı
günkü birleşiminde yapılmasına ilişkin önerisi
17/3/2020
Türkiye Büyük Millet Meclisi Başkanlığına
Danışma
Kurulu 17/3/2020 Salı günü (bugün) toplanamadığından grubumuzun aşağıdaki
önerisinin, İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:
İzmir
Milletvekili ve Grup Başkan Vekili Dursun Müsavat Dervişoğlu tarafından, Sağlık
Bakanlığı tarafından yapılan açıklamada, ülkemizdeki coronavirüs vaka sayısının
47 olduğu dile getirilmiştir. Dünyada giderek yayılan ve ölümle sonuçlanan bu
virüsün toplumsal yaşamın her noktasında etkili olduğu, ekonomik ve sosyal
hayatı olumsuz etkilediği görülmektedir. coronavirüsün ülkemiz üzerindeki
ekonomik etkileriyle baş edilmesi için başta kamu alacakları olmak üzere
vatandaşlarımızın, ticari işletmelerimizin ve esnafımızın fatura ve kredi
benzeri zorunlu ödemelerinin bir süreliğine ertelenmesi gibi tedbirlerin
alınması gerekmektedir. Ülkemizin bu salgından kaynaklanacak tüm olası
etkilerden en az hasarla çıkmasının sağlanması adına önlemlerin alınması,
salgının ekonomik ve sosyal hayata olan etkilerinin bertaraf edilmesi,
toplumsal yaşamın normal seyrine dönmesi için gerekli koşulların belirlenmesi
amacıyla 17/3/2020 tarihinde Türkiye Büyük Millet Meclisi Başkanlığına verilmiş
olan Meclis Araştırması Önergesinin, diğer önergelerin önüne alınarak
görüşmelerinin 17/3/2020 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Bursa
Milletvekilimiz Sayın İsmail Tatlıoğlu.
Buyurun
Sayın Tatlıoğlu. (İYİ PARTİ sıralarından alkışlar)
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Parlamentomuzun
saygıdeğer üyeleri; hepinizi partim ve şahsım adına saygıyla selamlarım.
Sayın
Başkan, sizin döneminiz de hayırlı olsun, inşallah.
İkinci
Dünya Savaşı’ndan sonra, içinde bulunduğumuz coronavirüs tehdidi, global
anlamda dünyanın gördüğü en büyük tehdit ama Meclisin konuşmalarına baktığımda
hakikaten bu tehdidin henüz bize ulaşmadığını görüyorum. Zaten bugünkü
önergemiz bu açıdan da anlamlıdır diye düşünüyorum. Bu, esasında küresel bir
afet bölgesi, bütün küre bir afet bölgesi; dolayısıyla Türkiye de bir afet
bölgesi bu anlamda. Dolayısıyla, sadece kamunun, sadece özel sektörün, sadece
belli bir kesimin görevleri yok. Bütün sivil toplum örgütleri, kamu, toplum bir
bütün olarak seferberlik hâlinde mücadele etmemiz gereken ve bir duruş
göstermemiz gereken bir husus. 
Gün
ve gün hepimiz anlık bilgileniyoruz. Türkiye olarak bütün bu olumsuzluklar
içerisinde bir avantajımız oldu, o da: Bu virüsün Türkiye’ye girişinin bir iki
haftalık gecikmesi. O, bizim bu olayı daha yoğun yaşayan ülkelerde neler
yapılıyor, ne gibi hatalar yapılıyor, ne gibi olumlu şeyler yapılıyor,
gözlemlememize neden oldu. Aslında, bu anlamda ciddi bir avantaj. 
Baktığımızda,
başlangıçta Sayın Bakanın iyi niyeti ve hamlelerinin dışında, olanları
okuduğumuzda, Çin’i okuduğumuzda, İtalya’yı okuduğumuzda, İran’ı okuduğumuzda
ve Türkiye’de biraz yoğunlaşması durumunda -inşallah, minimumla gelir geçer-
çok ciddi bir altyapı yetersizliğinin ve topluma mal edilemeyişinin sıkıntılarını
çekeceğiz gibi geliyor. Bu anlamda, daha iyi hazırlıklı olmak ve topluma güven
vermek gerekiyor; temel olarak bu. Bunu Çin’in bu şekilde aştığı bildiriliyor
ve bu şekilde bir politika uygulanıyor. 
Mesela,
Çin’de hastaların sayısı ve ne derecede olduğu, ölümlerin kaç olduğu ve
nerelere ait olduğu çok açık belirtiliyor, bizde biraz daha kapalı. Mesela, 47
hastanın nereli olduğu ve nerede olduğu bilgisi yok. Bilgi saklamak, güveni
aşındırıyor. Bu tür mücadelelerde temel unsur, kamunun ve devletin birinci
derecede güven sağlaması. Ama hayat da devam ediyor çok değerli arkadaşlar,
hayatın bundan sonra devam etmesini engelleyecek hususları da ortadan kaldırmak
lazım özellikle ekonomik hayatta. 
Bazı
ülkelerin dediği gibi, Türkiye’de de özellikle ekonomik işleyişin birkaç hafta
ertelenmesine rağmen tıkanmadan devam etmesini sağlayacak tedbirlerin alınması
lazım. Bir kere hiçbir şekilde hiçbir firmanın iflasına müsaade etmemek lazım.
Özellikle 10 civarında işçi çalıştıran KOBİ’lerin ödemelerini aksatmadan
yapabileceği mekanizmaları geliştirmek lazım. Kesinlikle mart ve nisan ayları
-12 Marttaki basın toplantımızda söyledik- vergileri mutlaka ertelenmeli -mart
ayı için nisana ertelendi- bu mayısa ertelenmeli. Planlanmış ödemeler için altı
aylık sıfıra yakın faizle kredilendirme yapılmalıdır. Aksi takdirde, bu,
zincirleme bir ekonomi kilitleme etkisi gösterir. Özellikle gıda ve lojistik
düzenli takip edilmelidir. Özellikle iş kaybı ve işçiler konusunda 131 milyar
lira civarındaki İşsizlik Fonu’ndan ciddi anlamda yararlanmak gerekir ki bir
ödeme sıkıntısı olmasın. Aksi takdirde çalışanlarımız harcama sıkıntısı
içerisine girerler ki bu gerçekten hem ciddi anlamda bir olumsuzluk hem de
ekonomiyi kilitler. 
Bütün
bunlardan dolayı, bu konunun Parlamentomuz tarafından da sahiplenilmesi için
bir araştırma komisyonunun kurulması; acilen, neler yapılması, ne gibi
tedbirler alınması gerektiği konusunda ortak akıl üretilmesi gerekir. 
(Mikrofon
otomatik cihaz tarafından kapatıldı)
BAŞKAN
– Buyurun.
İSMAİL
TATLIOĞLU (Devamla) – Mesela, bu, umreden gelenlerin KYK yurtlarına… Şimdi,
bunlar çoğaldığında, şehirlerimizde azalan müşteri nedeniyle boş bulunan bazı
otellerin, Türkiye’de bazı turizm bölgelerinde otellerin bu iş için
hazırlanması gerekir. Ciddi bir potansiyel var, belli büyük şehirlerimizdeki
oteller bu işe hazırlanabilir. Aksi takdirde -inşallah olmaz ama- bir hızlanma
durumunda sağlık kurumlarının yetersizliği açıktır. Bunlar, şimdiden, solunum
cihazlarıyla ve hijyenik ortamlarıyla hazırlanmalı. Bugün bizim yatak sayısı
bakımından çok önemli bir potansiyelimiz var. Muğla, Aydın, Antalya bunun için
çok uygun şehirlerimiz, otellerimizin ve tesislerimizin yatak kapasiteleri çok
uygun; bunlar hazırlanmalı. 
İşte
bütün bunları üretmek için bir Meclis araştırması komisyonunun kurulmasını ve
buna destek vermenizi talep ediyoruz. Hem de milletimiz, Meclisimizin de bu
meseleye birinci elden sahip çıktığını görür ve güven içinde bir mücadele
sağlarız diye düşünüyoruz.
Hepinize
saygılar sunarım. (İYİ PARTİ sıralarından alkışlar)
BAŞKAN
– Halkların Demokratik Partisi Grubu adına Batman Milletvekili Mehmet Ruştu
Tiryaki.
Buyurun
Sayın Tiryaki. (HDP sıralarından alkışlar)
HDP
GRUBU ADINA MEHMET RUŞTU TİRYAKİ (Batman) – Sayın Başkan, değerli
milletvekilleri; öncelikle hepinizi saygıyla selamlıyorum. 
Ayrıca,
Sayın Başkan, yeni görevinizde başarılar diliyorum, başarılı olacağınıza da
canıgönülden inanıyorum.
Küresel
pandemi ilan edilen yeni tip coronavirüs salgınının yayılmasının önlenmesi,
sağlık emekçilerinin güvenli koşullarda çalışabilmelerinin temin edilmesi,
salgın nedeniyle alınacak önlemlerin belirlenmesi, bu önlemlerle doğru orantılı
olarak ekonomik ve sosyal alanlarda alınacak önlemlerin belirlenmesi amacıyla
bir araştırma komisyonu mutlaka kurulmalıdır. Bugün, yalnızca İYİ PARTİ değil,
Halkların Demokratik Partisi ve Cumhuriyet Halk Partisi de araştırma komisyonu
kurulması için birer önerge sundular. Bu önergeleri görüşüp -ayrı ayrı mı olur
veya birleştirilerek mi olur veya ortak akılla, nasıl olacaksa- mutlaka bir
araştırma komisyonu kurmalıyız çünkü Türkiye Büyük Millet Meclisinin , pandemi
ilanına yol açan bir salgını yalnızca izlemesi beklenmemelidir çünkü
beklenemez. Bu araştırma komisyonu bugünden tezi yok kurulmalı ve en geç yarın
çalışmalarına başlamalıdır. 
Bu
araştırma komisyonunu, bir araştırma komisyonun kurulması gereksiniminin tek
dayanağı bu değil elbet. Evet, idari önlemler alınıyor; evet, Sağlık Bakanlığı,
periyodik olarak, gecenin bir yarısında da olsa açıklamalarda bulunuyor, idari
önlemlerin neler olduğunu parça parça öğreniyoruz ancak alınan önlemlerin
yeterli olmadığını düşünüyoruz. Ayrıca bazı önlemlerin de yanlış olduğunu
düşünüyoruz. Örneğin, yurt dışından gelenlerin karantinaya alınması için,
hiçbir önlem ve hazırlık yapılmadan gecenin bir yarısında öğrencilerin yurttan
çıkarılması ve yurt dışından gelenlerin öğrenci yurtlarına yerleştirilmesi
gibi. Bilmiyorum izlediniz mi görüntüleri ama bu bir karantina falan değil,
karantina olamaz. Yurtta kalanların neredeyse tamamı gün boyu sokakta, demir
kenarlarında, hapisteymiş gibi yakınlarıyla görüşüyorlar, meydanlarda yemek
yiyorlar. Demek ki yemek yiyebilecekleri bir ortam bile hazırlanmamış, yeterli
hazırlık yok ve sadece 47 vakanın görüldüğü günlerde yaşıyoruz bunu.
Yine,
AVM’lerin kapatılmaması… Her gün milyonlarca insan AVM’leri ziyaret ediyor.
Saat 10.00’dan 22.00’ye kadar açık olan AVM’leri saat 12.00 ile akşam 20.00
arasında sınırlıyorsunuz ama AVM’ler hâlâ açık ve büyük bir enfeksiyon kaynağı.
Tek bir coronavirüslü kişinin o AVM’ye girmesi demek, binlerce kişinin
hastalığı kapması anlamına gelecek.
Yine,
başka eksikler, yanlışlar var. Bunlardan bir tanesi de Bulgaristan, Yunanistan
sınırına -tırnak içerisinde- sürdüğünüz mülteciler. Bunlarla ilgili de gerekli
önlemleri almadığınızı düşünüyoruz. Yalnızca bir sahra çadırı kuruldu ve
hastalık şüphesi olanlar oraya başvuruyorlar. 
(Mikrofon
otomatik cihaz tarafından kapatıldı)
BAŞKAN
– Tamamlayınız.
MEHMET
RUŞTU TİRYAKİ (Devamla) – Tamamlıyorum Sayın Başkan.
SALİH
CORA (Trabzon) – Olumlu bir şeyden bahsediyorsun.
MEHMET
RUŞTU TİRYAKİ (Devamla) – Evet, Sağlık Bakanlığı coronavirüsle mücadele ediyor
ancak ciddi bir eksiklik var gibi görünüyor. Bunun da altını çizmek lazım. 
Bakın,
haftada sadece 2 bin kişiye test uygulanıyormuş. 83 milyonluk bir ülkede
haftada 2 bin kişiye test uygulanması, bu, büyük bir eksiklik. Bir kişiye,
tedaviye başlayabilmeniz için, hastaneye yatırmanız için, karantina altına
alabilmeniz için önce tanı koymanız gerekiyor. Peki, 2 bin kişiye test
yapabildiğiniz bir ortamda, ülke olarak coronavirüsle mücadele etmemiz
gerçekten mümkün müdür? Elbette mümkün değil. 
Ayrıca,
ekonomik ve sosyal sorunlar var. AVM’leri kapatalım, alışverişi keselim, sokağa
çıkmayı durduralım, iş yerlerini kapatalım, onu kapatalım, bunu kapatalım ama
bunun büyük bir ekonomik maliyeti olacak. Sadece idarenin, Hükûmetin alacağı
kararlarla bu sorunun çözülemeyeceğini düşünüyoruz. Tekrar söylüyorum: Türkiye
Büyük Millet Meclisi bunu izlemekle yetinemez. İster siz verin bir önerge
isterseniz bu önergeleri, araştırma komisyonu kurulması önergelerini
birleştirin ama Meclis mutlaka bir araştırma komisyonu kurmalıdır diyorum.
Hepinizi
saygıyla selamlıyorum. (HDP sıralarından alkışlar)
CAHİT
ÖZKAN (Denizli) – Sayın Başkan, hatip kürsüden, ülkemize gelen göçmenlerin
Yunanistan sınırına sürüldüğü ve onların da kontrolsüz olduğu yönünde sataşmada
bulunmuştur.
MEHMET
RUŞTU TİRYAKİ (Batman) – Tırnak içerisinde dedim, tırnak içerisinde dedim; bu
bir teşbih. 
CAHİT
ÖZKAN (Denizli) – Tırnak içerisinde söylemesi, durumun vahametini ortadan
kaldırmaz.
MEHMET
RUŞTU TİRYAKİ (Batman) – Hayır, bu bir teşbih.
CAHİT
ÖZKAN (Denizli) – Biz, tarih boyunca, ülke olarak nasıl farklı coğrafyalardaki
mazlumlara kucağımızı açmışsak, gidene de “Gitme.” diyemeyiz. Tamamen kendi
gönülleriyle giden göçmenlere karşı da bizim durdurma yönünde bir yaptırımımız
olamaz. Genel Kurulun dikkatine sunarım. 
Teşekkür
ederim.
MURAT
EMİR (Ankara) – Yıllarca dediniz, niye “Olamaz.” diyorsunuz?
BAŞKAN
– Şimdi de Adalet ve Kalkınma Partisi Grubu adına Uşak Milletvekilimiz Sayın
İsmail Güneş. 
Buyurun
Sayın Güneş. (AK PARTİ sıralarından alkışlar)
AK
PARTİ GRUBU ADINA İSMAİL GÜNEŞ (Uşak) – Sayın Başkan, değerli milletvekillerim;
İYİ PARTİ grup önerisi üzerinde AK PARTİ Grubu adına söz almış bulunuyorum. Bu
vesileyle yüce milletimizi ve sizleri saygıyla selamlıyorum. 
Özellikle,
cefakârca çalışan ve özveriyle çalışan sağlık çalışanlarımızın 14 Mart Tıp
Bayramı’nı tebrik ediyorum. 
Dünya,
tabii, coronavirüs pandemisiyle karşılaştı ve hiç kimsenin beklemediği bir anda
dünyayı kasıp kavuruyor. Coronavirüse baktığımız zaman, normalde hayvanlarda
olan coronavirüs, insanlarda basit bir üst solunum yolu enfeksiyonu yapabildiği
gibi, ağır pnömonilere ve ölümlere kadar enfeksiyonlara neden olmaktadır. Fakat
coronavirüsü yine aynı gruptan olan SARS virüsü ve MERS virüsüyle
karşılaştırdığımız zaman fertilite düzeyi düşüktür. 
İlk
defa aralığın sonunda Çin’in Wuhan kentinde ortaya çıkan ve “pnömoni” olarak
teşhis edilen ve daha sonra da 6 Ocakta ayrı bir virüs olduğu tespit edilen bu
Covid-19 virüsü gerçekten de kısa sürede yayıldı. Bugün pek çok ülkede görülen
virüsten dolayı aşağı yukarı 179 bin kişi bu hastalığı geçirdi ve 7 bin kişi
hastalıktan dolayı vefat etti, yaklaşık 78 bin kişi de iyileşti.
İlk
defa Çin’de ortaya çıktıktan sonra ve 6 Ocakta Çin, bununla ilgili, ayrı bir
virüs olduğunun teşhisini koyduktan sonra Türkiye, daha kendisine hastalık bulaşmadan
gerekli tedbirleri aldı. Sayın Cumhurbaşkanımızın önderliğinde Sağlık
Bakanlığımız hemen Bilim Kurulunu kurdu ve hem hastalıkla nasıl mücadele
edeceğimiz ve hastalığa karşı ne gibi tedbirler alacağımız hem de hasta
olanların nasıl tedavi edileceği konusunda bir algoritma oluşturuldu ve dünyada
pek az ülkenin ortaya koyduğu öngörüyü ve dirayeti ortaya koyarak ilk defa,
Çin’den gelen yolcular sağlık taramasından geçirildi, ateşi olanlar tecrit
edildi. Diğer taraftan, bu hastalığın yaygınlaşmasıyla beraber Çin’le iletişim
kesildi, arkasından İran’la olan iletişim kesildi. Sahra hastaneleri kuruldu.
İlk defa, teşhis için, bir merkezde çalışma başlatıldı; daha sonra da 7 tane
ilde teşhis için laboratuvar kuruldu. 
Şimdi,
arkadaşlar diyorlar ki: “82 milyondan sadece 2 bin kişiye siz test yaptınız.”
Arkadaşlar, bu virüs kişide hastalık oluşturmadan önce test yapmanın bir anlamı
yoktur ve dolayısıyla bu hastalık oluştuğu zaman anca test pozitif çıkabilir.
Dünyanın hiçbir yerinde tüm halkın taranması diye bir unsur asla yoktur. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim. 
İSMAİL
GÜNEŞ (Devamla) – Diğer taraftan, bu hastalığın önlenmesinde Sağlık
Bakanlığımız ve sağlık çalışanlarımız gerçekten de çok özveriyle çalışıyorlar.
Sağlık Bakanımız, gerçekten de, halktan hiç gizlemeyerek, hangi vakaların
çıktığını -bugün 47 vaka çıkmıştır- hepsini tek tek açıklamıştır. Diğer
taraftan da bizim bugün 39 bin yoğun bakım yatağımız var. Bugün İtalya’nın 7
bin yoğun bakım yatağı vardır arkadaşlar; İtalya felç olmuştur, İngiltere felç
olmuştur, ekonomik anlamda bizden kat kat önde olan ülkeler felç olmuştur. Biz
şunu diyoruz arkadaşlar: Gerçekten de “Sağlıkta değişim, dönüşüm yaptık.”
diyorduk ama bazıları buna inanmıyordu. İnşallah, biz bu süreci çok az bir
zayiatla atlatacağız arkadaşlar.
Diğer
taraftan, tabii ki “önce can” diyoruz; önce can güvenliğini sağlayacağız, sonra
da mal güvenliğimizi sağlayacağız. Ümit ediyoruz ki önümüzdeki günlerde Sayın
Cumhurbaşkanımız ve Hükûmetimiz bu, mal güvenliğiyle ilgili ve ekonomik
tedbirlerle ilgili gerekli kararları alacaktır diye düşünüyorum.
İYİ
PARTİ önergesinin aleyhinde olduğumu bildiriyorum, yüce heyetinizi saygıyla
sevgiyle selamlıyorum. (AK PARTİ sıralarından alkışlar) 
BAŞKAN
– Değerli arkadaşlar, sehven bir durum var, onu düzeltmem gerekiyor. Cumhuriyet
Halk Partisi Grubu adına Balıkesir Milletvekilimiz Fikret Şahin’in konuşmasını sehven
geçmiş olduk.
Buyursunlar
Sayın Şahin. (CHP sıralarından alkışlar)
CHP
GRUBU ADINA FİKRET ŞAHİN (Balıkesir) – Sayın Başkan, değerli milletvekilleri;
yüce heyetinizi saygıyla selamlıyorum.
Sayın
Başkan, size de görevinizde başarılar diliyorum.
Evet,
ben de coronavirüs hakkında görüşlerimizi ifade edeceğim ama benim konuşmam
siyasi tarzda bir konuşma olmayacak; daha bilimsel anlamda, olması gereken ve
eksikler nelerdir, hep birlikte nasıl mücadele ederiz, ben bu noktadan
yaklaşmak istiyorum konuya.
Tabii,
biraz önceki konuşmalarda bu salgından siyasi prim elde etmeye yönelik birtakım
söylemler oldu ama bunun yanlış olduğuna inanıyorum. Elbette eleştirilecek
noktalar vardır ama şu an sırası değil. Cumhuriyet Halk Partisi olarak
-eleştireceğimiz- sağlık politikaları noktasında bu salgının bize öğrettiği
birtakım öğretiler var, bunlara ait eleştiri hakkımızı saklı tutarak bu
konuşmayı yapacağım.
Şöyle
ki: Tüm dünya olarak mücadele ediyoruz, yani bir insanlık mücadelesidir sonuç
itibarıyla. Elbette, bizler, ülkemize gelmemesi açısından bir mücadele verdik.
Bu hastalık 31 Aralıkta Çin’de ortaya çıktı, 11 Martta da Türkiye’ye geldiğini
ilan ettik yani yetmiş günlük bir gecikmeyle geldi. Hastalığın ilk aşaması,
ülkemize gelmemesiydi elbette ama bunu engellememiz mümkün değildi ve en
sonunda geldi. Bundan sonra ikinci aşamayı yaşıyoruz biz. Nedir bu? Hastalığın
yayılmasını mümkün olduğunca geciktirmek. Çünkü iki aylık bir pik periyodu var,
bu periyodu mümkün olduğunca daha az vakayla geçirmek durumundayız. Bu aşamayı
yaşıyoruz ama özellikle hafta sonuna kadar olan tablo bizi bir hayli geriye
düşürdü. İnşallah bunun bedelini ağır şekilde ödemeyiz. Bu da umreden gelen
vatandaşların, maalesef, bilimsel anlamda izolasyona alınmayarak evlerine
bırakılması ve normal vatandaşların arasında da yaşamlarına devam etmeleri ki
bunu da ben kendi seçim bölgemde yaşıyorum. Evlerine gönderilen vatandaşlar
çarşı pazar dolaşıyorlar ve bunları da kaymakamlıklara, sağlık müdürlüklerine,
milletvekillerine ihbar ediyorlar. Yani bu vatandaşların sorumlu davranarak
evlerinden çıkmaması konusunda ben kendilerine bu kürsüden sesleniyorum.
Şimdi,
diğer bir konu, Sağlık Bakanlığı daha şeffaf olmalı, vatandaşı daha doğru bir
şekilde bilgilendirmeli; yani yeteri kadar bilgilendirmesi gerektiğine inanıyorum.
Dünya Sağlık Örgütü, yaklaşık olarak iki aydır, her gün coronavirüsle ilgili
günlük rapor yayınlıyor. Benim teklifim şudur Sağlık Bakanlığı yetkililerine:
Bakanlık, sitesinden, Türkiye’deki coronavirüs salgınıyla ilgili günlük olarak
rapor yayınlasın. Kaç vaka var, kaç vaka izolasyonda, kaçı gözlem altında, kaç
test yapılmış, hangi illerde, bunların açıklanmasının hiçbir sakıncası yok.
Şeffaf olduğunuz takdirde vatandaş size daha çok güvenir ve tek elden bu
salgınla baş edebiliriz.
Diğer
bir noktaysa, bundan sonraki üçüncü aşamada, artık, hastalanan vakaların
tedavisi kısmına geçeceğiz. 
(Mikrofon
otomatik cihaz tarafından kapatıldı)
FİKRET
ŞAHİN (Devamla) – Bir dakikanızı rica edeceğim.
BAŞKAN
– Tamamlayalım efendim.
FİKRET
ŞAHİN (Devamla) – Yoğun bakımla ilgili, biraz önce de sayın meslektaşım
belirtti, 38 bin civarında yoğun bakım yatağımız var ama bunun yarısı, yüzde
50’si özel hastanelerde; dikkatinizi çekiyorum, özel hastanelerde. Bugün
Bakanlık bir genelge yayınladı elektif vakaların ertelenmesi konusunda. Aynı
genelgenin özel hastanelere de uygulanması gerektiğine inanıyorum. Özel
hastaneler de mutlaka bu salgınla mücadeleye katkı vermeliler, hazırlık
yapmalılar ve yoğun bakım şartları, daha artacak vakalara göre hazırlanmalı.
Özellikle, ventilatör sayısı konusunda yetersizliğimiz var; bu yerine
getirilmeli. Yoğun bakımda kullanılacak sarf malzemeleri şu anda yeterli değil.
Diğer
bir nokta da, hekim arkadaşlarımız virüse karşı koruyucu maske olmadığından
şikâyetçiler, biraz önce aradılar. Hekim arkadaşlar ve sağlık çalışanları
virüse karşı koruyucu maske istiyorlar. 
Diğer
bir şey, hastanede alkol bulunmadığını söylüyorlar, bunların temin edilmesi
gerekir.
Diğer
bir nokta da, ilerleyen durumlarda çok daha fazla sayıda hastanın tedavisine ve
yoğun bakıma ihtiyaç olacağı için sağlık personeli çok ağır şartlarda çalışmak
durumunda kalabilir.
(Mikrofon
otomatik cihaz tarafından kapatıldı)
FİKRET
ŞAHİN (Devamla) – Burası çok önemli Sayın Başkanım, çok önemli olduğu için…
BAŞKAN
– Buyurun.
FİKRET
ŞAHİN (Devamla) – Diğer ülkelerdeki örneklerde şunu görüyoruz: Sağlık
çalışanları, hekimler, hemşireler, acil personeli çok uzun süre çalışmak
durumunda kalıyorlar. Şimdiden biz sağlık çalışanlarını dinlendirmek
durumundayız, buna ait planlama yapmak durumundayız. Ani bir şekilde 200-300
vaka yoğun bakım şartlarına ihtiyaç duyduğu an orada hizmetler felç olabilir,
buna ait planlamaları şimdiden yapmak durumundayız. Diğer noktaları da,
inşallah, daha sonraki süreçte devam ettireceğim.
Peki,
çok teşekkür ediyorum, sağlıklı günler diliyorum.
Size
de hayırlı görevler diliyorum. Sağ olun. (CHP sıralarından alkışlar) 
BAŞKAN
– Teşekkürler Sayın Şahin.
İYİ
PARTİ Grubunun önerisini oylarınıza sunuyorum: Kabul edenler… Kabul etmeyenler…
Kabul edilmemiştir.
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
2.- HDP Grubunun, 16/2/2020 tarihinde Batman
Milletvekili Necdet İpekyüz ve arkadaşları tarafından, corona virüsünün
yayılmasını engellemek ve kriz hâlinde hizmet veren sağlık çalışanlarının daha
fazla şiddete maruz kalmasını önlemek amacıyla verilmiş olan Meclis araştırması
önergesinin ön görüşmelerinin, Genel Kurulun 17 Mart 2020 Salı günkü
birleşiminde yapılmasına ilişkin önerisi
17/3/2020
Türkiye Büyük Millet Meclisi Başkanlığına
Danışma
Kurulu 17/3/2020 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Meral
Danış Beştaş
 Siirt
 Grup
Başkan Vekili
Öneri:

16
Şubat 2020 tarihinde Batman Milletvekili Necdet İpekyüz ve arkadaşları
tarafından (5873 sıra numaralı) corona virüsünün yayılmasını engellemek ve kriz
hâlinde hizmet veren sağlık çalışanlarının daha fazla şiddete maruz kalmasını
önlemek amacıyla Türkiye Büyük Millet Meclisine verilmiş olan Meclis
araştırması önergesinin diğer önergelerin önüne alınarak görüşmelerinin
17/3/2020 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere, Halkların Demokratik Partisi Grubu
adına Hakkâri Milletvekili Sait Dede. 
Buyurun
Sayın Dede. (HDP sıralarından alkışlar)
HDP
GRUBU ADINA SAİT DEDE (Hakkâri) – Sayın Başkan, değerli milletvekilleri; 17
Mart 2020 tarihi yani bugün itibarıyla Türkiye’deki coronavirüslü hasta
sayısının 47 olduğu belirtilmiştir. Ancak bu salgının istatistiksel olarak
yaklaşık 20 kat hızla yayıldığı göz önüne alındığında, Türkiye’de taşıyıcı olup
henüz tespit edilmemiş hasta sayısının azımsanmayacak derecede olduğu
tahmininde bulunabiliriz. 
Bu
sebeple, hem coronavirüs salgınının yayılmasını engellemek hem de bu süreçte
kilit rol oynayacak sağlık çalışanlarının hizmet verirken başta kendi sağlık
durumlarını kontrol altında tutmak ve iş güvenliklerini sağlamak amacıyla
önergemizin desteklenmesi gerekmektedir. 
Değerli
arkadaşlar, bugün yaşanılan coronavirüs salgını başta olmak üzere herhangi bir
salgına karşı verilen mücadelede sağlık çalışanları en temel özne olarak yer
alırlar ve bu nedenle, salgına yol açan patojenle enfekte olma riski
altındadırlar. Sağlık çalışanlarının karşılaştıkları risk ve tehlikeler
arasında, patojene maruz kalmanın yanı sıra, uzun süre çalışma saatleri,
psikolojik stres, aşırı yorgunluk, mesleki tükenme, damgalanma, fiziksel ve
psikolojik şiddet yer almaktadır. Genel olarak karşılaştığımız en temel mesele,
belirli bir olayın gerçekleşmesinden itibaren söz konusu olay üzerinde
çalışacak ve sorumluluk sahibi olacak kişilerin şartlarının tartışmaya açılması
durumudur. Bugün de sağlık çalışanları âdeta kıymete binmiş durumda olup
yıllardır süregelen taleplerinin ne derece haklı olduğu görülmektedir. Bu
yüzden, yalnızca kriz anlarında değil, olağan durumlarda da sağlık
çalışanlarının özlük hakları başta olmak üzere çalışma koşulları düzenlenmeli
ve güvence altına alınmalıdır.
Değerli
milletvekilleri, coronavirüs salgınının ciddiyet boyutunun hepimiz farkındayız
ancak sizlere şöyle bir istatistiki veri sunmak istiyorum: Bakın, Sağlık
Bakanlığının kendi kayıtlarına göre, her saat başı 1 sağlık emekçisi şiddet
görmektedir. Dikkatinizi çekmek istiyorum, saatte 1 sağlık emekçisi. Peki,
coronavirüs salgını sebebiyle oluşan panik atmosferi, ilgili önlemler
alınmadığı takdirde, az önce belirttiğim istatistiği hangi derecede etkiler?
Yarım saatte bir mi, on dakikada bir mi, beş dakikada bir mi 1 sağlık emekçisi
şiddet görecektir? Bu durumda, en çok ihtiyaç duyulan emeğe, en çok ihtiyaç
duyulan zaman aralığında gerekli tedbirler alınmalı, gerekli haklar teslim
edilmeli ve güvenlik başta olmak üzere her türlü tedbir azami derecede
uygulanmalıdır.
Değerli
milletvekilleri, Dünya Sağlık Örgütünün belirlemiş olduğu ve bizim de bir an
önce hayata geçirmemiz gereken sağlık emekçilerinin sağlığı ve güvenliği için
alınması gereken önlemleri bu kürsüden kamuoyuyla tekrar paylaşmak istiyorum.
İş
güvenliği ve sağlığı alanındaki risklerin asgariye indirilmesi için gerekli
önleyici ve koruyucu önlemlerin alınmasında genel sorumluluğun üstlenilmesi
gerekmektedir. İş güvenliği ve sağlığı alanında bilgi, talimat ve eğitim
verilmeli; enfeksiyon önleme ve kontrolü alanında bilgi güncelleme eğitimi ve kişisel
koruyucu donanımın giyilmesi, çıkarılması ve imhası önemle uygulanmalıdır.
Şüpheli ya da teyit edilmiş Covid-19 hastalarıyla ilgilenen sağlık emekçilerine
yeterli miktarda enfeksiyon önleme ve kontrolü, kişisel koruyucu donanım
malzemelerinin temin edilmesi gerekmektedir; öyle ki sağlık emekçileri, iş
güvenliği ve sağlıklarıyla ilgili giderleri kendi ceplerinden karşılama
durumunda kalmamalıdırlar. Sağlık emekçilerinin, kana, solunum sisteminden
gelen ifrazata ya da şiddet olaylarına maruz kalma durumlarını herhangi bir
suçlamayla karşılaşma endişesi olmadan bildirebilecekleri ortamlar
oluşturulmalıdır. Mağdurlara destek dâhil olmak üzere ivedi takip önlemleri
alınmalıdır. Emekçilere, kendi kendini değerlendirme, semptom bildirimi ve
hastalıkta evde kalma gibi konularda tavsiyelerde bulunulmalı, yemek ve
dinlenme aralarıyla birlikte uygun çalışma saatleri uygulaması sürdürülebilir
hâle getirilmelidir. Yaşamlarına ya da sağlıklarına yönelik yakın ve ciddi bir
tehdit oluştuğuna ilişkin makul gerekçeleri olduğu durumlarda, emekçilere,
kendilerini bu tür ortam ve durumların dışında tutma haklarını kullanma izni
tanınmalıdır. Bir sağlık emekçisi, bu hakkı kullanması hâlinde olumsuz herhangi
bir sonuca karşı korunmalı ve güvence altına alınmalıdır. İş yerinde Covid-19
kapılması durumunda, tazminat, rehabilitasyon ve tedavi hakları gözetilmeli ve
karşılanmalıdır. Böyle bir durumda enfeksiyon kapılması mesleki bir maruz kalma
durumu, ortaya çıkan hastalık da meslek hastalığı sayılmalıdır. 
Değerli
arkadaşlar, sağlık emekçilerine en çok ihtiyaç duyduğumuz bu dönemde oluşan
panik ve stres havasının minimum seviyeye indirilmesi için, bugüne kadar
uygulanan performansa dayalı ücretlendirme, sözleşmeli personel alımına yönelik
uygulanan politikalar değiştirilmelidir. Ayrıca, özelleştirmelerle
değersizleştirilen ve ucuz hâle getirilen emek, hastanelerdeki envanter
yetersizliği, acil servislerde oluşan yoğunluğun önüne geçmek için gerekli
adımlar mutlaka atılmalıdır.
Dolayısıyla
bugün vermiş olduğumuz araştırma önergesinin desteklenmesi elzemdir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
SAİT
DEDE (Devamla) – Başkanım, tamamlıyorum.
Bu
noktada, Türkiye Büyük Millet Meclisi olarak alacağımız sorumluluk siyasi
hizipleşmenin çok ötesinde olup, ortaklaşmanın gerekliliği, birçok felaketin
önüne geçecektir.
Genel
Kurulu saygıyla selamlıyorum. (HDP sıralarından alkışlar.)
BAŞKAN
– Şimdi de İYİ PARTİ Grubu adına Adana Milletvekilimiz İsmail Koncuk.
Buyursunlar
Sayın Koncuk. (İYİ PARTİ sıralarından alkışlar)
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum.
Öncelikle,
gerçekten, bu “corona virüsü” denilen virüsle bir millî mücadeleye girdik,
Allah milletimizin yardımcısı olsun. Bu, siyaseten istismar edilecek bir konu
değil, asla. Hangi saiklerle olursa olsun, bu konuda, gerçekten, bir millî
mücadeleyi hepimizin yapması lazım. Buna sadece Hükûmetin gücünün yeteceğini
düşünmüyorum; bu, gerçekten, millet olarak -sadece muhalefet de değil, millet
olarak- hep birlikte, bir şuurla üzerine gideceğimiz bir büyük bela. Hepimizin
bu şuurda olması lazım. Kimsenin elbette buradan bir kâr, siyasi rant elde
etmeye çalışmaması lazım, ne iktidarın ne muhalefetin. Dolayısıyla, burada,
açıklamalarımızın, milletimizi telaşlandırıcı açıklamalar olmaktan da uzak
olması lazım. Elbette eleştirilerimiz, olumlu eleştirilerimiz, yol gösterici
eleştirilerimiz olabilir; bu da gayet doğrudur.
Değerli
milletvekilleri, sağlık çalışanları bu işin motor gücü olacak, başka da bir
gücümüz söz konusu değil. Dolayısıyla, gerçekten, sağlık çalışanlarının
durumlarını bir masaya yatırmamız gerekiyor. Yani, hem virüs kapma noktasında
sağlık çalışanları ciddi bir risk grubu hem de problemi ortadan kaldırmak için
en fazla yükü yüklediğimiz insanlar. Sağlık çalışanları noktasında, kadro
eksikliğimizin olduğunu hangi hastaneye giderseniz gidin, başhekimlerle
konuşun, size söyleyeceklerdir; “Yeterli eleman yok.”
Elimizde
sağlık çalışanları var; işsiz gezen, sayıları 300-400 bine yaklaşan sağlık
çalışanları var. Dolayısıyla bunların atamasını, KPSS puan üstünlüğüne göre -mülakat
demiyorum, KPSS puan üstünlüğüne göre- hemen yapmalıyız. Bunu yapabiliriz çünkü
bu sürecin on dört gün sonra nereye evrileceğini kestirebilmemiz mümkün değil.
İnşallah biter, inşallah her türlü tedbir alınır bu on dört günde, on dört gün
sonra daha rahatlamış bir hâle geliriz ama en kötüsünü düşünerek tedbirler
almamız şarttır diye düşünüyorum. Dolayısıyla, en önemli tedbir, sağlık
çalışanlarının sayısını artırmamızdır.
Tabii,
kamuda çalışan sağlık çalışanları açısından da sıkıntılar var. Mesela -şu anda
sağlık çalışanlarının izinleri kaldırıldı ama- bu tedavi ve teşhis
departmanında çalışmayanların, yaşlı olanların, engelli olanların, hamile
olanların istisna tutulması gerekir; bunu da buradan ifade edeyim. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim. 
İSMAİL
KONCUK (Devamla) - Diğer kurumlarda da sıkıntılar var. Mesela SGK denetmenleri
bize yazıyorlar, “Her gün 10-15 tane işletmeyi kontrol ediyoruz; ola ki bir
virüs kapsak biz elimizle bu virüsü yaymak durumunda kalabiliriz.” endişesi
yaşıyorlar. Bu denetim mekanizmasının da gözden geçirilmesi lazım yani hem
“İnsanlar yan yana durmasın.” diyeceğiz hem de bu denetim işlerini aynen devam
ettireceğiz; bu, mümkün değil.
Değerli
milletvekilleri, Meclis açısından da problem var. Meclisteki milletvekillerimiz
insanlarla bir şekilde muhatap olmak durumunda yani virüs var, amenna ama şu
anda, bakın, hepimiz buradayız, hepimiz buradayız. Kendimiz açısından
söylemiyorum ama bir risk grubu olduğumuzu bilerek hareket etmek gerekir.
Dolayısıyla, Meclisin de o on dört günlük süreçte çalışmalarını bir süre askıya
almasında fayda olduğunu hepiniz herhâlde kabul edersiniz. 
Saygılar
sunuyorum, teşekkür ediyorum. (İYİ PARTİ sıralarından alkışlar) 
BAŞKAN
– Cumhuriyet Halk Partisi Grubu adına Ankara Milletvekilimiz Murat Emir. 
Buyursunlar
Sayın Emir. (CHP sıralarından alkışlar) 
CHP
GRUBU ADINA MURAT EMİR (Ankara) – Sayın Başkan, değerli milletvekilleri; Genel
Kurulu saygıyla selamlıyorum.
İnsanlık
olarak büyük bir badireyle, belayla baş etmek zorundayız. Ülke olarak da bugüne
kadar çeşitli önlemler alındı. Biz Cumhuriyet Halk Partisi olarak, alınan
önlemlerin takipçisiyiz, yapıcı eleştiriler getirmek noktasında katkı
veriyoruz, dikkatle izliyoruz ve bunun, bu mücadelenin günlük siyasi
polemiklere heba edilmemesi gerektiğine inanıyoruz. Ancak şu gözlemimi
paylaşmama izin veriniz: Sanki, Sağlık Bakanlığı, AKP Grubu ve onun
destekçileri erken bir başarı duygusuna kapıldılar gibi. 
Bakınız,
Sağlık Bakanlığının başarılı olduğuna dair aslında elimizde gerçekçi bir veri
yok. Verimiz şu olmalıdır: Testleri yaparsınız ve testler sonucunda ülkenizde
daha az sayıda coronavirüs olduğunu ispatlarsınız. Oysa Türkiye’de az test
yapılmıştır. Dünyanın en az test yapılan ülkelerinden biri olduğumuzun farkında
mısınız? Test yapmazsanız, corona virüsü tespit edemezsiniz. Bakın, bugün Sayın
Bakan açıkladı “47 vaka var.” dedi. Bunların hepsi de yurt dışı bağlantılı.
Niye? Çünkü yurt dışı bağlantılı olanlara test yapıyorsunuz. Oysa bizim asıl
derdimizin, bugün toplumda henüz semptomatik olmamış yani ateşi çıkmamış,
hâlsizliği çıkmamış ama coronavirüs taşıyıcısı olabilecek kişileri de şimdiden
bulmak olması gerekmez mi? Bunu bulmadığınız zaman nasıl başarılı olacaksınız? 
Peki,
vakalar için yayılmasın diye yeterli önlemler alındı mı?
SALİH
CORA (Trabzon) – Alınmadı mı?
MURAT
EMİR (Devamla) – Hiç emin değilim. Bakın, emin değiliz, emin olamayız. Alındı,
alınan tedbirler var. 
Sayın
Cora, elbette alınan tedbirleri destekliyoruz ama bu “Her şeyi yaptık.”
duygusuna kapılmayın. İlk vakadan sonra, vaka sayınızdaki artış oranına
bakarsınız, ondan sonra dersiniz ki : “Biz başarılıyız.” 
Bakın,
şu anda, ilk vakadan sonraki vakaların yayılım hızına baktığınız zaman aslında,
neredeyse İtalya gibiyiz, dikkatinizi çekerim. 
SALİH
CORA (Trabzon) – CHP Kadın Kolları kongre yapıyor. 
MURAT
EMİR (Devamla) – Dolayısıyla bizim daha dikkatli olmamız lazım, sizin de biraz
susmanız lazım. Daha dikkatli, daha gerçekçi olmak zorundayız. 
ALİ
ŞAHİN (Gaziantep) – Bunu bir tek siz söylüyorsunuz, Dünya Sağlık Örgütü bile
tebrik ediyor. Bunu bir tek siz söylüyorsunuz.
MURAT
EMİR (Devamla) – Bakın, aslına bakarsanız, iktidarın çok da fazla hazırlığı
olmadığını anladığımız bir sürü örnek yaşadık bu arada; umreden dönenler
meselesi. Aslında, umreden dönenlere dönük olarak 16 bine yakın vakanın hiçbir
işlem yapılmaksızın evlerine gönderildiğini maalesef, medyadan öğrendik.
Muhtemelen, Sayın Bakan da sonradan öğrendi ki alelacele o kalan, sonradan
gelen 5.300 kişiyi nereye yerleştireceklerini şaşırdılar ve o sırada akıllarına
bir yurdu alelacele boşaltmak geldi. 
Şimdi,
bu varken bizim yeteri kadar hazırlığımız olduğunu söylememiz mümkün mü? 
Dolayısıyla
“Biz her şeyi yaptık, yapıyoruz zaten, daha hiçbir şeyi dahi konuşmamıza dahi
gerek yok.” demeye gerek yok arkadaşlar.
(Mikrofon
otomatik cihaz tarafından kapatıldı) 
SALİH
CORA (Trabzon) – Daha da yapacağız.
BAŞKAN
– Tamamlayalım.
MURAT
EMİR (Devamla) – Gerçekçi olalım. Bu sorun hepimizin sorunu; iktidarıyla
muhalefetiyle hepimizin sorunu. Bu sorunu ciddiye almak zorundayız. Siyasi rant
devşirmek için çalışmamız gerekmiyor. 
Bakın,
bugün bir iddia ortaya koyuyoruz, diyoruz ki: “Bu Meclis, Polatlı’da top sesleri
duyulurken bile çalıştı, o hâlde coronavirüs belasına karşı da hep beraber
çalışabiliriz.” 
Doğrudur
ama polemiği Sayın Bakanın bıraktığı yerden devam ettirelim. Sayın Bakan ne
diyor? “Başkanlık sistemi var, hızlı çalışıyoruz.” “Hangi olmayan yetkinizi
kullandınız da tedbir aldınız?” diye sorarım ben size ama bugün, biz bunları
konuşuyorken, bu konuları ayrıntısıyla konuşuyorken, şurada bir Bakanın, Bakan
Yardımcısının olması gerekmez mi? Niye konuşuyoruz? Biz bu çalışmayı niye
yapıyoruz? (CHP sıralarından alkışlar)
Arkadaşlar,
dolayısıyla şu olay bile, bizim aslında, ortak akla ihtiyacımız olduğunu,
tartışmaya, görüşmeye, birbirimizi dinlemeye ihtiyacımız olduğunu ve aklın ve
bilimin yolundan asla ayrılmamamız gerektiğini ortaya koyuyor.
Genel
Kurulu saygıyla selamlarım. (CHP sıralarından alkışlar)
ALİ
ŞAHİN (Gaziantep) – Akıl, bilim ve vicdan! 
MURAT
EMİR (Ankara) – Tabii! Tabii!
BAŞKAN
– Adalet ve Kalkınma Partisi Grubu adına Bursa Milletvekilimiz Mustafa Esgin. 
Buyursunlar
Sayın Esgin. (AK PARTİ sıralarından alkışlar) 
AK
PARTİ GRUBU ADINA MUSTAFA ESGİN (Bursa) – Sayın Başkan, değerli
milletvekilleri; HDP grup önerisi aleyhinde AK PARTİ Grubumuz adına söz almış
bulunuyorum. Gazi Meclisimizi saygıyla selamlıyorum.
Çin’de
ilk vakanın ortaya çıkmasıyla, kısa bir sürede tüm dünyada küresel bir salgın
hâlini alan corona virüsüyle ciddi bir mücadele içerisindeyiz. 
Sayın
Cumhurbaşkanımızın talimatlarıyla, salgının ilk görüldüğü andan itibaren, başta
Sağlık Bakanlığımız olmak üzere, Hükûmetimiz tüm kurum ve kuruluşlarıyla
birlikte zamanında tedbirler aldı, tüm dünyada pandemi hâlini alan bu salgına
karşı, kim ne derse desin başarılı bir süreç yönetilmektedir. Alınan bu
tedbirlerle muhtemel vakalara karşı en hazırlıklı ülkeyiz, kim ne derse desin
en hazırlıklı ülkeyiz. Alınan kararlar halkımızın sağlığına verdiğimiz önemin
bir ifadesidir. 
Şu
an itibarıyla, dünyada 185.041 vaka, 7.330 ölüm söz konusudur; ülkemizde de şu
ana kadar 47 vaka tespit edilmiştir, ölüm söz konusu değildir. Nüfusu 50
milyonu aşkın ülkeler arasında en son Türkiye’de vaka tanımı yapılmıştır. 
Corona
virüsüyle ilgili, ülkemizde Hükûmetimiz tarafından önemli tedbirler alınmıştır.
Bunları bir kronolojik sıra içerisinde, kısaca özetlemek gerekirse: Termal
kameralar havaalanlarına salgının olduğu ilk günlerden itibaren yerleştirildi.
Liman ve havalimanlarında yine ilk günlerden itibaren sağlık personelleri
bulunduruldu, Çin, İran ve İtalya başta olmak üzere 20 ülkeye uçuşlar
durduruldu. Geliştirilen yerli tanı kitiyle 90-120 dakika arasında yeni
coronavirüs test sonuçlarına ulaşılabilmektedir. İlkokul, ortaokul ve liselerde
bir hafta, üniversitelerde üç hafta eğitime ara verildi. Gece kulüpleri,
tiyatro, sinema, gösteri merkezi, konser salonu gibi mekânların faaliyetleri
geçici bir süre durduruldu. Aile, Çalışma ve Sosyal Hizmetler Bakanlığımız,
Adalet Bakanlığımız, belediyelerimiz, Diyanet İşleri Başkanlığımız bu süreçte
önemli kararlar aldı, ayrıntısına girmiyorum. 
Bütün
bu süreçler, coronavirüsle ilgili, alanında yetkin isimlerden oluşan Bilim
Kurulumuzun aldığı kararlar çerçevesinde oluşturulmaktadır. Sağlık Bakanlığı bu
süreci ilgili bakanlıklarımızla birlikte ve Dünya Sağlık Örgütüyle koordineli
bir şekilde yönetmektedir ve Dünya Sağlık Örgütü, Türkiye’nin şeffaflığı ve
koordinasyonundan dolayı takdirle Türkiye’yi karşılamaktadır. 
Coronavirüste
risk belli, tedbirler basit. Evet, coronavirüs, alacağımız tedbirlerden daha
büyük değildir. Coronavirüsle ilgili yanlış ve maksatlı haberler milletimize
karşı yapılmış alçak bir infial terörü saldırısıdır.
(Mikrofon
otomatik cihaz tarafından kapatıldı) 
BAŞKAN
– Tamamlayalım. 
MUSTAFA
ESGİN (Devamla) – Meclisimizde partilerüstü önemli bir dayanışma ortamı vardır
ve sevindiricidir. Gerçi, bazı konuşmacı arkadaşlarımızın konuşmaya başlamaları
ile sonlandırmaları arasında anlam bozukluğu da söz konusudur. (AK PARTİ
sıralarından alkışlar) Bu noktadaki iletişimin ve dayanışmanın daha da artması
en büyük temennimizdir. 
Sağlık
personellerinin çalışma şartları hastanelerde sağlıklı bir şekilde
oluşturulmuştur. Şüpheli vakaların kesin tanıya kadar izole edileceği alanlar
ve ihtiyaç hâlinde yoğun bakım yataklarıyla ilgili planlamalar tamamlanmıştır.
Bakanlığımız tarafından merkez ve lokal malzeme teminleri yapılmış olup
herhangi bir sarf malzemesi sorunu söz konusu değildir. Şüpheli vakaların bile
karantina altında tutulduğu ortamda, hastaların bu şüpheyle gelip yatırılmadığı
iddiası -az önce de ifade edildi- tamamen yanlış bilgidir. Şüpheli olası
vakalar, sonuçları negatif çıkıncaya kadar hastanelerimizde izole edilmekte ve
takipleri yapılmaktadır.
Değerli
arkadaşlar, vatandaşlarımızla ve sağlık çalışanlarımızla ilgili her tedbir
titizlikle alınmaktadır. Ben 14 Mart Tıp Bayramı’nda Bursa Şehir
Hastanesindeydim; alınan tedbirleri yerinde inceledim, meslektaşlarımızla
görüştüm. Evet, “maske sıkıntısı” diye bir sıkıntının asla söz konusu
olmadığını ifade ediyorum. 
Rabb’im
bu aziz vatanı ve milleti esirgesin diyorum, Genel Kurulu saygıyla
selamlıyorum. (AK PARTİ sıralarından alkışlar) 
BAŞKAN
– Halkların Demokratik Partisi Grubunun önerisini oylarınıza sunuyorum: Kabul
edenler... Kabul etmeyenler... Kabul edilmemiştir. 
Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım:
3.- CHP Grubunun, 17/3/2020 tarihinde Grup Başkan
Vekili Manisa Milletvekili Özgür Özel tarafından, coronavirüs salgınının
yayılmasının önlenmesi, salgın nedeniyle alınacak tedbirlerin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 17 Mart 2020 Salı günkü birleşiminde yapılmasına ilişkin önerisi
17/3/2020
Türkiye Büyük Millet Meclisi
Başkanlığına
Danışma
Kurulu 17/3/2020 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Özgür
Özel
 Manisa
 Grup
Başkan Vekili
Öneri:
Manisa
Milletvekili ve Grup Başkan Vekili Özgür Özel tarafından, coronavirüs
salgınının yayılmasının önlenmesi, salgın nedeniyle alınacak tedbirlerin
belirlenmesi amacıyla 17/3/2020 tarihinde Türkiye Büyük Millet Meclisi
Başkanlığına verilmiş olan Meclis Araştırması Önergesi’nin (1716 sıra no.lu)
diğer önergelerin önüne alınarak görüşmelerinin 17/3/2020 Salı günlü birleşimde
yapılması önerilmiştir.
BAŞKAN
– Önerinin gerekçesini açıklamak üzere, Cumhuriyet Halk Partisi Grubu adına
İstanbul Milletvekilimiz Aykut Erdoğdu.
Buyurun
Sayın Erdoğdu. (CHP sıralarından alkışlar)
CHP
GRUBU ADINA AYKUT ERDOĞDU (İstanbul) – Sayın Başkanım, değerli milletvekilleri;
öncelikle hepimize geçmiş olsun. 
Hepimiz
derken elbette ki önce ulusumuzu kastediyorum ama bütün küreye, bütün insanlığa
geçmiş olsun çünkü küresel bir salgınla karşı karşıyayız ve bu salgında bütün
küre, hepimiz -sadece buradaki siyasal partiler değil- aynı gemideyiz. Onun
için, en doğruyu birlikte yapmamız gerekiyor. En doğru, şöyle bir şey: Hep
beraber en doğruyu arama çabası değerli arkadaşlar. Bu doğruyu arama çabası,
hepimizin karar verme süreçlerine katkı sağlaması demek. Yani şunu demek
istiyorum: Bir eksiğimiz varsa konuşmalıyız, yıkıcı bir mantık olmadan
konuşmalıyız. 
Değerli
arkadaşlar, çok hızlı 3 tane tarihi hatırlatayım: 31 Aralık 2019, Çin’in Wuhan
kentinde tanımlanmamış zatürre vakaları; Dünya Sağlık Örgütünün raporu. 7 Ocak
2020, ilk coronavirüs tespiti; yeni bir coronavirüsle karşı karşıyayız. 13 Ocak
2020, ilk “importe” vaka yani başka ülkelere sıçrıyor ve 20 Ocaktan itibaren
dünyanın bütün haber sitelerinde coronavirüsle ilgili yayınlar başlıyor. Biz,
27 Ocak 2020 tarihinde ilk kez, Cumhuriyet Halk Partisinin MYK’sine yazılı
olarak coronavirüs tehlikesini raporladık.
Değerli
arkadaşlar, keşke dediğim şey şu: Keşke, çok öncesinden bir felaket yönetimi
planı hazırlasak. Felaket yönetimi planıyla kastım şu: Bu tip bir şey başımıza
gelmeden önce her bir adımını planlamamız gerekiyor. Mesela, böyle bir planımız
olmuş olsaydı, umreden gelen vatandaşlarımız uçağa binmişken saat dörtte
yurtları boşaltmak zorunda kalmazdık. Çünkü onlar gitmeden önce plan
yapmalıydınız, geldiklerinde de nereye yerleştirileceğini bilmemiz gerekiyordu.
Mesela, test kitlerini ihraç etmemeliydik, çok ihtiyacımız vardı; az test
yapmak durumunda kaldık. Bunu, şunun için anlatıyorum: Bu aşamadan sonra,
Sağlık Bakanlığının, sizin, bizim, hepimizin bir felaket senaryosunu da içine
alacak şekilde bütün senaryolara hazır olmamız gerekiyor. Bu kapsamda -kalan
süremde- ilk ve en önemli şey sağlık personelimiz. 
Bu
arada -siz uyarsınız uymazsınız ama ben rica edeyim- eğer birer arayla
oturursak hani, sosyal mesafeye de en azından örnek olmuş oluruz.
Arkadaşlar,
şöyle düşünün: Hepimiz coronadan korunmaya çalışıyoruz. Sağlık personelimiz
açısından, sürekli hasta tedavi edecek olan doktor, hemşire, hasta bakıcı çok
uzun saatler çalışmak zorunda kalabilir. Onlara hemen bu ay 2 maaş ikramiye
verelim çünkü hazırlanabilsinler. Bir hemşire rutin olarak çocuğunu kreşe
bırakıyordu, şimdi on iki saat çalışacak, on dört saat çalışacak; ne yapacak bu
kadıncağız, ne yapacak bu doktor bey? Onun için, onların hazırlanmaları bizim
için çok önemli, çok tehlikeli bir şeyle karşı karşıya kalacaklar. Atanamamış
personeli atamak üzere hızla hazırlanmalıyız. Allah göstermesin, durum
ağırlaşırsa -bunu murat etmiyoruz ama- son beş yılda emekli olmuş personelin şu
anki adreslerini hemen tespit etmeliyiz çünkü göreve çağırma ihtimalimiz
olabilir. Olmaz inşallah ama olursa diye felaket yönetimi planları yapılmalı. 
Şu
gün itibarıyla, gelecekte neye ihtiyaç duyacağız? Yine senaryo analizi, yine
felaket yönetimi… Oksijen tüpüne, ventilasyon makinesine ihtiyacımız var değil
mi? Hızla, yerel olarak üretimini birlikte planlayalım, biz ne yapabiliyoruz.
Yoğun bakım yatak sayısını artırmamız gerekiyorsa şu an itibarıyla -hemen
artırılmıyor, bunun bir sürü malzemesi var, bir sürü hazırlığı var- ne yapmamız
gerektiği konusunda hemen çalışalım. Allah göstermesin, salgın sayısı arttı;
mevcut hastaneler yeterli gelmiyorsa hangi kamu binalarının hastaneye
çevrileceğine doktorlarımız, mühendislerimiz şimdiden gidip baksınlar;
baksınlar ki hazırlıksız yakalanmayalım. 
Şu
an itibarıyla tıbbi malzeme ithalatını çok kolaylaştırmamız gerekiyor çünkü çok
şiddetli ihtiyaç duyabiliriz. Hemen gümrüklere talimat verelim, ithalat
süreleri kısıtlansın, vergiler kaldırılsın. Bu tip temel malzemeleri hangi
firmalarımız üretiyor? Hemen heyet gönderelim çünkü sağlık personeli kadar
onların işçileri de önemli. Karantinada çalışsınlar çünkü onların tedarikleri
bizim için çok önemli. 
Arkadaşlar,
bizim, en iyiyi umut etmemiz ama en kötüsüne hazırlıklı olmamız gerekiyor. Çünkü
burada bir siyasal başarı, sizin başarınız, bizim başarımız yok; siz başarısız
olursanız, biz kötü muhalefet ettiğimizi kabul ederiz. Ama ne olur, bizim
uyarılarımıza da “Siz fırsatçı davranıyorsunuz.” demeyin. 
Bakın,
bir sürü keşkemiz vardı, geçtik. Ama şu aşamadan itibaren neler yapabiliriz hep
birlikte düşünmemiz gerekiyor, herkesin uzmanlığını koyması gerekiyor. Şu an
evde vatandaşlarımız var; panik hâli ile güvenlik hâlini dengelemek zorundayız.
Bakın, vatandaşı panik etmemeye çalışacağız.
(Mikrofon
otomatik cihaz tarafından kapatıldı) 
AYKUT
ERDOĞDU (Devamla) – Sayın Başkanım, bir dakika uzatabilirseniz, sadece bir
dakikaya ihtiyacım olacak.
BAŞKAN
– Devam edelim efendim.
AYKUT
ERDOĞDU (Devamla) – Teşekkür ederim Sayın Başkan.
Vatandaşı
panik etmeme kaygısıyla işi boş bıraktığımızda, okullarımız tatil edildiğinde
bunun genel bir tatil olduğu algısı ortaya çıktı; insanlarımız AVM’lere gitti,
terminallere koştu. Onun için, işin ciddiyetini bir denge içerisinde, bu bir
tatil değil, bu bir karantina, bu bir izolasyon mantığında anlatarak
vatandaşlarımızı uyarmamız gerekiyor. 
Evet,
şu ana kadar Sağlık Bakanlığının Bilim Kurulunun önerilerini dikkate almasını
çok takdir ediyoruz ama geciktiğimiz bazı noktalar olduğunun da farkındayız. Şu
gün itibarıyla, önümüze çıkacak risklerin matematiksel hesabı her anlamda
yapılmalıdır. Yani salgın sayısı bin olduğunda ne olacak, 10 bin olduğunda ne
olacak, 100 bin olduğunda ne olacak? Burada tarım istihdamının ne olacağından
tutun, ne kadar ventilasyon makinesine ihtiyacımız olacağına, bankacılık
sisteminin ne olacağından tutun, sağlık personelinin özlük haklarına kadar
devasa bir planlama yapmak gerekebilir. 
Biz,
Cumhuriyet Halk Partisinin bütün kurumsal gücünü bu salgınla mücadele için
ayırdık, sizinle de elimizden geldiğince iş birliği yapmaya hazırız.
(Mikrofon
otomatik cihaz tarafından kapatıldı)
AYKUT
ERDOĞDU (Devamla) – Yarın saat 10.30’da Dünya Sağlık Örgütü bize bir brifing
verecek; peşine hemen Türk Tabipleri Birliğinden brifing alacağız; Sağlık
Bakanımızı aradık, çok meşgul, anlıyoruz; sonra da Bilim Kurulundan alacağız,
yanlış bir karar vermeyelim diye. 
Şunu
söyleyeyim: Bütün memleketimize geçmiş olsun. İnşallah, can kaybı olmaksızın en
az hasarla bundan kurtulacağız. Ama temel güdümüz şu olmalıdır: En iyisini umut
edelim, en iyisi için dua edelim ama en kötüsüne hazırlıklı olalım. 
Saygılar
ve selamlar sunuyorum. (CHP ve İYİ PARTİ sıralarından alkışlar)
CAHİT
ÖZKAN (Denizli) – Sayın Başkanım, bir bilgi verebilir miyim?
BAŞKAN
– Buyurun.
V.- AÇIKLAMALAR (Devam)
25.- Denizli Milletvekili Cahit Özkan’ın, 19 Mart 2020
Perşembe günü Sağlık Bakanı Fahrettin Koca’nın İç Tüzük’ün 62’nci maddesi
çerçevesinde corona virüsü hakkında Meclisi bilgilendireceğine ilişkin
açıklaması
CAHİT
ÖZKAN (Denizli) – Teşekkürler Sayın Başkan.
Sadece
bir bilgiyi Genel Kurulumuzla paylaşmak üzere söz aldım; zaten, Sayın Grup
Başkan Vekillerinin bilgisi dâhilinde. Tabii, Sayın Sağlık Bakanımız Dünya
Sağlık Örgütünün Wuhan’daki durumu tespit ettiği andan itibaren bu noktada
Türkiye takibinde ve oluşturulan kriz masası çerçevesinde yürütülüyor.
Yoğunluğu sebebiyle ki çok ciddi de bir gündem var; Sağlık Bakanımız, inşallah,
19 Mart 2020 Perşembe günü, İç Tüzük’ün 62’nci maddesi çerçevesinde Meclisimizi
bilgilendireceklerdir. Özellikle, Sayın hatip Aykut Erdoğdu’nun konuştuğu husus
da bu çerçevede Sağlık Bakanımızın takibindedir, inşallah Genel Kurulu
bilgilendirecek. 
BAŞKAN
– Teşekkür ediyoruz. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 17/3/2020 tarihinde Grup Başkan
Vekili Manisa Milletvekili Özgür Özel tarafından, coronavirüs salgınının
yayılmasının önlenmesi, salgın nedeniyle alınacak tedbirlerin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 17 Mart 2020 Salı günkü birleşiminde yapılmasına ilişkin önerisi
(Devam)
BAŞKAN
- Şimdi de İYİ PARTİ Grubu adına Denizli Milletvekilimiz Yasin Öztürk. 
Buyursunlar
Sayın Öztürk. (İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; bütün dünya
ülkeleriyle birlikte, malum coronavirüs salgınından en az zararla nasıl
kurtuluruz telaşındayız. Tabii, en az zarardan kastımız, öncelikle insan
sağlığı. Sağlık Bakanımız Bilim Kurulu tarafından alınan önlemleri açıklıyor.
Türkiye’de ilk vakanın görüldüğü 11 Marttan itibaren hasta sayımız şu an
itibarıyla 47, tabii, gece yarısı yeni bir açıklamayla bu sayı artabilir. 
Bakınız,
kaç gündür bilim adamları sosyal mesafelenmeye yönelik açıklamalar yapıyor. Bu
mesafeyi başta koruyamayan İtalya’nın düştüğü durum ortada. Ülkemizde de
tedbirler alınmalı. Okullar tatil edildi, spor müsabakaları ertelendi, eğlence
yerleri kapatıldı, umreden dönenler karantinaya alındı. Bunlar yeterli mi?
Keşke olabilse ama ne yazık ki İtalya örneği bunun yeterli olmadığını ortaya
çıkarıyor. Birçok grup hâlen risk altında. Arabası olan vatandaşımız önlemini
kendince alıp, aracıyla işine gidip gelebiliyor; arabası olmayan milyonlarca
vatandaşımız var, hâlâ metro, otobüs, minibüsle işine gidip gelmek zorunda. Belediyelerimiz
temizlik konusunda önlemlerini alıyor ama bunun yeterli olup olmadığını
yaşayarak görme riskini göze alamayız. Toplu taşımada her bir vatandaşımızın
ailesine, iş arkadaşlarına, birlikte seyahat ettiği diğer vatandaşlara ve
onların da aynı zincirde birçok kişiye virüsü bulaştırma riski var. Aynı
şekilde, tek birisini bile heba edemeyeceğimiz sağlık çalışanlarımız risk
altında. Hastayla bire bir temasla birlikte, izinsiz çalışmanın verdiği
yorgunluk ve dolayısıyla bağışıklık sisteminin düşmesine karşı kendileri de
hastalıkla mücadele ediyorlar. Cezaevleri risk altında, kışlalar risk altında,
huzurevleri, çocuk yurtları risk altında, bizler de risk altındayız;
siyasetçiler, evet. Vatandaşımızı korumak için Meclise ziyaretçi alım yasağı
getirildi; çok da doğru bir karar ama genelde Genel Kurul Salonu’nda toplu bir
şekilde çalışıp virüsü ailelerimize, çevremize, çalışanlarımıza yayma riskini
de taşıyoruz. 
Risk
grupları bu kadar çok ama elimizde virüsle savaşacak silahımız yeterli mi?
Maske konusunda yaşadığımız kaosu gördük. Maskeleri Çin’den ithal ediyorduk,
Çin, ülkesinde salgın görülmesinden itibaren elimizdeki maskeleri geri aldı.
Ülkemizde üretim yapan sadece 5 firma var ve ne yazık ki üretimleri ülkemize
yetmeyecek kadar kısıtlı. Değil corona virüsüne karşı yeterli maske, zorunlu
takması gereken kronik hastaların bile kullanacağı kadar maske yok elimizde.
Bilim Kurulunun yaptığı maske ihraç yasağı neredeyse itiraf niteliğinde. Ne
diyor yasakta? “Maskede vatandaşlarımızın kolay alabilir olduğu doygunluğa
ulaşmadan ihracat izni vermeyeceğimizi tüm üreticilere hatırlatmak istiyoruz.”
Yani vatandaşımızın elinde alabilir doygunlukta, sayıda maske yok, olan da
karaborsa, paranız yeterse.
Diğer
konu da corona virüsünden etkilenen vatandaşları tespit edebilecek test kiti
meselesi. Sağlık Bakanlığı, şubat ayında bir açıklama yaparak yerli kitin
üretimi çalışmalarına başladığını ve 10 ülkeye ihraç edebileceğimizi
açıklamıştı. Ancak görüyoruz ki test kiti hâlâ test aşamasında ve ihracatı
bırakın, elimizde bile yeterince malzeme yok.
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
YASİN
ÖZTÜRK (Devamla) - Sayın Bakan iyi bir sınav veriyor ama gönül ister ki Sayın
Bakanımız sadece vaka sayılarını değil, uygulanan test sayıları ve test kiti
üretimi hakkında da vatandaşımızı rahatlatacak bilgi verebilsin.
Bir
kez daha tekrar ediyorum: Sağlık çalışanlarımız risk altında. Bu dönemde
görüldü ki hastaneleri bir merkeze toplayarak riski artırıyoruz, sağlık
personeli sayımız yetersiz. Yeri gelmişken söyleyelim: Sağlık alanında çalışmak
için eğitim almış, sınava girmiş ve ataması yapılmayan gençlerimiz var. Şubat
ayında başvurularını yapan laborant, sağlık teknisyeni, hemşire gibi sağlık
personelinin de bir an önce göreve başlamaları şart diyorum.
Bu
vesileyle Cumhuriyet Halk Partisinin araştırma önergesini destekliyor, Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Söz sırası, Halkların Demokratik Partisi Grubu adına Şırnak Milletvekilimiz
Hüseyin Kaçmaz’da.
Buyursunlar
Sayın Kaçmaz. (HDP sıralarından alkışlar)
HDP
GRUBU ADINA HÜSEYİN KAÇMAZ (Şırnak) – Sayın Başkan, değerli milletvekilleri ve
ekranları başında bizleri izleyen değerli halklarımız; hepinizi saygıyla
selamlıyorum.
Tabii,
tekrara düşmemek kaydıyla, birçok vekil arkadaşımızın ve Grup Başkan
Vekillerimizin söylediği üzere, kişisel hijyen kuralları ve toplumsal
izolasyona dikkat edilmesi hususunu bir kez daha belirtmek isterim.
Değerli
milletvekilleri, aslında corona virüsü, gerçek beka sorunlarının neler olduğunu
insanlığa bir defa daha hatırlattı. Kimyasal kirlilik, iklim krizi, salgın
hastalıklar, su kıtlığı ve gıda güvenliği toplumsal hayatı tehdit eden bazı
gerçek beka sorunlarıdır. Bu sorunları dert edinen bir siyaset anlayışının ve
siyaset dilinin yokluğu da aslında bir bakıma gerçekten bir beka sorunudur.
Bugün yaşadığımız bu durum, aslında, gerek Mecliste temsil edilen partilerin
temsilcilerinin gerekse de dünya siyasetinde etkin rol oynayan siyasilerin,
toplumun genelini, bütün küreyi ilgilendiren bu tarz sorunlarla artık yeteri
kadar mücadele etmesi gerektiğini bize bir kez daha hatırlatmakta.
Evet,
bu coronavirüsle mücadele kapsamında bazı gerekli ve önemli tedbirler alınıyor.
Ancak “Bunlar yeterli mi?” ya da “Sonuçları ne olur?” şeklinde baktığımızda,
örneğin bazı işletmelerin kapatılması, zaten ekonomik kriz sebebiyle beli
bükülen esnafın ve işletmecilerin daha fazla bir mağduriyet yaşamasına
sebebiyet verebilir. Bu sebeple, merkezî bazı müdahalelerle, kamunun
müdahalesiyle işletmelerin, iş insanlarının ve ticaret hayatında sorunlarla
karşılaşabilecek herkesin -en azından, dediğimiz gibi kamu müdahalesiyle-
sorunlarının bertaraf edilmesi gerekmektedir. Örneğin, evet, ulusal
mevzuatımızda bazı düzenlemeler var istisnai durumlar için. Örneğin, Borçlar
Kanunu madde 138, tarafların öngöremediği bir durum söz konusu olduğunda, ifa
imkânsızlığı sebebiyle, evet, sözleşmelerde yeni duruma göre bir güncelleme ya
da sözleşmeyi sona erdirme hakkı tanıyor ancak bu durum, yarın öbür gün
binlerce, on binlerce belki de yüz binlerce esnafın, kiracının ya da sözleşme
tarafı olan kişinin mahkemelere başvurması sonucunu doğuracaktır. Onun için, bu
tarz sorunları şimdiden göz önünde bulundurarak ivedilikle gerekli yasal
düzenlemelerin yapılması ve dediğimiz gibi, kamu müdahalesinin yapılması
gerekmekte. 
Yine,
bir başka konu da cezaevlerindeki durum değerli milletvekilleri. Özellikle, bu
coronavirüs sebebiyle günde onlarca kez gerek mahpus aileleri gerekse de açık
cezaevinde kalan mahpusların kendileri bizleri aramakta ve virüs sebebiyle
endişe taşıdıklarını belirtmekteler.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
HÜSEYİN
KAÇMAZ (Devamla) – Bir örnek de vermek isterim size. Dün itibarıyla, haklarında
daha önceden kesinleşmiş ceza bulunan, Habur Sınır Kapısı’ndan giriş yaparken
tutuklanarak Şırnak Cezaevine gönderilen bu 3 kişinin, evet, ayrı bir odaya
alındığına ancak yine ortak kullanım alanlarında, kütüphanede ya da televizyon
izleme esnasında kendileriyle birlikte olduklarına ilişkin beyanları var
mahkûmların. Bu durumlar, gerçekten ivedilikle müdahale edilmesi gereken
hususlar.
190
kapasiteli cezaevlerinde şu an 500 ila 700 kişi kalıyor, Türkiye'nin tamamına
sirayet etmiş bir durum söz konusu. Özellikle, hasta tutsaklar, yaşlı mahpuslar
ve yine, anneleriyle birlikte kalan bebekler ve çocuklar için gerekli yasal
düzenleme yapılarak şartlı veya şartsız tahliyeler uygulanmalı ya da adli
kontrol hükümleriyle tüm cezaevleri hemen boşaltılmalıdır. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Adalet ve Kalkınma Partisi Grubu adına Karaman Milletvekilimiz Recep Şeker.
Buyurun
Sayın Şeker. (AK PARTİ sıralarından alkışlar)
AK
PARTİ GRUBU ADINA RECEP ŞEKER (Karaman) - Sayın Başkan, değerli
milletvekilleri; sizleri ve yüce Meclisimizi saygıyla selamlıyorum. 
18
Mart Çanakkale Zaferi dolayısıyla tüm şehitlerimize de Allah’tan rahmet
diliyorum. 
Sayın
Başkan, görevlerinizde başarılar diliyorum. 
Tabii,
yeni coronavirüs, ilk olarak Çin’in Wuhan eyaletinde, aralık ayının sonlarında,
solunum yolu belirtileri, ateş, öksürük, nefes darlığı gibi belirtilerle bir
grup hastada yapılan araştırmalar sonucunda 13 Ocak 2020 tarihinde tanımlanan
bir virüstür. Dünyada -o günden bugüne kadar- bugün itibarıyla toplam vaka
sayısı 183.356, toplam ölüm sayısı 7.167, iyileşen kişi sayısı 79.731’dir.
Ülkemizde ilk vaka 10 Martta tespit edilmiştir. 16 Mart 2020 tarihi itibarıyla
da vaka sayımız 47’dir. 
Sağlık
Bakanlığımız, YÖK ve 12 üniversiteden akademisyenlerden oluşan Bilim Kurulu
üyelerinin katılımıyla, Bilim Kurulumuz, toplantılarını ilk andan itibaren
gerçekleştirmekte ve orada aldıkları anlık kararlar da hem ülke geneline hem de
ilgili kamu kurum ve kuruluşlarına iletilerek anlık olarak tedbirler alınmakta.

Tabii,
bununla birlikte, az önce bazı konuşmacı arkadaşlarımızın da belirttiği gibi,
pandemi planlarımız hazırlanmış vaziyette. Bu pandemi planlarının içerisinde,
hangi kurum ne yapacak, nasıl bir tedbir alacak, hangi cihaz ne kadar eksik ve
hangi cihaza ne kadar gereklilik var; bunların nereden tespit edileceği de
belirtilmiş vaziyette. 
Bununla
birlikte, Çin’den gelen 42 vatandaşımız, aynı zamanda Türk Hava Yollarına ait
Tahran uçağında bulunan 132 vatandaşımız karantinaya alındı, şu anda da umreden
gelen vatandaşlarımız karantina altında. Ülkemizin kendi ürettiği testleri
kullanıyoruz ve bunları diğer ülkelere de ihraç eder pozisyona geldik. Aynı
zamanda, ulusal ve uluslararası organizasyonlar ertelendi. Millî Eğitim
Bakanlığımız ve YÖK tarafından okullarda ve üniversitelerde eğitime ara
verildi; aynı zamanda, insanların toplu olarak bulunduğu yerlere yönelik de
-eğlence mekânları, tiyatro, düğün salonları, hatta camilere bile- İçişleri
Bakanlığımız tarafından kısıtlamalar getirildi. Sağlık personelimizin
bilgilenmeleri ve kendilerini nasıl koruyacaklarıyla ilgili kitler dağıtıldı.
Vakaların yoğun olarak görüldüğü ülkelere de yasaklamalar getirildi. Gençlik ve
Spor Bakanlığımız tarafından, Kredi ve Yurtlar Kurumumuzdaki yurtlarımız
hazırlandı. Sanayi ve Teknoloji Bakanlığımız tarafından, benzine yüzde 3 etanol
karıştırma zorunluluğu üç aylığına kaldırıldı, böylece etanolün benzin dışında
özellikle dezenfektanlarda ve kolonya üretiminde kullanılması sağlanmış oldu.
Adalet Bakanlığımız tarafından, hastalık belirtisi olanların tedavilerinden
sonra ceza infaz kurumlarına alınmaları sağlandı, aynı zamanda iki hafta
süreyle de cezaevi görüşleri ertelendi. Hazine ve Maliye Bakanlığı, az önce
-bugün itibarıyla açıklanmış şekliyle- yıllık gelir vergisi beyannamelerinin
verilme ve ödeme sürelerini 30 Nisan 2020 günü sonuna kadar uzattı.
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim. 
RECEP
ŞEKER (Devamla) – Merkez Bankası Para Politikası Kurulu bugün toplanarak
politika faizini 10,75’ten 9,75’e indirdi. Döviz ve TL cinsinden genişleme
olacak ve bankalara ihtiyaç duydukları likidite sağlanacak. Hükûmetimiz tüm
kamu kurum ve kuruluşlarıyla ilk günden itibaren düzenli aralıklarla
toplanmakta ve gerekli tedbirleri almakta.
Bu
vesileyle, özellikle 14 Mart Tıp Bayramı dolayısıyla tüm doktor ve sağlık
personelimizin Tıp Bayramı’nı kutluyorum. Bu mücadelede asıl olarak hem Sağlık
Bakanımıza, bakanlığımız personeline hem ülkemize başarılar diliyorum. Allah’ın
izniyle herhangi bir insanımızı bu coronavirüse feda etmeden bu işi başarıyla
sonuçlandırmayı ümit ediyorum. 
Teşekkür
ediyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkanım, pek kısa bir söz talebim var; uygun görürseniz,
İç Tüzük 60’a göre yerimden pek kısa bir söz talebim var. 
BAŞKAN
– Buyurun Sayın Özel.
V.- AÇIKLAMALAR (Devam)
26.- Manisa Milletvekili Özgür Özel’in, Türk Tabipleri
Birliğinin taleplerine, önerilerine ve katkılarına açık olunması gerektiğine
ilişkin açıklaması
ÖZGÜR
ÖZEL (Manisa) – Sayın Başkanım, tabii, konuşmanın sonundaki temennilere
katılıyoruz ama bir temenni de bizim iletmemiz lazım. Doktorlar cansiparane
çalışıyorlar, Bilim Kurulu çok önemli bir işlev görüyor, hemşireler
çalışıyorlar. Bu doktorların bir meslek örgütü var, bu hemşirelerin sağlık
alanında örgütlü sendikaları var. Onlar, Türk Tabipleri Birliği bu krizin
yönetiminde Sağlık Bakanlığına “Tek başına bunun altından kalkamazsın. Bu krizi
birlikte yönetelim.” diyor ve elini uzatıyor. Bu elin, havada, boş
bırakılmaması lazım; hele hele seçimle gelen ve seçimle gitmesi gereken bir
iktidarın, bizim gibi seçilmişlerin, canlarını bu kadar dişine takıp ölümü göze
alan doktorların, tabiplerin oylarıyla seçtikleri tabip odalarına ve onların
üst kuruluşu -yine demokratik olarak seçilen- Türk Tabipleri Birliğinin
taleplerine, önerilerine, katkılarına açık olması lazım. 
(Mikrofon
otomatik cihaz tarafından kapatıldı) 
BAŞKAN
– Tamamlayınız Sayın Özel. 
ÖZGÜR
ÖZEL (Manisa) – Bu konuda, Türk Tabipleri Birliği çok uzun süredir randevu
alamıyordu, biz Cumhuriyet Halk Partisi olarak aracılık ettik; Sağlık Komisyonu
üyemiz Ali Şeker ve Genel Başkan Yardımcımız Gamze Akkuş İlgezdi meslek
örgütleriyle birlikte gitti. O diyaloğun geliştirilmesi lazım. 
Dün
Sayın Sağlık Bakanının Türk Tabipleri Birliğinin yaptığı bir katkıyı, bir
eleştiriyi soran gazetecinin sorusuna dahi tahammül edemeyen tavrı, bugüne
kadar iyi götürülüyor dediğimiz işin iletişim kısmına da yakışmayan bir durum.
Bunu kayda geçirmek gerekiyor. 
Şunu
söyleyelim: Seçimden gücünü alanlar, sandıktan gücünü alanlar doktorların sandıktan
çıkmış yönetimine saygılı olmak ve birlikte çalışmak durumundalar. 
Teşekkür
ediyorum efendim. 
BAŞKAN
– Bu haftaki çalışmamızı zaten doktorlarımızı dinlemek üzere bir konsensüsle
programladık ve böylece istifade etmiş olacağız. 
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
27.- Denizli Milletvekili Cahit Özkan’ın, siyasi parti
grupları olarak dünyanın ve ülkenin içinde bulunduğu sorunlarla ilgili aynı
noktada buluşulduğuna, milletin vermiş olduğu kararla Cumhurbaşkanlığı hükûmet
sistemine geçilmesiyle bu tür süreçlerde hızlı karar alınabiliyor olmasının
avantajlı durumu ortaya koyduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Açıkçası,
bugün burada bütün siyasi parti grupları olarak ortak, aynı noktada
buluştuğumuzu görüyoruz. Aynı noktada buluşmak, ülkemizin içerisinden geçtiği,
dünyanın içerisinden geçtiği sorunlarla ilgili aynı istikamette düşünebiliyor
olmak. Kaldı ki bugün burada bütün konuşmalarımız kayıtlara geçiyor ve bütün
ilgili makamlar, başta Sağlık Bakanlığı ve Hükûmetimizin ilgili makamları,
alınacak tedbirleri de bu hatiplerin yapmış oldukları konuşmalar çerçevesinde
kendi görevlerine vaziyet ediyorlar. Hani, şu anda İtalya’nın içerisinden
geçtiği yönetilemezlik durumuna baktığımızda, aslında oradaki siyasi
istikrarsızlığın ortaya çıkardığı bir tablo olduğunun da altını çizmek lazım.
Ülkemizin, milletimizin vermiş olduğu kararla tam zamanında Cumhurbaşkanlığı
hükûmet sistemine geçmiş olması ve bu tür bir süreçte de hızlı karar alabiliyor
olması bizim bugün, hamdolsun, en avantajlı durumumuzu ortaya koyuyor.
(Mikrofon
otomatik cihaz tarafından kapatıldı)
AYKUT
ERDOĞDU (İstanbul) – Vallahi olmadı bu!
BAŞKAN
– Buyurun.
CAHİT
ÖZKAN (Denizli) – Kaldı ki Gazi Meclisimiz diyoruz, Gazi Meclisimizde şu andaki
bütün konuşmalar, hatiplerimizin tüm konuşmaları, aynen kurtuluş mücadelesinde
olduğu gibi… Kurtuluş mücadelesinde Gazi Mustafa Kemal Atatürk’ün Başkomutanlık
yetkisiyle donatılmasından, diğer tarafta da Meclisin çalışmalarını -bugün burada
olduğu gibi- sürdürmüş olmasından başarıya ulaşılmıştır. Aynı başarıya,
inşallah, aynı kararlılıkla yol yürüyerek ulaşacağımıza inanıyor, Genel Kurulu
saygıyla selamlıyorum. 
ÖZGÜR
ÖZEL (Manisa) – Sayın Başkanım, müsaadenizle bu konuda bir cevap hakkı kullanmak
isterim çok kısa.
CAHİT
ÖZKAN (Denizli) – Sataşma oldu mu da?
ÖZGÜR
ÖZEL (Manisa) – Var, var.
BAŞKAN
– Bir cevap hakkı doğdu mu Sayın Başkan?
ÖZGÜR
ÖZEL (Manisa) – Bence çok kıymetli bir cevap hakkı doğdu efendim.
BAŞKAN
– Buyurun.
28.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ve
Türkiye’deki en belirgin düşünce ayrılığının hem sebebinin hem de sonucunun
bugünkü yönetim biçimi olduğuna ilişkin açıklaması
ÖZGÜR
ÖZEL (Manisa) – Sayın Başkanım, burada aslında bu konuda nasıl cevap
verebileceğimi herkes biliyor. Rejime kasteden Anayasa değişikliğinden bugüne
gelen Meclisin durumuyla ilgili, yürütmenin durumuyla ilgili çok ciddi bir
polemik başlatabiliriz burada, yapmayacağım çünkü Türkiye’deki en belirgin
düşünce ayrılığının, fay hattının ve en belirgin kutuplaşmanın hem sebebi hem
sonucu bugünkü yönetim biçimi.
SALİH
CORA (Trabzon) – Hiç alakası yok.
ÖZGÜR
ÖZEL (Manisa)- Biz bunu gündeme getirmeye kalkarsak bu corona virüsüyle mücadele
konusunda, bu büyük salgınla mücadele konusunda en büyük zaafa düşeriz.
Toplumun bir kısmının memnun olup bir kısmının çok eleştirdiği bir şeyi
“Başarırsak bu sayede başaracağız.” dediğinizde çok büyük bir yanlış
yaparsınız. Biz, bugün Sağlık Bakanlığının çektirdiği bilgilendirme filmlerini
kendi sosyal medya hesaplarımızdan övgülerle paylaşıyoruz ki insanlar buna
uysun.
(Mikrofon
otomatik cihaz tarafından kapatıldı)
BAŞKAN
– Buyurun Başkanım.
ÖZGÜR
ÖZEL (Manisa) – Ama siz derseniz ki “Bunu başkanlık sistemine borçluyuz.”
Maazallah, bu konunun bir ulusal mutabakatla ve bir millî mesele olarak
çözümüne hep beraber katkı sağlamak için arkasındaki kamuoyu desteğini bir anda
yüzde 51’e 49’a çekersiniz; bu, yanlış olur. Biz bundan, bu dilden çok uzak
duruyoruz, çok uzak. Şimdi söz isterken bile ben, arkadan, yanımdan
arkadaşlarım “Aman, dikkatli bir dille…” diye uyarıyorlar, zaten ben de o
kanaatteyim. Ülkenin en büyük kutuplaşma alanına coronavirüsle mücadele
meselesini sakın çekmeyin, en büyük kötülüğü yaparsınız. Bunu da bir polemik
olarak değil, bir katkı olarak söylüyorum. (CHP sıralarından alkışlar)
Teşekkür
ederim Başkanım.
BAŞKAN
– Sayın Dervişoğlu…
29.- İzmir Milletvekili Dursun Müsavat Dervişoğlu’nun,
olağan dışı bir durumla karşı karşıya olunduğuna, mücadelenin el birliğiyle
gerçekleştirileceğine ve coronavirüs salgınının rejim tartışmasına
dönüştürülmemesi gerektiğine ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim efendim.
Ben
zaten Özgür Bey’in ifadelerine de katılıyorum büyük bir çoğunlukla. Şimdi,
bütün bu olup biten şeyleri Cumhurbaşkanlığı hükûmet sistemine bağlayıp sistem
üzerinden, karşı karşıya bulunduğumuz felaketin başka bir tartışma zeminine
taşınmasını çok yerinde bulmuyorum. 
CAHİT
ÖZKAN (Denizli) – Hızlı karar almak diye söyledim, hızlı karar almak. 
DURSUN
MÜSAVAT DERVİŞOĞLU (İzmir) – Yani bugün, Cumhurbaşkanlığı hükûmet sistemiyle
değil, demokratik parlamenter sistemle de yönetilmiş olsaydık böyle bir
felaketle karşı karşıya kaldığımızda elbette ki Türkiye Büyük Millet Meclisi
olarak bir birlik görüntüsü sergileyecektik. Bugün bir afetle karşı karşıyayız,
işin ucunu siyaseten rant devşirilebilecek alanlara doğru çekmekte bir yarar
görmüyorum. Cumhurbaşkanımız da şu anda halkın içinde değil, risk gruplarına
giren birçok insan da bugün halkla temastan azami ölçüde uzak durmaya gayret
sarf ediyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın efendim. 
DURSUN
MÜSAVAT DERVİŞOĞLU (İzmir) – Bugün olağan dışı -olağanüstü demiyorum dikkat
ederseniz- bir durumla karşı karşıyayız. El birliğiyle bu mücadeleyi müştereken
gerçekleştireceğiz. Hiç olmazsa corona virüsünü bari rejim tartışmasına
dönüştürmeme temennisini buradan ifade etmek istiyorum. 
Teşekkür
ediyorum, Genel Kurulu saygıyla selamlıyorum. (CHP sıralarından alkışlar)
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 17/3/2020 tarihinde Grup Başkan
Vekili Manisa Milletvekili Özgür Özel tarafından, coronavirüs salgınının
yayılmasının önlenmesi, salgın nedeniyle alınacak tedbirlerin belirlenmesi
amacıyla verilmiş olan Meclis araştırması önergesinin ön görüşmelerinin, Genel
Kurulun 17 Mart 2020 Salı günkü birleşiminde yapılmasına ilişkin önerisi
(Devam)
BAŞKAN
– Sayın milletvekilleri, Cumhuriyet Halk Partisi Grubunun İç Tüzük’ün 19’uncu
maddesine göre verilmiş önerisini oylarınıza sunuyorum: Kabul edenler… Kabul
etmeyenler…. Kabul edilmemiştir.
Şimdi, İç Tüzük’ün 37’nci maddesine göre verilmiş bir
doğrudan gündeme alınma önergesi vardır, okutup işleme alacağım ve oylarınıza
sunacağım.
VII.- BAŞKANLIĞIN GENEL KURULA SUNUŞLARI
A) Önergeler
1.- Eskişehir Milletvekili Utku Çakırözer’in, (2/2459)
esas numaralı 6284 sayılı Ailenin Korunması ve Kadına Karşı Şiddetin
Önlenmesine Dair Kanunda Değişiklik Yapılmasına Dair Kanun Teklifi’nin doğrudan
gündeme alınmasına ilişkin önergesi (4/71)
Türkiye Büyük Millet Meclisi Başkanlığına
6284
sayılı Ailenin Korunması ve Kadına Karşı Şiddetin Önlenmesine Dair Kanunda
Değişiklik Yapılmasına İlişkin (2/2459) esas no.lu Kanun Teklifi’min, İç
Tüzük’ün 37’nci maddesine göre doğrudan gündeme alınması hususunun gereğini arz
ederim.
 Utku
Çakırözer
 Eskişehir
BAŞKAN
– Teklif sahibi Eskişehir Milletvekilimiz Utku Çakırözer.
Buyurun
Sayın Çakırözer. (CHP sıralarından alkışlar) 
UTKU
ÇAKIRÖZER (Eskişehir) – Sayın Başkan, değerli milletvekilleri; yüce Meclisimizi
saygıyla selamlıyorum. 
Sayın
Başkan, size görevinizde başarılar diliyorum.
Öncelikle,
corona salgınından ulusça can kaybı yaşamadan çıkmamızı diliyorum. Krizde
özveriyle çalışan başta sağlık emekçilerimiz olmak üzere, tüm kamu
görevlilerimize teşekkür ediyorum. 
Konuşmamın
ikinci bölümünde salgınla ilgili görüşlerimi paylaşacağım. Ancak Türkiye'nin,
belki de benzer bir başka ulusal kampanyaya şiddetle ihtiyaç duyduğu bir başka
mesele için, kadına yönelik şiddet ve kadın cinayetlerinin önlenmesi için
karşınızdayım.
Bundan
dört ay önce bu kürsüden Eskişehir’de öldürülen Ayşe Tuba Arslan’ın hazin
öyküsünü anlatmıştım. Eski eşinin sokak ortasında satırla yaraladığı Ayşe Tuba,
çektiği acılara kırk dört gün direnebilmişti. Ölümünün ardından çantasından
çıkan suç duyurusunda “Bu adam beni öldürecek, beni öldükten sonra mı
koruyacaksınız?” diye, sanki mahkemeye değil hepimize seslenmişti. Bu, tam
23’üncü suç duyurusuydu; polisten, savcıdan, hâkimden 23 kez yardım istemişti;
maalesef, onu koruyamadık. Ölümünün ardından Eskişehirli avukatlar rapor
hazırladılar, diyorlar ki: “Ayşe Tuba Arslan’ın can güvenliğinin tehlikede
olduğundan adli makamların bilgisi vardı; onlarca başvuru yapmasına rağmen,
gerekli ve yeterli önlem alınmadı.” Kim, nasıl almamış işte bu raporda o da
belli değerli arkadaşlar. Aile mahkemeleri, Ayşe Tuba’ya yönelik sistematik
şiddeti ısrarla görmezden gelmiş; faile zorunlu hapis cezası, elektronik
kelepçe gibi önlemlerin hiçbiri uygulanmamış; Aile Bakanlığının Eskişehir
Şiddet Önleme ve İzleme Merkezi, 23 suç duyurusu yapan Ayşe Tuba’yla ilgili bir
dosya dahi açmamış, tedbir kararlarının uygulanıp uygulanmadığını takip
etmemiş; kolluk gücü, kararların infazı için gerekeni yapmamış; Ayşe Tuba,
mahkemelerce ısrarla, fail eski eşiyle uzlaşmaya yönlendirilmiş ve bu süreçler
ona yeni saldırılara zemin ve zaman kazandırmış. Tüm bu ihmallerin sonucunda,
23 başvuruya rağmen, etkili ve caydırıcı ceza verilmeyen zanlı, Ayşe Tuba’yı
öldürdü. Buna biz “Göz göre göre ölüm.” demeyelim de ne diyelim değerli
arkadaşlarım? 
Cinayetin
arkasındaki vahim ihmaller ortaya çıkınca Hâkimler ve Savcılar Kurulu
soruşturma başlattı, Adalet ve İçişleri Bakanlıkları genelgeler yayımladı.
Peki, sonuç nedir? Bugün hem HSK hem de başsavcılık tarafından başlatılan
soruşturmaların yüz dokuzuncu günü. Ayşe Tuba’yı -yaptığı 23 suç duyurusuna
rağmen- koruyamayan kamu görevlilerinin hiçbiri hakkında tek işlem dahi
yapılmış değil. İşin hazin yanı ise biz, caydırıcı olacağı inancıyla o
soruşturmaların sonucunu sabırsızlıkla beklerken bu yüz dokuz gün içinde
isimleri, şehirleri farklı 82 Ayşe daha öldürüldü. Sadece geçen yıl erkekler
474 kadını öldürdü. Vahim ihmalleri cezalandırmak için daha kaç kadının ölmesi
beklenecek?
“Kadın
cinayetleri bu ülkenin kaderi olmamalı.” diyorsak Meclis olarak üzerimize düşen
görevler var. Ayşe Tuba Arslan cinayetinde en büyük ihmal, şiddet gören, tehdit
ve risk altında olan kadının, kendisine şiddet uygulayan faille uzlaşmaya
zorlanmasıdır; oysa uzlaşmaya zorlamak şiddeti desteklemektir. İşte bu yüzden,
İstanbul Sözleşmesi “Her türlü şiddet olayıyla ilgili olarak ara buluculuk ve
uzlaştırma süreçleri yasaklanmalı.” diyor ancak bu madde ile 6284 sayılı
Ailenin Korunması ve Kadına Karşı Şiddetin Önlenmesine Dair Kanun’umuz arasında
büyük bir boşluk var. İşte bu boşluğu gidermek için -Grup Başkan Vekilimiz
Özgür Özel’in de teşvikiyle- cinayetten hemen sonra milletvekili
arkadaşlarımızla kanun değişikliği teklifleri verdik, maalesef, bugüne kadar
komisyonlarda görüşülemedi. Bu değişiklik hayata geçirilirse kanunumuz,
İstanbul Sözleşmesi’yle tam uyumlu hâle gelecek ve kadınlara yönelik tehdit,
hakaret dâhil her türlü şiddetle ilgili olarak ara buluculuk ve uzlaştırma da
dâhil hiçbir alternatif uyuşmazlık çözüm yoluna gidilmeyecektir. Bu düzenleme,
Ayşe’yi ve diğer yitirdiğimiz canları geri getirmeyecektir ancak başka
Ayşelerin hayatta kalması için ciddi bir adım olacaktır. 
Değerli
arkadaşlarım, şimdi tüm dünyayı saran coronayla mücadele döneminde evlere kapanma
süreçlerinin kadınlara yönelik erkek şiddetinin yeni bir bahanesi olmasına izin
verilmemelidir. Şiddet tehdidi altındaki kadınların acil yardım hatlarına hızlı
erişimi mutlaka güvence altına alınmalıdır. Sığınmaevlerinde, cezaevlerinde,
çocuklarıyla kalan kadınlar için önlemler ihmal edilmemelidir. Cezaevlerinde
yaşlı, kronik hastalığı olan, hamile ve çocuklu kadınlar ve anneleriyle
birlikte kalmak zorunda kalan çocukların adli kontrol ya da ev hapsi benzeri
uygulamaya tabi olması hem vicdani hem hukuki zorunluluktur. Yine bu dönemde,
iş hayatında olsun, aile içinde olsun kadınların omuzlarına binecek yükün hem
biz erkekler hem de devlet tarafından paylaşılmasına büyük ihtiyaç var. Okullar
kapandığı için evde kalacak ebeveynlerden birinin -kamuda olsun, özel sektörde
olsun- ücreti devlet tarafından karşılanmak üzere ücretli izne ayrılmasına
imkân tanınmalıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
UTKU
ÇAKIRÖZER (Devamla) - Salgına karşı alınacak önlemlerin hem iş yerlerini hem de
emekçileri vurmaması için Ekonomik ve Sosyal Konsey toplanmalı, acil destek
paketleri açıklanmalı.
Değerli
arkadaşlarım, salgınla mücadelede yönetenler ile yurttaşların iş birliği çok
önemlidir. Ulusça seferber olmak, dayanışma içinde olmak zorundayız. Devleti
yönetenlerin de şeffaflık ilkesinden ayrılmaması; sağlık meslek örgütleri başta
olmak üzere, sivil toplum örgütlerinden, siyasi partilerden gelecek önerilere
açık olması bu iş birliğinin gereğidir. 
Seçim
bölgem Eskişehir’e dün gece uçakla umreden 300 yurttaşımız getirildi ama ülkeye
girişlerinde maalesef bir termal kameramız dahi yoktu. Türkiye'nin her yanında
yurttaşların yoğun olarak kullandığı havaalanı, otogar, hastane, cezaevi gibi
mekânlarda termal kameralara ihtiyaç vardır. Umreden gelen yurttaşlarımız,
Türkiye'nin dört bir yanında yurtlarda karantina altındalar ama Eskişehir dâhil
birçok kentte testleri yapacak laboratuvar ve kitler bulunmamakta, alınan
örnekler kara yoluyla Ankara’ya taşınmakta, sonuçlar için yirmi dört saat beklenmekte.
Bu çerçevede testlerin yaygın olarak yurt genelinde yapılması ve her gün il
bazında vaka sayılarının açıklanması yönündeki hekim önerisini dikkatinize
getirmek isterim. Böylece yurt çapında güven duygusunu ve önlemlere uyumu
artırabiliriz. 
(Mikrofon
otomatik cihaz tarafından kapatıldı)
UTKU
ÇAKIRÖZER (Devamla) – Başkanım, bitirmek üzereyim. 
BAŞKAN
– Buyurun.
UTKU
ÇAKIRÖZER (Devamla) – Ayrıca Ankara’da Bakanlar seviyesinde kurulan
koordinasyonun, yerelde, il seviyesinde valilik, il ve ilçe belediyeleri, kamu
kurum müdürlerinin katılımı ve ilgili sivil toplum örgütlerinin katkısına açık
bir biçimde coronayla mücadele kriz koordinasyon merkezleri olarak derhâl
devreye sokulması gerekir. 
Salgının
yayılmasını önlemek için eğitime ara verirken 90 bin ücretli öğretmeni mağdur
etmemeliyiz. 
Salgın
nedeniyle okullarına ara verilen ve karantina dolayısıyla da yurtlarından
ayrılmak zorunda kalan binlerce üniversite öğrencisinin ihtiyaçlarını
karşılamak için geri ödemesiz burs verilmelidir. 
Vatandaşların
su, elektrik ve doğal gaz faturalarının ödenmemesi nedeniyle kesinti yapılması
uygulamasına salgın bitene kadar son verilmelidir. 
İl
ve ilçelerde özveriyle çalışan belediyelerin yüklenecekleri sorumlulukları en
iyi biçimde yerine getirebilmesi için salgın bitene kadar İller Bankasının
bütçelerinden yaptığı kesintiler askıya alınmalıdır. 
Bizlerin,
83 milyonun sağlığı için risk altında ve özveriyle görev yapan sağlık
emekçilerimiz başta olmak üzere, tüm kamu görevlilerimize bir kez daha teşekkür
eder, hepimize sağlıklar dilerim. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Birleşime
on dakika ara veriyorum.
Kapanma Saati: 17.49
İKİNCİ OTURUM
Açılma Saati: 18.07
BAŞKAN: Başkan Vekili Nimetullah ERDOĞMUŞ
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 69’uncu Birleşiminin
İkinci Oturumunu açıyorum.
Alınan
karar gereğince gündemin “Kanun Teklifleri ile Komisyonlardan Gelen Diğer
İşler” kısmına geçiyoruz.
1’inci
sırada yer alan, Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu’nun görüşmelerine başlayacağız.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Denizli Milletvekili Nilgün Ök ile 46
Milletvekilinin Bazı Kanunlarda Değişiklik Yapılmasına Dair Kanun Teklifi
(2/2633) ile Plan ve Bütçe Komisyonu Raporu (S. Sayısı: 196) (X)
BAŞKAN
– Komisyon? Yerinde. 
12/3/2020
tarihli 68’inci Birleşimde, İç Tüzük’ün 91’inci maddesine göre temel kanun
olarak görüşülen 196 sıra sayılı Kanun Teklifi’nin birinci bölümünde yer alan
11’inci maddesi kabul edilmişti. Şimdi 12’nci maddenin önerge işlemini
yapacağım.
Sayın
milletvekilleri, 12’nci madde üzerinde 2’si aynı mahiyette olmak üzere 3 önerge
vardır. İlk okutacağım 2 önerge aynı mahiyettedir. Önergeleri okutup birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 12’nci maddesinin kanun teklifinden
çıkarılmasını arz ve teklif ederiz.
 Ali
Kenanoğlu Züleyha Gülüm Mahmut Celadet Gaydalı
 İstanbul İstanbul Bitlis
 Kemal
Bülbül Abdullah Koç Erdal Aydemir
 Antalya Ağrı Bingöl
 Ayşe
Sürücü
 Şanlıurfa

Aynı
mahiyetteki diğer önergenin imza sahipleri: 
 Gamze
Taşcıer Müzeyyen Şevkin Emine Gülizar Emecan
 Ankara Adana İstanbul
 Saliha
Sera Kadıgil Sütlü Cavit Arı Özgür Ceylan
 İstanbul Antalya Çanakkale
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Katılamıyoruz
Sayın Başkan.
BAŞKAN
– Önergeler üzerinde söz isteyen ilk konuşmacımız Çanakkale Milletvekili Özgür
Ceylan. (CHP sıralarından alkışlar) 
ÖZGÜR
CEYLAN ( Çanakkale) – Sayın Başkan, değerli milletvekilleri; yarın 18 Mart.
Ülkemizin dört bir tarafında, Türk tarihine altın harflerle yazılan Çanakkale
Zaferi’nin 105’inci yıl dönümü kutlanacak. Kurtuluş mücadelesinde zafere
ulaşmamız için hayatlarını feda eden aziz şehitlerimizin önünde saygıyla
eğiliyor, bir kez daha rahmetle anıyorum.
Çanakkale
Zaferi, dünya savaş tarihinde bir dönüm noktasının yaşandığı, uluslararası
ilişkilerde güç dengelerini ve tarihin akışını değiştiren Kurtuluş Savaşı’mızın
ilk meşalesinin tutuşturulduğu, Başkomutan Mustafa Kemal Atatürk önderliğinde
bir ulusun diriliş mücadelesinin adı olmuştur.
Değerli
milletvekilleri, bu zafer, Kurtuluş Savaşı ateşinin yüreklerde yakılıp milletçe
yeniden doğuşumuzun başlangıcıdır. Çanakkale, Türkiye Cumhuriyeti devletinin
tarih boyunca değişmeyecek olan bağımsızlığının ve özgürlüğünün ön sözünün
yazıldığı yerdir. Çanakkale’de bir güneş gibi doğan Anafartalar Kahramanı
Mustafa Kemal, gönüllerde tutuşturduğu bağımsızlık meşalesiyle topraklarımıza
kastedenlere karşı ulusu topyekûn ayağa kaldırmıştır. Esarete boyun eğmektense
ölümü yeğleyen bir anlayışla sürdürülen mücadele, bağımsızlığın kazanılıp
cumhuriyetin kurulmasıyla sona ermiştir.
Değerli
milletvekilleri, bu destan yazılırken binlerce askerimiz şehit düştü,
binlercesi yaralandı. Bu savaşta yaralı düşman askerini taşıyan, düşman
askeriyle ekmeğini, suyunu bölüşen Mehmetçik nasıl yüce bir hoşgörünün sahibi
olduğunu dosta düşmana gösterdi. Bu cephede düşmanına saygı gösteren komutanlar
ve askerler vardı. Şimdi, dünyanın dört bir yanından gelerek bu topraklara göz
dikenler Çanakkale’de Mehmet’imizle koyun koyunalar. Zaferin mimarı,
Çanakkale’de şehit olan düşman askerlerinin ailelerine şöyle seslenmişti: “Bu
memleketin toprakları üstünde kanlarını döken kahramanlar! Burada, bir dost
vatanın toprağındasınız. Huzur ve sessizlik içinde uyuyunuz. Sizler
Mehmetçiklerle yan yana, koyun koyunasınız. Uzak diyarlardan evlatlarını harbe
gönderen analar! Gözyaşlarınızı dindiriniz. Evlatlarınız bizim bağrımızdadır.
Huzur içindedirler ve huzur içinde rahat rahat uyuyacaklardır. Onlar, bu
toprakta canlarını verdikten sonra artık bizim evlatlarımız olmuşlardır.” (CHP
sıralarından alkışlar) Evet, hayatı savaş meydanlarında geçen Mustafa Kemal
“Ulusun hayatı tehlikeye girmedikçe savaş bir cinayettir.” sözüyle barışın ne
kadar kıymetli olduğunu vurgulamış ve Türkiye Cumhuriyeti’nin dış politika
ilkesini “Yurtta sulh, cihanda sulh.” sözüyle açıklamıştır. Bugün de Türk dış
politikasının pusulası olması gereken en temel yaklaşım bu olmalıdır. Vakit
geçirmeksizin tarafı olmaya zorlandığımız vekâlet savaşından çekilmeli ve
ulusun çıkarlarını düşünmeliyiz. Suriye topraklarında Mehmet’imiz şehit
ediliyor, gençlerimizin cansız bedenleri tabutlar içinde yurda geliyor. Türk
halkının beklentisi, saray rejiminin aklı öne alarak, Türkiye’nin tarihsel
birikiminden gerekli dersleri çıkararak hareket etmesi ve bu duruma artık bir
son vermesidir.
1915’te
bütün askerî unsurlarıyla ulusa karşı saldıran işgalcilerin bu topraklara karşı
hevesi geçmiş değildir. Şimdi de yerli iş birlikçiler eliyle karşı devrimi
örgütlemeye çalışanlar, ulusun bağrından çıkan Türk Silahlı Kuvvetlerini
ilkokul mezunu cahil bir vaize teslim ettiler, millete kurşun sıktırdılar. Dün,
ABD maşası vaize orduyu ve ülkenin kurumlarını teslim edenler, bugün devleti
başka cemaatler eliyle parsellemeye çalışıyor. Millet dişiyle tırnağıyla
kurduğu devlete sahip çıkma konusunda kararlıdır. Milletin vergileriyle
sürdürülen saltanatta sona gelinmiştir. Bunun işareti, tıpkı kurtuluşun işaret
fişeğinin yakıldığı gibi bir mart ayında yakılmıştır. 
Bu
vesileyle Çanakkale Destanı’nı yazan başta ebedî Başkomutan Gazi Mustafa Kemal
Atatürk ve onun silah arkadaşları olmak üzere, bu mücadeleye iştirak eden
ordumuzun kahraman mensuplarını, onu her şeyiyle destekleyen aziz Türk
milletini ve vatanları uğruna canlarını feda eden bütün şehitlerimizi bir kez
daha rahmet ve şükranla anıyorum, ruhlarınız şad olsun. (CHP ve İYİ PARTİ
sıralarından alkışlar) 
Selam
olsun “Çanakkale geçilmez.” sözünü tarihe kazıyanlara. Selam olsun Çanakkale’de
vatanı için can veren şehitlere. Selam olsun Çanakkale gazilerine. 
Saygılarımla.
(CHP ve İYİ PARTİ sıralarından alkışlar)
CAHİT
ÖZKAN (Denizli) – Sayın Başkan, hatip, kürsüden, altmış yıldan beri bu ülkeye
sıza sıza ele geçirme gayreti içerisinde olan FETÖ terör örgütü hakkında siyasi
parti grubumuzu kastederek “Dün, vaize ülkeyi teslim edenler…” ifadesini
kullanmıştır; kabul etmiyoruz, reddediyoruz. Türkiye’nin elli altmış yıllık
başına bela olmuş terör örgütü hakkında “terör örgütü” tespitini yapan iktidar
AK PARTİ hükûmetleridir. 
Teşekkür
ediyorum. (AK PARTİ sıralarından alkışlar) 
CAVİT
ARI (Antalya) – Başa bela eden sizsiniz! 
ÖZGÜR
ÖZEL (Manisa) – Sayın Başkan, ben de herhangi bir hak kullanma talebinde
olmaksızın sadece tutanağa geçirmek üzere söyleyeyim: Bu terör örgütlerinin
köklerinin çok eskilere dayandığı doğrudur. O cılız kökler gitgide
kuvvetlenmiş, son on yedi yılda devletin tamamını sarmış, kendi deyimleriyle
kılcal damarlardan ilerleyip beyne ulaşmış, Gazi Meclisi bombalayacak güce
ulaşmıştır. O noktaya varırken de 2010 yılında 12 Eylül günü yapılan
referandumla bu kudrete ve bu sıklete ulaştırıldıklarını tutanaklara kaydetmek
isterim. 
Teşekkür
ederim. 
CAHİT
ÖZKAN (Denizli) – Sayın Başkan, bir kez, 12 Eylül Anayasa referandumu hakkında
–ki milletin vermiş olduğu bir karardır- milletin kararına…
ÖZGÜR
ÖZEL (Manisa) – Aldatıldık ya(!)
CAVİT
ARI (Antalya) – Siz “evet” dediniz, siz!
CAHİT
ÖZKAN (Denizli) – …Anayasa değişikliğine “Âdeta FETÖ terör örgütüne yol
açtılar.” tespitini asla kabul edemeyiz. 
Bakınız,
bu ülkede FETÖ terör örgütünün henüz AK PARTİ hükûmetleri dahi göreve gelmeden
önce ne aşamada olduğunu belirten âdeta bir tespit, rapor niteliğinde bir kitap
var “Köstebek” isimli kitap, Necip Hablemitoğlu yazıyor; 2002 tarihi
itibarıyla, elli yıllık bir terör örgütünün Türkiye’de askeriyeden mülkiyeye,
yargıdan sivil topluma ve ekonominin tüm alanlarına kadar ele geçirdiğini o
tarih itibarıyla tespit ediyor…
İBRAHİM
HALİL ORAL (Ankara) – On yedi yıldır iktidardaydınız, ne yaptınız o zaman?
CAVİT
ARI (Antalya) – Beraber yürüdünüz!
CAHİT
ÖZKAN (Denizli) – …ve bu terör örgütünün 15 Temmuz ve 17-25 Aralık yargı
darbesi ile FETÖ darbe kalkışmasını gerçekleştiren unsurlarının tamamının AK
PARTİ hükûmetlerinden çok evvel, 1970 ve 1980 yıllarında Silahlı Kuvvetlere ve
yargıya intisap ettiklerinin altını çizmek gerekiyor. 
Teşekkür
ediyorum. 
ÖZGÜR
ÖZEL (Manisa) – Sayın Başkanım, özür dileyerek ve çok kısa olarak tutanağa şunu
kaydetmem gerekiyor ki böyle bir gündemde böyle bir tartışmanın içinde yer
almak istemeyiz ancak Adalet ve Kalkınma Partisine Millî Güvenlik Kurulunda
yapılan, daha sonra da dönemin Başbakanlık Müsteşarının bunun siyasi riskini…
Recep Tayyip Erdoğan, dönemin Başbakanı sıfatıyla “Bürokratik riskini ve hukuki
riskini de ben aldım ve FETÖ terör örgütüne ilişkin MİT’in ve askeriyenin
yaptığı raporlara hiçbir işlem yapmayarak dosyasına kaldırdık.” diyen kişi
kendisidir ve o kişinin… O günlerde yapılan sunumlar dikkate alınsaydı bu terör
örgütü ne Silahlı Kuvvetlerde ne Emniyette ne devletin diğer birimlerinde bu
güce, bu kuvvete ulaşamayacaktı. Bunu da kaydetmek istedim.
Teşekkür
ederim.
CAHİT
ÖZKAN (Denizli) – Sayın Başkan…
ÖZGÜR
ÖZEL (Manisa) – Hayır, daha uzatma, ikişer kez konuştuk.
CAHİT
ÖZKAN (Denizli) – Her şeyden önce, biz AK PARTİ Grubu ve Hükûmeti olarak 17-25
Aralıkta mücadeleye başlamadık. Bakınız, ta 2002’lerden itibaren bu terör
örgütünün üzerine nasıl kararlılıkla gittiğimizi Pensilvanya’da…
ÖZGÜR
ÖZEL (Manisa) – 2002’den beri…
CAVİT
ARI (Antalya) – Bir örnek verin, nasıl gittiniz? 
CAHİT
ÖZKAN (Denizli) – Sayın Başkan, isterseniz ses verin.
CAVİT
ARI (Antalya) – 2002’den bu tarafa nasıl gittiniz bir örnek verin.
CAHİT
ÖZKAN (Denizli) – Müsaade ederseniz…
BAŞKAN
– Dinleyelim arkadaşlar… 
CAHİT
ÖZKAN (Denizli) – 2002 yılından itibaren AK PARTİ Grubunun kararlı
düzenlemeleriyle, terör örgütü bu ülkeyi ele geçirmeyi başaramamıştır.
Bakınız,
2011 yılında MİT mensuplarının Başbakanın iznine bağlı olarak yargılanmasına ilişkin
düzenlemeyi biz yaptık. Yargıtaya üye seçilme yaşını artıran ve FETÖ
unsurlarının yüksek yargıya sızmasını engelleyen düzenlemeler yine
devridönemimizde olmuştur. 
İBRAHİM
HALİL ORAL (Ankara) – Kaç yılında oldu?
CAHİT
ÖZKAN (Denizli) – Yine, FETÖ kumpaslarını… Ki bugün kutsal Meclis çatısı
altında milletvekilliği yapanlar var, onların haksız tutukluluklarının ortadan
kaldırılmasına ilişkin adli kontrol, denetimli serbestlik düzenlemelerini yine
17 Aralıktan önce yaptık.
Son
olarak da, bu ülkede FETÖ kumpaslarının yargı üzerinden yapmaya çalıştıkları
ameliyatları ortadan kaldırmak üzere özel yetkili mahkemeleri daraltan ve
kaldıran yine AK PARTİ hükûmetleridir.
Arz
ederim.
AYHAN
EREL (Aksaray) – 2010 referandumu, sayenizde…
ÖZGÜR
ÖZEL (Manisa) – Sayın Başkanım… Sayın Başkanım…
MERAL
DANIŞ BEŞTAŞ (Siirt) – Sayın Başkanım…
AYHAN
EREL (Aksaray) – 2010’da ne dediniz?
ÖZGÜR
ÖZEL (Manisa) – 12 Eylül 2010 referandumunun akşamı, Adalet ve Kalkınma
Partisinin balkonuna çıkıp Pensilvanya’ya teşekkür eden benim Genel Başkanım
değil, sizin Genel Başkanınızdı. (CHP sıralarından alkışlar) 2010
referandumuyla birlikte FETÖ’nün elde ettiği güç bir yana, daha sonra
Başbakanlık yapan partinizden diğer iki kişinin, partinizin tüm kurucu
kadrolarının, önceki Adalet Bakanlarınızın, son Başbakanınızın kimi yaşlı
gözlerle, kimi yalvaran seslerle “bu hasretin bitmesi için” Türkçe
Olimpiyatlarında konuşurken biz onu ancak televizyonlardan kınayan gözlerle
izliyorduk, hatırlatırım.
Teşekkür
ederim.
MERAL
DANIŞ BEŞTAŞ (Siirt) – Sayın Başkan, ben söz alabilir miyim?
CAHİT
ÖZKAN (Denizli) – Sayın Başkanım, konu bizimle alakalı olduğu için vurgulamak
gerekiyor.
Bakınız,
direkt bizim grubumuza defaatle sataştı.
ÖZGÜR ÖZEL (Manisa) – Ya sen başlattın.
CAHİT
ÖZKAN (Denizli) – Bakınız, her şeyden önce bunu, makamı hedefinde olanlar
anladı. “Bitsin bu hasret.” dedik, gel de işinizi dürelim dedik. (CHP
sıralarından “Allah Allah!” sesleri, gülüşmeler)
Sayın
Başkanım, ben kayıtlara geçmesi için söz aldım. Benim ya mikrofonumu açın ya da
grubu susturun.
BAŞKAN
– Geçti efendim, tutanaklara geçti.
ÖZGÜR
ÖZEL (Manisa) – Geçti, geçti.
CAHİT
ÖZKAN (Denizli) – Bakınız, şunu söyleyeceğim: 10 Mayıs 2010’da FETÖ terör
örgütünün…
CAVİT
ARI (Antalya) – Çok komik!
CAHİT
ÖZKAN (Denizli) – …kasetli saldırısına, suikastına muhatap olmuş Sayın Deniz
Baykal, takdir etmek gerekir “F tipi yapılanma” kavramının mucidi, Türk siyasi
tarihine sokan kişidir.
VELİ
AĞBABA (Malatya) – Cahit Özkan da Fetullah’ın avukatlığını yapıyordu o
zamanlar.
CAHİT
ÖZKAN (Denizli) – 10 Mayıs 2010 tarihinde “Bu kumpasın arkasında Pensilvanya
yoktur.” diyerek üzerini kapatan da Deniz Baykal’dır.
MUSTAFA
ADIGÜZEL (Ordu) – Ama Kamer Genç’i linç ediyordunuz burada.
BAŞKAN
– Sayın milletvekilleri…
CAHİT
ÖZKAN (Denizli) – “Pensilvanya yoktur arkasında.” dedi, Deniz Baykal dedi. (CHP
sıralarından gürültüler)
ÖZGÜR
ÖZEL (Manisa) – Cahit Bey’in yine bu Meclisi çalıştırmaya niyeti yok bakın.
BAŞKAN
– Sayın Danış Beştaş, buyurun.
V.- AÇIKLAMALAR (Devam)
30.- Siirt Milletvekili Meral Danış Beştaş’ın, Denizli
Milletvekili Cahit Özkan’ın yerinden sarf ettiği bazı ifadelerine ve ceza
hukukunun, ceza kanunlarının yorumunun çarpıtıldığına ilişkin açıklaması
MERAL
DANIŞ BEŞTAŞ (Siirt) – Teşekkür ediyorum.
Ben
küçük bir katkı için söz istedim, siyasi yorumları bir tarafa bırakıyorum, onu
her zaman yapıyoruz. Sadece hukukun bir temel ilkesini hatırlatmak istiyorum.
Bu iktidar döneminde ceza hukukunun ve ceza kanunlarının yorumu skandal
düzeyinde çarpıtılmıştır. Ne diyorlar? Efendim, cemaat ya da FETÖ’yle şu tarihten
önce ilişkisi olanlar suçsuz, şu tarihten sonra olanlar suçlu. Böyle bir ceza
sistemi yok, fiile göre suç olup olmadığına karar verilir, zamana göre karar
verilmez. Eğer bir örgüt, bir cemaat, bir yapılanma terör örgütü ise zaten onun
kuruluşunda vardır. Baştan itibaren buna göre suç fiili tanımlanır. “2002’den
önce suç değildi, hepimiz görüştük, kaynaştık, koklaştık, birlikte bu ülkeyi
yönettik.” deyip 2002’den sonra “Biz terör örgütü ilan ettik.” demesi aslında
insanın hukuk mantığıyla, hukuki kurallarla ve evrensel değerlerle kesinlikle
alay etmektir. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Siirt) – Sayın Özkan da hukukçudur, ben kendisini birazcık
içtihatlara, ceza mevzuatına ve uluslararası sözleşmelere uygun yoruma davet
ediyorum. Tarihe onlar karar veremez, iktidar partisi karar veremez, yargı
karar verebilir. (HDP sıralarından alkışlar)
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Denizli Milletvekili Nilgün Ök ile 46
Milletvekilinin Bazı Kanunlarda Değişiklik Yapılmasına Dair Kanun Teklifi
(2/2633) ile Plan ve Bütçe Komisyonu Raporu (S. Sayısı: 196) (Devam)
BAŞKAN
– Değerli arkadaşlar, çalışmalarımızı isterseniz… Fazla aralıklı olunca biraz
da insicamı da -şahsım adına söylüyorum- yitirmeyeyim diye. 
Şimdi
de yine aynı mahiyetteki önerge üzerinde söz hakkı olan Şanlıurfa
Milletvekilimiz Sayın Ayşe Sürücü. 
Buyursunlar
Sayın Sürücü. (HDP sıralarından alkışlar)
AYŞE
SÜRÜCÜ (Şanlıurfa) – Sayın Başkanı ve Genel Kurulu saygıyla selamlıyorum. 
Öncelikle
içinde bulunduğumuz haftanın anlamına ilişkin olarak Kürt halkının ve tüm Orta
Doğu halklarının “Nevroz” bayramını kutluyorum. “Nevroz” bin yıllardan bu yana
“…”(x) ruhuyla coşan, sınırsız
bir coğrafyada, Dehaklara karşı onurlu bir yaşam için mücadele eden halkların
“Nevroz”udur. “Nevroz” kutlu olsun, “…”(x)
(HDP sıralarından alkışlar)
Evet,
değerli arkadaşlar, kamu idareleri personellerinin bir kısmının mülakatla
Kültür Bakanlığına atanmasına ilişkin 12’nci madde üzerine partim adına söz
almış bulunmaktayım. Baktığımızda, zaten kamu personeli olarak çalışan birini
alıp mülakatla yani ayıklamalı torpil sistemiyle Kültür Bakanlığına atamasını
yapmak istiyorsunuz. Neden? Demek ki daha önce o kamu idaresinde fazladan
personel çalıştırılmış, demek ki haksız yere yandaş depolaması yapılmış, halkın
parası yandaşa peşkeş çekilmiş. Şimdi ise fazla olan bu personelin, kanun
hükmündeki kararnamelerle boşaltılan kurumlardan olan Kültür Bakanlığına
ataması yapılmak isteniyor. Binlerce insanı haksız yere işinden ettiniz, medeni
açıdan ölü hâle getirdiniz, miras hakkından, seyahat hakkından mahrum
bıraktınız, pasaportlarına el koydunuz, başka bir işe girmesini engellediniz.
Bu yapılanlar hukuka, dine, vicdana ve siyasi ahlaka sığmaz. Bir de bunu
onaylamamızı bekliyorsunuz. Bu teklifi kabul etmiyoruz. İhtiyaç olan kadrolara,
meslek uzmanlarının sözlü mülakat olmaksızın KPSS puanı esas alınarak atanması
gerektiğini bir kez daha buradan vurguluyoruz. Artık daha fazla hak yemeyin
diyoruz. 
Demokratik
siyasetin tasfiye edilmesine yönelik, Urfa ve Diyarbakır’da beş gün önce siyasi
operasyonlar yapıldı. Bu operasyonlarda ÖHD’li avukatlar ve parti meclisi
üyelerimiz gözaltına alınmıştır. Ayrıca ortada suç ve delil olmadığı için
oyalanmak adına gözaltı süreleri dört gün uzatılmış, gözaltındaki avukatlara
neden vekilleriyle görüşüldüğü sorulmuştur. Sizin Anayasa’dan, hukuktan
haberiniz yok; bunu artık biliyoruz ama siz de şunu unutmayın ki bu ülkede
sizin hukuksuzluğunuza asla boyun eğmeyecek özgür ve cesur hukukçular var, var
olmaya devam edecektir. 
Evet,
iktidarın akıl almaz, sosyal devlet anlayışından uzak uygulamaları bölge
halkını bezdirmiş durumda. GAP projesinin kapsadığı alanda enerji noktasında
skandallar söz konusu. Urfa, Mardin, Diyarbakır’da DEDAŞ âdeta beylik ilan
etmiş. Sıradan, 4 kişilik bir ailenin elektrik faturası asgari ücretin yarısı
kadar. Üstelik ay boyunca sanki olağanüstü koşullar ya da doğal afet yaşanmış
gibi evlere sadece günde birkaç saat elektrik verilmektedir. Elektriğin verilmemesinden
kaynaklı sosyal ve ekonomik yaşam son derece olumsuz etkileniyor. DEDAŞ
dediğimiz sözde enerji şirketi, faturalandırma sisteminde olabilecek en büyük
usulsüzlüğü uyguluyor. Dilinizden düşmeyen “kul hakkı” telaşınız biraz da
burada devreye girsin. Kim bu insanlar? Elektrik sayacını okumadan
faturalandırma cüretini kimden ve nereden almaktadır? İktidar, bölge halkını
DEDAŞ eliyle âdeta cezalandırıyor. Bölge insanına “Tarım da yapamazsın elektrik
de vermiyorum, ne yapıyorsan yap ama tüm vergileri öde.” diyorsunuz. 21’inci yüzyılda,
uzay yolculuklarının yapıldığı bir dönemde, biz, hâlen bölgemizde Urfa,
Diyarbakır, Mardin, Siverek, Hilvan, Viranşehir ve Ceylânpınar’da olmayan
elektrik sorununu, evet, elektrik sorununu konuşuyoruz arkadaşlar. Halkı, kaçak
elektrik kullanmakla suçluyorsunuz. Kaçak olan, faturalandırma sisteminiz,
vergi sisteminizdir. Asıl kaçak olan, yoksuldan alıp zenginlerin ceplerine
aktardığınız vergi aflarınızdır. 
Farkında
mısınız insanlar aç? İnsanlar açlıktan kendilerini yakıyorlar ve siz
kullanılmamış elektriğin olmayan borcunu faturalandırıyorsunuz. Bu konuyu
defalarca Meclis gündemine getirdik fakat bugüne kadar hiçbir adım atılmadı ve
bir çözüm getirilmedi. İktidar partileri, maalesef görmezden, duymazdan,
bilmezden geliyor, âdeta üç maymunu oynuyor. Ancak biz, sonuna kadar bu sorunu
gündeme getirip çözüm noktasında ısrarlarımızı vurguluyor ve tekrardan kurulu
saygıyla selamlıyoruz. (HDP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 12’nci maddesinin birinci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.
 Ayhan
Erel  Hayrettin Nuhoğlu  İbrahim Halil Oral 
 Aksaray 
İstanbul  Ankara 
 Fahrettin
Yokuş İsmail Tatlıoğlu İmam Hüseyin Filiz
 Konya Bursa Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Katılamıyoruz
Sayın Başkan.
BAŞKAN
– Önerge üzerinde söz isteyen Ankara Milletvekilimiz İbrahim Halil Oral.
Buyurun
Sayın Oral. (İYİ PARTİ sıralarından alkışlar)
İBRAHİM
HALİL ORAL (Ankara) – Sayın Başkan, yeni görevinizde başarılar dileyerek
sözlerime başlamak istiyorum.
BAŞKAN
– Sağ olun, çok teşekkür ediyorum.
İBRAHİM
HALİL ORAL (Devamla) – Sayın Başkan, kıymetli milletvekilleri; 196 sıra sayılı Kanun
Teklifi’nin 12’nci maddesi üzerine İYİ PARTİ Grubu adına söz almış bulunuyorum.
Yüce heyetinizi saygıyla selamlıyorum.
Sözlerime
bundan yüz beş yıl önce dünyanın en kesif ordularının yüklendiği Çanakkale
mahşerinde yüzlerce yıl unutulmayacak bir destan yazan, akabinde ise kara
savaşlarıyla “Çanakkale geçilmez.” iradesini ortaya koyan kahraman ecdadımızı,
o büyük destanın komutanlarını, Anafartalar kahramanı Gazi Mustafa Kemal
Paşa’yı, şehitlerimizi rahmet, minnet ve duayla anarak başlamak istiyorum. (İYİ
PARTİ ve CHP sıralarından alkışlar)
Saygıdeğer
milletvekilleri, bütün dünyayla birlikte ülkemiz, dünya tarihinin en zorlu
sağlık krizlerinden birini yaşıyor. İlk olarak, bu süreçte üstün gayret
gösteren ve mümkün olduğunca şeffaf bir şekilde süreci yöneten Sağlık Bakanımız
Sayın Fahrettin Koca ve bütün sağlık çalışanlarımıza teşekkürü bir borç
bilirim. Sayın Koca’yı geçmişte eleştirdik, bundan sonra da icap ederse yeri
geldiğinde eleştiririz ancak corona virüsü sürecinde gösterdiği gayretleri de
asla unutmamalıyız. 
Ayrıca,
gecikmeden cemaatle kılınan namazları ve cuma namazını Din İşleri Yüksek Kurulu
kararıyla iptal eden Diyanet İşleri Başkanlığımızı da ayrıca tebrik ediyorum. 
AYHAN
EREL (Aksaray) – Niye tebrik ediyorsun ya!
İBRAHİM
HALİL ORAL (Devamla) – Bu noktada millet olarak tedbirleri hep birlikte doğru
şekilde almalıyız, virüsün ekonomik etkilerini de hızlı bir şekilde
düşünmeliyiz. 
İçişleri
Bakanlığı genelgesiyle pek çok işletme kapatıldı, doğru olan da buydu ancak bu
işletmelerin maaş, sigorta, vergi ve giderlerinin hibeler ve faizsiz uzun
vadeli kredilerle karşılanabileceği bir ekonomi planı acilen açıklanmalıdır,
gerekiyorsa Türkiye Büyük Millet Meclisi bütçesinin bir kısmı bile bu alana
aktarılmalıdır. Allah milletimizin yardımcısı olsun, hastalarımıza şifa nasip
etsin.
Değerli
milletvekilleri, Genel Kurulda, bu kriz ortamında yine 23 ayrı kanunda 40’ı
aşkın konuda düzenleme yapan bir torba kanunla karşı karşıyayız. Bu yasama
usulünün yanlış olduğunu her seferinde bu kürsüden ısrarla dile getirmeye devam
edeceğim. 100’üncü yılını kutladığımız Meclise yakışmayan kanun teklifidir bu,
faydalı içerikte olsa bile yamalı bohça gibi düzenlemelerdir.
Saygıdeğer
milletvekilleri, Kültür ve Turizm Bakanlığına başka kurumlardan müfettiş
alımının önünü açan bu düzenlemeye İYİ PARTİ olarak karşı olduğumuzu ifade
etmek istiyorum. Bu düzenlemeye Kültür ve Turizm Bakanlığı Teftiş Kurulunda
çalışan personelin de tamamına yakını itiraz etmektedir. Kurumdaki müfettişler
tarafımıza ulaşmışlar ve bu görüşlerini ifade etmişler, imzalı taleplerini
bütün milletvekillerimizle paylaşmışlardır. Bu teklifin gerekçesi olarak
sunulan iş yükünün çokluğu meselesi kesinlikle gerçeği yansıtmamaktadır.
Müfettiş sayıları değişmemiş olmasına rağmen Teftiş Kuruluna gelen iş sayısı 2009’da
334 iken bu sayı 2019’da sadece 150 olarak gerçekleşmiştir yani iş yükünün
artmasını bırakın, azalmıştır. Bakanlığa bağlı genel müdürlüklerin bir kısmının
da zaten kendi teftiş kurulları vardır. Bütün bunlar ortadayken kurum dışından,
Bakanlığın geleneklerini, yapısını bilmeyen, yeterli ehliyet ve liyakate sahip
olmayan kişilerin müfettiş yapılması kurum içi huzuru bozacak, yeni sorunların
oluşmasına sebebiyet verecektir.
Sayın
milletvekilleri, ülkemizde genç işsizliği almış başını gitmiştir. Böyle bir
ortamda, amacının ne olduğu belli olmayan bir şekilde, başka kurumlardan Kültür
ve Turizm Bakanlığına müfettiş alınmasının mantığı yoktur. İşsiz genç
kardeşlerimizin yarasına merhem olmak için 15-20 kişi dahi olsa müfettiş
yardımcılığı sınavı açıp istihdam yapmak yerine neden böyle bir yol
seçilmektedir? Ben bu işte bir bit yeniği olduğu kanaatindeyim, hele ki
alımlarda “sözlü sınav” ifadesini görünce bu kanaatim daha da güçlendi. 
(Mikrofon
otomatik cihaz tarafından kapatıldı) 
İBRAHİM
HALİL ORAL (Devamla) – Bitiriyorum Sayın Başkanım. 
BAŞKAN
– Tamamlayalım lütfen. 
İBRAHİM
HALİL ORAL (Devamla) – Maalesef özellikle AK PARTİ iktidarları döneminde
-tırnak içinde söylüyorum- sözlü sınav, adrese teslim kadroların, parti
kayırmanın, ehliyetsizliğin ve liyakatsizliğin anahtar kelimesi olmuştur. 
Ayrıca,
madem başka kurumlardan zaten denetim yeterliliğine sahip insanları
alıyorsunuz, neden tekrar sınav yapıyorsunuz? Bunlar zaten müfettiş, tekrar bu
sıfatlarına tasdike asla ihtiyaç yoktur. Velhasılıkelam bu madde baştan sona
hatalarla doludur, art niyetlidir ve tekliften çıkarılmalıdır.
Bu
düşüncelerle Genel Kurulu saygıyla selamlıyorum. (İYİ PARTİ sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
12’nci
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, şimdi 13’üncü maddeye geçiyoruz. 
13’üncü
madde üzerinde 3 adet önerge vardır, önergeleri aykırılık sırasına göre işleme
alacağım. 
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 13’üncü maddesinin aşağıdaki şekilde değiştirilmesini arz ve teklif
ederiz.
Saygılarımla.

MADDE
13- 28/3/1983 tarihli ve 2809 sayılı Yükseköğretim Kurumları Teşkilatı
Kanunu’nun ek 196’ncı maddesinin başlığında ve birinci fıkrasında bulunan
"Semerkand Bilim ve Medeniyet Üniversitesi” ibareleri “İstanbul Sağlık ve
Teknoloji Üniversitesi” olarak değiştirilmiştir.
 Gamze
Taşcıer Müzeyyen Şevkin Emine Gülizar Emecan 
 Ankara Adana İstanbul
 Saliha
Sera Kadıgil Sütlü Cavit Arı Faruk Sarıaslan
 İstanbul Antalya Nevşehir
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Katılamıyoruz
Sayın Başkan. 
BAŞKAN
– Önerge hakkında konuşmak üzere Nevşehir Milletvekilimiz Faruk Sarıaslan.
Buyurun
Sayın Sarıaslan. (CHP sıralarından alkışlar) 
FARUK
SARIASLAN (Nevşehir) – Sayın Başkanım, hayırlı olsun.
BAŞKAN
– Çok teşekkürler.
FARUK
SARIASLAN (Devamla) – Sayın Başkanım, değerli milletvekilleri; Nevşehir
ilimizde 28/2/2020 merkez Göreme ofis binasında intihara teşebbüs eden vatandaş
kurtarılmış. 2/3/2020 Merkez Cevher Dudayev Mahallesi’nde bir binanın 3’üncü
katında, balkonda, intihara teşebbüs eden kişi polis tarafından kurtarılmış.
3/3/2020 Nevşehir’de Güzelyurt Mahallesi’nde öğretmen iple kendini asmış.
5/3/2020 Nevşehir merkez ilçeye bağlı Kavak kasabasında genç bir kadın av
tüfeğiyle intihar etmiş. 11/3/2020 Nevşehir Kapadokya Havaalanı’nda sabah
saatlerinde, otoparkta, araç içerisinde intihar olayı gerçekleşmiş. 13/3/2020
Nevşehir Devlet Hastanesinde çalışan bir kişi evinde kendini asarak yaşamına
son vermiş. 16/3/2020 Nevşehir merkezde bir intihar teşebbüsü olmuş, polisler
tarafından kurtarılmış.
Sayın
milletvekilleri, Nevşehir’de 15 gün içerisinde tam 7 tane intihar girişimi
olmuş. Bu, Nevşehir’de, tarihinde, hiç görülmemiş bir olay. Halk, bu konuda
tedirgin, konunun nedenlerinin bilimsel metotlarla araştırılıp bu tür intihar
girişimlerinin önüne geçilmesini istemekte. 
Üsküdar
Üniversitesi Psikiyatri Uzmanı Profesör Doktor Kemal Arıkan “Türkiye’de
insanları intihar girişiminden caydıran konuların başında din faktörü geliyor.
Allah korkusu, sonsuz cehennem kaygısı intiharlardan vazgeçmede ciddi gerekçe.”
diyor ve ekliyor “İkinci neden ise ‘Yakınlarıma ne olacak?’ kaygısı”
Bilebildiğim kadarıyla ve eminim, Nevşehir halkı, dinine bağlı ve yakınlarının
geleceğini düşünen bir halk. O hâlde burada başka nedenlerin olduğu gözüküyor.
Bana gelen bilgiler, Nevşehir’de giderek artan tefecilik olayları. Yoksullaşan
halk, bankalardan kullandığı kredilerini ödeyemeyince tefecilere yöneliyor;
tefeciler de kapıya dayanınca çaresizlik içinde kalan, geleceğe yönelik umudunu
yitiren vatandaş hiç düşünülmemesi gereken yolu seçiyor. Nedenlerden biri bu
olabilir, illa da bu, tek nedendir demiyorum.
Değerli
milletvekilleri, intiharların birincil düzeyde engellenmesinde temel odak
toplum içerisindeki intihar eğilimlerini azaltmaktır. Birincil önleme, çevresel
risk etkilerinin azaltılması ve kişisel kaynakların artırılmasıyla mümkündür.
En başta yaşam ve özgürlük olmak üzere sağlık, eğitim, yiyecek, barınma ve
toplumsal hizmetlerin de içinde olduğu sağlık ve esnekliğe uygun bir yaşam
düzeyine kavuşma, yasanın koruyuculuğundan eşit olarak yararlanma, barışçıl
amaçlar için toplanma ve dernek kurma, evlenme, mal ve mülk edinme, çalışma,
işini seçme özgürlüğü; din, vicdan, düşünce ve anlatma özgürlüğü hakları -ki
evrensel insan haklarının temelini oluşturur- gibi temel ilkelere uyulmasıyla
intihar vakalarının önlenebileceği bilim insanları tarafından kabul edilen bir
gerçektir. Nevşehir’de on beş gün içerisinde oluşan 7 intihar olayını
araştırmak üzere sosyolog, psikolog, psikiyatr gibi uzmanlardan oluşan bir
heyetin acilen toplanması, Nevşehir’de bir araştırma yapması, daha fazla
intiharların olmaması için artık bir zorunluluk hâline gelmiştir.
Değerli
milletvekilleri, son dönemlerde Türkiye’nin yaşamış olduğu ekonomik krizler,
ayrıca bu virüs olayından dolayı dünya turizmi etkilendiği için Kapadokya
bölgesinde turizm ciddi şekilde zarar görmüştür. Geçim kaynağının çoğunluğunu
turizmden karşılayan Nevşehir’deki otellerin yüzde 98’inin rezervasyonları
iptal edilmiş, turizm sektöründe çalışan işçilerin çoğunluğu işten çıkarılmıştır.
Hem işverenlerin iflasını önlemek hem de işten çıkarmaların önüne geçmek için
acil önlemler alınması zorunlu hâle gelmiştir. Bu bağlamda bölgemizdeki tüm
esnaf ve otel işletmelerinin borçları en az bir yıl faizsiz olarak ertelenmeli,
çalışan işçilerin sigortası da bir yıl devlet tarafından karşılanmalıdır.
Böylece hem işletmeler açık kalır hem de işçilerin işten çıkarılmasının önüne
geçmiş oluruz.
Teşekkür
ediyor, hepinize saygılar sunuyorum. (CHP ve İYİ PARTİ sıralarından alkışlar)
BAŞKAN
– Şimdi, önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer
önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 13’üncü maddesinde bulunan “şeklinde”
ibaresinin “biçiminde” olarak değiştirilmesini arz ve teklif ederiz.
 Erdal
Aydemir Züleyha Gülüm Kemal Bülbül
 Bingöl İstanbul Antalya
 Abdullah
Koç Mahmut Celadet Gaydalı Kemal Peköz
 Ağrı Bitlis
 Adana 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Katılamıyoruz
Sayın Başkan.
BAŞKAN
– Şimdi, önerge hakkında konuşmak üzere Bingöl Milletvekilimiz Erdal Aydemir.
Buyurun
Sayın Aydemir. (HDP sıralarından alkışlar)
ERDAL
AYDEMİR (Bingöl) – Sayın Başkanım, yeni görevinizi layığıyla yapacağınızdan hiç
kuşkumuz yok. Ayrıca sizinle aynı Meclis toplantısında bulunmaktan da onur ve
kıvanç duyuyorum; tebrik ediyorum.
Sayın
Başkan, değerli milletvekilleri; 14 Mart Tıp Bayramı vesilesiyle AKP Hükûmetinin
yargı ve idari zoru kullanarak bir önceki Grup Başkan Vekilimiz Sayın Doktor
İdris Baluken’i meri yasalara aykırı bir şekilde tutukladı, neticede şu anda
Sincan Cezaevinde. Sayın Doktor İdris Baluken şahsında tüm tıp camiasının Tıp
Bayramı’nı kutluyorum. Yine, ayrıca, içerisinde bulunmuş olduğumuz mart ayının
16’sında bütün dünya milletlerinin gözleri önünde, bütün dünya dinlerinin,
inançlarının mensupları önünde dünya tarihinin belki de çok az gördüğü bir
katliam yaşandı. Maalesef ki bu katliam, dünya tarihinin belki de görmüş olduğu
en zalim diktatör olan Saddam Hüseyin tarafından, Halepçe’de 5 bin Kürt’ün elma
kokulu kimyasal gazlarla ölümüne sebebiyet verdi. Buradan bu katliamı da
kınıyoruz. 
Değerli
milletvekilleri, bir hükûmetin başarılı olup olmadığı neyle ölçülür? Özellikle
de ülkemizde seri bir şekilde yaşanan afetlere bakıldığında, AKP Hükûmetinin
tedbir ve önlem almada yetersiz kaldığı, yönetemediği aşikâr, ortada. Bunun
birkaç örneğini vereceğim: 24 Ocak 2020 tarihinde Elâzığ ili Sivrice ilçesi
merkez üssü olan 6,8 büyüklüğünde bir deprem yaşandı. Arkadaşlar, bu depreme
zamanında tedbir ve önlem alınmış olsaydı 41 kişi ölmeyecekti. Maalesef ki AKP
Genel Başkanı ve Cumhurbaşkanı, Elâzığ’da yapmış olduğu açıklamada, kendisinden
kaynaklanan bu yetersizlik ve eksikliği işte, “Biz kazaya ve kadere
inanıyoruz.” diyerek inanca atıp işin içerisinden sıyrılmayı bildi.
Yine,
arkadaşlar, bu ülkede Soma’da bir maden faciası yaşandı. Yine, AKP Hükûmeti
iktidardaydı, yine AKP Hükûmetinin tedbir ve önlemleri zamanında almamasından
kaynaklı 301 kişi yaşamını yitirdi. 
Yine,
Çorlu tren kazası, AKP Hükûmetinin tedbir ve dikkatsizliğinin yani yönetme
âcizliğinin, yönetimde üretme kabiliyetsizliğinin açık bir göstergesi sonucu -gerekli
tedbir ve önlemleri almadığı için- aralarında çocuklar da olan 25 kişi yaşamını
yitirdi. 
Tabii,
AKP’nin ülkemizde yaşatmış olduğu depremler, doğal felaketler bunlarla sınırlı
değil. En önemlisi de değerli milletvekilleri, 4 Şubat 2020 tarihinde, Hakkâri
Adliyesinde Hakkâri 2. Ağır Ceza Mahkemesinin gece saat 24.00’te, gece saat on
ikide, 00.00’da yaratmış olduğu, AKP Hükûmetinin baskıları neticesinde meydana
getirmiş olduğu hukuk depremi. 
Değerli
arkadaşlar, bu hukuk depremi sonucunda ne yaşandı biliyor musunuz? Hakkâri
ilinin Yüksekova ilçesinde, Yüksekova halkının yüzde 67 desteğiyle seçilmiş
bulunan Remziye Yaşar -bir kadın- şu anda Elâzığ’da cezaevinde tutuklu olarak
bulunmakta. Bu vesileyle onun şahsında cezaevinde bulunan bütün kadınların da 8
Mart Dünya Kadınlar Günü’nü kutluyoruz. 
Bakın,
arkadaşlar, ne oldu? Remziye Yaşar... AKP Hükûmeti hep der ya: “Milletin
iradesi esastır. Halkın iradesi esastır. Halkın iradesiyle seçilmiş olanlar
yine halkın iradesiyle gidebilir.”
Arkadaşlar,
AKP kendisine Müslüman, maalesef. Yüzde 67’yle seçilmiş bir kadın belediye
reisi; haksız, hukuka aykırı bir darbe neticesinde, hukuk ve idari zorla
görevinden alınıp cezaevine konuldu. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Vekil. 
ERDAL
AYDEMİR (Devamla) – Yaklaşık altı ay sonra... Hakkâri 1. Ağır Ceza Mahkemesi
siyasi isnatlarla ilgili uzman bir mahkeme. Bu mahkemenin vermiş olduğu, oy
birliğiyle vermiş olduğu bir karar neticesinde Remziye Yaşar tahliye edildi.
Akşam saat sekiz, arkadaşlar, akşam saat sekiz, bu tahliye kararının derhâl
işleme konulup Remziye Yaşar’ın cezaevinden serbest bırakılması gerekirken bu
yapılmadı. Akşam sekizde ilgili savcıya Hükûmet tarafından bir talimat verildi.
Bu karara itiraz etti, ilgili savcı bu itirazda bulundu.
Arkadaşlar,
böyle bir uygulama yok. Gece saat on iki yani 24.00’te uzmanlık alanı dışında
bir dosya, 3 klasörden oluşuyor, Remziye Yaşar hakkında. Bakın, arkadaşlar,
gece saat on ikide Hakkâri 2. Ağır Ceza Mahkemesi toplanıyor her nasılsa, nasıl
toplandıysa 3 klasörden oluşan dosyayı inceliyor.
(Mikrofon
otomatik cihaz tarafından kapatıldı)
BAŞKAN
– Tamamlayın.
ERDAL
AYDEMİR (Devamla) – 3 klasörden oluşan dosyayı bir buçuk saat içerisinde
inceliyor ve Remziye Yaşar hakkında yeniden tutuklama kararı veriyor. Remziye
Yaşar daha cezaevinden çıkmadan yeniden cezaevine tıkılıyor. İşte, değerli
arkadaşlar, AKP yargısı; işte, Tayyip Erdoğan yargısı.
Hepinizi
saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 13’üncü maddesinin birinci fıkrasında yer alan “değiştirilmiştir”
ibaresinin “yeniden düzenlenmiştir” ibaresiyle değiştirilmesini arz ve teklif
ederiz.
 Ayhan
Erel Hayrettin Nuhoğlu İsmail Tatlıoğlu
 Aksaray İstanbul Bursa
 Fahrettin
Yokuş İmam Hüseyin Filiz
 Konya Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ABDULLAH NEJAT KOÇER (Gaziantep) – Katılamıyor Sayın
Başkan.
BAŞKAN
– Önerge hakkında konuşmak üzere Gaziantep Milletvekilimiz İmam Hüseyin Filiz. 
Buyurun
Sayın Filiz. (İYİ Parti sıralarından alkışlar)
İMAM
HÜSEYİN FİLİZ (Gaziantep) – Sayın Başkan, değerli milletvekilleri; 196 sıra
sayılı Bazı Kanunlarda Değişiklik Yapılmasına Dair Kanun Teklifi’nin 13’üncü
maddesi üzerinde İYİ PARTİ Grubumuzun vermiş olduğu önerge üzerinde söz almış
bulunmaktayım. Genel Kurulu saygıyla selamlıyorum.
Bu
maddeyle “Semerkand Bilim ve Medeniyet Üniversitesi” ibaresinin “İstanbul
Sağlık ve Teknoloji Üniversitesi” şeklinde değiştirilmesi teklif edilmektedir.
Hacegan Vakfı tarafından kurulan Semerkand Bilim ve Medeniyet Üniversitesi 9
Mayıs 2018 tarihinde kurulan 20 üniversiteden biridir. Tıp Fakültesi, Sağlık
Bilimleri Fakültesi, Diş Hekimliği Fakültesi, Eczacılık Fakültesi, Sağlık
Meslek Yüksekokulu ve Sağlık Bilimleri Enstitüsünden oluşturulmuş, şimdi ise
Bilgiç Vakfına devredilerek üniversite adının da İstanbul Sağlık ve Teknoloji
Üniversitesi olarak değiştirilmesi istenmektedir. İsim değişikliğinin bizce bir
sakıncası yoktur, önemli olan üniversitenin öğretim ve araştırma kabiliyetidir,
ismi değil. 
Değerli
milletvekilleri, Vakıf Yükseköğretim Kurumları Yönetmeliği’nin 9’uncu
maddesinin (f) fıkrasında “Vakıf üniversitelerinin en geç üç yıl içinde eğitim
öğretime başlayacağının taahhüt edilmiş olması gerekir.” denilmektedir.
Kuruluşundan bu yana iki yıl geçmiş olmasına rağmen, rektör ataması da dâhil
olmak üzere, hiçbir birimin faaliyete geçirilmemiş olması kurucuların
ciddiyetten ne kadar uzak olduğunu göstermektedir. Şimdi başka bir vakıf ve
başka bir isimle yola devam edileceği anlaşılıyor. Ümit ederim yeni yöneticiler
eğitimin ciddi bir hizmet olduğunun bilinciyle hareket ederler. 
Değerli
milletvekilleri, YÖK tarafından açıklanan istatistiklere göre İstanbul’da 58
üniversite var; bunların 13’ü devlet, 45’i vakıf üniversitesidir. İstanbul’da
bu üniversiteler içerisinde 24 tıp fakültesi, 25 sağlık bilimleri fakültesi, 16
diş hekimliği fakültesi ve 12 eczacılık fakültesi bulunmaktayken bu üniversite
bünyesinde yer alacak aynı isimlerdeki fakültelere ihtiyaç var mıdır?
Tartışılması ve YÖK’ün değerlendirmesi gereken bir diğer nokta da budur. 
Değerli
milletvekilleri, bu arada, Sayın Cumhurbaşkanımızın akademik yıl açılış
töreninde vakıf üniversiteleriyle ilgili olarak, vakıf üniversitelerinin vakıf
olmaktan çıkıp tamamen ticari çalıştıkları yönündeki sözleri çok önem arz
etmektedir. Yükseköğretim Kurulu bu sözü iyi değerlendirmelidir. Eğitimin
hiçbir şekilde ticarileşmesine müsaade edilmemelidir. 
Değerli
milletvekilleri, vakıf üniversiteleri kurulurken vakıfların nitelikleri ve
amaçları önemlidir. Buna bilerek veya bilmeyerek dikkat edilmediği için ülkemiz
sorunlar yaşamıştır. Nitekim, FETÖ terör örgütünün kurduğu 15 üniversiteye 15
Temmuz hain darbe teşebbüsünden sonra el konulmuş ve bunlar devlet
üniversitelerine dönüştürülmüştür. Onun için vakıf üniversiteleri kurulurken
vakıfların kimlerle bağlantılı oldukları iyi analiz edilmeli, belirli bir
amaca, tarikata ya da cemaate altyapı hazırlayacak üniversitelerin kuruluşuna
hiçbir şekilde müsaade edilmemelidir. Bir beladan kurtulmuşken Türkiye aynı
mahiyette başka taraflara savrulmamalıdır. Bunun sorumluluğu büyüktür ve
sonuçları gelecek açısından vahimdir. Üniversitelerin cumhuriyetin yüz akı
olmaya devam edebilmesi için “Hayatta en hakiki mürşit ilimdir.” inancıyla
cumhuriyetin kuruluş ayarlarına dönmekten başka çaremiz yoktur. Yeni
yanılmaları Türkiye tolere edemeyecek durumdadır. 
Değerli
milletvekilleri, bir ülkenin güçlü olması, iyi eğitilmiş gençler sayesinde
olur. Gençlerin iyi eğitilmesi de güçlü üniversitelerle olur, güçlü eğitim
sistemiyle olur. 
Genel
bir değerlendirme yaparsak üniversitelerimizdeki eğitimin istenilen düzeyde
olmadığı, öğrencilerin donanımlı olarak mezun edilemediği, AR-GE çalışmalarına
yeterli desteğin verilmediği, birçoğunun kısıtlı bütçeleri, laboratuvar ve
atölyelerinde çağın gerisinde kalan mevcut alet ve cihazlarla AR-GE yapmanın mümkün
olmadığı, öğretim elemanlarının ders yüklerinin olağanüstü fazla olduğu,
araştırma görevlilerinin sayılarının yetersiz ve yükümlülüklerinin çok fazla
olduğu görülebilir. Bunları daha da artırmak mümkün. Üniversitelerimizin dünya
üniversite sıralamasında ilk 500’e neden giremediklerinin izahı da burada
yatmaktadır. 
Üniversitelerimiz
açısından bir diğer önemli sorun da istihdam imkânları hazırlanmadan ya da
ihtiyaçlar göz önüne alınmadan gerçekleştirilen öğrenci kontenjanlarındaki
artıştır.
(Mikrofon
otomatik cihaz tarafından kapatıldı)
BAŞKAN
– Devam edelim efendim.
İMAM
HÜSEYİN FİLİZ (Devamla) – Sayın Başkan, bitiriyorum. 
Bugün
mühendislik fakültesinin çeşitli bölümlerinden mezun olan -bu sadece bir örnek-
mühendislerimizin üçte 1’i işsizdir veya buldukları işler ile diplomaları
arasında bir ilinti, bir ilgi yoktur. İş bulanların da çoğu asgari ücretle
çalışmaktadır, temizlik işçiliği yapanlar vardır. Bilim ve teknolojide saygın
bir yere geleceksek Türkiye'yi aydınlık yarınlara taşıyacak üniversitelerimizde
yandaşlık anlayışı bütün kademelerde terk edilmeli; liyakati olmayanlar rektör,
yönetici ve öğretim kadrolarına atanmamalıdır diyor, Genel Kurulu saygılarımla
selamlıyorum.
Sayın
Başkan, size de görevinizde başarılar diliyorum. (İYİ PARTİ ve CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
13’üncü
maddeyi oylarınıza sunuyorum: Kabul edenler... Kabul etmeyenler... Kabul
edilmiştir.
Şimdi
14’üncü maddenin görüşmelerini sürdüreceğiz.
Sayın
milletvekilleri, 14’üncü madde üzerinde 2’si aynı mahiyette olmak üzere 3
önerge vardır.
İlk
okutacağım 2 önerge aynı mahiyettedir, önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 14’üncü maddesinin birinci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.
 Ayhan
Erel Hayrettin Nuhoğlu İmam Hüseyin Filiz
 Aksaray İstanbul Gaziantep
 İsmail
Tatlıoğlu Yasin
Öztürk
 Bursa Denizli

Aynı
mahiyetteki diğer önergenin imza sahipleri:
 Serkan
Topal Özgür Ceylan Orhan Sümer
 Hatay Çanakkale
 Adana
 Ali
Keven Fikret Şahin  Faruk Sarıaslan
 Yozgat Balıkesir Nevşehir
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan. 
BAŞKAN
– Önerge üzerinde söz isteyen Denizli Milletvekilimiz Sayın Yasin Öztürk.
Buyurun
Sayın Öztürk. (İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; hani hep denir ya
“küreselleşen dünya…” Evet, küreselleşen dünyamızın ortak bir gündemi var,
corona virüsü. Coranavirüs, hastalıktan öte, dünya ekonomilerini de altüst eden
bir virüs. Önce, bütün dünyayı tekeline alan Çin’i etkiledi. Malum Çin,
kalabalık nüfustan kaynaklanan iş gücüyle neredeyse dünyanın bütün
ekonomilerine ucuz ürün satışı yapıyordu ancak ne yazık ki hastalık şu anda Çin
Seddi’ni de aştı. Ülkeler tek tek salgının ekonomilerine olan etkilerini
minimize etmek için art arda önlem paketlerini açıklamaya başladı. Avrupa
Komisyonu, 37 milyar euroluk bir fonu zor durumda olan şirketlere aktarmak
istediğini duyurdu. Avusturya, hükûmetin 4-6 milyar euro arası bir ekonomik
yardım paketi planlandığını açıkladı. İsveç, nisan ve mayıs aylarındaki bütün
hastalık izinlerini ödeyecek, kısa dönemli işten çıkarmaları engelleyecek,
ayrıca firmaların sosyal güvenlik ve vergi ödemelerini ertelemeye yönelik
düzenlemeler yaptığını duyurdu; ayırdığı bütçe 31 milyar dolar. Norveç’te de
hükûmet 9,8 milyar dolarlık bir paket açıkladı; işten çıkarılanlara yirmi gün
maaş ödenmesi ve gelirini kaybeden serbest meslek sahiplerine ise on yedi gün
sonra devlet desteği alabilme imkânı sağladı. Bu kişilerin son üç yıldaki
kazancının yüzde 80’ini devlet karşılayacak, şirketlerin vergileri de
ötelenecek. Rusya, ticaret, turizm ve hava yolu şirketlerine destek olacak.
Avustralya ikinci paketini açıkladı. Malezya da fon sağlanacağını açıklayan
ülkeler arasında. Bu fon, ücretsiz izin kullanmak zorunda kalan işçileri
desteklemek, elektrik ücretlerinde indirim yapmak, kamu finansal yardım
paketlerini fonlamak için kullanılacak; şirketleri desteklemek için de vergiler
ötelenecek. 
Gelelim
ülkemize… Sağlık Bakanımız Sayın Fahrettin Koca şu ana kadarki süreci iyi
yönetti. Ancak bütün ülkelerin devlet başkanları, başbakanları kamuoyunu
rahatlatmak adına vatandaşlarına seslenirken bizim ülkemizde bu görevi
üstlenmek Sağlık Bakanına düştü, aynen şehitlerimizi açıklama görevinin Hatay
Valisine düştüğü gibi. 
Sağlık
açısından önlemler alınmaya başlamışken salgının ekonomik yönden etkileri
olacağı muhakkak ancak Hazine ve Maliye Bakanımız ise ekonomik önlemler üzerine
hâlâ çalışıyormuş; “çalışıyormuş” diyoruz çünkü gizli ve ayrıntı vermedi,
vermesi de zor. 
Ekonomik
kriz, ülkemizin yeni tanıştığı bir kavram değil. Zaten yıllardır kırılgan olan
ekonomimizi toparlamak için yeni bir zihniyete ihtiyaç duyuyoruz. İsraf
ekonomisi, talan ekonomisi, yandaş besleme ekonomisinin getirdiği noktada
kasamız boş. İşsizlik rakamları almış başını gidiyor, tarım çökmüş, sanayi
batmış durumda. Turizmden bir beklentimiz vardı, o da virüs sayesinde hayal
oldu. Yıllardır Çin üzerinden gelen kalitesiz ithal ürünlere bağımlıydık. Şimdi
Çin de battı. 
Mecburi
yasak nedeniyle kafeler, restoranlar, eğlence merkezleri kapılarına bir süre
kilit vurdu. Şu an yüzü gülen sadece marketler, maske, kolonya, temizlik
firmaları, bir de -utanarak söylüyorum- krizi fırsata çeviren karaborsacılar ve
stokçular. 
Eğitime
ara veren özel eğitim kurumları, çalışanlarına ücretsiz izin belgeleri
imzalatıyor. Kapılarını kapatmak zorunda kalan iş yerleri ise elemanlarına ne
yazık ki kapıyı gösteriyor. 
Evet,
Sağlık Bakanımızın şu anki başarısını hepimiz alkışlıyoruz ama Maliye
Bakanından da bu alkışı hak edecek süratli bir önlem paketi bekliyoruz. Dünya
çoktan harekete geçti, bizim ülkemizin de harekete geçmesi için aslında
elimizde kaynak da var; var olduğunu düşünüyoruz ama olduğundan ve yerinde kullanıldığından
emin olmamız için Sayın Bakanın açıklama yapması lazım. 
Hani
Merkez Bankasından alınıp hazineye aktarılan ihtiyat akçesi vardı ya, işte
yıllardır biriktirilen, zor günlerde kullanılmak üzere saklanan kefen paramız.
Hazine ve Maliye Bakanımızla birlikte Sayın Cumhurbaşkanımızın başkanlık ettiği
Ekonomi Politikaları Kurulumuz var, hatta bir de Sosyal Politikalar Kurulu.
Sayın Cumhurbaşkanımız bütün kurul üyelerini özenle seçti. Aylık yaklaşık 20
bin lira alan bu kurul üyelerimizin de bu krizden nasıl çıkacağımız hakkında
acil kararlarına ihtiyacımız var.
KOBİ’lerimiz,
turizmcimiz, sanayicimiz, esnafımız, asgari ücretli çalışanımız, kamu kurumları
dışındaki bütün çalışanlarımız, kaç kişi corona virüsüne yakalandı haberi
kadar, hastalığın ekonomik yönünden kırılmamak için de sizden bir haber
bekliyor. 
Hükûmetimiz,
vatandaşımızın zor zamanında devletinin yanında olma hasletine dayanarak yeni
vergi üretme konusunda uzman ama bu sefer kimsenin ek vergi ödeyecek hâli
kalmadı, hatta vergi ödeyecek durumu da kalmadı. Vatandaştan alınan elektrik,
su, doğal gazdaki vergileri kaldırmak öncelik olmak kaydıyla iş verenleri de
başta SGK prim ödemelerinden corona tehdidi geçene kadar bir süre muaf tutmak
zorundayız. İşte, el konulan ihtiyat akçesinin can suyu olarak kullanılması
şart. Siz yine kasayı yeni vergilerle doldurmaya çalışırsınız ama gün, o gün
değil. 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Aynı mahiyetteki önerge üzerinde ikinci söz Hatay milletvekilimiz Sayın Serkan
Topal’ın.
Buyurun
Sayın Topal. (CHP sıralarından alkışlar)
SERKAN
TOPAL (Hatay) – Teşekkür ediyorum.
Sayın
Başkan, değerli milletvekili arkadaşlarım; hepinize saygılarımı sunuyorum.
Öncelikle, dünyayı saran ve sarsan coronavirüs dolayısıyla milletimize ve tüm
insanlığa geçmiş olsun dileklerimizi iletiyoruz ve umarım, en kısa sürede
hepimiz, milletçe ve bütün dünya insanlığı olarak bunu atlatırız.
Değerli
arkadaşlar, bütün arkadaşlarımızı dinledim az önce. Herkes burada, mevcut
iktidarımızın aldığı önlemleri, sağlıkla ilgili aldığı önlemleri öve öve
bitiremedi. Evet, zaten Sağlık Bakanlığının, iktidarın görevi bu. Biz de
teşekkür ediyoruz, olması gereken bu. Ama değerli arkadaşlar, şimdi, tabii
Bakanlığımızın bir genelgesi var. İşte birahane, taverna, kahvehane,
kıraathane, lokanta, çalgılı müzikli kafeterya, kır bahçesi, nargile salonu
neyse vesair bütün bu iş yerlerinin geçici bir süreliğine kapatılmasına karar
verildi; o da doğru, ona da katılıyoruz. Ancak değerli arkadaşlar, sadece
sağlıkla ilgili önlemler yetmez. Az önce değerli hatip arkadaşımız da bunu dile
getirdi. Değerli arkadaşlar, bakın, bunu söylemek istemiyorum ama söylemek
zorundayım: Dört ay önce Çin, buna yakalandığı dakikada, çok kısa bir sürede,
bir ay içerisinde devasa hastaneler yaptı. Umarım, iktidar bundan sonra, kanal
manal projesi yerine, rant projeleri yerine her ilçede mutlaka bir hastane
kurulması noktasında çalışma yapar, onunla ilgili projelerle gelir. (AK PARTİ
sıralarından gürültüler)
Değerli
arkadaşlarım, bakın, lütfen... Ben size öneride bulunuyorum, sataşmayın oradan.
Sataşma bakanlığı kurulmayacak ya, yapmayın arkadaşlar ya.
Şimdi,
bir de değerli arkadaşlar, bununla ilgili Amerika, İtalya, Malezya -az önce de
saydı- ABD, Avusturya, Çin, İngiltere, Almanya, Kanada özellikle neler
yapılması konusunu da, bütçe konusunu da
açıkladılar. 
Bakın
değerli arkadaşlar, siz bunu söylüyorsunuz, şimdi bu iş yerleri SGK primini,
elektriği, suyu nasıl ödeyecek? Ya da bu arkadaşlarımızın, bu iş sahibi
arkadaşlarımızın aldıkları krediler var; ödemeleri var, senetleri var, personel
giderleri var. Değerli arkadaşlar, bununla ilgili, Suriyelilere zamanında 40
milyar dolar harcandı. Bugün Almanya çıktı, açıkladı, dedi ki: “Sınırsız destek
veriyoruz.” 600 milyar doların üstünde… 
Şimdi,
halkın beklentisi nedir? Elbette geçer, bugünler de -geçecek inşallah, üç ay,
beş ay, bir yıl, ne zaman geçecekse- geçtikten sonra, zaten mevcut olan
ekonomik krizin üzerine, bütün esnafımızın, vatandaşlarımızın, çiftçilerimizin
üzerine bir de bu krizi yığmayalım değerli arkadaşlar. 
Beklentilerimiz
nelerdir -acil olarak yapılması gerekenler- onu ifade etmek istiyorum: Değerli
arkadaşlar, kapatılan iş yerlerinin vergi, SGK primi, kira ve personel
ödemelerini kapalı kaldıkları süre içerisinde devlet ödemelidir. Bunun için
biz, bir an önce bir kanun teklifi mi getirelim, ne yaparsak yapalım -ek bütçe
mi hazırlayalım- yapalım; bu bir. İkincisi, esnafımızın vadesi gelmiş, devlete
ve özel sektöre olan borçları ötelenmeli ve bu konuda icra işlemi
yapılmamalıdır, krediler ödemeleri bir an önce ötelenmelidir.
Ayrıca,
hijyen malzemelerinin ücreti dar gelirli vatandaşlara mutlaka devlet tarafından
verilmelidir. Zaten az önce Değerli Grup Başkan Vekilimiz Sayın Özgür Özel de
basın açıklamasında, burada en çok mağdur olan kişilerin özellikle dar gelirli
vatandaşlarımız olduğunu ifade ettiler.
Değerli
arkadaşlar, Genel Başkanımız Sayın Kemal Kılıçdaroğlu da ivedi bir şekilde
sicil affının çıkarılması gerektiğini ifade etti, biz de burada ifade ediyoruz.
Ve özellikle bu esnaflarımızın, iş yerleri kapalı olan esnaflarımızın su,
elektrik ve doğal gaz borcu mutlaka devlet
tarafından ödenmelidir.
Değerli
arkadaşlar, tabii, şu ana kadar Sayın Berat Albayrak televizyonlara çıkmadı.
İnanıyorum ki bütün vatandaşlarımızın bu sorunlarını çözebilecek bir ekonomik
paket de gelecektir. Biz de burada ona destek olacağız. 
Hepinize
teşekkür ediyorum, saygılarımı sunuyorum.(CHP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 196 sıra sayılı Kanun Teklifi’nin
14’üncü maddesinde bulunan “ve” ibaresinin “ile” olarak değiştirilmesini arz ve
teklif ederiz.
 Erdal
Aydemir Sait Dede Şevin Coşkun
 Bingöl Hakkâri Muş
 Murat
Çepni Abdullah Koç
 İzmir Ağrı
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) - Katılamıyoruz Sayın Başkan.
BAŞKAN
– Önerge üzerinde söz isteyen Hakkâri Milletvekilimiz Sayın Sait Dede. 
Buyurun
Sayın Dede. (HDP sıralarından alkışlar)
SAİT
DEDE (Hakkâri) – Sayın Başkan, değerli milletvekilleri; görüşülmekte olan torba
yasa teklifinin 14’üncü maddesi üzerine söz almış bulunmaktayım. Öncelikle
Halepçe katliamında yaşamlarını yitirenleri saygıyla anmak istiyorum. 
Bildiğiniz
gibi 16 Mart 1988 tarihinde Halepçe’de, aralarında kadın ve çocukların da
bulunduğu 5 binden fazla sivil insan kimyasal silahlarla katledildi. İnsanlık
tarihi adına böylesi katliamların bir daha yaşanmaması için ortak bir tavır
geliştirilerek Halepçe katliamının soykırım olarak kabul edilip lanetlenmesi
gerekmektedir. Bu vesileyle buradan, katliamın bir soykırım olarak kabul
edilmesi gerektiğini bir kez daha ifade etmek istiyorum.
Görüşülmekte
olan torba yasa teklifiyle yine 20’den fazla farklı kanunda değişiklik öngören
maddeler bir arada harmanlanıp Genel Kurul gündemine getirilmiştir. Hep
söyledik, yine söylüyoruz: Bakın, bu torba yasa uygulaması evrensel hukuk
kurallarına da aykırıdır. Yasalar yapılırken sivil toplum örgütleri ve
ilgililer etkili bir şekilde katılım gösterebilmelidir. Şimdi, yine daha
öncekiler gibi, ülke gündeminden apayrı bir yasama faaliyeti için Meclis Genel
Kurulunda bir araya gelmiş bulunduk.
Değerli
milletvekilleri, tüm dünya, tüm insanlık şu an Dünya Sağlık Örgütünün de
belirttiği bir pandemiye karşı bir mücadele hâlinde, “Bu salgını nasıl
engelleriz, nasıl artan can kayıplarının önüne bir an önce geçebiliriz”i
tartışmaktadır. Birçok ülkede sağlık sistemleri çökmüş durumda. Ülkemizde
yaşanan gelişmeleri Sağlık Bakanlığının yaptığı açıklamalar doğrultusunda takip
ediyoruz. 
Bu
noktada çok hızlı hareket edilmeli ve dünya çapında devam eden salgının
ülkemizde de yayılmasının önüne geçilmelidir. Alınan önlemlere ek olarak
alınması gereken birçok önlem daha bulunmaktadır. Salgının devam ettiği bu
süreçte devlet hastaneleri ve özel hastaneler sağlık hizmetlerini ücretsiz
vermelidir. 
Yine
bazı belediyeler yaptıkları açıklamada, su borçlarını ödemeyen abonelerin
sularının salgından dolayı kesilmeyeceğini bildirdiler. Bu yaklaşım tüm
belediyeler tarafından yaygınlaştırılmalı. Aynı şekilde elektrik ve doğal gaz
abonelerine ilişkin bir düzenleme yapılarak borçları mutlaka ötelenmelidir.
Hiçbir yurttaşın elektriği ve doğal gazı kesilmemelidir çünkü temizlik ve
hijyen bu aşamada salgınla mücadele için en etkili yoldur. 
Değerli
milletvekilleri, corona virüsüyle ilgili bütün kaynaklarda ve bilimsel
çalışmalarda, virüsün yayılmasını engellemek için kişisel hijyen kurallarına
uymanın ve bunu mutlaka sağlamanın yanı sıra bağışıklık sisteminin de
güçlendirilmesi gerektiğine dikkat çekilmektedir. Şimdi, bu noktada, sağlık
koşullarının son derece kötü olduğu ve sağlık hizmetlerine ulaşmanın çok zor
olduğu, hijyen şartlarının olmadığı ve yoğun hak ihlallerinin yaşandığı, darp
ve kötü muamelenin bir rutin hâline geldiği cezaevleri, uluslararası sağlık
kuruluşları ve meslek örgütleri tarafından, ortaya çıkan bu salgından en fazla
etkilenecek yerler arasında sayılmaktadır. 
Adalet
Bakanlığının verilerine göre, en son -en son veri diyorum çünkü AKP iktidarı
döneminde cezaevi sayısını sürekli artırmaktadır, belki vereceğim rakamların
güncellenmesi gerekebilir- verilere göre 263 kapalı ceza infaz kurumu, 76
müstakil açık ceza infaz kurumu, 4 çocuk eğitimevi, 9 kadın kapalı ceza infaz
kurumu, 7 kadın açık ve 7 çocuk kapalı ceza infaz kurumu olmak üzere toplam 366
ceza infaz kurumu bulunuyor. Toplam kapasitesi 200 binlerle ifade edilen
cezaevlerinde, toplam kapasitenin çok üstünde bugün 300 binden fazla insan bulunmaktadır.
Bunlar arasında 2.500 çocuk, yine anneleriyle beraber cezaevinde olan 800 çocuk
ve binlerce hasta mahpus bulunmaktadır. Çoğu ağır hasta olan mahpuslar serbest
bırakılma şartlarının oluşmuş olmasına rağmen, Adli Tıp Kurumunun raporlarına
rağmen hâlâ cezaevlerinde tutulmaktadırlar. 
Cezaevleri
ölüm evleri olmamalıdır. Cezaevlerine ilişkin etkili ve kesin sonuç yaratacak
adımların bir an önce atılması gerekmektedir. Salgından kaynaklanabilecek
korkunç bir tabloyla karşı karşıya kalmamak için bir an önce hasta ve yaşlı
tutukluklar tahliye edilmeli, hükümlülere yönelik de cezalarının ertelenmesi
dâhil farklı denetimli serbestlik sağlanabilmelidir. 
Tüm
hukuk sistemlerinde olduğu gibi bizde de tutuklama bir tedbirdir. Tutuklama,
delillerin korunması, şüpheli veya sanığın kaçmasını önleme ve benzeri
nedenlerle geçici olarak başvurulan bir koruma tedbiridir. Kişi özgürlüğünü,
güvenliğini kısıtlayan tutuklanma müessesi istisnai bir tedbirdir ancak ne
yazık ki bizdeki uygulamada istisna olmaktan çıkmış, sürekli başvurulan bir
tedbir hâline gelmiştir. Artık tutuklu ve hükümlü sayısı 300 binler gibi
korkunç rakamlarla ifade edilmektedir.
Değerli
milletvekilleri, cezaevlerinde çok dar bir alanda, kapasitenin çok üstünde
mahpus bulunmakta, banyo ve tuvaletler başta olmak üzere bir çok alan ortak
kullanılmaktadır. Bu ortak kullanım sonucu salgının cezaevlerine ulaşması
hâlinde çok hızlı yayılacağı ve bu kötü koşullardan dolayı büyük can
kayıplarının yaşanacağı ortadadır. Son zamanlarda cezaevlerinde artan hak ihlallerini
birçok defa Meclis kürsüsünden dile getirdik ancak en ufak bir olumlu sonuç
alamadık. 
(Mikrofon
otomatik cihaz tarafından kapatıldı)
BAŞKAN
– Tamamlayalım. 
SAİT
DEDE (Devamla) – Tamamlıyorum Başkanım. 
Şimdi,
Bakanlığın coronavirüsle ilgili başlattığı cezaevlerine ilişkin önlemde yine
tecritle yine izolasyonla karşı karşıya kalıyoruz. Bakın, yine söylüyorum:
Cezaevleri, sağlık ve hijyen açısından son derece yetersiz ve salgın
hastalıklarının hızla yayılacağı mekânlardır. Bu mekânlarda sağlıklı bir alan
yaratmak imkânsızdır. Buradan çağrıda bulunuyorum: Ceza ve tevkifevlerindeki
tutuklular derhâl tahliye edilmeli, hükümlülerin de cezaların ertelenmesi veya
uygun başka denetimli serbestlik kriterlerine göre cezaevlerinden tahliyeleri
sağlanmalıdır.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler…. Önerge kabul
edilmemiştir.
14’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Birleşime
beş dakika ara veriyorum.
Kapanma Saati: 19.17
ÜÇÜNCÜ OTURUM
Açılma Saati: 19.19
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Rümeysa KADAK (İstanbul), Mustafa AÇIKGÖZ (Nevşehir)
-----0-----

BAŞKAN
– Sayın milletvekilleri, Türkiye Büyük Millet Meclisinin 69’uncu Birleşiminin
Üçüncü Oturumunu açıyorum.
196
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
141
sıra sayılı Kanun Teklifi’nin görüşmelerine başlıyoruz.
2.- Tekirdağ Milletvekili Mustafa Şentop’un Türkiye
Cumhuriyeti ile Karadağ Arasında Serbest Ticaret Anlaşmasına İlişkin Olarak
İmzalanan Mevcut Protokol I’in Yerini Alan Protokol I ile Anlaşmaya Eklenen
Protokol III’ün Onaylanmasının Uygun Bulunduğuna Dair Kanun Teklifi (2/2275) ve
Dışişleri Komisyonu Raporu (S. Sayısı: 141)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince
kanun teklifleri ile komisyonlardan gelen diğer işleri sırasıyla görüşmek için,
18 Mart 2020 Çarşamba günü saat 14.00’te toplanmak üzere birleşimi kapatıyorum.

Kapanma Saati: 19.20




(X) 196 S. Sayılı Basmayazı 10/3/2020
tarihli 66'ncı Birleşim Tutanağı'na eklidir.


(x) Bu bölümlerde hatip tarafından Türkçe
olmayan kelimeler ifade edildi. 







