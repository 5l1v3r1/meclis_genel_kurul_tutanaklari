



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

9’uncu Birleşim
23 Ekim 2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, 18
Ekim Azerbaycan Cumhuriyeti’nin Bağımsızlık Günü’nün 28’inci yıl dönümüne
ilişkin gündem dışı konuşması
2.- Samsun Milletvekili Kemal Zeybek’in, Samsun ilinin
sorunlarına ilişkin gündem dışı konuşması
3.- Çorum Milletvekili Erol Kavuncu’nun, Türkiye Büyük
Millet Meclisi Türkiye-Karadağ Parlamentolar Arası Dostluk Grubunun Karadağ’a
yaptığı ziyarete ilişkin gündem dışı konuşması 

V.- AÇIKLAMALAR
1.- İzmir Milletvekili Mehmet Ali Çelebi’nin, güvenlik
korucularının mağduriyetinin giderilmesi gerektiğine ilişkin açıklaması
2.- Kastamonu Milletvekili Hasan Baltacı’nın, AKP’nin
stratejik yatırım ve kurumları özelleştirmedeki ısrarının bedelini Kastamonu
ili İnebolu ilçesinin ağır ödediğine ilişkin açıklaması
3.- Kocaeli Milletvekili İlyas Şeker’in, Barış Pınarı
Harekâtı’nda dirayetli liderliğinden ötürü Cumhurbaşkanı Recep Tayyip Erdoğan’a
şükranlarını, başarılarından dolayı Türk Silahlı Kuvvetlerine tebriklerini
sunduğuna ilişkin açıklaması
4.- Balıkesir Milletvekili Fikret Şahin’in, bu
topraklarda İslam dininin yaşanmasını sağlayan Mustafa Kemal Atatürk’ün isminin
neden hutbelerde yer almadığını, 29 Ekim Cumhuriyet Bayramı ve 10 Kasım
Atatürk’ü Anma Günü’nün tesadüf ettiği haftalardaki cuma hutbelerinde
Atatürk’ün adının anılıp anılmayacağını Diyanet İşleri Başkanlığından öğrenmek
istediğine ilişkin açıklaması
5.- Gaziantep Milletvekili İmam Hüseyin Filiz’in,
ülkemiz tarımının yegâne çıkış yolunun Türk çiftçisinin desteklenerek üretime
dayalı verimliliği esas alan tarım politikalarının yürütülmesi olduğuna ilişkin
açıklaması
6.- Edirne Milletvekili Okan Gaytancıoğlu’nun, niçin
çiftçimizin hak ettiği 2018 yılına ait buzağı desteklemeleri ile sertifikalı tohum
kullanım desteğinin ödenmediğini Tarım ve Orman Bakanından öğrenmek istediğine
ilişkin açıklaması
7.- Osmaniye Milletvekili Mücahit Durmuşoğlu’nun,
Cumhurbaşkanı Recep Tayyip Erdoğan liderliğinde hem askerî hem de siyasi alanda
tarih yazıldığına, terörle mücadeleye kararlılıkla devam edileceğine ilişkin
açıklaması
8.- Tekirdağ Milletvekili İlhami Özcan Aygun’un,
çiftçiye yapılacak desteklerin bir an evvel açıklanması ve hak edişlerin
ödenmesi gerektiğine ilişkin açıklaması
9.- İstanbul Milletvekili Saliha Sera Kadıgil
Sütlü’nün, Türkiye Cumhuriyeti Devlet Demiryollarının Haydarpaşa ve Sirkeci gar
alanlarının ihalesine ilişkin açıklaması
10.- Ordu Milletvekili Mustafa Adıgüzel’in, kamu
kurumlarındaki engelli kadro sayısının yasal zorunluluğun altında kaldığına, engelli
öğretmen atamalarının gerçekleştirilerek mağduriyetin giderilmesi gerektiğine
ilişkin açıklaması
11.- Gaziantep Milletvekili Bayram Yılmazkaya’nın, her
3 gençten 1’inin işsiz olduğuna, Hükûmetin ekonomiyi, işsizliği düzeltmeye
dönük adımının olup olmadığını öğrenmek istediğine ilişkin açıklaması
12.- Kahramanmaraş Milletvekili İmran Kılıç’ın,
Kahramanmaraş ilinin, ilçelerinin ve mahallelerinin daha yaşanılabilir hâle
getirilebilmesi için çalışmalar yapıldığına, Kahramanmaraş ilinin ev sahipliğini
yaptığı 6. Kitap ve Kültür Fuarı’nın kültür hayatına katkı yapmasını niyaz
ettiğine ilişkin açıklaması
13.- Amasya Milletvekili Mustafa Levent Karahocagil’in,
Suriye’de akan Müslüman kanını durdurmak için çırpınan adam gibi adama,
vatanını canı pahasına savunan yiğitlere selam yolladığına ilişkin açıklaması
14.- Kahramanmaraş Milletvekili Sefer Aycan’ın,
elektronik sigara tuzağına dikkat çekmek istediğine ve ülkemizde obezitenin en
önemli sağlık sorunu hâline geldiğine ilişkin açıklaması
15.- Mersin Milletvekili Ali Cumhur Taşkın’ın, 19 Ekim
Bosna-Hersek’in ilk Cumhurbaşkanı Aliya İzzetbegoviç’in vefatının 16’ncı yıl
dönümüne ilişkin açıklaması


16.- Kocaeli Milletvekili Lütfü Türkkan’ın, Uşak ilinde
evde çıkan yangın nedeniyle dumandan zehirlenerek hayatını kaybeden aynı
aileden 3’ü çocuk, 4 kişiye Allah’tan rahmet dilediğine, Barış Pınarı
Harekâtı’na yönelik ABD’yle varılan mutabakat ile Rusya Devlet Başkanı Vladimir
Putin’le yapılan Soçi Mutabakatı’nın İYİ PARTİ olarak takipçisi olduklarına,
harekâtın siyasi sonuçlarının da düşünülmesi, Suriye’deki iktidar gücüyle diplomatik
ilişkilerin yeniden tesis edilmesi gerektiğine, “Esad’sız bir Suriye”
gerçekleştirilemediğine göre bu kadar paranın neden harcandığını, bu kadar
şehidin niye verildiğini ve bu kadar mültecinin neden ülkemize alındığını
öğrenmek istediğine, 23 Ekim Van Erciş depreminin meydana gelişinin 8’inci yıl
dönümüne ve 23 Ekim Macar Millî Bayramı’nı kutladığına ilişkin açıklaması
17.- Sakarya Milletvekili Muhammed Levent Bülbül’ün, 23
Ekim Van-Erciş depremi ile 9 Kasım Van-Edremit depreminin 8’inci seneidevriyesinde
hayatını kaybeden vatandaşlar ile İran sınırından yapılan roketatarlı saldırıda
yaralanarak şehit olan er Zekeriya Altunok’a Allah’tan rahmet dilediğine,
depremin değil binaların ölüme neden olduğu gerçeğinden hareketle tedbirlerin
alınması gerektiğine, doğu sınırlarımızdan ülkemize yönelen saldırıların dikkat
çekici olduğuna, Türkiye’nin terörle mücadelede başarısını sadece sahada
teröristlerle mücadelede değil, terör örgütüne katılımı sağlayacak sosyal
ortamların ve sebeplerin bertaraf edilmesinde de ortaya koyduğuna, Diyarbakır
HPD il binası önünde zorla terör örgütü mensubu yapılan çocuklarının geri
dönüşünü bekleyen annelerin sonuna kadar yanında olduklarına ilişkin açıklaması
18.- Adana Milletvekili Ayhan Barut’un, ekonomik ve
siyasi krizle birlikte bitme noktasına gelen besi yetiştiricilerimize çare üretilmesi,
ithalata dayalı tarım politikalarının terk edilmesi gerektiğine ilişkin
açıklaması
19.- Mersin Milletvekili Olcay Kılavuz’un,
Mersinlilerin en büyük beklentisinin hem bölge ekonomisi hem de şehirler arası
trafiğin rahatlamasını sağlayacak Çeşmeli-Taşucu Otoyolu’nun hizmete açılması
olduğuna ilişkin açıklaması
20.- Kayseri Milletvekili Dursun Ataş’ın, İran
sınırından yapılan roketatarlı saldırıda yaralanarak şehit olan er Zekeriya
Altunok’a Allah’tan rahmet dilediğine ve KHK mağduru vatan evlatlarının mağduriyetinin
giderilmesi gerektiğine ilişkin açıklaması
21.- Manisa Milletvekili Özgür Özel’in, İran sınırından
yapılan roketatarlı saldırıda yaralanarak şehit olan er Zekeriya Altunok ile tüm
şehitlerimize Allah’tan rahmet dilediğine, 23 Ekim Van-Erciş depreminin 8’inci
yıl dönümüne, deprem kuşağında olmamıza rağmen alınacak önlemler konusunda
yeterli olunamadığına, mücadele konusunda yerel yönetimler ile merkezî
yönetimin koordinasyon içerisinde üzerine düşeni yapması gerektiğine, 2020 yılı
Merkezî Yönetim Bütçe Kanunu Teklifi’nin Meclise sevk edildiğine, CHP Genel
Başkanı Kemal Kılıçdaroğlu’nun ABD Başkanı Donald Trump’ın mektubuyla ilgili
sorularını Adalet ve Kalkınma Partisi Genel Başkanı Recep Tayyip Erdoğan
yanıtlayıncaya kadar tekrar etmeye devam edeceklerine ilişkin açıklaması



22.- Çankırı Milletvekili Muhammet Emin Akbaşoğlu’nun,
23 Ekim Van depreminin 8’inci yıl dönümü vesilesiyle hayatını yitiren
vatandaşlara Cenab-ı Hak’tan rahmet dilediğine, Suriye’de yaşanılan sorunun tüm
dünyanın sorunu olduğuna, Barış Pınarı Harekâtı’yla Suriye’nin kuzeyinde
yuvalanan terör örgütünü bölgeden temizlemek isteyen Türkiye’nin güvenli bölge
oluşturulabilmesi için ABD’den sonra Rusya’yla da mutabakata varılarak hem
masada hem de diplomatik olarak zafer elde ettiğine, CHP Genel Başkanı Kemal
Kılıçdaroğlu’nun 7 sorusuna değil 700 soruya cevap olabilecek nitelikte dokuz
gün süren harekâtla cevap verildiğine, elde edilen başarının millet ile
devletin ortak başarısı olduğuna ilişkin açıklaması
23.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı ifadelerine
ilişkin açıklaması
24.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in bağlamından kopuk değerlendirmelerinin
cevaplandırılmasını gerek görmediğine ilişkin açıklaması
25.- Ankara Milletvekili İbrahim Halil Oral’ın, Bitlis
Milletvekili Vahit Kiler’in İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
26.- Kocaeli Milletvekili Lütfü Türkkan’ın, Bitlis
ilinde yaşanan fukaralıkla ilgili Bitlis Milletvekili Vahit Kiler’in
konuşmasının tezat olduğuna, AK PARTİ’ye oy vermeyenlerin ötekileştirilmemesi
gerektiğine ilişkin açıklaması
27.- Manisa Milletvekili Özgür Özel’in, Bitlis
Milletvekili Vahit Kiler’in İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
28.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
29.- Bitlis Milletvekili Vahit Kiler’in, Bitlis iline
cumhuriyet kurulduğundan beri yapılan yatırımlardan bahsettiğine ve Kocaeli Milletvekili
Lütfü Türkkan’ın yaptığı açıklamasındaki bazı ifadelerine ilişkin açıklaması
30.- Kocaeli Milletvekili Lütfü Türkkan’ın, Bitlis
Milletvekili Vahit Kiler’in yaptığı açıklamasındaki bazı ifadelerine ilişkin
açıklaması
31.- Manisa Milletvekili Özgür Özel’in, Bitlis
Milletvekili Vahit Kiler’in yaptığı açıklamasındaki bazı ifadelerine ilişkin
açıklaması
32.- Çankırı Milletvekili Muhammet Emin Akbaşoğlu’nun,
Kocaeli Milletvekili Lütfü Türkkan’ın yaptığı açıklamasındaki bazı ifadelerine
ve doksan altı yıllık cumhuriyet döneminde kesintisiz olarak on yedi yıldır
iktidarda kalmalarının millet iradesinin yansıması olduğuna ilişkin açıklaması
33.- Balıkesir Milletvekili Mustafa Canbey’in, İzmir
Milletvekili Atila Sertel’in sataşma nedeniyle yaptığı konuşmasındaki bazı ifadelerine
ilişkin açıklaması
34.- Manisa Milletvekili Özgür Özel’in, Anayasa
Mahkemesinin gerekçeli kararına göre Meclisin bütün iş ve işlemlerinde toplantı
yeter sayısının sağlanması gerektiğine ve Meclisi çalıştırma sorumluluğunun
iktidar partisinde olduğuna ilişkin açıklaması
35.- Çankırı Milletvekili Muhammet Emin Akbaşoğlu’nun,
Kocaeli Milletvekili Lütfü Türkkan’ın 104 sıra sayılı Kanun Teklifi’nin tümü
üzerinde İYİ PARTİ Grubu adına yaptığı konuşmasındaki bazı ifadeleri ile Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
36.- Kocaeli Milletvekili Lütfü Türkkan’ın, Çankırı
Milletvekili Muhammet Emin Akbaşoğlu’nun yaptığı açıklamasındaki bazı ifadelerine
ilişkin açıklaması
37.- Manisa Milletvekili Özgür Özel’in, Meclis Genel
Kurulunda iktidar partisinden en az 200 milletvekilinin olması gerektiğine
ilişkin açıklaması
38.- Çankırı Milletvekili Muhammet Emin Akbaşoğlu’nun,
muhalefetin polemik üzerinden gündem oluşturmaya çalıştığına ve İYİ PARTİ Grup
Başkan Vekili Lütfü Türkkan’ın üslubunu kendisine iade ettiğine ilişkin
açıklaması
39.- Burdur Milletvekili Mehmet Göker’in, 23 Ekim Van
depreminin 8’inci yıl dönümü vesilesiyle hayatını kaybeden vatandaşlara
Allah’tan rahmet dilediğine, Burdur Devlet Hastanesinin kullanılamaz olduğu
ispat edilmiş olmasına rağmen hâlâ yeni bir hastane yapılmadığını Sağlık
Bakanının dikkatine sunmak istediğine ilişkin açıklaması
40.- İstanbul Milletvekili Hayati Arkaz’ın, Ergene
havzasının plansız yapılaşmalar uğruna yok edildiğine, Türkiye’nin Avrupa’ya
uzanan tek bölgesi Trakya’nın heba edilmemesi gerektiğine ilişkin açıklaması
41.- Eskişehir Milletvekili Utku Çakırözer’in,
Eskişehir ili Günyüzü ilçesindeki kamu kurumlarında ya vekâleten hizmet
verildiğine ya da hiç hizmet verilmediğine ilişkin açıklaması
42.- Malatya Milletvekili Mehmet Celal Fendoğlu’nun,
gazilerimizin sorunlarının çözümü konusunda duyarlılıkla hareket edilmesi,
şehit ailelerimize sağlanan ÖTV muafiyeti hakkının malul gazilerimize de
tanınması gerektiğine ilişkin açıklaması
43.- Kocaeli Milletvekili Haydar Akar’ın, Konya
Milletvekili Ziya Altunyaldız’ın 104 sıra sayılı Kanun Teklifi’nin tümü
üzerinde şahsı adına yaptığı konuşmasındaki bazı ifadelerine ilişkin açıklaması
44.- Kocaeli Milletvekili Lütfü Türkkan’ın, Konya
Milletvekili Ziya Altunyaldız’ın 104 sıra sayılı Kanun Teklifi’nin tümü
üzerinde şahsı adına yaptığı konuşmasındaki bazı ifadelerine ilişkin açıklaması
45.- Uşak Milletvekili İsmail Güneş’in, Uşak ili
Elmalıdere Mahallesi’nde evde çıkan yangın nedeniyle vefat eden baba Bülent Yaşar,
çocukları Muhammed Nurkan, Muhammed Furkan ile Aişe Nur’a ve MHP Genel Başkan
Yardımcısı İstanbul Milletvekili Edip Semih Yalçın’ın oğlu Turan İlteber
Yalçın’a Cenab-ı Allah’tan rahmet dilediğine ilişkin açıklaması
46.- İzmir Milletvekili Kani Beko’nun, TÜİK’in 2018
yılı Gelir ve Yaşam Koşulları Araştırması sonuçlarına ilişkin açıklaması
47.- Manisa Milletvekili Özgür Özel’in, Milliyetçi
Hareket Partisinin Türkiye’nin dört bir yanındaki belediyelerde işten çıkarmalarla
ilgili grup önerisini Meclis gündemine getirmesi hâlinde kayıtsız şartsız
destekleyeceğine ilişkin açıklaması

48.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine ve
Mersin Milletvekili Baki Şimşek’in 104 sıra sayılı Kanun Teklifi’nin birinci
bölümü üzerinde dile getirdiği hususun Mersin Büyükşehir Belediyesinde yaşanan
hadiselere yönelik olduğuna ilişkin açıklaması
49.- Uşak Milletvekili Özkan Yalım’ın, Uşak ili
Elmalıdere Mahallesi’nde evde çıkan yangın nedeniyle vefat eden baba Bülent Yaşar,
çocukları Muhammed Nurkan, Muhammed Furkan ile Aişe Nur’a Allah’tan rahmet
dilediğine ilişkin açıklaması
50.- İzmir Milletvekili Mehmet Ali Çelebi’nin, Silahlı
Kuvvetler Personel Kanunu’nun makam tazminatı cetvelinde binbaşıların da yer
almasının Türk Silahlı Kuvvetleri personeli maaş hiyerarşisinin adil olması
açısından gereklilik olduğuna ilişkin açıklaması
51.- Muğla Milletvekili Süleyman Girgin’in, borcunu
zamanında ödeyemediği için kara listeye alınan esnaf ve sanatkârlara sicil affı
getirilmesi, prim borcuyla ilgili sorunlarının çözümü, hizmet süresinde geriye
dönük borçlanma hakkı ile istirahat ettikleri süre için geçici iş göremezlik
ödeneğinin verilmesi, 4/B’li sigortalıların prim ödeme gün sayısının 4/A’lı
sigortalılarla eşitlenmesi yönünde çalışmanın yapılıp yapılmadığını Ticaret
Bakanı ile Aile, Çalışma ve Sosyal Hizmetler Bakanından öğrenmek istediğine ilişkin
açıklaması
52.- Adana Milletvekili Ayhan Barut’un, Suudi
Arabistan’a gönderilen narenciye ürünlerinin analizleri Türkiye’de yapılırken
şimdi analiz için Riyad’a gönderilerek üreticinin zor durumda bırakılmasının
gerekçesini ve sorunun çözümü yönünde Hükûmetin planının olup olmadığını
öğrenmek istediğine ilişkin açıklaması
53.- İzmir Milletvekili Bedri Serter’in, Gümrük
Kanununda Değişiklik Yapılmasına Dair Kanun Teklifi’nin 18’inci maddesiyle
gümrük çalışanlarına hâlihazırda var olan silah taşıma yetkilerini emeklilik
hayatlarında da devam ettirebilme imkânı tanınmasının istismara yol açıp
açmayacağını öğrenmek istediğine ilişkin açıklaması
54.- Zonguldak Milletvekili Deniz Yavuzyılmaz’ın,
Zonguldak ili Gökçebey ilçesi Bodaç Köyü mevkisinde biyokütle enerji santrali
ve atık yakma tesisi yapılarak Gökçebey ilçesinin çöp cehennemine dönüştürülmesine
izin vermeyeceklerine ilişkin açıklaması
55.- Aksaray Milletvekili Ayhan Erel’in, kamuya
alınacak ortaöğretim mezunu hemşireler ile atama bekleyen öğretmenlerin mağduriyetinin
giderilmesi gerektiğine ilişkin açıklaması
56.- İzmir Milletvekili Murat Bakan’ın, Meclis çatısı
altında aynı işi yapan işçiler arasında maaş ve özlük hakları konusunda adaletsizlik
yaşandığına, Meclis Başkanlığını eşit işe eşit ücret anlayışıyla işçilerin
özlük haklarının ve çalışma şartlarının düzenlenmesi için göreve davet ettiğine
ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
Türk milletine ihanet edenin iflah olamayacağına ve 82 milyon vatandaşın birlik
ve beraberlik içinde olduğuna ilişkin konuşması



VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 23/10/2019 tarihinde Ankara
Milletvekili İbrahim Halil Oral ve milletvekilleri tarafından, Türkiye İstatistik
Kurumu tarafından açıklanan 2018 yılı Gelir ve Yaşam Koşulları Araştırması’nda ortalama
yıllık eşdeğer hane halkı kullanılabilir fert gelirinin en düşük olduğu Bitlis,
Van, Muş ve Hakkâri illerinin ekonomik sorunlarının araştırılması ve fert
gelirinin artırılması için gerekli önlemlerin tespit edilmesi amacıyla verilmiş
olan Meclis araştırması önergesinin ön görüşmelerinin, Genel Kurulun 23 Ekim
2019 Çarşamba günkü birleşiminde yapılmasına ilişkin önerisi
2.- CHP Grubunun, 21/10/2019 tarihinde İzmir
Milletvekili Atila Sertel ve arkadaşları tarafından, Basın Kartları
Komisyonunun yapısı, işleyişi, kart almak için müracaat eden gazetecilerin
reddedilme sebepleri, basın sektörünün içinde bulunduğu ekonomik koşullar,
işsiz kalan gazeteciler ve gazetelerin yaşaması adına alınacak tedbirlerin
belirlenmesi amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2019 Çarşamba günkü birleşiminde
yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- İzmir Milletvekili Atila Sertel’in, Balıkesir
Milletvekili Mustafa Canbey’in CHP grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Türkiye Büyük Millet Meclisi Başkanı Tekirdağ
Milletvekili Mustafa Şentop’un Kullanılmış Yakıt İdaresinin ve Radyoaktif Atık
İdaresinin Güvenliği Üzerine Birleşik Sözleşmeye Türkiye Cumhuriyeti’nin
Beyanlarla Birlikte Katılmasının Uygun Bulunduğuna Dair Kanun Teklifi (2/1801)
ve Dışişleri Komisyonu Raporu (S. Sayısı: 88) 
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104)
X.- YAZILI SORULAR VE CEVAPLARI
1.-  Denizli Milletvekili Yasin Öztürk'ün,
Cumhurbaşkanlığının Ankara'da hizmet veren bina sayısına ilişkin sorusu ve
Cumhurbaşkanı Yardımcısı Fuat Oktay’ın cevabı (7/18770)
2.-  İstanbul Milletvekili Mustafa Sezgin
Tanrıkulu'nun, Basın İlan Kurumu Genel Kurulu temsilciliklerine yapılan
atamalara ilişkin sorusu ve Cumhurbaşkanı Yardımcısı Fuat Oktay’ın cevabı
(7/18910)
3.-  Diyarbakır Milletvekili Semra Güzel'in, 23 Eylül
2019 tarihinde Diyarbakır'ın Bağlar ilçesindeki bir yatılı erkek Kur'an kursunda
yaşanan gıda zehirlenmesi vakasına ve çocukların vaka üzerine İl Emniyet
Müdürlüğünde verdikleri ifadelere ilişkin sorusu ve Adalet Bakanı Abdulhamit
Gül’ün cevabı (7/19062)
4.-  Niğde Milletvekili Ömer Fethi Gürer'in, 2018-2019
yıllarında Ağrı ilinde İŞKUR'a başvuran kişilere ve yapılan işe yerleştirmelere,
 2018-2019 yıllarında Şırnak ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Diyarbakır ilinde
İŞKUR'a başvuran kişilere ve yapılan işe yerleştirmelere,
 2018 ve 2019 yıllarında İŞKUR'a başvuru
yapan kişilere ve işe yerleştirmelere dair bazı verilere,
 2018-2019 yıllarında Isparta ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Iğdır ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Bingöl ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Batman ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Bitlis ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Aksaray ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Ardahan ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Erzincan ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Bolu ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Bayburt ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Siirt ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Çankırı ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Niğde ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Düzce ilinde
İŞKUR'a başvuran kişilere ve yapılan işe yerleştirmelere, 
 2018-2019 yıllarında Van ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Muş ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Kars ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Hakkâri ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Kilis ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Rize ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Gümüşhane ilinde
İŞKUR'a başvuran kişilere ve yapılan işe yerleştirmelere,
 2018-2019 yıllarında Mardin ilinde
İŞKUR'a başvuran kişilere ve yapılan işe yerleştirmelere,
 İlişkin soruları ve Aile, Çalışma ve Sosyal Hizmetler
Bakanı Zehra Zümrüt Selçuk’un cevabı (7/19184), (7/19185), (7/19186),
(7/19190), (7/19191), (7/19192), (7/19193), (7/19194), (7/19195), (7/19196),
(7/19197), (7/19198), (7/19199), (7/19200), (7/19201), (7/19202), (7/19203),
(7/19204), (7/19205), (7/19206), (7/19207), (7/19208), (7/19209), (7/19210),
(7/19212), (7/19213)
23 Ekim 2019 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Celal ADAN
KÂTİP
ÜYELER: Şeyhmus DİNÇEL (Mardin), Nurhayat ALTACA KAYIŞOĞLU (Bursa)
-----0-----
BAŞKAN – Türkiye Büyük Millet Meclisinin 9’uncu
Birleşimini açıyorum. 
Toplantı yeter sayısı vardır, görüşmelere başlıyoruz.
Gündeme geçmeden önce, 3 sayın milletvekiline gündem
dışı söz vereceğim. 
Gündem dışı ilk söz, kardeş Azerbaycan’ın 28’inci
Bağımsızlık Günü münasebetiyle söz isteyen İstanbul Milletvekili Hayrettin
Nuhoğlu’na aittir. 
Buyurun Sayın Nuhoğlu. (İYİ PARTİ sıralarından
alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, 18
Ekim Azerbaycan Cumhuriyeti’nin Bağımsızlık Günü’nün 28’inci yıl dönümüne
ilişkin gündem dışı konuşması
HAYRETTİN
NUHOĞLU (İstanbul) – Sayın Başkan, değerli milletvekilleri; selamlarımı sunarak
sözlerime başlıyorum. 
18
Ekim, kardeş ülke Azerbaycan Cumhuriyeti’nin 28’inci bağımsızlık günüydü; kutlu
olsun, bütün Türk dünyasına kutlu olsun. 
Azerbaycan,
bilindiği gibi, bölgenin coğrafi adıdır. Orada yaşayan halkın büyük çoğunluğu
bizim gibi Oğuz boyu Türk’tür. Onun için Azerbaycan’ın merhum Cumhurbaşkanı
Haydar Aliyev’in “Biz bir millet, iki devletiz.” sözü çok anlamlıdır ve
kardeşliğin en güzel ifadesidir. 
Çok
değerli petrol ve doğal gaz yataklarının yanında, doğal ve kültürel zenginliği
ve sanatın her dalındaki üstün başarılarıyla Kafkasların ve Hazar bölgesinin
parlayan yıldızı olmaya namzet bir ülke olan Azerbaycan, bulunduğu bölgenin
siyasi ve idari şekillenmesinde ağır bedeller ödemiştir. 1918 yılında şarkın
ilk demokratik halk cumhuriyetini kuran ve bağımsızlığını ilan eden Mehmet Emin
Resulzade’yi bu vesileyle rahmetle anıyorum. O cumhuriyetin kurulmasına esas
teşkil eden ve Bakü’yü kurtaran Kafkas Orduları Komutanı Nuri Paşa’yı, Deli
Halit Paşa’yı ve Bakü’de yatan 1.130 şehidimizi de rahmetle ve minnetle yâd
ediyorum.
Sovyet
Sosyalist Cumhuriyetler Birliği’nin kuruluş sürecinde işgal altına giren
Azerbaycan, yetmiş yıl boyunca komünizmin baskı ve zulmüne rağmen Türklüğünden
taviz vermemiş ve bağımsızlık ruhunu korumuştur. Bu bağımsızlık ruhuyla,
1988’de başlayan Rus-Ermeni iş birliğinin karşısına çıkarak direnmiş, şehitler
vermiş, Hocalı soykırımına, kayıplara ve toplu sürgünlere maruz kalmış ama bağımsızlık
savaşını kazanarak 18 Ekim 1991 yılında aynı yüzyıl içinde ikinci defa
bağımsızlığını ilan etmiştir. İkinci bağımsızlık mücadelesini başarırken
hayatlarını kaybeden bütün soydaşlarımızı rahmetle, minnetle yâd ediyorum. 
Özellikle
3 kişinin adını zikretmeyi de görev addediyorum. Birincisi, bağımsızlığın
sembolü olan, Kasım 1992’de Anıtkabir ziyaretinde şeref defterine Atatürk’e
hitaben “Senin askerin…” diye yazıp imza atan Ebulfez Elçibey’dir. İkincisi,
Türkiye’den mücadele bölgesine maddi ve manevi her türlü destek için büyük
gayret gösteren Alparslan Türkeş’tir. Üçüncüsü de Elçibey’in sırdaşı, Türk
dünyasının son ak sakallısı Profesör Doktor Turan Yazgan’dır. Üçüne de minnet
ve şükranlarımı sunuyor, rahmet diliyorum. 
Bağımsızlığı
kazanmak ne kadar önemliyse yürütmek de o kadar önemlidir. Bu açıdan
bakıldığında, çok önemli görev üstlenerek bunu başaran Haydar Aliyev’i de
minnetle, şükranla, rahmetle anıyorum.
Değerli
milletvekilleri, Azerbaycan’ın geleceği her yönden parlaktır ve hiç şüphe yok
ki işgal altındaki toprakları da kurtulacak, Azerbaycan hür ve mutlu insanların
yaşadığı bir ülke olacaktır. Böyle bir ülkede hukukun üstünlüğü ve demokrasi
yerleşecek, zengin devletin halkı da zenginleşecektir. Buradan kardeş ülke
Azerbaycan’ı yönetenlere seslenmek istiyorum: Geçim zorluğu çeken halkı
anlamaya çalışmak gerekir. Bir de yöresel şekliyle söyleyeyim: Azerbaycan
halkını başa düşün. 
19
Ekim Cumartesi günü Bakü’de yapılmak istenen mitinge katılmak üzere evinden
çıkarken gözaltına alınan, kelepçe takılan, darbedilen ve hastanede başına 8
dikiş atılan Halk Cephesi Genel Başkanı Ali Kerimli’ye yapılan muameleyi uygun
görmediğimi ve kabul edilemez olduğunu ifade etmek istiyorum.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayın.
HAYRETTİN
NUHOĞLU (Devamla) – Değerli milletvekilleri, Azerbaycan’ın şahlanacağına,
bölgenin ve Türk dünyasının yükselen yıldızı olacağına inancımı tekrarlıyor,
28’inci Bağımsızlık Günü’nü en içten duygularla kutluyor, kardeş Azerbaycan
halkına ve bütün Türk dünyasına selam ve saygılarımı sunuyorum. (İYİ PARTİ
sıralarından alkışlar)
BAŞKAN
– Gündem dışı ikinci söz, Samsun’un sorunları hakkında söz isteyen Samsun
Milletvekili Kemal Zeybek’e aittir.
Buyurunuz
Kemal Bey. (CHP sıralarından alkışlar)
2.- Samsun Milletvekili Kemal Zeybek’in, Samsun ilinin
sorunlarına ilişkin gündem dışı konuşması
KEMAL
ZEYBEK (Samsun) – Sayın Başkan, değerli milletvekilleri; Genel Kurulu saygıyla
selamlıyorum.
Ben,
Samsun şehrinin Milletvekiliyim, 20’nci yüzyılın, asrın devlet adamı Mustafa
Kemal Atatürk’ün güneş gibi doğduğu şehirden gelen insanım. Biz bugün bu
topraklarda bugünkü mücadelemizi, bugünkü varlığımızı, yaşamımızı sürdürüyorsak
bunu sebebi, Gazi Mustafa Kemal Atatürk’ün o günkü Samsun’a çıkışıdır.
Değerli
arkadaşlarımız, cumhuriyet tarihinde Samsun’da çok yönlü yatırımlar yapıldı.
Barajlar, göletler, fabrikalar, hepsi cumhuriyet döneminin eserleri diye
düşünüyoruz. Altınkaya, Hasan Uğurlu Barajı gibi, Suat Uğurlu Barajı gibi,
Çakmak Barajı gibi, Derbent Barajı gibi bu hidrolik barajlar tamamen cumhuriyet
tarihinde yapıldı. Cumhuriyet tarihinde TEKEL fabrikası vardı, azot fabrikası
vardı, bakır fabrikası vardı, limanı vardı, havaalanı vardı ama bunların hepsi
tamamen bugünkü siyasal iktidar tarafından satıldı, yok edildi; bunların yerine
de hiçbir varlık getirilmedi. Yani biz bunlar satıldığı zaman Samsun’a da bir
yatırımın yapılmasını istiyorduk ama bir insanın dahi istihdam edilebileceği
bir yer bugünkü Hükûmet tarafından yapılmamıştır.
Değerli
arkadaşlarımız, bu da yetmiyormuş gibi, Samsun’umuzda Türkiye’de coğrafi
olarak, tarım toprakları olarak çok verimli alanlar bulunmaktadır, Çarşamba
Ovası, Bafra Ovası Türkiye’nin sayılı ovalarındandır ve bu ovalarda, son
günlerde -Samsun Çarşamba’da- biyokütle enerji santrali yapılması için bugünkü
siyasal iktidar izin vermiştir ÇED raporuyla. Bununla beraber bugünkü siyasal
iktidarın yereldeki iktidarı tarafından büyükşehir belediyesindeki AK PARTİ’li
ve Milliyetçi Hareket Partili belediye meclis üyelerinin oylarıyla da orada yeniden
bu enerji santralinin yapılması, bu kirliliğin yapılması için, bir yatırım
yapılması için imar verilmiştir, bunu doğru bulmuyoruz. Bugün Çarşamba’da bu
enerji santraline karşı bir mücadele için halk topluluğu orada. Ümraniye’den
sonra Tekkeköy, o Kirazlık bölgesi Türkiye’de hava kirliliğinin en yüksek
olduğu yer. Bununla beraber bir kirlilik daha buna katacak sizlerin
Çarşamba’yı, Bafra’yı, Terme’yi, Tekkeköy’ü, Samsun’u ve o bölgede yaşayan
insanların yaşam haklarını ellerinden almak gibi hakkınız yoktur. Orada güya
260 bin ton biyokütle yakılacakmış, enerji elde edilecekmiş, günlük 630 ton
ürün demektir bu, biyokütlenin yakılması demektir. Bu yakıldığı zaman bunun
katı atığının veya oradaki hava kirliliğinin o bölgeyi ne hâle getireceğini ben
Samsunlular ve buradaki değerli milletvekillerimizin takdirine sunuyorum.
Değerli
arkadaşlarımız, Samsun’da –Türkiye’nin genelinde olduğu gibi- genç çiftçi
projeleriyle çiftçilerimize 30 koyun, 2 koç verildi. Bunların her birinin
fiyatı çiftçilerimize 1.000 TL’den imzalatılırken, hibe yapılırken oradaki genç
çiftçilerimiz bu hayvanların 300-400 TL değerinde bile olmadığını bize ifade
ettiler ve bu da yetmiyormuş gibi, veba hastalığı, kontrolsüz ve devletimize
yakışmayan... Devletin hibe diye verdiği ve içinden de kâr sağladığı, finansman
sağladığı şu andaki bu projeyi de reddediyoruz. Acaba bu veba hastalığını
nereden getirdiniz, Türkiye’nin topraklarında mı doğurdunuz yoksa bir başka
yerden ithal edip de mi getirdiniz? Yandaşlara çıkar sağlamak için böyle bir
teşvikin verilmesi doğru değil diye düşünüyorum değerli arkadaşlarım. 
Diğer
taraftan, Samsun’un genelinde çiftçilerin büyük sorunu var. Tarım Kredi
Kooperatifleri kredi kullandırıyor Ziraat bankalarından. Ziraat Bankasının
almış olduğu faiz kadar ve o faiz orantısında çiftçilerimizden “komisyon ve
hizmet bedeli” adı altında gelir elde etmektedir Tarım Kredi Kooperatifleri.
Bunun da son bulmasını istiyoruz.
Diğer
taraftan, fındıkta, çeltikte ve arpada, buğdayda, ayçiçeğinde, tüm taban
fiyatların açıklanmasına rağmen Samsun ve Türkiye’de taban fiyatı ölçeğinde
hiçbir ürün bedeli alınmamıştır.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
KEMAL
ZEYBEK (Devamla) – Bunun bir dahaki yılki tarım ürünlerinde daha iyi
gerçekleştirilmesini diliyoruz. Çiftçimizi ezmek ve bir başka tekelcinin -onun
sömürüsünü elde etmek için- kucağına atmak doğru değil diye düşünüyorum değerli
arkadaşlarım.
Arkadaşlar,
diğer taraftan, Samsun’umuz şu anda Türkiye’nin 3’üncü derece kalkınma bölgesi
içerisinde bulunmaktadır. Samsun hak ettiği yerde değildir. Samsun’un Havza’sı,
Ladik’i, Kavak’ı, Vezirköprü’sü, Yakakent’i, Terme’si doğunun ilçelerinden daha
kötüdür. O yüzdendir ki bu bölgelerin tamamen 4’üncü, 5’inci derece kalkınma
bölgesine alınmasını talep ediyoruz ve en az 5’inci derece kalkınma bölgesine
alınmasına destek verilmesini istiyoruz. Bu bölge, Samsun geçmişte, on beş yıl
öncesinde Karadeniz’in ticaret merkeziydi, o merkez olma özelliğini kaybetti.
Buradan bunu yapanları, Samsun’a zulmedenleri halkımıza şikâyet ediyor ve
gerekenin yapılmasını istiyorum. 
Saygılarımı
sunuyorum. (CHP sıralarından alkışlar) 
BAŞKAN
– Gündem dışı üçüncü söz, Türkiye Büyük Millet Meclisi Türkiye-Karadağ
Parlamentolar Arası Dostluk Grubunun Karadağ’a yaptığı ziyaretle ilgili söz
isteyen Çorum Milletvekili Erol Kavuncu’ya aittir. 
Buyurun
Sayın Kavuncu. (AK PARTİ sıralarından alkışlar) 
3.- Çorum Milletvekili Erol Kavuncu’nun, Türkiye Büyük
Millet Meclisi Türkiye-Karadağ Parlamentolar Arası Dostluk Grubunun Karadağ’a yaptığı
ziyarete ilişkin gündem dışı konuşması 
EROL
KAVUNCU (Çorum) - Sayın Başkanım, değerli milletvekilleri; Türkiye Büyük Millet
Meclisi Türkiye-Karadağ Dostluk Grubu olarak Karadağ'a gerçekleştirdiğimiz
ziyaret vesilesiyle Meclisimizi bilgilendirmek amacıyla söz almış bulunuyorum.
Meclisimizi ve aziz milletimizi saygıyla selamlıyorum.
Değerli
milletvekilleri, Karadağ Büyükelçiliğimizin hazırladıkları program dâhilinde,
Dostluk Grubumuz, Karadağ'ın başkenti Podgoritsa’da ziyaret kapsamında Karadağ
Parlamento Başkanı, İnsan ve Azınlık Hakları Bakanı, Parlamento Başkan
Yardımcısı ve Uluslararası İlişkiler ve Diaspora Komisyonu Başkanıyla
görüşmeler gerçekleştirmiş, ayrıca Karadağ TİKA temsilciliğini, Yunus Emre
Enstitüsü temsilciliğini, Karadağ İslam Birliği Başkanlığını ve Ulcinj Belediye
Başkanını ziyaret etmiştir.
Dost,
kardeş ve müttefik ülke Karadağ’da görüşmelerimiz son derece samimi ve dostane
bir hava içinde gerçekleştirilmiştir. Karadağ'da görüştüğümüz resmî, özel tüm
taraflar ülkemizi bölgedeki en önemli dost, müttefik ortaklarından biri olarak
gördüklerini, Türk iş insanlarının Karadağ'a olan ilgisinden memnuniyet
duyduklarını -ki Türkiye dünyada Karadağ'a yatırım yapan ülkeler arasında
5’inci sıradadır- iş adamlarımıza yatırımlarında her türlü kolaylığın
sağlanacağını da ifade etmişlerdir.
Diğer
taraftan, görüştüğümüz tüm kesimler TİKA'nın, hizmetleriyle Karadağ halkının
gönlünü fethettiğini, katkılarından dolayı şükran duygularını ifade
etmişlerdir. Ayrıca Karadağlı yetkililer, 90'lı yıllarda Balkanlarda savaşın
çirkin yüzüne şahit olduklarını ve savaş sırasında ülke nüfusunun üçte 1’i
kadar farklı etnik ve dinî gruplardaki mültecileri barındırdıklarını ve
dolayısıyla Türkiye'nin teröre karşı verdiği haklı mücadelesini ve mülteciler
konusunda sergilediği fedakârlığı takdirle karşıladıklarını ifade etmişlerdir.
Değerli
milletvekilleri, bu vesileyle bu kürsüden, milletin kürsüsünden, Barış Pınarı
Harekâtı’mız ve son gelişmeler hakkındaki düşüncelerimi Meclisimiz ve aziz
milletimizle paylaşmak istiyorum. İstiklalimiz ve istikbalimiz için teröre
karşı soylu mücadelemiz sınırlarımız içinde ve dışında kesintisiz ve tavizsiz
şekilde sürdürülmektedir, sürdürülecektir. Bu mücadelenin asli unsuru terörü
kaynağında kurutmaktır. Şantajlar ve tehditler Türkiye'yi haklı davasından asla
vazgeçiremeyecektir. Bölgede birçok oyunu aynı anda bozan Barış Pınarı
Harekâtı, Allah’ın yardımı, aziz milletimizin desteğiyle hem sahada hem masada
inşallah zafere ulaşacaktır.
Türkiye,
Orta Doğu'nun gözetleme kulesidir. Orta Doğu'da bütün yollar Türkiye'ye çıkar.
Türkiye, sıradan, herhangi bir ülke değildir. Artık bu ülke örs değildir,
çekiçtir. Türkiye, oyun kuran, oyunları bozan ve oyunları boşa çıkaran ülkenin
adıdır.
Türkiye'nin,
Cumhurbaşkanımız Sayın Recep Tayyip Erdoğan’ın liderliğinde asil ve dik duruşu,
teröre karşı mücadelesindeki kararlılığı ve millî menfaatlerini koruma
konusundaki cesareti bütün dünya tarafından tescil edilmiştir.
Buradan,
milletin kürsüsünden insan ve insanlık düşmanı PKK/PYD- YPG gibi bütün terör
gruplarına, örgütlerine sesleniyoruz: Gittiğiniz bu yolun sonu yoktur,
karanlıktır, bu cadde çıkmaz sokaktır. Zira ne sizin ne de sizin
ağababalarınızın, hamuru vatan, millet, din, devlet sevgisiyle yoğrulmuş bölge
halkını, Kürt kardeşlerimizi değerlerinden koparmaya asla gücü yetmeyecektir.
Değerli
milletvekilleri, yıllar önce Diyarbakır'a gittiğimde ziyaret ettiğim Diyarbakır
Ulu Cami kitabesinde okumuştum. Diyarbakır’ın, bölgenin, bölge halkının
İslam’la tanışması İslam’la müşerref olması ne zamandı biliyor musunuz?
Milattan sonra 638. Yani Peygamberimizin vefatından sadece 6 yıl sonra, Hz Ömer
döneminde. 1.381 yıldır yani 14 asırdır, bölge halkı, Kürt kardeşlerimiz
Müslümandır. Bölge halkı, Kürt kardeşlerimiz âdeta İslam’la, İslam’ın doğuşuyla
yaşıttır. Böylesine bir şeref herkese nasip olmaz. Zira yeryüzünde Mekke,
Medine'den sonra en çok sahabe kabri -541 tane- Diyarbakır'dadır, 7 Peygamber
kabri Diyarbakır’dadır. Peki PKK, YPG, PYD, terör örgütleri kimdir? Bunlar
yıllarca güya Marksist, Leninist, din düşmanı, Allah, peygamber düşmanı
ideolojileriyle Amerikan emperyalizmine, sömürüye, Amerika'ya karşıydılar. 
(Mikrofon
otomatik cihaz tarafından kapatıldı)
BAŞKAN
– Buyurun, toparlayın Sayın Vekilim.
EROL
KAVUNCU (Devamla) - Sonra ne oldu? Sonra gittiler, Amerika'nın kuklası, maşası,
paralı askerleri, çapulcuları oldular. O ne yaptı? O da sizi kullandı,
buruşturup çöp sepetine attı. Olan budur. Zira bütün piyonların sonu böyledir.
Son
olarak, devletimizin haklı ve meşru gerekçelerle başlattığı Barış Pınarı Harekâtı’na
siyaset üstü bir yaklaşımla ve millî mücadele anlayışıyla destek vermek her
Türkiye vatandaşının ahlaki sorumluluğudur.
Bu
duygu ve düşüncelerle Barış Pınarı Harekâtı’nın hayırla neticelenmesini,
kahramanca mücadele vererek şehit düşen Mehmetçiklerimize ve sivil
şehitlerimize Allah'tan rahmet, yakınlarına ve milletimize başsağlığı
dileklerimle Meclisimizi ve aziz milletimizi saygıyla selamlıyorum. (AK PARTİ
sıralarından alkışlar)
Teşekkür
ederim Başkanım. 
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim, bu sözlerin ardından sayın grup başkan
vekillerinin söz taleplerini karşılayacağım. 
Buyurun
Sayın Çelebi. 
V.- AÇIKLAMALAR
1.- İzmir Milletvekili Mehmet Ali Çelebi’nin, güvenlik
korucularının mağduriyetinin giderilmesi gerektiğine ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan. 
1.800
şehidi, 3 bin gazisi olan koruculuk camiası kaderine terk edilmiş durumdadır.
Devletten en düşük maaşı alan camia güvenlik korucularımızdır ve 2.162 lira
almaktadırlar. Emekli olunca toplu ikramiye alabilme şansları yok, aile yardımı
alamıyorlar, şehit, gazi olanlara “Devlet Övünç Madalyası” verilmiyor. Yolluk
ve görev paraları artırılmalı, operasyona gittiklerinde kazandan beslenmeleri
sağlanmalıdır. Şehit yakını ve gazilerin hakları korucular için de
sağlanmalıdır. Harp ve vazife malullerinin çocuklarının ücretsiz okutulması,
yükseköğrenim gören çocuklara kontenjansız burs hakkı sağlanmalıdır.
Korucularımızın acil isteği “bekçilik” benzeri bir statüye kavuşmalarıdır. Bu
acilen çözülmelidir diyorum. 
Yüce
Meclisi saygıyla selamlıyorum. 
BAŞKAN
– Sayın Baltacı…
2.- Kastamonu Milletvekili Hasan Baltacı’nın, AKP’nin
stratejik yatırım ve kurumları özelleştirmedeki ısrarının bedelini Kastamonu
ili İnebolu ilçesinin ağır ödediğine ilişkin açıklaması
HASAN
BALTACI (Kastamonu) – Teşekkür ederim Sayın Başkan. 
Kastamonu’nun
en büyük sahil ilçesi İnebolu AKP’nin stratejik yatırım ve kurumları
özelleştirmedeki ısrarının bedelini ağır ödemektedir, tıpkı Eti Bakırı peşkeş
çekilen Küre, tıpkı SEKA’sı satılan Taşköprü gibi. “Yatırım yapılacak, istihdam
yaratacak.” yalanıyla tarihî İnebolu Limanı iki yıl kadar önce Cengiz İnşaata
devredilmişti. Limanın işletmesini alır almaz limanı İnebolululara yasaklayan,
Gümrük İskelesi mevkisinde balık tutulmasını yasaklayan Cengiz İnşaat şimdi de
belediye tarafından işletilirken balıkçı teknelerinden alınmayan balık boşaltma
ve barınak ücretlerini misliyle tahsil etmeye başlamıştır. Limana gelen tekne sayısında
büyük düşüşe, teknelerin açıkta demir atmasına neden olan bu uygulama maalesef
esnaflarımızı olumsuz etkiliyor, ilçe ekonomisini ağır ağır felç ediyor. Bir
kez daha söylüyoruz: Özelleştirme yağma demektir, özelleştirme yoksulluk
demektir. Bir kez daha hatırlatıyor ve uyarıyoruz: İnebolu Limanı ekmeğini
denizden çıkaran balıkçıların, İnebolu Limanı İnebolulularındır, İnebolu Limanı
İstiklal Yolu’nun başlangıcıdır. 
BAŞKAN
– Sayın İlyas Şeker…
3.- Kocaeli Milletvekili İlyas Şeker’in, Barış Pınarı
Harekâtı’nda dirayetli liderliğinden ötürü Cumhurbaşkanı Recep Tayyip Erdoğan’a
şükranlarını, başarılarından dolayı Türk Silahlı Kuvvetlerine tebriklerini
sunduğuna ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan. 
9
Ekim günü Cumhurbaşkanımızın “Amacımız güney sınırımızda oluşturulmaya
çalışılan terör koridorunu yok etmek ve bölgeye barış ve huzur getirmektir.”
talimatıyla, PKK, YPG ve DEAŞ terör örgütlerine karşı başlattığı Barış Pınarı
Harekâtı 17 Ekime kadar başarıyla devam etti. Mesele ülke olunca Mehmetçik’e
“Ayağın taşa değmesin, Allah’ım sizi korusun.” duasıyla desteğini açıklayarak
tek ses olan Türkiye Büyük Millet Meclisinde grubu bulunan AK PARTİ, Cumhuriyet
Halk Partisi, Milliyetçi Hareket Partisi ve İYİ PARTİ’yi kutluyorum. Dirayetli
liderliğiyle terörle mücadelede hem arazide hem de masada başarılı olmamızı
sağlayan Cumhurbaşkanımız Sayın Recep Tayyip Erdoğan’a şükranlarımı sunuyorum.
Barış Pınarı Harekâtı’ndaki başarılarından dolayı Türk Silahlı Kuvvetlerini
tebrik ediyor, bu Gazi Meclisten selam gönderiyorum. Selam olsun sana ey
Mehmetçik! 
BAŞKAN
– Sayın Şahin…
4.- Balıkesir Milletvekili Fikret Şahin’in, bu
topraklarda İslam dininin yaşanmasını sağlayan Mustafa Kemal Atatürk’ün isminin
neden hutbelerde yer almadığını, 29 Ekim Cumhuriyet Bayramı ve 10 Kasım
Atatürk’ü Anma Günü’nün tesadüf ettiği haftalardaki cuma hutbelerinde
Atatürk’ün adının anılıp anılmayacağını Diyanet İşleri Başkanlığından öğrenmek
istediğine ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Hatırlanacağı
üzere, geçtiğimiz 30 Ağustos Zafer Bayramı cuma gününe tesadüf etmiş, Diyanet
İşleri Başkanlığının hazırladığı cuma hutbesinde Mustafa Kemal Atatürk’ün
adının anılmaması cami cemaati ve toplumumuzun büyük kısmı tarafından tepkiyle
karşılanmıştı. 
Diyanet
İşleri Başkanlığının 2015 yılından günümüze kadar yayınladığı 245 cuma
hutbesinde, 2017 yılından bu yana yapmış olduğu 574 sosyal medya paylaşımında
ve Diyanet İşleri Başkanlığının internet sitesinde yer alan “Kuruluş” bölümünde
kurumun kurucusu olan Mustafa Kemal Atatürk’ün adı bir kez dahi anılmamıştır. 
Buradan
Diyanet İşleri Başkanlığına sormak istiyorum: Bu topraklarda Yüce İslam dininin
yaşanmasını sağlayan Mustafa Kemal Atatürk’ün ismi neden hutbelerde yer
almamaktadır? Ayrıca, önümüzde 29 Ekim Cumhuriyet Bayramı ve 10 Kasım Atatürk’ü
Anma Günleri bulunmakta olup bu günlerin tesadüf ettiği haftalardaki cuma
hutbelerinde Atatürk’ün adı anılacak mıdır?
Teşekkür
ederim.
BAŞKAN
– Sayın Filiz…
5.- Gaziantep Milletvekili İmam Hüseyin Filiz’in,
ülkemiz tarımının yegâne çıkış yolunun Türk çiftçisinin desteklenerek üretime
dayalı verimliliği esas alan tarım politikalarının yürütülmesi olduğuna ilişkin
açıklaması 
İMAM
HÜSEYİN FİLİZ (Gaziantep) – Teşekkür ederim Sayın Başkan.
Ülkemizde
tarıma yapılan desteklerin yetersizliği nedeniyle, Ziraat Mühendisleri Odası
verilerine göre yılda en az 6-7 milyon ton buğday ve arpa ithal edilmekte,
bedeli de 7,9 milyar TL tutmaktadır. Sadece buğday ve arpada verim ortalamamızı
dekarda 280 kilogramdan 350 kilograma yükseltebilmek, ülkemiz üretiminde 8,4
milyon ton artış demektir; bu artışın dünya fiyatlarıyla bedeli ise 9,5 milyar
TL etmektedir. Çiftçimize yapılacak sertifikalı tohum, gübre, ucuz mazot ve
ucuz elektrik destekleriyle üretimde yaklaşık yüzde 25’lik bir artış sağlanarak
Hans’a, John’a, Dimitri’ye giden paralar ülkemiz insanı Ahmet’e, Ali’ye,
Hasan’a kalacak ve çiftçimizin yüzü bir parça gülecektir. 
Ülkemiz
tarımının yegâne çıkış yolu, Türk çiftçisinin desteklenmesi, üretime dayalı
verimliliği esas alan bir tarım politikasının yürütülmesidir diyor, Genel
Kurulu saygıyla selamlıyorum.
BAŞKAN
– Sayın Gaytancıoğlu…
6.- Edirne Milletvekili Okan Gaytancıoğlu’nun, niçin
çiftçimizin hak ettiği 2018 yılına ait buzağı desteklemeleri ile sertifikalı
tohum kullanım desteğinin ödenmediğini Tarım ve Orman Bakanından öğrenmek
istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Tarım
Bakanına soruyorum: Yaklaşık iki ay sonra 2020 yılına gireceğiz ama hâlen
çiftçilerimizin hak ettiği 2018 yılına ait -2018 diyorum- buzağı destekleri ve
sertifikalı tohumluk destekleri ödenmedi. Yandaşlara gelince para buluyorsunuz,
konut kredisi faizlerini düşürüyorsunuz; çiftçiye gelince çiftçinin ne kadar
borçlu olduğunu bildiğiniz hâlde desteğini bile ödemiyorsunuz. Bu nasıl
ciddiyetsizlik? Ondan sonra “Türkiye tarımı çöküyor.” dediğimizde “Bizi çok
acımasızca eleştiriyorsunuz.” diyorsunuz. Siz hiç hayvan baktınız mı, tarlada
tohum ektiniz mi? Neden çiftçinin hak ettiği desteği ödemiyorsunuz? Çiftçiye
gelince para mı bitiyor? Tabii, aklınız fikriniz ithalatçıya para kazandırmak.
Tek bildiğiniz iş, gümrük vergilerini sıfırlamak ama artık siz
sıfırlanacaksınız.
BAŞKAN
– Sayın Durmuşoğlu…
7.- Osmaniye Milletvekili Mücahit Durmuşoğlu’nun, Cumhurbaşkanı
Recep Tayyip Erdoğan liderliğinde hem askerî hem de siyasi alanda tarih
yazıldığına, terörle mücadeleye kararlılıkla devam edileceğine ilişkin
açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Türkiye,
Cumhurbaşkanımız Sayın Recep Tayyip Erdoğan liderliğinde hem askerî hem de
siyasi bir tarih yazıyor. Beş gün içinde dünyanın en büyük 2 gücüyle anlaşmaya
varan ülkemiz, haklılığımızı uluslararası toplumun önünde bir kez daha
perçinlemiştir. ABD ve Rusya’yla yapılan mutabakatlar çerçevesinde mevcut
harekât alanımız dışında bu aşamada yeni bir harekât icra edilmesine gerek
kalmamış, teröristlerin kurmak istediği terör devletinin tamamen önüne geçilmiş
ve engellenmiştir. Dünya gündemi Türkiye’nin hamleleriyle şekillenirken kahraman
milletimiz de gücünü bir kez daha göstermiştir. Barış Pınarı Harekâtı’nın
başladığı 9 Ekim tarihinden itibaren 130’u kadın 2.330 vatandaşımız gönüllü
askerlik için başvurmuştur; bu, tüm dünyaya çok önemli bir mesajdır. Türkiye,
sınırlarının güneyinde bir terör koridorunun oluşmasına asla müsaade etmeyecek,
terörle mücadelemiz kararlılıkla devam edecektir. Mutabakatlar sonunda gelinen
noktanın milletimize ve umudunu Türkiye’ye bağlayan tüm mazlumlara hayırlı
olması temennisiyle Genel Kurulu saygıyla selamlıyorum.
BAŞKAN
– Sayın Aygun…
8.- Tekirdağ Milletvekili İlhami Özcan Aygun’un,
çiftçiye yapılacak desteklerin bir an evvel açıklanması ve hak edişlerin
ödenmesi gerektiğine ilişkin açıklaması
İLHAMİ
ÖZCAN AYGUN (Tekirdağ) – Kepenklerini indirmiş Tarım Bakanlığına ve yürütmenin
başı Cumhurbaşkanına sesleniyorum: Yıl bitti, tarımsal desteklerden ses yok,
çiftçi ürününü biçti, sattı, yeni ürününü ekiyor. 2020 bütçesi Gazi Meclise
geldi ama hâlâ 2019 desteklemelerinden haber yok. Yoksa 2019 bütçesindeki
destekler unutulmuş muydu? Uyanın, çiftçi borcundan dolayı hapishanelere
düşüyor, hayatına son veriyor, üretim bitiyor ama biz çiftçinin hak etmiş
olduğu tarımsal destekleri hâlâ ödemedik; yine, 2019 yılı içerisinde üretim
destekleme miktarlarını da hâlâ belirlemedik. Yıl 2020’ye yaklaşıyor ama
çiftçinin satmış olduğu ürünlere ait üretim destekleme miktarları daha belli
olmadı. Bir an evvel desteklerin açıklanmasını ve hak edişlerin ödenmesini
bekliyoruz. Nasıl Ali Ağaoğlu’nun borcunu ödediysek yine gelin, çiftçilerin de
borçlarını ve hak edişlerini ödeyelim. 
BAŞKAN
– Sayın Kadıgil Sütlü.
9.- İstanbul Milletvekili Saliha Sera Kadıgil
Sütlü’nün, Türkiye Cumhuriyeti Devlet Demiryollarının Haydarpaşa ve Sirkeci gar
alanlarının ihalesine ilişkin açıklaması
SALİHA
SERA KADIGİL SÜTLÜ (İstanbul) – Kendisini “bin ferli, çok hünerli” olarak
tanıtan AKP’nin yarattığı şanslı azınlığın kusursuz örneklerinden birinden
bahsedeceğim. 
Biliyorsunuz,
aslında kültürel bir miras olan ama bazılarının sadece rant iştahını kabartan
Haydarpaşa ve Sirkeci Garı ihalesinden İBB bir şekilde elenir. Hüseyin Avni
Önder isimli gencimizin şirketi İBB’yi eleyerek ihaleyi kapar, zira o “bin
ferli, çok hünerlidir” yani o bizim bildiğimiz Türkiye gerçekliğindeki 3,5
milyon genç işsizden biri değildir. Önder, henüz üç yıl önce İBB’de 3 bin lira
maaşla çalışan herhangi bir gençken Bilal Erdoğan’ın Yönetim Kurulu Üyesi
olduğu Okçular Vakfının Genel Müdürü olur, sonra 10 bin lira sermayeyle bir
şirket kurar, 2 yaşında olan Hezarfen adlı şirketiyle gar ihalesine katılır ve
ihalede İBB’nin tam 3 katı teklif sunar, dahası şirketinin sermayesini on günde
tam 100 katına çıkartıp 1 milyon liraya yükseltir. 
Önder’in
takdire şayan bu hikâyesini ve hülyalarını bir kenarda keselim ve “fersiz,
hünersiz” 16 milyonun mesajıyla sözümüzü bitirelim: Haydarpaşa halkındır, saray
eşrafına peşkeş çekilemez. (CHP sıralarından alkışlar)
BAŞKAN
– Sayın Adıgüzel…
10.- Ordu Milletvekili Mustafa Adıgüzel’in, kamu
kurumlarındaki engelli kadro sayısının yasal zorunluluğun altında kaldığına,
engelli öğretmen atamalarının gerçekleştirilerek mağduriyetin giderilmesi
gerektiğine ilişkin açıklaması
MUSTAFA
ADIGÜZEL (Ordu) – Teşekkürler Sayın Başkan.
Kamu
kurumlarında engelli kadroları yasal zorunluluk olan yüzde 3’ü bırakın yüzde
2’nin bile altındadır. Hâlbuki toplumda engelli oranı yüzde 6’dır. 
Ben
burada bana gelen bir iletiyi sizinle paylaşmak istiyorum: “Sayın vekilim,
bizler uzun bir bekleyişin yorgunuyuz, bırakmayın elimizi. Ötelenmekten, ihmal
edilmekten dolayı hastalıkları ilerleyen arkadaşlarımızın çığlığını duyun, bu
yangına bir damla su olun. Başka da sığınacak bir vicdan, güvenecek bir kapımız
yok. Gayri ümidimiz bir sizde, anlıyor musunuz? Sadece 1.200 engelli öğretmeni
mi sığdıramadılar mı okullara? Gittiğimiz her kapıdan geri çevrildik. Kanser
tedavisi gören arkadaşlarımız neden başkasına muhtaç olsun ya da tedavisiyle
ilgileneceğine neden atama mücadelesi versin? 
Engelli
Öğretmen Atama Platformu Temsilcisi Eylül Güneş.” 
Engelli
memur atamalarında bütçe kısıtı yok, öğretmen ihtiyacı da var; bunu hemen
gerçekleştirelim ve artık bu yarayı bir kapatalım istiyorum.
Teşekkür
ediyorum. (CHP sıralarından alkışlar)
BAŞKAN
– Sayın Yılmazkaya…
11.- Gaziantep Milletvekili Bayram Yılmazkaya’nın, her
3 gençten 1’inin işsiz olduğuna, Hükûmetin ekonomiyi, işsizliği düzeltmeye
dönük adımının olup olmadığını öğrenmek istediğine ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan. 
Genç
işsizlik almış başını gidiyor, yüreğimiz kan ağlıyor. Türkiye genelinde 15 ve
daha yukarı yaştakilerde işsiz sayısı 2019 yılı Temmuz ayında geçen yılın aynı
dönemine göre 4 milyon 596 bin kişiye ulaşmıştır. Genelde işsizlik oranı yüzde
13,9 seviyesinde gerçekleşti. Genç nüfusta işsizlik oranının yüzde 27 olması 3
gençten 1’nin işsiz olduğunu gösteriyor. Özellikle Gaziantep ilinde iş olanağı
azalmış, işsiz sayısı artmıştır; yanımıza gelen genç işsizlerimizi görünce
yüreğimiz kan ağlıyor. 
Hükûmet
olarak bu kötü ekonomiyi, işsizliği düzeltmeye yönelik bir adımınız yok;
yetmezmiş gibi 2018 yılından bugüne kadar elektriğe ve doğal gaza ardı ardına
yapılan zamlarla yüzde 80’in üzerinde artış gerçekleşti. Yaşam şartları için
100 lira fatura ödeyen bir vatandaş, şimdi 182 lira ödüyor. Vatandaş işsizlik
yüzünden evine ekmek götüremiyor, yaşayamıyor siz ise bütçe açığı için zamlar
ile vergileri artırarak vatandaşı daha çok açlığa ve yokluğa mahkûm
ediyorsunuz.
Yüce
heyeti saygıyla selamlıyorum. 
BAŞKAN
– Sayın Kılıç…
12.- Kahramanmaraş Milletvekili İmran Kılıç’ın,
Kahramanmaraş ilinin, ilçelerinin ve mahallelerinin daha yaşanılabilir hâle
getirilebilmesi için çalışmalar yapıldığına, Kahramanmaraş ilinin ev
sahipliğini yaptığı 6. Kitap ve Kültür Fuarı’nın kültür hayatına katkı
yapmasını niyaz ettiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Dün,
gün boyu Sayın Çevre ve Şehircilik Bakanımız ve TOKİ Başkanımızla
Kahramanmaraş’ımızdaydık. İlimizin, ilçelerimizin ve mahallelerimizin daha
yaşanılır hâle getirilebilmesi, bir kısım sorun alanlarının yerinde görülmesi
ve yapılması gereken çalışmalarla ilgili Valiliğimiz, Büyükşehir Belediyemiz,
ilçe belediye başkanlarımız, Ticaret ve Sanayi Odamızla, ilgili bütün
tarafların katılımıyla toplantılar, incelemeler ve etkinlikler gerçekleştirdik.
Faaliyetlerin ilimizin daha da gelişmesine vesile olmasını diliyorum. 
Ayrıca,
bugünlerde Kahramanmaraş’ımız 6. Kitap ve Kültür Fuarı’na ev sahipliği
yapmaktadır. 250 yayınevi, bir o kadar yazar ve birçok kitapseverin katılımı ve
hemşehrilerimizin yoğun ilgi ve alakasıyla fuarımız devam etmektedir. 
Bu
fuarımızın da daha öncekilerde olduğu gibi, şiir, kültür ve edebiyatın başkenti
olarak bilinen Kahramanmaraş’ımızın kültür ve irfan hayatına katkı ve etki
yapmasını niyaz ediyorum. 
Teşekkür
ederim. 
BAŞKAN
– Sayın Karahocagil…
13.- Amasya Milletvekili Mustafa Levent Karahocagil’in,
Suriye’de akan Müslüman kanını durdurmak için çırpınan adam gibi adama,
vatanını canı pahasına savunan yiğitlere selam yolladığına ilişkin açıklaması
MUSTAFA
LEVENT KARAHOCAGİL (Amasya) – Selam olsun Suriye’de zulmü, göz yaşını, akan
Müslüman kanını durdurmak için çırpınan adam adam gibi adama!
Selam
olsun dişe diş, kana kan diyerek vatanını canı pahasına savunmak, siyonistlerin
arzımevud hayaline son vermek için Suriye’ye giren yiğitlere!
Helal
olsun “Söz konusu vatansa gerisi teferruattır.” diyen Gazi Meclisimizin
saygıdeğer milletvekillerine!
Selam
olsun tanka karşı dimdik duranlara!
Selam
olsun bu yiğitleri doğuran, eli öpülesi analara!
Yazıklar
olsun vatan haini, kanı bozuklara!
Selam
olsun Gazi Meclisin 4 değerli partisine!
Selam
olsun Çanakkale ruhunu yaşatanlara!
Selam
olsun ölüme meydan okuyan tüm yiğitlere!
Selam
olsun darbeye karşı darbe yapan cengaverlere!
Yazıklar
olsun özgürlüğümüze kasteden alçaklara!
Selam
olsun kefenim sırtımda diyerek yola koyulanlara!
Selam
olsun gövdesini kurşuna siper edenlere!
Teşekkür
ediyorum.
BAŞKAN
– Sayın Aycan, buyurun.
14.- Kahramanmaraş Milletvekili Sefer Aycan’ın,
elektronik sigara tuzağına dikkat çekmek istediğine ve ülkemizde obezitenin en
önemli sağlık sorunu hâline geldiğine ilişkin açıklaması
SEFER
AYCAN (Kahramanmaraş) – Sayın Başkan, elektronik sigara tuzağına dikkat çekmek
istiyorum.
Elektronik
sigara, nikotin ve aromatik buhar vermektedir. Bağımlılık yapan ve zararlı olan
madde nikotindir. 250 farklı elektronik sigara markası vardır ve internet
üzerinden satış yapmaktadırlar. Elektronik sigaranın ithalatı ve kullanımı
yasaklanmalıdır. 
Diğer
bir konu: Ülkemizde obezite en önemli sağlık sorunu hâline gelmiştir.
Çocuklarımızda da obezite artmaktadır. Çocuklarımızı sağlıksız, yüksek
kalorili, aşırı şekerli ve yağlı gıdalardan korumalıyız. Aileler ve okul bu
konuda çok önemlidir. Okullarda bu amaçla başlatılması planlanan okul gıdası
uygulaması ertelenmiştir, hemen uygulama başlatılmalıdır. Sağlık ticarete
kurban edilmemelidir.
Teşekkür
ederim.
BAŞKAN
– Sayın Taşkın…
15.- Mersin Milletvekili Ali Cumhur Taşkın’ın, 19 Ekim
Bosna-Hersek’in ilk Cumhurbaşkanı Aliya İzzetbegoviç’in vefatının 16’ncı yıl
dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Geçtiğimiz
cumartesi günü yakın tarihin en önemli şahsiyetlerinden birinin, bilge lider,
Bosna Hersek ilk Cumhurbaşkanı, büyük mücadele ve fikir adamı merhum Aliya
İzzetbegoviç’in vefatının 16’ncı yıl dönümüydü. Bu vesileyle, kardeş Bosna Hersek
halkına yaptığı liderlik ve hizmetlerle gönüllerde ayrı bir yere sahip olan
merhum Aliya’ya Cenab-ı Allah’tan rahmet diliyorum. 20’nci yüzyılın en önemli
Müslüman liderlerinden biri olan Aliya İzzetbegoviç’in Bosna-Hersek’in
bağımsızlığı için canını ortaya koyarak verdiği mücadelesi asla unutulmadı.
Bilge lider Aliya’nın Bosnalı Müslümanların mücadelesine yaptığı liderlik
Boşnakları maruz kaldıkları soykırıma rağmen mücadele için ayakta tutmuş,
Avrupa’nın en önemli İslam toplumunun varlığını sürdürmesini sağlamıştır diyor,
Genel Kurulu saygıyla selamlıyorum. 
BAŞKAN
– Sayın milletvekilleri, şimdi, söz talep eden grup başkan vekillerine söz
vereceğim.
Sayın
Türkkan...
16.- Kocaeli Milletvekili Lütfü Türkkan’ın, Uşak ilinde
evde çıkan yangın nedeniyle dumandan zehirlenerek hayatını kaybeden aynı
aileden 3’ü çocuk, 4 kişiye Allah’tan rahmet dilediğine, Barış Pınarı
Harekâtı’na yönelik ABD’yle varılan mutabakat ile Rusya Devlet Başkanı Vladimir
Putin’le yapılan Soçi Mutabakatı’nın İYİ PARTİ olarak takipçisi olduklarına,
harekâtın siyasi sonuçlarının da düşünülmesi, Suriye’deki iktidar gücüyle
diplomatik ilişkilerin yeniden tesis edilmesi gerektiğine, “Esad’sız bir
Suriye” gerçekleştirilemediğine göre bu kadar paranın neden harcandığını, bu
kadar şehidin niye verildiğini ve bu kadar mültecinin neden ülkemize alındığını
öğrenmek istediğine, 23 Ekim Van Erciş depreminin meydana gelişinin 8’inci yıl
dönümüne ve 23 Ekim Macar Millî Bayramı’nı kutladığına ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; bugün acı bir haber
aldık. Uşak’ta bir evde çıkan yangında dumandan zehirlenen aynı aileden 3'ü
çocuk, 4 kişi hayatını kaybetmiş; 1 kişi de hastaneye kaldırılarak tedavi
altına alınmış. Hayatını kaybeden vatandaşlarımıza Allah’tan rahmet diliyorum,
yakınlarına başsağlığı diliyorum, yaralı kardeşimize de acil şifalar diliyorum.
Daha
önce Amerika Birleşik Devletleri’yle yapılan anlaşmayı, sonra da dün akşamki
Soçi Mutabakatı’nı İYİ PARTİ olarak yakından takip ediyoruz. Soçi Mutabakatı’na
göre, Türkiye, aslında Suriye sınırında Tel Abyad ile Rasulayn arasında 120
kilometre genişliğinde, 32 kilometre derinliğindeki güvenli bölge için dün
Rusya Federasyonu Başkanı Putin’le de görüşüp bir anlaşma sağlamış. Rusya resmî
pozisyon olarak sınırın tümünün Suriye rejimi tarafından korunmasını
savunuyordu daha önce. Dünkü mutabakatla, Türkiye’nin kontrolündeki güvenli
bölgenin belli bir süre için devamını kabul ederek bu tutumunda şimdilik geri
adım atmış olarak görünüyor. 
Daha
önce Barış Pınarı Harekâtı bilgilendirmesi görüşülürken Bursa Milletvekilimiz
Ahmet Kamil Erozan da açıklamıştı, İYİ PARTİ Grubu olarak bu görüşlerimizin
arkasındayız. Her harekâtın siyasi sonuçlarının da düşünülmesi gerekiyor. Her
operasyon sonunda maalesef kabullenmek durumunda olacağınız başka siyasi
gerçekler de olacaktır. Suriye’de ihtiyaç olan hızlı, kapsamlı, kalıcı bir
çözüm olmalıdır. Suriye’nin egemenliğine, toprak bütünlüğüne ve siyasal
birliğine saygı gösterilecek, Anayasa Komisyonundan çıkacak sonuçlar ve
ardından yapılacak demokratik seçimler ve Suriye halkının özgür iradesiyle
iktidara gelecek yönetimle samimi, yapıcı, iyi komşuluk ilişkileri
geliştirilmelidir.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) - Bu ara dönemde Suriye’deki iktidar gücüyle her türlü
hamaseti bırakarak herhangi bir ön şart ileri sürmeden diplomatik ilişkiler
yeniden tesis edilmeli, gündemdeki acil konular için aralıksız bir diyalog
kurulması imkânları yaratılmalıdır. Hiçbir ülkenin içişlerine karışılmayarak
Suriye’nin özelinde her türlü terörist grupla mücadele konusunda hem Adana
Mutabakatı hem de 21 Aralık 2011’de imzalanan Terör ve Terör Örgütlerine Karşı
Ortak İşbirliği Anlaşması’nın ardından koşulsuz bir iş birliği
geliştirilmelidir.
Suriye’yle
ilgili operasyon başladığında, daha önce de belirtmiştik, Suriye meselesi ilk
Türkiye’nin gündemine geldiğinde Hükûmetin, o dönemki Başbakan ve Dışişleri
Bakanının bir kanaati vardı: Esad’sız bir Suriye. Bugün bütün başımıza
gelenlerin tamamının temelinde yatan Esad’sız bir Suriye hedefiydi. O günden
bugüne ne oldu?
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) - Milyonlarca mülteciyi kabul etmek zorunda kaldık. 40 milyar
doların üzerinde para harcadık. Yüzlerce şehit verdik. Geldiğimiz noktada Esad
gitti mi? Hayır, Esad yerinde duruyor. Bir de güçlenerek yerinde duruyor.
“Peki, biz bu kadar parayı niye harcadık? Bu kadar şehidi niye verdik? Bu kadar
mülteciyi niye aldık?” sorusunu sormadan edemeyeceğim? 
Sayın
Başkan, değerli milletvekilleri; sekiz yıl önce bugün meydana gelen Van Erciş
merkezli depremde ne yazık ki 644 vatandaşımız hayatını kaybetmiş, 1.966
vatandaşımız da yaralanmıştı. Hayatını kaybeden vatandaşlarımıza bir kez daha
Allah’tan rahmet diliyorum.
Böyle
acıların bir daha yaşanmaması için gerekli tedbirler ne kadar alındı, ne kadar
alınıyor? Her zaman söylediğimiz gibi, Hükûmet bu konuya önemle eğilmelidir.
Beklenen büyük İstanbul depremini hiç aklımızdan çıkarmadan, bir an önce tedbir
almak zorundayız. 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Bitiyor Sayın Başkan. 
BAŞKAN
– Toparlayalım Sayın Türkkan. 
LÜTFÜ
TÜRKKAN (Kocaeli) – Hükûmet, Haydarpaşa ihalesine verdiği önem ve ciddiyeti
deprem tedbirleri için de göstermeli, bir an evvel gerekli adımlar atılmalıdır.
23
Ekim Macaristan ulusal bayramını kutluyorum. Atilla’nın torunlarına Turan
dolusu selam gönderiyorum buradan. Bu vesileyle, özellikle PKK/YPG’ye karşı
başlattığımız Barış Pınarı Harekâtı’na verdiği destek için hem Macaristan
Hükûmetine hem de Macar halkına tekrar teşekkürlerimizi sunuyoruz. Tarihten
gelen Türk-Macar kardeşliği ve iş birliğinin ebediyen devam etmesini tüm
kalbimle temenni ediyorum.
Bütün
heyeti ve milletvekillerimizi saygıyla selamlıyorum. (İYİ PARTİ sıralarından
alkışlar) 
BAŞKAN
– Sayın Bülbül…
17.- Sakarya Milletvekili Muhammed Levent Bülbül’ün, 23
Ekim Van-Erciş depremi ile 9 Kasım Van-Edremit depreminin 8’inci
seneidevriyesinde hayatını kaybeden vatandaşlar ile İran sınırından yapılan
roketatarlı saldırıda yaralanarak şehit olan er Zekeriya Altunok’a Allah’tan
rahmet dilediğine, depremin değil binaların ölüme neden olduğu gerçeğinden
hareketle tedbirlerin alınması gerektiğine, doğu sınırlarımızdan ülkemize
yönelen saldırıların dikkat çekici olduğuna, Türkiye’nin terörle mücadelede
başarısını sadece sahada teröristlerle mücadelede değil, terör örgütüne
katılımı sağlayacak sosyal ortamların ve sebeplerin bertaraf edilmesinde de
ortaya koyduğuna, Diyarbakır HPD il binası önünde zorla terör örgütü mensubu
yapılan çocuklarının geri dönüşünü bekleyen annelerin sonuna kadar yanında
olduklarına ilişkin açıklaması
MUHAMMED
LEVENT BÜLBÜL (Sakarya) – Teşekkür ederim.
Sayın
Başkan, değerli milletvekilleri; bundan tam sekiz yıl önce, 23 Ekim 2011
tarihinde Van Erciş merkezli, 9 Kasım 2011 tarihinde de Van Edremit merkezli
depremler meydana gelmiştir. Arka arkaya gelen Van depremlerinde 644
vatandaşımız hayatını kaybetmiş, 1.966 vatandaşımız yaralanmış, 252
vatandaşımız ise enkazdan sağ kurtarılmıştır. Van depremlerinin
seneidevriyesinde, hayatını kaybeden tüm vatandaşlarımıza bir kez daha
Allah'tan rahmet, yakınlarına başsağlığı diliyoruz. 
Depremin
değil, binaların ölüme neden olduğunu artık hepimiz biliyoruz. Özellikle olası
İstanbul depremiyle ilgili olarak yapılan risk değerlendirmeleri, toplumda ve
özellikle bölgede yaşayan vatandaşlarımızda ciddi tedirginlik uyandırmaktadır.
Bugüne kadar deprem ve doğal afetlerle ilgili alınan tedbirleri önemsiyor ve
değerli buluyoruz. Bununla birlikte, riskli yapılardan güvenli yapılara geçişle
ilgili olarak kentsel dönüşüm faaliyetleri de dâhil olmak üzere, alınması
gereken tedbirlerin hiç zaman kaybetmeden gerçekleşmesi ortak dileğimizdir.
Sayın
Başkan, iki gün önce İran sınırından yapılan roketatarlı saldırıda yaralanan
evli ve 2 çocuk babası er Zekeriya Altunok kardeşimiz şehit olmuştur. Aziz
şehidimize Allah'tan rahmet, kederli ailesine ve milletimize sabırlar niyaz
ederken son dönemde özellikle İran sınırı üzerinden, doğu sınırlarımızdan
ülkemize yönelen saldırıların çok manidar olduğunun, dikkat çekici olduğunun da
altını çizmek istiyoruz. 
Son
dönemde terörle mücadelede çok ciddi neticeler elde edilmiştir. Terör örgütü
PKK’yla, FETÖ’yle mücadelede devletimiz kararlı ve etkin bir mücadele
içerisindedir.
(Mikrofon
otomatik cihaz tarafından kapatıldı)
MUHAMMED
LEVENT BÜLBÜL (Sakarya) – Terörle mücadelede artık “terörün bataklığına girme
ve bataklığı kurutma” şeklinde ifade edilen ve savunmadan, direkt saldırarak
terörü olduğu yerde bitirme noktasında ortaya konulan terörle mücadele konsepti
başarılı olmuş ve çok ciddi neticeler vermiştir. Bu, sadece mevcut terör örgütü
mensuplarına karşı yürütülen mücadelede değil, terör örgütüne yapılan
katılımlarda da etkisini göstermiştir. İçişleri Bakanı Süleyman Soylu’nun
açıklamalarına göre, yıllık 5 binli rakamlarla geçmişte ifade edilen terör
örgütüne katılım sayısı, 2018 yılında 136 kişi, 2019 yılında bu tarihe kadar da
101 kişiyle sınırlı kalmıştır. Bu rakamlar, Türkiye’nin terörle mücadelesinde
sadece sahada teröristle mücadele ederken değil, terör örgütüne katılımı
sağlayacak sosyal ortamların ve ortaya çıkan sebeplerin bertaraf edilmesine
yönelik olarak da başarısını ortaya koymaktadır.
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Bu konuda, Diyarbakır’da HPD il binası önünde,
kaçırılan ve dağa çıkarılan, zorla terör örgütüne mensup yapılan çocuklarının
geri dönüşünü temin etmek için bekleyen Diyarbakır’daki annelere de burada
atıfta bulunmak gerektiği kanaatindeyim. Onların bekleyişi, onların bu konudaki
talepleri son derece haklıdır ve bu zamana kadar terörle mücadele sürecinde
Türkiye adına ortaya konulan çok önemli bir tablodur. Bunu biz çok kıymetli
görüyoruz ve orada bulunan annelerin sonuna kadar yanında olduğumuzu ve
mücadelelerine destek olduğumuzu ifade etmek istiyor, saygılar sunuyoruz 
BAŞKAN
– Sayın Barut, bir mazeretiniz vardı galiba, buyurun.
18.- Adana Milletvekili Ayhan Barut’un, ekonomik ve
siyasi krizle birlikte bitme noktasına gelen besi yetiştiricilerimize çare
üretilmesi, ithalata dayalı tarım politikalarının terk edilmesi gerektiğine
ilişkin açıklaması
AYHAN
BARUT (Adana) - Sayın Başkan, iktidarın kabul etmediği ancak hepimizin canını
çok yakan ekonomik ve siyasi kriz, her alanda olduğu gibi besicilerimizi de
perişan etmiş durumda. Besicilerin en büyük girdileri arasındaki yem
fiyatlarında fahiş artış besiciliği bitirme noktasına getirmiş durumda. 2016
yılında 1 kilogram karkas etle 1 torba yem alan üreticiler, bu sene 3 kilogram
karkas etle 1 torba yem alabildiklerini, ahırda besledikleri 4 hayvandan 2’sinin
sadece yem maliyetlerini karşılayabildiğini, üstelik diğer maliyetleri hesaba
bile katmadıklarını söylüyor. Açıkça görüldüğü üzere et ve süt para etmezken,
besiciliğe gereken destek verilmezken, artan maliyetler herkesi canından
bezdirmişken, ithalata dayalı sistem sürerken yetiştiricilerimiz ne yapsın?
Maalesef yanlış politikalar sonucu besicilik Türkiye’de can çekişir hâle geldi.
Acilen besicilerin feryadına çözüm bulunmalı, artan maliyetler karşısında
yetiştiricilerimize çare üretilmeli, ithalata dayalı tarım politikaları terk
edilmelidir diyorum.
Teşekkür
ediyorum.
BAŞKAN
– Sayın Kılavuz…
19.- Mersin Milletvekili Olcay Kılavuz’un,
Mersinlilerin en büyük beklentisinin hem bölge ekonomisi hem de şehirler arası
trafiğin rahatlamasını sağlayacak Çeşmeli-Taşucu Otoyolu’nun hizmete açılması
olduğuna ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; Çeşmeli-Taşucu
otoyolu, bölge trafiğini rahatlatacak, sahil yolundaki aşırı trafik nedeniyle
meydana gelen ölümlü kazaları engelleyecek ve bölge ekonomisine olumlu katkılar
sunacak bir proje olması bakımından son derece hayati bir öneme sahiptir. Hem
bölge ekonomisi açısından hem de şehirler arası trafiğin rahatlatılması
bakımından bölgemiz için olmazsa olmaz bir proje olan Çeşmeli-Taşucu otoyolunun
bir an önce yapılarak hizmete açılması Mersinlilerin en büyük beklentisidir.
Ne
yazık ki bugüne kadar istenilen çalışmalar ortaya koyulamamıştır. Hükûmetimiz
bölge için mühim olan bu projenin hayata geçirilmesi için gereken adımları atmalı
ve Çeşmeli-Taşucu otoyolu bölge halkının hizmetine açılmalıdır. 
Hemşehrilerimizin
bu haklı beklentisi mutlak surette karşılanmalı, süreç geciktirilmemelidir. 
Hepinizi
saygıyla selamlıyorum.
BAŞKAN
– Dursun Bey, buyurun.
20.- Kayseri Milletvekili Dursun Ataş’ın, İran
sınırından yapılan roketatarlı saldırıda yaralanarak şehit olan er Zekeriya
Altunok’a Allah’tan rahmet dilediğine ve KHK mağduru vatan evlatlarının
mağduriyetinin giderilmesi gerektiğine ilişkin açıklaması
DURSUN
ATAŞ (Kayseri) – Teşekkür ederim Sayın Başkanım.
20
Ekim 2019 tarihinde Ağrı Doğubayazıt’ta PKK’lı teröristler tarafından
düzenlenen saldırıda ağır yaralanan ve kaldırıldığı hastanede şehit olan er
Zekeriya Altunok’u bugün Kayseri’de toprağa vermenin derin üzüntüsünü
yaşıyoruz. Kendisine Allah’tan rahmet, ailesine sabır ve başsağlığı diliyorum. 
Bundan
daha üzücü olansa 2 çocuk babası bu şehidimiz 24 Aralık 2017 tarihinde
yayınlanan KHK’yle polis memurluğu görevinden, terörist olduğu gerekçesiyle
ihraç edildi ve on altı ay cezaevinde kaldı. Bu evladımız gibi binlerce KHK
mağduru vatan evladı var. Öncelikle şuna karar vermemiz lazım: KHK’liler
terörist ise neden askere alınıyor, askere alınacak durumdalar ise neden hâlâ
terörist muamelesi görüyorlar? Yaşarken terörist ilan edip KHK’li diye eşine
İŞKUR’dan bile iş vermediğimiz bu şehidimizin, şimdi zorunlu olarak, eşine maaş
bağlayıp 2 yakınına da iş vermek zorundayız. Bu çelişki nasıl ortadan
kaldırılacak? Bu, Meclisin görevleri arasında değil mi diyor, hepinize saygılar
sunuyorum. 
BAŞKAN
- Değerli milletvekilleri, söz talepleriniz oluyor, onu karşılamak durumundayız
tabii. Fakat grup başkan vekillerini bekleterek söz veriyorum, dolayısıyla
talepleri de zamanlamayı yaparak değerlendirirseniz sevinirim. 
Buyurun
Sayın Özel. 
21.- Manisa Milletvekili Özgür Özel’in, İran sınırından
yapılan roketatarlı saldırıda yaralanarak şehit olan er Zekeriya Altunok ile
tüm şehitlerimize Allah’tan rahmet dilediğine, 23 Ekim Van-Erciş depreminin
8’inci yıl dönümüne, deprem kuşağında olmamıza rağmen alınacak önlemler
konusunda yeterli olunamadığına, mücadele konusunda yerel yönetimler ile
merkezî yönetimin koordinasyon içerisinde üzerine düşeni yapması gerektiğine,
2020 yılı Merkezî Yönetim Bütçe Kanunu Teklifi’nin Meclise sevk edildiğine, CHP
Genel Başkanı Kemal Kılıçdaroğlu’nun ABD Başkanı Donald Trump’ın mektubuyla
ilgili sorularını Adalet ve Kalkınma Partisi Genel Başkanı Recep Tayyip Erdoğan
yanıtlayıncaya kadar tekrar etmeye devam edeceklerine ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Kayseri’deki
son şehidimizi ve onunla birlikte hem bu operasyonda hem de bugüne kadar
verdiğimiz tüm şehitlerimizi rahmetle, minnetle bir kez daha anarak sözlerime
başlamak isterim. 
23
Ekim 2011… 2011 yılında meydana gelen Van depreminin yıl dönümü. 604
yurttaşımız o gün yaşamını yitirmişti, 4.152 yurttaşımız yaralanmıştı 7,2
büyüklüğündeki depremde. O dönemde tüm Türkiye yaraların bir an önce sarılması
noktasında seferber oldu. Yaraları sarma noktasında tüm yurttaşlarımız, kamu
kurumlarımız üzerine düşeni yerine getiriyorlar ama bir deprem kuşağında
olmamız ve tarihimizde ciddi depremler atlatmış olmamıza rağmen deprem
öncesinde alınacak önlemler noktasında yeterli olmadığımız da ortada. İstanbul
gibi ülkemizin en büyük metropolünü büyük bir depremin beklediğini hepimiz
biliyoruz. Bu noktada yerel yönetimlerin ve merkezî yönetimin üzerine düşenleri
koordinasyon içinde ve birlikte yapmaları gerekiyor. Bu konuda İstanbul
Büyükşehir Belediye Başkanımız Ekrem İmamoğlu’nun aldığı inisiyatifi önemsiyoruz
ve bu depreme karşı, Ekrem İmamoğlu’nun Ankara’ya uzattığı elin İstanbul’da
yaşayan tüm yurttaşlarımızın geleceği ve canları düşünülerek bir an önce
tutulması gerektiğini değerlendiriyoruz.
Bütçe
Meclise sevk edildi ve dünyadaki demokrasilerde kendi maaşını belirleyen tek
adam bizim ülkemizi yöneten tek adam ve kendisi 74.500 lira olan maaşını bu
sene 81.250 lira olarak belirledi ve Meclise yolladı. Kendi maaşına zam
yapabilen tek adam işçiye, “Ki ben de işçi olarak başlamıştım.” dediği süreçte
3 verdi. İtiraz edene “Allah’ın hakkı 3’tür, neye itiraz ediyorsun?” dediler ve
memura 4 verdi, Rabia yaptı. Kendisi, kendi maaşına, ne Allah’ın hakkı 3’ü ne
millî selamı Rabia’yı uygun görmedi, tam yüzde 9 zam yaptı. Zammın karşılığı
6.750 lira, 3 asgari ücret. Aldığı maaş 40 asgari ücret. Maaş ne memur maaş
katsayısına tabi ne asgari ücrete endeksli. Kendisi yüzde 9 olarak belirledi ve
buna karşı, emekli olanın aldığı maaştan ilk önce ev kirası verdiğini, doğal
gaz, elektrik, su ödediğini ve mutfak giderlerini karşıladığını; oysaki
Atatürk’ün vasiyetine rağmen, oraya yapılmış olan sarayda ne maaş ödendiğini ne
yemek giderlerine katılındığını; elektrik, su, doğal gazın da maaşını eline
alamadan vergisi kesilen gariban asgari ücretliden, memurdan kesilen vergilerle
ödendiğinin de altını çizmek gerekiyor.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) - Bu konuyu bir kez daha vatandaşlarımıza şikâyet ediyoruz.
Dün
çeşitli vesilelerle gündeme geldi Trump’ın hadsiz mektubu. AK PARTİ Grubunca
“Yırttık, attık.” dediler. Bütün diplomatlardan bütün gruplara telefon yağıyor.
Mektubu yırtıp attığınızı muhatabınız bilmiyorsa mektubu kabul ettiniz
demektir. İade edeceksiniz, kabul etmeyeceksiniz, dokuz gün susup yutup ortaya
çıkınca “Atmıştık.” da “Sepetteydi.” de “Günü gelince sepetten alıp bir cevap
veririz.” de demeyeceksiniz. 
Sayın
Genel Başkanımızın Adalet ve Kalkınma Partisinin Genel Başkanına mektupla
ilgili, yanıtlaması talebiyle soruları var. 
“1)
Hiçbir şekilde diplomatik teamüllere uymayan ve hakaret dolu ifadeler içeren bu
mektubu ‘Bu üslup kabul edilemez.’ diyerek neden iade etmediniz?”
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – “2) Okuduğunuzda bu ifadeleri nasıl hazmettiniz? Neden; hangi
korku, endişe ve ruh hâliyle bu mektubu kabul ettiniz?
3)
Hakaretler içeren mektubu anında iade etmediğiniz gibi, kamuoyundan gizlediniz.
Neden?
4)
Bu mektubu Amerikalılar kamuoyuna duyurmasaydı üstünü örtecek, sessiz mi
kalacaktınız? Neden?
5)
Hakaretler içeren mektubun üstünü artık örtemeyeceğinize göre milletin onurunu
nasıl kurtaracak, bu yakışıksız üsluba Türkiye ve Amerika Birleşik Devletleri
arşivine girecek şekilde nasıl bir cevap vereceksiniz? Ne zaman?
6)
Türkiye Cumhuriyeti’nin şan ve şerefini korumak Türkiye Cumhuriyeti cumhurbaşkanlarının
anayasal görevidir. 82 milyonun huzurunda ettiğiniz yemini hatırlıyor musunuz?
7)
Ettiğiniz yeminde bahsi geçen ‘namus’ ve ‘şeref’ kavramları sizin için neyi
ifade etmektedir?”
Genel
Başkanımızın bu 7 sorusunu bu mektuba bir cevap verilene, bu 7 soruya bir cevap
verilene kadar tekrar etmeye devam edeceğiz.
Teşekkür
ederim. (CHP sıralarından alkışlar) 
BAŞKAN
– Sayın Akbaşoğlu, buyurun.
22.- Çankırı Milletvekili Muhammet Emin Akbaşoğlu’nun,
23 Ekim Van depreminin 8’inci yıl dönümü vesilesiyle hayatını yitiren
vatandaşlara Cenab-ı Hak’tan rahmet dilediğine, Suriye’de yaşanılan sorunun tüm
dünyanın sorunu olduğuna, Barış Pınarı Harekâtı’yla Suriye’nin kuzeyinde
yuvalanan terör örgütünü bölgeden temizlemek isteyen Türkiye’nin güvenli bölge
oluşturulabilmesi için ABD’den sonra Rusya’yla da mutabakata varılarak hem
masada hem de diplomatik olarak zafer elde ettiğine, CHP Genel Başkanı Kemal
Kılıçdaroğlu’nun 7 sorusuna değil 700 soruya cevap olabilecek nitelikte dokuz
gün süren harekâtla cevap verildiğine, elde edilen başarının millet ile
devletin ortak başarısı olduğuna ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım.
Malumunuz,
bugün Van depreminin 8’inci yıl dönümü. Bu münasebetle, Van depreminde hayatını
yitiren bütün vatandaşlarımıza Cenab-ı Hak’tan rahmet ve mağfiret diliyorum,
yaralılara da geçmiş olsun deyip acil şifalar diliyorum. Cenab-ı Hak bu tür
felaketlerden hem Van’ımızı hem 81 vilayetimizi, ülkemizi muhafaza buyursun
diye dileklerimizi ifade ediyorum.
Tabii,
şunu da belirtmek lazım ki: Hemen akabinde Hükûmetimiz Van’ı muazzam bir
şekilde, çok kısa bir sürede ayağa kaldırmış, yeniden ihya ve inşa etmiştir.
Türkiye’nin gücü vatandaşıyla buluşmuş ve o konuda insanlarımız da konutlarında
huzurlu bir şekilde yaşamlarına devam etmişlerdir. 
Evet,
basitlik içindeki gündem saptırmalarına yol vermeden, ona tevessül etmeden bu
harekâtla ilgili de birkaç hususa temasta bulunmak istiyorum. Harekât sonrası
Amerika Birleşik Devletleri’yle yapılan anlaşmadan ve kazanımlardan sonra
Soçi’de Rusya’yla yapılan görüşmeler neticesinde varılan anlaşmayla tüm terör
unsurları kalıcı olarak bölgemizden uzaklaştırılarak Suriye’nin toprak
bütünlüğü ve bölgenin istikrarına kavuşması sağlanacak ve bu şekilde Suriyeli
kardeşlerimiz inşallah Türkiye’nin tezi olan güvenli bölgeye yerleştirilecek. 
Suriye’de
yaşanan durum sadece Suriye’nin ya da sınır komşusu olarak Türkiye’nin sorunu
değildir, bölgede bir terör sorunu vardır ve bu sorun tüm dünyanın da
sorunudur. Süreç içerisinde uluslararası camiaya yaptığımız çağrılara karşılık
vermeyenler bu sorunu çözmeyi bırakın, büyütmek için ellerinden geleni
yaptılar.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın.
MUHAMMET
EMİN AKBAŞOĞLU (Çankırı) – Ancak Türkiye kendisinin ve bölgesinin sorunlarını
çözüme kavuşturma noktasında net ve kararlı bir tutum gösterdi ve etkili bir
sonuç elde etti. Sayın Cumhurbaşkanımızın liderliğinde Türkiye’nin gösterdiği
net duruş aleyhimize yürütülen tüm fiziki oluşumları ve kara propagandaları
yerle bir etmiştir. Kahraman Mehmetçik’imizle sahada elde edilen üstün başarı
masada elde edilen diplomatik başarıyla taçlandırılmıştır. Âdeta Ziya Paşa’nın
“Nush ile uslanmayanı etmeli tekdir./Tekdir ile uslanmayanın hakkı kötektir.”
beyitleri uluslararası diplomaside kanaviçe gibi örülmüş ve Yahya Kemal’in
kahraman ordumuza ithafen yazdığı şiirde ifade ettiği gibi “Şu kopan fırtına
Türk ordusudur ya Rabbi. / Senin uğrunda ölen ordu budur ya Rabbi/ Ta ki
yükselsin ezanlarla müeyyet namın/ Galip et, çünkü bu son ordusudur İslam’ın.”
dizeleri hayata geçmiş ve hakikaten hem Amerika’yla hem Rusya’yla masada da
diplomatik olarak bu zafer elde edilmiştir. Mektupla ilgili dün biz nasıl bir
süreç izlendiğini görsel olarak da burada ifade ettik. Mektup keenlemyekûndur
ve dürülüp çöp sepetine atılmıştır. Sahada, dokuz gün süren harekâtla, 7 soruya
değil, 700 soruya cevap gelecek nitelikte etkili bir şekilde bombayla, İHA’yla,
SİHA’yla cevap verilmiştir. Bundan daha güzel cevap olmaz.
(Mikrofon
otomatik cihaz tarafından kapatıldı)
MUHAMMET
EMİN AKBAŞOĞLU (Çankırı) – Bitiriyorum efendim.
Bununla
beraber, işte, bu sahada ve masada elde edilen büyük başarı milletçe ve
devletçe hepimizin ortak başarısıdır. Bu zaferden dolayı sevincimizi,
gururumuzu hep beraber ortaya koymak durumundayız. Bu zafere etkili liderlik
yapan Sayın Cumhurbaşkanımıza, bakanlarımıza, diplomatlarımıza, değerli
komutanlarımıza, kahraman Mehmetçik’imize, yüce Meclisimize, aziz ve asil
milletimize gerçekten gönülden teşekkür ediyorum ve her birine “Size selam
olsun, size selam olsun, size selam olsun.” diyorum. (AK PARTİ sıralarından
alkışlar)
BAŞKAN
– Sayın Özel, buyurun.
23.- Manisa Milletvekili Özgür Özel’in, Çankırı
Milletvekili Muhammet Emin Akbaşoğlu’nun yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Meselede çok bariz iki sıkıntı var. Sıkıntının bir tanesi,
partinizin Genel Başkanı dışında o makam ve mevkide bulunmuş hiç kimse Türkiye
Cumhuriyeti’ne kendi şahsı üzerinden yapılan böyle bir hakareti bugüne kadar
hazmetmedi. Fahrettin Altun ile kendisinden başka şahitliğinin olmadığı
diplomatik bir cevap verme yöntemi yoktur. O mektubun çöp sepetine atıldığını o
gün “Böyle bir mektup geldi, yeri burasıdır.” diye İletişim Başkanınız
paylaşsaydı başka bir Türkiye, başka bir dünya vardı. O mektubu ye, yut, dokuz
gün sus, Amerika paylaşınca “Biz o mektubu böyle atmıştık…” Onu da
Akbaşoğlu’ndan dün burada gördük. 
LÜTFÜ
TÜRKKAN (Kocaeli) – Özgür Bey, Recep Akdağ’ın günahı ne, ona attı mektubu ya?
Onun günahı ne? 
ÖZGÜR
ÖZEL (Manisa) – Bu gerçekten, dış politikada nasıl bir acziyet içinde
olunduğunun itirafından başka bir şey değil.
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – Burası Türkiye Büyük Millet Meclisi, 82 milyonun Anayasa’ya
sadakatle bağlandığı ve vatandaşlık haklarının, yükümlülüklerinin olduğu ciddi
bir ülkede yaşıyoruz. Oradaki askerin kendi inancı üzerinden motivasyonuna,
bunu dile getirmesine kimsenin söyleyecek bir şeyi yok. Ama Türkiye
Cumhuriyeti, 82 milyonun içinde asker yükümlülüğü olan, savaşa giden, Kıbrıs
Barış Harekâtı’na katılan dünya kadar gayrimüslimin de vatandaşı olduğu bir
ülkedir. O yüzden, oradaki asker inancı üzerinden kendi motivasyonunu dile
getirir, buna kimsenin söyleyecek sözü olmaz. Orduyu o şekilde tanımlayan,
gören insanlar olabilir, değerlendirmelerine saygı gösterilir ama Türkiye
Cumhuriyeti devletinin Büyük Millet Meclisinde, dünya kadar gayrimüslim
vatandaşın da… 
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) –…vatandaşlığı varken ve onlar aslanlar gibi bugüne kadar zorunlu
askerlikte de hepimiz gibi askerlik yükümlülüklerini yerine getirmiş, günü
gelmiş gazi olmuş, günü gelmiş şehit düşmüşken bu tip tanımlamaların -“Millî
birlik için yapıyoruz.” derken- millî birliği başka bir yerden de zedelemekte
olduğuna dikkat çekmek ve dile dikkat edilmesini ifade etmek de benim görevim. 
Teşekkür
ederim. (CHP sıralarından alkışlar)
BAŞKAN
– Cevap hakkı doğurmadan değerlendirme yaparsak iyi olur.
Buyurun
Sayın Akbaşoğlu.
24.- Çankırı Milletvekili Muhammet Emin Akbaşoğlu’nun,
Manisa Milletvekili Özgür Özel’in bağlamından kopuk değerlendirmelerinin
cevaplandırılmasını gerek görmediğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Tamamen
bağlamından kopuk bu değerlendirmenin herhangi bir cevapla cevaplandırılmasını
gerekli görmüyorum.
Teşekkür
ediyorum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
Türk milletine ihanet edenin iflah olamayacağına ve 82 milyon vatandaşın birlik
ve beraberlik içinde olduğuna ilişkin konuşması
BAŞKAN
– Değerli milletvekilleri, bugün Türkiye’de bir süreçle karşı karşıyayız,
hepimiz şahitlik ediyoruz. Uzun yıllardır ben de siyasetin içerisindeyim ve
bölgeyi de tanıyan bir arkadaşınız olarak söyleyeyim: Türk milletine ihanet
eden zaten iflah olmaz, o belli çünkü şefkati, merhameti adaleti bilen bu
millete, adaletin insanlık ailesine intikaline öncülük yapmış bu büyük millete
ihanet asla sonuç almaz. 
Bize
yönelik, Türkiye’yi bölme noktasında irade koyanların, bu milletin
vergilerinden aylık alarak “Sırtımızı PYD’ye dayıyoruz.” ifadelerinin
yapıldığı, “Türk Silahlı Kuvvetlerini PKK’nın tükürükleriyle boğarız.”
ifadelerinin zaman zaman Meclisimizde de tekrarlandığı bir sürece hep birlikte
şahitlik yaptık fakat bugün takip ediyoruz, bu iradeyi ön plana çıkaran
PKK/PYD’nin yani bizim ülkemizi bölme noktasında irade koyup devlet kurma
iddiasında olanların ne kadar kahpe olduğunu görüyoruz. Devletin Amerikalıların
desteğiyle, Rusların desteğiyle, onlara şaklabanlık yapılarak kurulamayacağına,
stabilize yolların altına bombalar koyarak Türk askerini şehit eden, arkasından
sinsice yaklaşıp mermi sıkan, dünyanın en modern silahlarını bırakıp kaçanların
kahpeliklerine şahitlik yapıyoruz. Milletimiz büyüktür, 82 milyon vatandaşımız
birlik ve beraberlik içindedir. Bugün bu millete, gerçekten, milletimizin
merhametine, sevgisine, kardeşliğine kurşun sıkan bu alçaklara, bir daha,
Cenab-ı Allah, buralarda da konuşma fırsatı vermesin. (AK PARTİ, MHP ve İYİ
PARTİ sıralarından alkışlar)
Gündeme
geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 23/10/2019 tarihinde Ankara
Milletvekili İbrahim Halil Oral ve milletvekilleri tarafından, Türkiye
İstatistik Kurumu tarafından açıklanan 2018 yılı Gelir ve Yaşam Koşulları
Araştırması’nda ortalama yıllık eşdeğer hane halkı kullanılabilir fert
gelirinin en düşük olduğu Bitlis, Van, Muş ve Hakkâri illerinin ekonomik
sorunlarının araştırılması ve fert gelirinin artırılması için gerekli
önlemlerin tespit edilmesi amacıyla verilmiş olan Meclis araştırması
önergesinin ön görüşmelerinin, Genel Kurulun 23 Ekim 2019 Çarşamba günkü
birleşiminde yapılmasına ilişkin önerisi
23/10/2019
Türkiye
Büyük Millet Meclisi Başkanlığına
Danışma
Kurulu 23/10/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan 
 Kocaeli
 Grup
Başkan Vekili
Öneri:

Ankara
Milletvekili İbrahim Halil Oral ve milletvekilleri tarafından, Türkiye
İstatistik Kurumu tarafından açıklanan 2018 yılı Gelir ve Yaşam Koşulları
Araştırması’nda ortalama yıllık eş değer hane halkı kullanılabilir fert
gelirinin en düşük olduğu Bitlis, Van, Muş ve Hakkâri illerinin ekonomik
sorunlarının araştırılması ve fert gelirinin arttırılması için gerekli
önlemlerin tespit edilmesi amacıyla 23/10/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerinin 23/10/2019 Çarşamba günlü birleşimde
yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Ankara
Milletvekili Sayın İbrahim Halil Oral’a söz veriyorum. (İYİ PARTİ sıralarından
alkışlar) 
İYİ
PARTİ GRUBU ADINA İBRAHİM HALİL ORAL (Ankara) – Sayın Başkan, kıymetli
milletvekilleri; İYİ PARTİ grup önerisi olarak getirilen Bitlis, Van, Muş ve
Hakkâri illerinin TÜİK verileri bağlamında son ortaya çıkan ekonomik
sorunlarının çözümü üzerine verdiğimiz Meclis araştırması önergesinin
gerekçesini açıklamak üzere söz almış bulunuyorum. 
Öncelikle,
bundan dokuz yıl önce gerçekleşen Van Erciş depreminde hayatını kaybeden 644
vatandaşımıza yüce Allah’tan rahmet diliyorum. 
Saygıdeğer
milletvekilleri, bu kürsüden sizlere bir Ankara Milletvekili olmaktan öte
Bitlis’in, Ahlat’ın, Muş’un bir evladı olarak hitap etmek istiyorum. Başta
bölge milletvekilleri olmak üzere bütün milletvekillerimizin de sözlerime
gönülden katılacağını ümit ediyor ve buna inanıyorum. 4 il saydım, bunlardan
biri memleketim olan Bitlis, diğerleri ise Van, Muş ve Hakkâri’dir. Bu
illerimizdeki vatandaşlar dertlidir, çaresizdir ve umutsuzdur. Dertlerinin
başında güvenlik problemleri, terör ve etnik temelli sorunlar geliyor gibi
görünse de aslında bölgenin Türkmen, Yörük, Kürt, Arap demeden ortak
problemleri vardır. Bunlar: Fakirlik, geri kalmışlık, işsizlik ve
geçinememektir. Pek çok Bitlisli, Muşlu, Vanlı hemşehrimizle hasbihâl ediyoruz.
Bölgenin vatandaşı geldiğinde ya iş soruyor, yardım arıyor ya da var olan
işlerini KHK’lerle, FETÖ iftiralarıyla nasıl kaybettiklerini anlatıyorlar. 
Memleketim
Ahlat’ta -hukuken tartışmalı olsa da- devletimizi temsilen bir saray yapılıyor
ancak Ahlatlı sarayla birlikte fabrika istiyor, yatırım bekliyor, işsizlikten,
yoksulluktan kurtulmak istiyor, istihdam bekliyor. Sadece saray yapmakla o
şehre kıymet verdiğimizi gösteremeyiz, gösteremezsiniz. Ahlat, ecdadımızdan
gördüğü değeri yeniden görmek istiyor. 
Kıymetli
milletvekilleri, geçtiğimiz hafta, Genel Başkanım Sayın Merak Akşener
Hanımefendi ve parti kadrolarımızla birlikte Muş’ta İYİ PARTİ’li olan belde
belediyelerimizi ziyaret ettik. Muş halkı Genel Başkanımızı ve İYİ PARTİ
heyetini bağrına bastı. Gördük ki Muş halkının derdi hiç bitmiyor. Yoksulluk
almış başını gitmiş. Tarıma son derece elverişli ılıman bir iklimi olan,
ortasından Murat Nehri’nin geçtiği o güzel ve verimli topraklarda neredeyse
sadece karpuz yetişebiliyor. Şeker fabrikalarının satılması sonucunda pancar
üretimi dibe vurmuş, tütüne getirilen kota sebebiyle hem Bitlis hem de Muş’ta
tütün üreticisi âdeta zincire vurulmuş durumda. Bu cennet gibi topraklarda
yoksulluk almış başını gitmişse iktidar şapkasını önüne koymalı ve
düşünmelidir. Biz, İYİ PARTİ olarak belediyelerimizle birlikte üstümüze düşen
ne varsa yapmaya hazırız. 
Saygıdeğer
milletvekilleri, TÜİK tarafından 2018 yılı Gelir ve Yaşam Koşulları
Araştırması’nın sonuçlarına göre ortalama yıllık eş değer hane halkı
kullanılabilir fert gelirinin en düşük olduğu bölge, 10.965 TL’yle Van, Muş,
Bitlis, Hakkâri illerimizin içinde olduğu bölge olmuştur. 
Yine
TÜİK verilerine göre, Van, Bitlis, Muş ve Hakkâri illerimizi kapsayan bölgenin
2018 yılı işsizlik oranının en yüksek 2’nci sırada olduğu ve yüzde 21,5
oranında gerçekleştiği öğrenilmiştir. Eğer biz, bu bölgelerde terörü yok etmek,
devletin varlığını güçlendirmek, insanımıza refah sağlamak istiyorsak Şeyh
Edebali’nin dediği gibi, “İnsanı yaşat ki devlet yaşasın.” ilkesini bir slogan
olmaktan çıkarıp hizmetle hayata geçirmeliyiz.
Sayın
milletvekilleri, burada bir önemli sonuç da TÜİK’in aynı verilerinde geçmişe
doğru gittiğimizde ortaya çıkmaktadır. Bitlis, Van, Muş ve Hakkâri bölgesinin
2018 yılı itibarıyla diğer üç yıla göre daha düşük bir konuma geldiği ve son
sırada yer aldığı görülmüştür. Burada biraz düşüşün olduğu görülmektedir.
Kıymetli
milletvekilleri, Anadolu Ajansının bir araştırma hakkında servis ettiği haber
ve TÜİK’in basın bülteni ise ayrı bir komedidir. Araştırmadaki bütün olumlu
yerler cımbızlanmış, haber hâline getirilmiş, olumsuz hiçbir hususa ise
değinilmemiştir, bu bir sorumsuzluktur.
(Mikrofon
otomatik cihaz tarafından kapatıldı)
BAŞKAN
– Toparlayın.
İBRAHİM
HALİL ORAL (Devamla) – Çok teşekkür ederim.
“Yok.”
demekle fakirlik yok olmuyor arkadaş, “Yok.” demekle işsizlik, fukaralık yok
olmuyor. İktidar partisine mensup bir milletvekili arkadaşımız açıklama yapmış,
demiş ki: “Türkiye'de kriz yok, işsizlik yok; iş beğenmeyenler var.” Ben, bu
söylemi asla kabul edemiyorum, işsizlik verileri ortadadır, TÜİK’in bugün
görüştüğümüz verileri ortadadır. Yine söylüyorum, “Yok.” demekle ne fakirlik ne
de işsizlik yok olmuyor.
Bu
düşüncelerle, araştırma önergemize olumlu oy vermenizi Bitlis, Van, Muş ve
Hakkâri için oralardaki vatandaşlarımızın adına sizlerden istirham ediyor,
saygılarımı sunuyorum. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Adana Milletvekili Sayın Burhanettin
Bulut’a söz veriyorum.
Buyurun.
(CHP sıralarından alkışlar)
CHP
GRUBU ADINA BURHANETTİN BULUT (Adana) – Sayın Başkan, değerli milletvekilleri;
İYİ PARTİ'nin araştırma önergesini önemli buluyoruz, kıymetli buluyoruz. Sebebi
de şu: Bizleri millet, devleti asil yapan, asil kılan bazı değerler var.
Bunların bir tanesi güvenlik, diğeri, sağlık konusunda devletin yaptıkları,
barınma ama bunların dışında son dönemlerde özellikle Türkiye için eşitlikten
de daha önemlisi adalet yani adalet duygusunun tüm vatandaşlar tarafından
hissedilmesi. Buna hukuksal olarak da bakabiliriz, ekonomik olarak da
bakabiliriz, sosyal adalet olarak da bakabiliriz. Tabii, bugünkü konu, bölgesel
olarak bakıldığında, Bitlis, Van, Hakkâri, Muş’u ihtiva ediyor, özelde bu ama
genele baktığınızda, Türkiye’de durum, adaletsizlik açısından hemen hemen her
yerde aynı şekilde. Size birkaç rakam vereyim yine TÜİK verilerinin ışığında:
Örneğin Türkiye’deki en zengin kesimin geliri yüzde 47’yi buluyor. Buna bir
servet olarak baktığınızda yüzde 58’i buluyor yani 2002 yılında geliri en
yüksek olan yüzde 1’lik kesimin yüzde 38’lik verisi 2018’de yüzde 56’ya
yükselmiş durumda. Bu görüntüde ortaya çıkan tablo şudur: Eğer yüzde 40’lık bir
kesimin geliri yüzde 17’ye düşmüş ise bu, nüfusun üçte 1’inin yoksulluk içinde
olduğunun da temel göstergesidir. 
Türkiye’de,
son yıllarda rakamlara baktığınızda yükselen tüm değerler olumsuz tablonun
içerisindedir. Örneğin işsizlik bugün 7 milyon 364 bini bulmuştur. Örneğin genç
işsizlik, yakın zamanda açıklanan veriyle yüzde 27’yi bulmuştur. Örneğin kredi
kartındaki borçlu sayısı 3 milyon 610 bini bulmuştur. Tüm bu verilerin hepsinde
sizler bilgi sahibisiniz. Benim burada zamanımı da iyi kullanarak söylemeye
çalışacağım asıl şey, bu Meclisin yeni döneminde Meclisin etkinliğini artırmak.
O nedenle sözlerime başlarken İYİ PARTİ’nin araştırma önergesini kıymetli
bulduğumu söyledim çünkü Türkiye’de artık bir Meclis hükûmeti yok, tek başına
bir yönetim şekli var. Tayyip Erdoğan yönetim şeklinde bize bir görev
veriliyor; milletvekillerine verilen bu görev de bölgesel farklılıkları,
yoksullukları, toplumun yaşadığı sorunları açığa çıkartıp bunlara ilişkin bir
çözüm bulmak. O anlamda, yoksullukla mücadele için, bölgesel farklılıkların
ortadan kaldırılması için bu araştırma önergesine tüm milletvekillerinin onay
vermesini diliyorum, hepinize saygılar sunuyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Bitlis Milletvekili Sayın Vahit
Kiler’e söz veriyorum.
Buyurun
Sayın Kiler. (AK PARTİ sıralarından alkışlar) 
AK
PARTİ GRUBU ADINA VAHİT KİLER (Bitlis) – Sayın Başkanım, değerli
milletvekillerimiz; İYİ PARTİ Grubu önerisi hakkında söz aldım. Bu vesileyle
yüce Meclisimizi saygıyla selamlıyorum.
Tabii,
bugüne bakarsak değerlendirmeyi sadece ekonomi üzerine yapabiliriz ama 2002
yılından öncesine bakarsak… Biz, özellikle AK PARTİ iktidarları göreve
geldiğimiz zaman sadece ekonomik değil -adaletten bahsettik, Türkiye’de
adaletsiz dağılımın olduğu bölgeler vardı; doğu ve güneydoğu- sağlıkta
adaletsiz dağılımın olduğu, eğitimde adaletsiz dağılımın olduğu, ulaştırmada ve
işsizlik anlamında adaletsizliğin had safhada olduğu bir yönetim vardı. Ama,
elhamdülillah… Saydığım 4 sorun, bu adaletsiz dağılım sonucu 4 sorun olan
bölgede, özellikle kendi şehrimden ben bahsetmek istiyorum. Biraz evvel değerli
İYİ PARTİ milletvekili “Ahlat’a sadece saray yapılmasın, farklı işler de
yapılsın.” dediler; eyvallah. Biz, on yedi yıldır bölgeye, doğu ve güneydoğuya
her alanda yatırım da yapıyoruz. Sağlıkta olmayan yatırımlar yapıldı. Sadece
Bitlis’ten örnek vereyim, değerli kardeşlerim, bakın: 2002 yılında göreve
geldik. 350 bin nüfuslu Bitlis’te 4 ambulans vardı, bugün 41 ambulansla hizmet
veriyoruz. 350 bin nüfusa layık görülen yatak sayısı toplamda 205; bugün 1.000
yatak sayısına ulaşan, sağlık ordusuyla hizmet veren bir Bitlis var,
elhamdülillah. Yoğun bakım servisi sayısı sıfır, bakınız, 350 bin nüfus ve
yoğun bakım servisi hiç yok, bugün 134 yataklı yoğun bakım servisiyle hizmet
veren bir sağlık sistemimiz var. Aynı şekilde, uzman hekim sayısı 6 iken bugün
153, resmî rakamlarla veriyorum. 350 bin nüfusa layık görülen doktor, hekim
sayısı toplam 25 iken -değerli kardeşlerim, bakınız, aramızda hekim kardeşlerimiz
var- bugün 483 hekim ordusuyla Bitlis ilinde hizmet veren bir sağlık sistemimiz
var. 
Aynı
şekilde, diş ünitesi 4 iken bugün 48; 12 misli. 
Diyaliz
cihazı, bir şehir düşünün ama ne yazık ki diyaliz hastası sadece diyaliz
hizmetini almak için ya Diyarbakır’a gidiyor ya Van’a gidiyor ya da büyükşehir
Ankara’ya geliyor. Ta Bitlis’ten 1.500 kilometre geliyor, Ankara’da diyalize
giriyor. Bugün Bitlis, bütün ilçelerinin tamamında 54 diyaliz cihazıyla hizmet
veriyor. Ahlat’a sadece Cumhurbaşkanlığı Külliyesi’nin bir ofisi yapılmıyor, bu
hizmetler de yapılıyor, bunları da görmek lazım. 
Aynı
şekilde, tabii, İbrahim Halil Bey bizim arkadaşımız, hemşehrimiz ama eğitimci
olması hasebiyle, hele hele 1999-2002’ye kadar bir eğitimci milletvekili
olarak, Bitlis Milletvekiliyken ben özellikle Bitlis’in eğitimdeki durumunu
söyleyeyim. 
TAHSİN
TARHAN (Kocaeli) - Ne mutlu sana, Bitlis’in hiçbir sorunu yok! 
(Mikrofon
otomatik cihaz tarafından kapatıldı) 
VAHİT
KİLER (Devamla) – Okul sayısı, bakınız, 408 iken bugün 720. 350 bin nüfuslu
Bitlis’e layık görülen toplam derslik sayısı, değerli kardeşlerim, 1.822’ymiş,
bugün 5.210 dersliğimiz var.
ÖMER
FETHİ GÜRER (Niğde) – Bitlis, İstanbul olmuş!
VAHİT
KİLER (Devamla) – Toplam öğretmen sayısı 2.500 iken bugün 5.950; 1’e 3 katlanmış.
Bizim çocuklarımız 70 kişilik sınıflarda okurken bugün 18 kişilik, 20 kişilik
sınıflarda okuyor. 
Biz
ulaşımdaki sorunları, eğitimdeki sorunları, sağlıktaki sorunları değerli
hükûmetlerimiz ve Sayın Cumhurbaşkanımızın talimatlarıyla elhamdülillah bugün
artık konuşmuyoruz. Evet, sorunu biliyoruz, ekonomide, istihdamda sorunumuz
var. Sorunu biliyoruz, çözüm yine bizde, araştırma komisyonu kurarak değil...
Biz on yedi yıldır, özellikle istihdam alanında getirdiğimiz her yatırımcıya
PKK terör örgütünün nasıl engel olduğunu biliyoruz, sorun orada. Ama şimdi,
elhamdülillah tek tek kafalarını eziyoruz. O gelen özel yatırımcıları,
Bitlis’te istihdam sağlamak için yatırım getirmek isteyen iş adamlarını nasıl
tehdit ettiklerini...
(Mikrofon
otomatik cihaz tarafından kapatıldı) 
VAHİT
KİLER (Devamla) – Sayın Başkanım, bitiriyorum. 
BAŞKAN
– Mesajınızı verdiniz Sayın Milletvekili. 
ÖMER
FETHİ GÜRER (Niğde) – Bitlisliler izliyor değil mi seni?
TAHSİN
TARHAN (Kocaeli) – Her şey iyi gidiyor, sen ceviz gönder, ceviz!
VAHİT
KİLER (Devamla) – Bal da ceviz de inşallah vardır, göndeririz. 
Biz,
her yatırımcı geldiği zaman nasıl tehdit ettiklerini, niye tehdit ettiklerini,
sadece gençler iş bulmasın, kendilerine kolay malzeme bulsunlar diye yapılacak
fabrikalara nasıl engel olduklarını bilip… Şimdi, elhamdülillah, bütün
güçlerimizle, gücümüzle oradaki terör örgütünün tek tek kafası eziliyor, son
bir fert kalıncaya kadar kafası ezilecek ve inşallah, şimdiden sonra da oraya
yatırım için insanlar seferber olacak. Özellikle İstanbul’daki, büyük
şehirlerdeki hemşehrilerimiz olan yatırımcılar, şu anda doğuda, güneydoğuda
teşvik paketleriyle beraber yer arıyor; istihdam alanı yaratmak için, tekstil
atölyeleri kurmak için yerler arıyor. İnşallah, kalan tek sorun olan istihdam
anlamındaki sorunu da yine biz çözeceğiz. 
(Mikrofon
otomatik cihaz tarafından kapatıldı) 
VAHİT
KİLER (Devamla) - Sayın Cumhurbaşkanımızın dirayetiyle ve talimatlarıyla
inşallah fabrikalar kurulacak ve doğuda artık genç nüfusun yoğun olduğu,
özellikle istihdam anlamında, emek yoğun olan işlerde de biz bu yatırımları
yaptıracağız ve bu sorunu da çözeceğiz. 
Saygılar
sunuyorum. (AK PARTİ sıralarından alkışlar) 
BAŞKAN
– Buyurun Sayın Halil Oral.
V.- AÇIKLAMALAR (Devam)
25.- Ankara Milletvekili İbrahim Halil Oral’ın, Bitlis
Milletvekili Vahit Kiler’in İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
İBRAHİM
HALİL ORAL (Ankara) – Sayın Başkanım, söz verdiğiniz için teşekkür ederim. 
Sayın
Vahit Bey’in TÜİK verilerinden herhâlde hiç haberi yok. 
VAHİT
KİLER (Bitlis) – Var, olmaz mı...
İBRAHİM
HALİL ORAL (Ankara) – Biz, ilimsel, bilimsel verilere saygılıyız; bir eğitimci
olarak saygılıyım, sizin de bir ticaret erbabı olarak saygılı olmanızı
beklerim. İsterdik ki Bitlis’in nüfusu düşmesin. Milletvekili sayısı 4’ten 3’e
düştü. Siz, Bitlis’te istihdamı çoğaltmak yerine azalttınız. Adilcevaz Onkoloji
Hastanesi onkoloji hastanesiydi ama onu da maalesef iptal ettiniz. 
VAHİT
KİLER (Bitlis) – Bihabersiniz ya, bihabersiniz. 
İBRAHİM
HALİL ORAL (Ankara) – Kimin bihaber olduğu ortada. 
İsterdim
ki bu araştırmaya siz de “evet” oyu verin, üzüldüğüm nokta o. Siz, Bitlis’te
değil, İstanbul’da oturuyorsunuz herhâlde, onun için bu konulardan haberiniz
yok. (İYİ PARTİ sıralarından alkışlar)
BAŞKAN
– Sayın Türkkan, buyurun.
26.- Kocaeli Milletvekili Lütfü Türkkan’ın, Bitlis
ilinde yaşanan fukaralıkla ilgili Bitlis Milletvekili Vahit Kiler’in
konuşmasının tezat olduğuna, AK PARTİ’ye oy vermeyenlerin ötekileştirilmemesi
gerektiğine ilişkin açıklaması
LÜTFÜ
TÜRKKAN (Kocaeli) – Sayın Başkanım, bu verdiğimiz grup önerisi Muş’taki,
Bitlis’teki, Hakkâri’deki ve Van’daki fukaralık üzerineydi ama ne kadar büyük
bir tezat ki Bitlis’in en zengin milletvekili kalktı, Bitlis’teki fukaralığı
konuştu; bu bir tezat. Yani burada Bitlis’le alakalı fukaralıktan bahsederken
Bitlis’in en zenginini konuşturmak bir tezat. (İYİ PARTİ sıralarından alkışlar)
Onun
dışında, ben geçtiğimiz hafta Sayın Akşener’le beraber Muş’taydım. Orada 3 tane
belde belediyemiz var, belediye başkanlarımızla oturduk, sohbet ettik. Bakın,
sıkıntı şu: Siz partizanlık yapıyorsunuz, hizmet etmiyorsunuz. Orada milletin
sıkıntılarını kamu kurumlarına anlatmaya giden belediye başkanları tek bir
şeyle karşılaşıyorlar: “Sen AK PARTİ’ye geçersen bu hizmetlerin tamamı gelir
ama İYİ PARTİ’de olduğun sürece -zaten bunu göze almışsın- bizden herhangi bir
yardım bekleme.” 
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Sayın Başkan, müsaade ederseniz…
BAŞKAN
– Buyurun Sayın Grup Başkan Vekili.
LÜTFÜ
TÜRKKAN (Kocaeli) – Oradaki vatandaşların hepsi Türkiye Cumhuriyeti vatandaşı,
ortak vatandaşlık paydasında buluşmuş, vergisini veren, askerliğini yapan
insanlar; İYİ PARTİ’ye oy vermeleri devletten hizmet almalarına engel değil. O
insanları ötekileştirmeyin, yabancılaştırmayın, Türkiye Cumhuriyeti’ne olan
sadakatten uzak tutmayın, partizanlık yapmayı bırakın daha doğrusu. En az
partizanlık yapmanız gereken yer doğu ve güneydoğu. Emin olun, oradaki insanlar
bu konuda çok hassaslar. Bu konudaki partizanlığı terk etmeniz oradaki
insanları mutlu etmeye yetecektir. 
Teşekkür
ediyorum Sayın Başkan. 
BAŞKAN
– Sayın Özel…
27.- Manisa Milletvekili Özgür Özel’in, Bitlis
Milletvekili Vahit Kiler’in İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, Sayın Kiler’i dikkatle dinledim, iki şeyi terk
etti, iki konuda özensiz. Birincisi: Türkiye’de iktidar partilerinin devrisabık
yaratmamak gibi bir sorumluluğu vardır. İktidarı çok acz içinde gösterir bu,
bir devrisabık yarattı. İkincisi: Yeni bir hassasiyeti terk etti, ittifak
ruhunu terk etti. Sayın Kiler, iktidarı devraldınız ya, o, size o çok kötü
sağlık yatırımlarını bıraktı ya; vallahi DSP ile ANAP’ın temsilcileri yok
Mecliste, Milliyetçi Hareket Partisi burada. Osman Durmuş izliyordur ve “Partim
benim hakkımı hukukumu savunacak herhâlde Vahit Kiler’e karşı.” diye
bekliyordur.
Teşekkür
ediyorum. (CHP ve İYİ PARTİ sıralarından alkışlar)
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, buyurun.
28.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Teşekkür ederiz Sayın Özel’e.
Biz,
tabii ki 57’nci Hükûmet olarak meselenin sadece 57’nci Hükûmet icraatlarına
yönelik olduğu kanaatine varmadığımız için böyle değerlendirdik.
ÖZGÜR
ÖZEL (Manisa) – Ha gayret, hep birlikte İnönü’ye kadar gideceksiniz.
MUHAMMED
LEVENT BÜLBÜL (Sakarya) – Yok, oradan başlıyorlar hep ama biliyorsunuz. O
döneme atıflar çok oluyor.
Milliyetçi
Hareket Partisi 57’nci Hükûmet döneminde gerçekten sağlık alanında, kendisine
ait olan bakanlıklarda büyük bir samimiyetle, vatanseverlik duygusuyla
memleketine, milletine hizmet etmiştir. 57’nci Hükûmet döneminde Türkiye’de
yaşanan hadiseleri tekrar hatırlatmakta bir yarar görmüyorum.
Demin
depremi andık. Tarihin en büyük depremlerinden bir tanesinin yaşandığı, birçok
ekonomik sıkıntının yaşandığı ve uluslararası anlamda manipülasyonların da
yaşandığı bir dönemde Türkiye'nin en uzun süreli koalisyonunu yaşatmak ve bunu
büyük bir anlayış içerisinde, büyük bir kararlılıkla ve aynı zamanda, büyük bir
asaletle yürütebilmek kabiliyetini göstermiştir.
(Mikrofon
otomatik cihaz tarafından kapatıldı)
MUHAMMED
LEVENT BÜLBÜL (Sakarya) – Bitiriyorum efendim.
BAŞKAN
– Buyurun.
MUHAMMED
LEVENT BÜLBÜL (Sakarya) – Bu konuda, Adalet ve Kalkınma Partisi kendi
iktidarını anlatırken geçmiş dönem ile bugün arasında bir değerlendirme
yapabilir ama biz, 57’nci Hükûmet dönemindeki icraatlarımızı her yerde, her
ortamda ifade edebilecek imkâna sahibiz. Bu konuda herhangi bir şekilde
utanacağımız veya sıkılacağımız bir şey yoktur. Bu noktada, sağlık alanında
yapılan yatırımlar da devletin kayıtlarında mevcuttur, biz de yeri geldiği
zaman bunları dile getiriyoruz.
Teşekkür
ederim.
VAHİT
KİLER (Bitlis) – Sayın Başkan…
BAŞKAN
– Vahit Bey, siz söyleyeceğinizi söylediniz.
ÖZGÜR
ÖZEL (Manisa) – Herhâlde bir düzeltme yapacak.
BAŞKAN
- Buyurun.
29.- Bitlis Milletvekili Vahit Kiler’in, Bitlis iline
cumhuriyet kurulduğundan beri yapılan yatırımlardan bahsettiğine ve Kocaeli
Milletvekili Lütfü Türkkan’ın yaptığı açıklamasındaki bazı ifadelerine ilişkin
açıklaması
VAHİT
KİLER (Bitlis) – Değerli Başkanım, teşekkür ederim.
Tabii,
ben, özellikle, Bitlis’e yapılan yatırımlardan bahsederken seksen yıllık,
2002’ye kadar, cumhuriyet kurulduğundan beri toplam yapılan yatırımlardan
bahsettim, bir dönem değil. Gelen 55 hükûmet… Bizden önce yapılan -layık
görülen- toplam yatırım sayısını verdim ve son on yedi yılı da verdim ki burada
en çok o dönemlerde iktidar olan Cumhuriyet Halk Partisidir, kendi üzerinize
alının lütfen. 
Özellikle
ben İYİ PARTİ Grup Başkan Vekiline de seslenmek istiyorum. Tabii, kimin zengin
olduğunu ben senin gibi bilmiyorum açıkçası. “Kocaeli’nin en zengini, yalılarda
oturuyor.” diyorlar ama benim Bitlis’te garip bir evim var, benim gönlüm
zengin. (AK PARTİ sıralarından alkışlar) 
Biz
on yedi yıldır Bitlis’te hiçbir zaman insan ayrımı yapmadık, sadece bir farkla;
eğer vatana ihanet etmişse, PKK terör örgütüyle iş tutuyorsa her zaman onun
karşısında olduk, her zaman ona karşı biz bir duvar ördük ama diğer taraftan
ülkesinin yanında, bayrağının, devletinin yanında olan herkese eşit davrandık.
(AK PARTİ sıralarından alkışlar) 
LÜTFÜ
TÜRKKAN (Kocaeli) – Sayın Başkan, bir düzeltme yapmak istiyorum.
BAŞKAN
– Lütfü Bey, buyurun.
30.- Kocaeli Milletvekili Lütfü Türkkan’ın, Bitlis
Milletvekili Vahit Kiler’in yaptığı açıklamasındaki bazı ifadelerine ilişkin
açıklaması
LÜTFÜ
TÜRKKAN (Kocaeli) – Ben evlerden bahsetmeyeceğim ama bahsetmek istediğim bir
konu var, o da şu: Bitlis’te ayrımcılık yaptığınız belediye başkanlarından biri
şu anda “Sen AK PARTİ’ye geç, İYİ PARTİ’deyken bizden yardım bekleme.”
dediğiniz belediye başkanlarından biri…
VAHİT
KİLER (Bitlis) – Kim söylüyorsa yalan söylüyor. Hiçbir partiden belediye
başkanı almıyoruz, kabul etmiyoruz, geleni de kabul etmiyoruz.
LÜTFÜ
TÜRKKAN (Kocaeli) – Müsaade eder misiniz, bitireyim.
…geçtiğimiz
dönem Adalet ve Kalkınma Partisinin belediye başkanıydı, bu dönem bizden aday
olup seçilen arkadaş. Yani bahsettiğiniz terör örgütlerinin mensubu olmakla
övünen belediye başkanlarının hiçbiri bizim kıyımızdan geçemez. Biz çünkü
hiçbiriyle Dolmabahçe’de oturup bir mutabakat yapmadık, Oslo’da konuşmadık,
Kandil’le de mesajlaşmadık, İmralı’da pazarlık yapmadık; meselemiz budur.
Teşekkür
ediyorum nezaketinize, sağ olun. (İYİ PARTİ sıralarından alkışlar)
BAŞKAN
– Sayın Özel, buyurun.
31.- Manisa Milletvekili Özgür Özel’in, Bitlis
Milletvekili Vahit Kiler’in yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, şimdi iş daha vahim bir hâle geldi. Birincisi,
hem haksızlık var hem bilgisizlik var. Nasıl haksızlık var? Şuna haksızlık var,
dedi ki: “Bize kadar Bitlis’e layık görülen buydu, bütün hükûmetler sorumlu.”
Yani 57’nci Hükûmetin MHP’sine de “Bitlis’e bunu layık gördünüz.” dedi
–müştereken- aynı zamanda Demirel’e de Özal’a da Ecevit’e de İnönü’ye de
Atatürk’e de “Bitlis’e bunu layık gördüler, biz daha iyisini layık gördük.”
dedi. Bu, kötü bir dil ama daha beteri ne biliyor musunuz? Şimdi, Cumhuriyet
Halk Partisi, cumhuriyetin kurtuluşu, kuruluşu ve demokrasiye geçişiyle
övündüğünde, işinize geliyor, kötü bir şey varsa “tek parti dönemi” “tek parti
dönemi” işinize geliyor “Hep birlikte yaptık.” diyorsunuz değil mi? 1946’da çok
partili hayata geçtik, 1950’den 1960’a kadar Demokrat Parti yönetti, o günden
bugüne kadar dört buçuk yıl CHP iktidarı var. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Eğer partinizde bir tutarlılık varsa... Sizin söyleminiz yani
“Yahu cumhuriyeti hep beraber kurduk, o kadar işi biz yaptık.” tabii, işinize
geliyor, başka bir, cumhuriyet dönemi sıkıntısı olunca “tek parti” “iki ayyaş”
yok odur, yok budur diye saldırıyorsunuz da eğer Cumhurbaşkanınızın ya da grup
başkan vekillerinizin her polemikte dediği gibi bakarsanız meseleye, çok
partili dönemde, ilk dört yılı hariç daha sonra dört buçuk yıl CHP. Diyorsunuz
ya “Çoğunda sizsiniz.” Siz merkez sağın bütün liderlerine “Bitlis’e bu kadarı
layık gördüler.” diyorsunuz; o süredeki, altmış yıl içindeki veya elli beş yıl
içindeki dört buçuk yılı bize söylerken Devlet Bahçeli’ye, Özal’a, Demirel’e
saldırıyorsunuz. Oy aldığınız kitleye, başta Bitlis olmak üzere bu dili şikâyet
ediyoruz. (CHP sıralarından alkışlar) 
Teşekkür
ederim.
BAŞKAN
– Son sözü veriyorum Sayın Akbaşoğlu.
Buyurun.
32.- Çankırı Milletvekili Muhammet Emin Akbaşoğlu’nun,
Kocaeli Milletvekili Lütfü Türkkan’ın yaptığı açıklamasındaki bazı ifadelerine
ve doksan altı yıllık cumhuriyet döneminde kesintisiz olarak on yedi yıldır
iktidarda kalmalarının millet iradesinin yansıması olduğuna ilişkin açıklaması
MUHAMMET
EMİN AKBAŞOĞLU (Çankırı) – Sayın Başkanım, çok teşekkür ederim.
Hakikaten
söylenmeyen şeyleri kendince söylenmiş kabul ederek, oradan söz söylemeye
altyapı hazırlamak için birtakım çıkarsamalarda bulunarak gerçekten gereksiz
polemikler yaratılıyor ancak biz de bunlara mutlaka cevap vermek durumunda
kalıyoruz.
Doksan
altı yıllık cumhuriyetimizi inşallah bir hafta sonra hep beraber tekrar
yaşayacağız. Biz bir mukayese yapıyoruz. 
LÜTFÜ
TÜRKKAN (Kocaeli) – Hâlâ yaşıyoruz, bugün de yaşıyoruz. 
MUHAMMET
EMİN AKBAŞOĞLU (Çankırı) – Yıl dönümünü diyorum, 29 Ekimin yıl dönümünü,
cumhuriyet… 
LÜTFÜ
TÜRKKAN (Kocaeli) – Eyvallah, şimdi oldu, yoksa biz bugün de yaşıyoruz. 
MUHAMMET
EMİN AKBAŞOĞLU (Çankırı) – Bakın, yıl dönümünü… Doğru anlamak lazım önce işte. 
LÜTFÜ
TÜRKKAN (Kocaeli) – Doğru söylerseniz doğru anlarız. İlave ederek düzelttiniz,
doğru yaptınız. 
BAŞKAN
– Buyurun Sayın Akbaşoğlu. 
MUHAMMET
EMİN AKBAŞOĞLU (Çankırı) – Yanlış anlaşılınca, yanlış anlamak isteyince 96’ncı
yıl dönümünü… Bakın, bu çok önemli, şunun için üzerinde duruyorum: Söylediğim
sözü kendi anlamak istediğiniz gibi değil, bizim söylediğimiz ve tutanaklara
geçtiği gibi anlayın. 
LÜTFÜ
TÜRKKAN (Kocaeli) – Öyle bir fırsat verdim şu anda düzeltmek için. 
MUHAMMET
EMİN AKBAŞOĞLU (Çankırı) – Çok önemli, onun için üzerine tekrar basa basa
söylüyorum. Tutanakları çıkaralım, 96’ncı yıl dönümünü diye geçirdim ve 29
Ekimin de cumhuriyetimizin yıl dönümü olduğunu biliyorsunuz herhâlde değil mi?
Dolayısıyla bir hafta sonra…
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Ben bir tarih kitabı göndermiştim, sana da göndereyim.
Benim işim bu, sizlere tarih kitabı hediye etmek. 
MUHAMMET
EMİN AKBAŞOĞLU (Çankırı) – Biz tarih öğretmiyor, tarih yazıyoruz. [AK PARTİ
sıralarından alkışlar, İYİ PARTİ sıralarından alkışlar(!)]
Nasıl
yazdığımızı görüyorsunuz zaten, izlemeye devam edin, bizi izlemeye,
Cumhurbaşkanımızı izlemeye devam edin. [İYİ PARTİ sıralarından alkışlar(!)]
Sonuç
itibarıyla 29 Ekimde inşallah… Biz, doksan altı yıllık cumhuriyet döneminde on
altı, on yedi yıldır iktidarız kesintisiz olarak. Bu, bir rekordur, millet
iradesinin yansımasıdır. Seksen yılda yapılan havalimanlarına, hastanelere,
dersliklere, spor salonlarına bakalım; on beş, on altı yılda yapılanlara
bakalım; fevkinde yapmışız, bunu söylüyoruz. Biz milletimize hizmet için buradayız,
hiçbir belediyemizi ayırmayız; hepsine İçişleri Bakanlığından, İller
Bankasından tahsisatlar neyse yapılır. İnşallah önümüzdeki hafta,
cumhuriyetimizin 96’ncı yıl dönümünde, Barış Pınarı Harekâtı’mızın zaferle
taçlandırılması kıvancını hep beraber yaşayacağız ve dünyanın en büyük
kütüphanelerinden bir tanesinin de kurdelesini hep beraber keserek açacağız
inşallah. Biz gardırop cumhuriyetçisi değil, biz hakiki cumhuriyetçiler olarak
inşallah milletimize hizmette sizleri yarışta geçme şuurumuzu her an göstereceğiz;
olay bu. [AK PARTİ sıralarından alkışlar, İYİ PARTİ sıralarından alkışlar(!)]
BAŞKAN
– Peki, teşekkür ederiz Sayın Akbaşoğlu. 
Değerli
milletvekilleri, öncelikle yazın tatile falan çıktığınız bir dönemde ailecek
Ahlat’a giderseniz çok büyük bir mutluluk duyarsınız ve bana teşekkür
edersiniz. Türk milletinin kalbi orada yatmaktadır. 
LÜTFÜ
TÜRKKAN (Kocaeli) – Hizan’ı da tavsiye ederim, Hizan da iyidir. 
BAŞKAN
- O bakımdan, Bitlis her türlü hizmete layıktır. İnanıyorum ki herkesin içine
sinerek oraya hizmet etme talebi, heyecanı vardır. 
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 23/10/2019 tarihinde Ankara
Milletvekili İbrahim Halil Oral ve milletvekilleri tarafından, Türkiye
İstatistik Kurumu tarafından açıklanan 2018 yılı Gelir ve Yaşam Koşulları
Araştırması’nda ortalama yıllık eşdeğer hane halkı kullanılabilir fert
gelirinin en düşük olduğu Bitlis, Van, Muş ve Hakkâri illerinin ekonomik
sorunlarının araştırılması ve fert gelirinin artırılması için gerekli
önlemlerin tespit edilmesi amacıyla verilmiş olan Meclis araştırması
önergesinin ön görüşmelerinin, Genel Kurulun 23 Ekim 2019 Çarşamba günkü
birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
Okutuyorum:

2.- CHP Grubunun, 21/10/2019 tarihinde İzmir
Milletvekili Atila Sertel ve arkadaşları tarafından, Basın Kartları
Komisyonunun yapısı, işleyişi, kart almak için müracaat eden gazetecilerin
reddedilme sebepleri, basın sektörünün içinde bulunduğu ekonomik koşullar,
işsiz kalan gazeteciler ve gazetelerin yaşaması adına alınacak tedbirlerin
belirlenmesi amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2019 Çarşamba günkü birleşiminde
yapılmasına ilişkin önerisi
23/10/2019
Türkiye Büyük Millet Meclisi
Başkanlığına
Danışma
Kurulu 23/10/2019 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa

 Grup
Başkan Vekili 
Öneri:
İzmir
Milletvekili Atila Sertel ve arkadaşları tarafından, Basın Kartları
Komisyonunun yapısı, işleyişi, kart almak için müracaat eden gazetecilerin
reddedilme sebepleri, basın sektörünün içinde bulunduğu ekonomik koşullar,
işsiz kalan gazeteciler, gazetelerin yaşaması adına alınacak tedbirlerin
belirlenmesi amacıyla 21/10/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (1278 sıra no.lu)
diğer önergelerin önüne alınarak görüşmelerinin 23/10/2019 Çarşamba günkü
birleşimde yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
İzmir Milletvekili Sayın Atila Sertel’e söz veriyorum. 
Buyurun
Sayın Sertel. (CHP sıralarından alkışlar)
CHP
GRUBU ADINA ATİLA SERTEL (İzmir) – Teşekkürler Sayın Başkan. 
Kıymetli
arkadaşlarım, burada, tabii, bir kısmı bahçede olan AKP Grubuna meseleleri
anlatmak, sorunları aktarmak mümkün değil çünkü dinlemiyorlar, dinleseler
anlamıyorlar, anlasalar işlerine gelmiyor. Grup başkan vekilinin eline
bakıyorlar, el nasıl kalkıyorsa öyle kalkıyor. Geçen dönem yanlışlıkla başını
kaşımaya kalkmıştı Naci Bostancı, bütün grup birden “evet” verdi, şaşırıp
kalmıştık, tekririmüzakere istediler. 
Şimdi,
Türkiye’de basının sorunlarını da dinlemeyeceklerine inanıyorum, öyle söyleyeyim
ve Türk basını adına hiçbir sonuç alamayacağımı da biliyorum. Buna rağmen bu
araştırma önergesini verdik. Niye verdik? Türkiye’de 32’si yaygın -geçmiş
dönemde “ulusal” diye anılan- 10’u bölgesel, 622’si yerel, 422’si de valilik
denetiminde toplam 1.106 gazete var. Bu 1.106 gazetenin -asgari- kadrosunda
7.593’ü fikir işçisi olmak üzere 15 binden fazla kişi istihdam ediliyor yani
oradan ekmek yiyor. Basın sektöründeki işsizlik oranı AKP’nin çok övündüğü
dönemde yüzde 30’ların üstüne çıktı ve son on yılda işsiz kalan gazeteci sayısı
ne yazık ki 10 bini geçti. 
Euro,
dolar arttı ve kâğıt, kalıp arttı. Eskiden gazeteciler, o çocuklar ellerinde
gazetelerle “Gazete yazıyor, yazıyor.” diye bağırıyordu, şimdi aynı çocuklar
“Gazeteler batıyor, batıyor.” diye bağırıyorlar ve gerçekten gazeteler artık
yazamıyor, batıyor. Yalnızca yandaş, besleme basın bu konudan memnun çünkü
açıyorlar telefonu bankaların genel müdürlerine “Bize şu kadar milyon para
gönderin.” ve anında para banka üzerinden havale oluyor ve okunmayan, devlet
kuruluşları tarafından tomar tomar satın alınan gazetelere müthiş bir para
akışı sağlanıyor. Bu, büyük haksızlık. 
İşte
bugün, bu medyanın sorunlarının çözümü için ve bu sorunların neler olduğunun
tespiti için gelin bir ilke imza atalım ve ortak bir araştırma grubu kuralım;
AK PARTİ’den, MHP’den, Büyük Birlik Partisindeki -tek kişi- arkadaştan,
Cumhuriyet Halk Partisinden, HDP’den tutun, kim girmek istiyorsa bu komisyonda
birlikte çalışalım ve bu sorunu gündeme taşıyalım.
Şimdi,
arkadaşlar, bir de basın kartları sorunu var ki ben bunu Sayın Cumhurbaşkanı
Yardımcısı Fuat Oktay’a soruyorum, bana diyor ki: “Reddedilen bir basın kartı
başvurusu yok.” Aynı kişi -Fuat Oktay- Ömer Fethi Gürer’in sorusuna da “Son beş
yılda 3.804 gazeteci basın kartını kaybetti.” diyor. Nasıl oluyor da
gazetecilerin basın kartına yönelik bu işlem yapılıyor? Ben Türkiye Gazeteciler
Federasyonu Genel Başkanıyken, İzmir Gazeteciler Cemiyeti Başkanıyken o
kurullarda yer alan bir arkadaşınız olarak söylüyorum, tam altı yıl boyunca
Basın Kartları Komisyonunda görev aldım. Bir örnek vereceğim; Abdurrahman
Dilipak, siyasi olarak bizden tamamen uzak, düşünce bazında uzak bir
arkadaşımızdı fakat “sürekli basın kartı” gündeme geldiğinde Dilipak’a basın
kartının verilmesini ve gazetecilik yaptığını savunan bir insan olarak
söylüyorum. İçim yanıyor. Siz kimsiniz de gazetecilerin basın kartını iptal
edebiliyorsunuz? İçim yanıyor. (CHP sıralarından alkışlar) 
Sevgili
arkadaşlar, İzmir’de “İlk Ses” diye bir gazete yayımlanıyor. Ondan önce bir
gazete vardı -o gazete İzmir’de yayımlanan bir gazete, ismini vermeyeceğim
onun- o gazeteyi “FETÖ’cü” diye ihbar ettiler ve “FETÖ’cü gazete” diye o
gazetenin çalışanlarının tamamının basın kartını iptal ettiler. Şimdi o iptal
eden komisyona bakıyorum, o komisyonun içinde kim var, biliyor musunuz
arkadaşlar, sürekli basın kartını veren komisyonun başında kim var, biliyor
musunuz? Bakın, bu FETÖ -Fetullah Gülen- bu da sürekli basın kartları
komisyonunun hanımefendisi, el pençe divan duruyor. Nerede? Pensilvanya’da.
Üstelik 1 kez değil, tam 2 kez. Bu hanımefendi 2 kez Pensilvanya’ya gidip…
(Mikrofon
otomatik cihaz tarafından kapatıldı)
BAŞKAN
– Buyurun toparlayın Sayın Sertel. 
ATİLA
SERTEL (Devamla) – Toparlayacağım ama beş dakikada toparlamak mümkün değil
basının sorunlarını Sayın Başkanım da yani biz toparlamaya çalışıyoruz, aslında
toparlanacak bir şey de yok. 
Bu
hanımefendi şimdi o komisyonda, SETA’cılarla birlikte, kimin gazeteci olup
olmadığına, kimin FETÖ’cü olup olmadığına karar veriyor. Kardeşim, sen gidip…
“Hocam, biz seni çok geç tanımışız ya, sen büyük bir insanmışsın. Verin,
elinizi öpeyim.” diyecek kadar FETÖ’nün önünde alçalmış bir insan; bu nasıl
oluyor da “Sen FETÖ’cüsün.” diye basın kartını iptal ediyor?
Sonra,
soruyorum AK PARTİ Grubuna: Siz Fetullah Gülen’le flört mü ediyorsunuz,
mücadele mi ediyorsunuz? Bu kişiler ne arıyor bu kurumlarda? (CHP sıralarından
alkışlar) Zengin oldun mu, arkanda siyasal dayın oldu mu hiçbir FETÖ’cü
cezaevinde kalmadı ve kalmıyor. 
İzmir’de
en büyük kuruluşun sahibi, en zengin FETÖ’cü serbest bırakıldı, fabrikası iade
edildi; insanın vicdanı sızlıyor. 
(Mikrofon
otomatik cihaz tarafından kapatıldı) 
ATİLA
SERTEL (Devamla) – Bir örnek daha vereceğim Sayın Başkanım, bitiriyorum,
müsaade ederseniz…
BAŞKAN
– Konu çok derin Atila Bey. 
ATİLA
SERTEL (Devamla) – Müsaade ederseniz, bitiriyorum. 
BAŞKAN
– Buyurun, bir dakika daha.
ATİLA
SERTEL (Devamla) – Bir dakika daha, bitiriyorum. 
Şimdi,
bir gazeteci var, Bank Asyadan milyon dolar kredileri çekiyor, Boğaz’da villa alıyor;
o gazeteci her gece her gece televizyonlarda AK PARTİ’nin savunuculuğunu
yapıyor. 
Bir
gazeteci var, Fetullah Gülen’e bağlılık bildiriyor, el pençe divan duruyor,
Basın Kartı Komisyonuna giriyor. Sonra, siz kalkıyorsunuz, gariban, iş bulmuş,
bir gazeteye girmiş insanının basın kartını iptal ediyorsunuz. Gerçekten
yazıklar olsun! Gerçekten ayıp, gerçekten insanın içi sızlıyor. 
Gelin,
araştıralım: “Kim, niye basın kartını kaybetti? Nedir Türkiye’de basının,
gazetecilerin sorunları?” Gelin, araştıralım; her partiden, grubu olmayan
partilerden arkadaşlar da gelsin. Ne olur, bir kere… 
Grup
başkan vekili çıktı dışarıya, grup başkan vekilinin eline bakmayın,
yardımcısının da eline bakmayın, vicdanınıza bakın, vicdanınıza; vicdanınızı
dinleyin bir kere, bir kere olsun dinleyin, bir kere. (CHP ve İYİ PARTİ
sıralarından alkışlar) Özgür olun.
Teşekkür
ediyorum. (CHP ve İYİ PARTİ sıralarından alkışlar)
BAŞKAN
– İYİ PARTİ Grubu adına Trabzon Milletvekili Sayın Hüseyin Örs.
Buyurun
Sayın Örs. (İYİ PARTİ sıralarından alkışlar)
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, değerli
milletvekilleri; Cumhuriyet Halk Partisinin grup önerisi üzerinde İYİ PARTİ
Grubu adına konuşmak üzere söz aldım. Hepinizi en derin saygılarımla
selamlıyorum.
Sorunlarını
çözmüş, güçlü bir yerel basın ülkemizdeki demokrasinin gelişmesi açısından çok
önemlidir diyerek sözlerime başlamak istiyorum. Bugün ekonomik sıkıntı
içerisinde olan yerel basının en önemli şikâyetleri arasında resmî ilanlardan
yeterince pay alamamak, ticari ilan ve reklam yetersizliği, gazetenin ham
maddesi olan kâğıdı temin etme zorluğu ve devletin yerel basını yeterince
desteklememesi bulunmaktadır.
Değerli
milletvekilleri, AK PARTİ iktidara geldiği tarihte yani 2000’li yılların
başında bir gazetenin fiyatı ortalama 25 kuruştu ama bir gazete satışından
işletmeye ortalama 10 kuruş kalıyordu, 5 kuruşunu da dağıtım şirketi alıyordu.
Yani gazete satışı bile yerel gazeteler için gelir hanesine yazılabiliyordu.
Bir de şimdiki duruma bakalım: Bir gazetenin maliyeti ortalama 90 kuruş bugün,
gazetenin fiyatı ise 100 kuruş yani 1 lira, 25 kuruş dağıtım şirketine gidiyor.
Dolayısıyla bir yerel gazete sattığı her gazeteden 15 kuruş, satamadığı
gazeteden ise 90 kuruş zarar ediyor. Bu, sadece gazetenin kâğıt ve matbaa baskısıyla
alakalı bir durum, personel ve diğer giderleri bunun içinde değil. 
Peki,
buraya nasıl gelindi? AK PARTİ iktidarı ne yaptı? Bütün kâğıt fabrikalarını
özelleştirdiler. Fabrikaları alan iş adamlarımız da yeni kâğıt fabrikası kurmak
yerine yerlerine villa yaptılar. “Dışarıdan kâğıt getirmek içeride üretmekten
daha ucuz.” denilerek ithalatın önü açıldı, gün geldi, dolar fırladı ve şimdi
yerel basın can çekişiyor. 15 kişi çalıştıran gazete istihdam sayısını 10’a
indirdi; 10 kişi çalıştıran 5’e indirdi. 
Değerli
milletvekilleri, AK PARTİ iktidarında yerel gazetecilik sadece istihdam
açısından perişan duruma düşmedi, gazetecilik açısından da bitti. Hâlbuki ben
çok iyi hatırlıyorum, AK PARTİ iktidara gelirken ulusal basın aleyhindeydi,
yerel basın destek veriyordu. Ne yazık ki AK PARTİ kendini iktidara taşıyan
yerel basını unuttu. Şimdi AK PARTİ’li arkadaşlar sağ olsunlar diyeceklerdir
ki: “Resmî ilan fiyatını artırdık ve artırmaya devam ediyoruz arkadaşlar.” Tek
başına resmî ilan fiyatını artırmak yerel basını kurtarmıyor. 
(Mikrofon
otomatik cihaz tarafından kapatıldı) 
HÜSEYİN
ÖRS (Devamla) – Çok özür dilerim Başkanım.
BAŞKAN
– Buyurun.
HÜSEYİN
ÖRS (Devamla) - Asgari ücret her yıl artıyor; SGK primi vergi artıyor, artık
gazetenin maliyetini bile kurtarmıyor. AK PARTİ’li arkadaşlar isterlerse
Türkiye çapında bir komisyon kurup yerel basını dolaşabilirler. Bunlar
zannediyorlar ki yerel basının da bir havuzu var. Yerel basının havuzu yerel
reklamlardır. Sayenizde artık reklam da verilmiyor, firmalar çünkü can çekişiyor.
Bütün sektörler çökmüş. Trabzon’daki gazeteler 16 sayfa ve bildiğimiz ulusal
gazeteler gibidir. Her sayfasında eskiden reklam görürdüm, şimdi reklama
rastlayamıyorum. Burada ne yapılabilir? Yerel basına özel bir kredi türü
düşünülebilir, KOSGEB üzerinden olabilir, iki yıl ya da üç yıl faizsiz
gazetelere can suyu olabilecek bir kredi düşünülebilir, yoksa bilin ki yerel
basın can çekişiyor. Demokrasinin en önemli direği ya da beşiği yerel basındır
diyor, o direğin ortadan kaldırmamasını diliyorum.
Hepinizi
saygılarımla selamlıyorum. (İYİ PARTİ ve CHP sıralarından alkışlar)
BAŞKAN
– Adalet ve Kalkınma Partisi Grubu adına Balıkesir Milletvekili Sayın Mustafa
Canbey.
Buyurun
Sayın Canbey. (AK PARTİ sıralarından alkışlar)
AK
PARTİ GRUBU ADINA MUSTAFA CANBEY (Balıkesir) – Sayın Başkan, değerli
milletvekilleri; CHP grup önerisinin aleyhinde söz almış bulunmaktayım. Gazi
Meclisimizi ve milletimizi saygıyla selamlıyorum.
Öneride,
gazetecilere verilen sarı basın kartları ve yine resmî ilan alan gazetelerle
ilgili bazı iddialar yer almaktadır. Bu iddialar gerçeği yansıtmamakla birlikte
Sarı Basın Kartı Yönetmeliği’nde de belirtildiği üzere, basın kartının kimlere
verileceği açıkça bellidir. 
Bugün
resmî ilan alan gazetelerde basın kartı taşıyanların sayısı 3.211 olmakla
birlikte, bu sayı, sadece Kurumun resmî ilan ve reklam verdiği gazetelerde
çalışan basın kartı taşıyanları kapsamaktadır. Bunun dışında, Basın İlan
Kurumundan ilan ve reklam almadan yayınlanan gazetelerin sahipleri ve
çalışanları, özel radyo ve televizyonlar ile fotoğraf ve haber ajansları bu
rakamın içinde yer almamaktadır; bunları da dâhil edersek toplamda 15 binin
üzerinde sarı basın kartı olduğu görülecektir. Yani ortada anormal bir durum
olmadığı gibi, yıllarca Cemiyet Başkanlığı yapmış olan Sayın Sertel de bu
gerçeği çok iyi bilmektedir.
Tabii,
basın kartı almanın da belli kuralları vardır. Yönetmelikte yer alan şartları
taşıyan ve başvuru değerlendirme işlemleri tamamlanan tüm basın mensuplarının
çalıştıkları medya kuruluşlarının isimlerine ve siyasi görüşlerine
bakılmaksızın basın kartları düzenlenmektedir. Öyle iddia edildiği gibi, Basın
Kartı Yönetmeliği’nde İletişim Başkanlığı tarafından ambargo -listesi- falan
uygulanması söz konusu değildir fakat değerli arkadaşlar, bir istisna vardır ki
o istisna da ülkemizin güvenliğiyle ilgilidir, terörle mücadeleyle ilgilidir.
Terörle mücadele noktasında da devletimiz gerekeni yapmaktadır. 
Basın
Kartı Komisyonu ve kartların değerlendirilme sürecine ilişkin iddialar da
gerçeği yansıtmamaktadır. Basın Kartı Komisyonu, 14 Aralık 2018 tarih ve 30625
sayılı Resmî Gazete’de yayımlanarak yürürlüğe giren Basın Kartı Yönetmeliği’nin
19’uncu maddesinde yer alan hükümlere göre İletişim Başkanlığınca
oluşturulmuştur. Bu kapsamda Komisyonda İletişim Başkanlığı, çeşitli dernek,
sendika gibi medya kuruluşlarının temsilcileri ve basın kartı sahipleri
arasından seçilen 9 üye yer almaktadır. Dolayısıyla yeni Basın Kartı
Yönetmeliği’nde sendika, dernek ve benzeri meslek kuruluşlarının basın kartı
verme sürecinin dışına itildiği doğru değildir, gerçeği yansıtmamaktadır
değerli arkadaşlar. 
Komisyon
üyelerinin keyfî tutumuyla basın kartlarının iptali söz konusu olmamakla
birlikte, iptal işlemleri yönetmeliğin 29’uncu maddesi uyarınca yapılmaktadır.
Basın kartı iptallerinde söz konusu maddede belirtilen koşullar dışında başka
bir koşul da aranmamaktadır. 
(Mikrofon
otomatik cihaz tarafından kapatıldı)
MUSTAFA
CANBEY (Devamla) – Bir dakika daha Sayın Başkanım.
BAŞKAN
– Buyurun.
MUSTAFA
CANBEY (Devamla) – Yeni sistemde İletişim Başkanlığı basın kartları konusunda
önemli çalışmalar yapmış, eski kartlar yenilenerek hak sahiplerine
dağıtılmıştır ve dağıtılmaya devam edilmektedir. Bunun yanı sıra herhangi bir
nedenle işsiz kalan gazetecilerin de basın kartı taşımasının önü yine bu dönemde
açılmış olup serbest basın kartı uygulamasıyla bu kişilere basın kartı taşıma
imkânı tanınmıştır. 
AK
PARTİ iktidarı olarak ülkenin her alanında olduğu gibi basın sektörünün
sorunlarına da kayıtsız kalmadık, gerekli müdahaleleri gerekli zamanlarda yaptık,
milyonlarca liralık kaynağı gazetelerimize dağıttık ve dağıtmaya da devam
ediyoruz. Yazılı basının temel girdileri, kâğıt başta olmak üzere, gerçekten
son dönemlerde -döviz bazlı olduğu için- biraz arttı ama değerli arkadaşlar
bunun sebebini sizler de biliyorsunuz, çok normal bir zamandan geçmiyoruz. Bizzat
Trump’ın da söylediği gibi ülkemize ekonomik bir müdahale yapıldı ve döviz
fiyatları yükseldi, ondan kaynaklı bir durum var. Onu da basınımıza gerekli
destekleri sağlayarak toparlamaya çalışıyoruz. 
Basın
İlan Kurumu aracılığıyla 2018 yılında ülke genelinde…
(Mikrofon
otomatik cihaz tarafından kapatıldı) 
MUSTAFA
CANBEY (Devamla) – Bir dakika daha alabilir miyim?
BAŞKAN
– Derin bir konu Sayın Milletvekilim.
MUSTAFA
CANBEY (Devamla) – Bitti bitti.
BAŞKAN
- Sen söylediğini söyledin arkadaşım.
MUSTAFA
CANBEY (Devamla) – Peki, teşekkür ederim, sağ olun. (AK PARTİ sıralarından
alkışlar) 
ÖZGÜR
ÖZEL (Manisa) – Sayın Başkanım, Sayın Vekil, kürsüde konuşma yaparken grubumuz
adına konuşan İzmir Milletvekili Atila Sertel’in adını anıp “Atila Sertel’in de
dediği gibi” deyip demediği şeyleri sıraladı ve tamamen Atila Sertel’in
eleştirdiği hususlarda eleştirilecek bir şey olmadığını ifade etti. Bu hâliyle
bu düzeltmeye muhtaçtır.
BAŞKAN
– Yerinden söz vereyim.
ÖZGÜR
ÖZEL (Manisa) – Ama Sayın Başkanım, hem kürsüden yaptı hatayı hem de İç Tüzük
69 kürsüden cevap hakkı vermiş.
BAŞKAN
– Bak, Atila Bey kabul eder yerinden.
Buyurun
Atila Bey, yerinizde söz vereyim.
ATİLA
SERTEL (İzmir) – Kürsüden olması lazım.
ÖZGÜR
ÖZEL (Manisa) – Sayın Başkanım, iki dakika kürsüden cevap vermesi lazım 69’a
göre, İç Tüzük’ü ihlal etmeyelim Sayın Başkanım.
ATİLA
SERTEL (İzmir) – Sayın Başkanım, benim çarpıttığımı da iddia ettiği için yoksa…
BAŞKAN
– Buyurun. (CHP sıralarından alkışlar) 
VIII.- SATAŞMALARA İLİŞKİN KONUŞMALAR
1.- İzmir Milletvekili Atila Sertel’in, Balıkesir
Milletvekili Mustafa Canbey’in CHP grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması
ATİLA
SERTEL (İzmir) – Ben bu arkadaşın mesleğini bilmiyorum ama benim bu konuları
çarpıttığımı söylemesi için herhâlde basın mesleğiyle ilgili bir bilgisi
olduğunu zannediyorum ama değil. 
Bakın,
biz Fuat Oktay Bey’e yani Cumhurbaşkanı Yardımcısına soruyoruz, diyoruz ki:
“Siz basın kartlarını iptal ettiniz mi?” Cevap: “Evet." diyor, açıkça
rakam da veriyor, ayrıca “3.804 gazetecinin basın kartını iptal ettik.” diyor
bize. Gerekçelerini araştıralım, niçin iptal ettiniz, kim iptal etti? Bu konuda
görüş birliğine varalım. On üç ay boyunca toplanamadı Basın Kartları Komisyonu.
Sonra SETA’dan, bu dediğim, biraz önce fotoğrafını gösterdiğim insanları
doldurdular bir yere. SETA’yı da biliyorsunuz, gazetecileri fişleyen bir
kuruluş, gazetecileri diğer kesimlere ihbar eden ve onları, öz geçmişleriyle
beraber gazetecileri fişleyen bir kuruluş. 
Sevgili
arkadaşım, istersen sana veririm; Evrensel’den tut, Birgün’den, Yeşil Banaz
gazetesinden Ege Telgraf gazetesine, Dokuz Eylül’den Ticaret Gazetesine kadar o
kadar çok insan müracaat etmesine rağmen kartını alamadı ki. Bu noktada da bir
insan bir insanı yargılarken kendi geçmişine bakar. “FETÖ’nün gazetesinde
çalıştın.” diye, yerel bir gazetede çalışanı FETÖ’nün huzurunda el pençe divan
duran biri yargılayıp ona kart vermiyorsa bu sizin sorununuz aslında. Buna bir
bakın ya, bir değerlendirin o kuruluşu, nasıl kuruldu, kim kurdu? Niye kurdunuz
o kuruluşu?
Bakın,
Türkiye Gazeteciler Cemiyeti var İstanbul’da, Türkiye’nin en büyük meslek
kuruluşu. Türkiye Gazeteciler Federasyonu, Türkiye’nin en büyük meslek
kuruluşu. İzmir Gazeteciler Cemiyeti, Ankara Gazeteciler Cemiyeti, Türkiye
Gazeteciler Sendikası...
(Mikrofon
otomatik cihaz tarafından kapatıldı)
ATİLA
SERTEL (Devamla) – Bitiriyorum Başkanım. Başkanım, bitireyim şunu. 
ÖZGÜR
ÖZEL (Manisa) – Veremez, veremez Atila ağabey. 
Tutanağa
geçsin Başkanım. 
ATİLA
SERTEL (Devamla) – Tutanağa geçsin. 
Türkiye
Gazeteciler Sendikası, basın meslek örgütlerinin kurduğu bir Basın Kartları
Komisyonundan siz ihbarcıları, muhbirleri, geçmişte FETÖ’ye yardakçılık yapanları
aldınız, kuruluş yaptınız. Bu, sizin ayıbınız diyorum ya; bu ayıbınızı kaldırın
ortadan. Bunu kaldırın, ondan sonra konuşalım. (CHP sıralarından alkışlar) 
Ama
bu araştırma önergesine bir olumlu oy verin, bir kere verin oyu. Beraber
toplanalım beraber, kim kimi ikna edecek? Yani bunun için…
AK
PARTİ Grubunun bir kısmı bahçeden geriye dönmüş, çoğunluğu sağlamış. Öyle
yapalım. (CHP sıralarından alkışlar) 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 21/10/2019 tarihinde İzmir
Milletvekili Atila Sertel ve arkadaşları tarafından, Basın Kartları
Komisyonunun yapısı, işleyişi, kart almak için müracaat eden gazetecilerin
reddedilme sebepleri, basın sektörünün içinde bulunduğu ekonomik koşullar,
işsiz kalan gazeteciler ve gazetelerin yaşaması adına alınacak tedbirlerin
belirlenmesi amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2019 Çarşamba günkü birleşiminde
yapılmasına ilişkin önerisi (Devam)
BAŞKAN
– Oylamaya geçiyoruz. 
ÖZGÜR
ÖZEL (Manisa) – Bir dakika Sayın Başkanım, yoklama talebimiz var. 
MUHAMMET
EMİN AKBAŞOĞLU (Çankırı) – Sayın Başkanım…
MUSTAFA
CANBEY (Balıkesir) – Sayın Başkanım, benim bir şey söylemem gerekiyor. 
MUHAMMET
EMİN AKBAŞOĞLU (Çankırı) – Sayın Başkanım, bakın, bir cevap hakkı var.
ÖZGÜR
ÖZEL (Manisa) – Ama yoklamaya başlandı. 
MUHAMMET
EMİN AKBAŞOĞLU (Çankırı) – Şöyle, cevap haklarımız bakidir; önce kendisine
sataşılan arkadaşımız, sonra da grubumuza sataştığı için ben cevap vermek
istiyorum efendim. 
ÖZGÜR
ÖZEL (Manisa) – Usule göre zaten başlayan işler…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) - Yoklama talep ediyoruz. 
BAŞKAN
– Sayın Özel, Sayın Gürer, Sayın Şevkin, Sayın Bülbül, Sayın Aydoğan, Sayın
Özer, Sayın Bayır, Sayın Yıldız, Sayın Sertel, Sayın Hakverdi, Sayın Kılınç,
Sayın Ünsal, Sayın Barut, Sayın Keven, Sayın İlhan, Sayın Ünlü, Sayın
Yılmazkaya, Sayın Çakırözer, Sayın Budak, Sayın Kadıgil. 
Yoklama
için üç dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 16.06
İKİNCİ OTURUM
Açılma Saati: 16.19
BAŞKAN: Başkan Vekili Celal ADAN
KÂTİP ÜYELER: Emine Sare
AYDIN YILMAZ (İstanbul), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 9’uncu Birleşiminin İkinci Oturumunu
açıyorum. 
Cumhuriyet
Halk Partisi Grubu önerisinin oylamasından önce istem üzerine yapılan yoklamada
toplantı yeter sayısı bulunamamıştı. 
Şimdi
yoklama işlemini tekrarlayacağım. 
III.- YOKLAMA 
BAŞKAN
– Yoklama için üç dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 21/10/2019 tarihinde İzmir
Milletvekili Atila Sertel ve arkadaşları tarafından, Basın Kartları
Komisyonunun yapısı, işleyişi, kart almak için müracaat eden gazetecilerin
reddedilme sebepleri, basın sektörünün içinde bulunduğu ekonomik koşullar,
işsiz kalan gazeteciler ve gazetelerin yaşaması adına alınacak tedbirlerin
belirlenmesi amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2019 Çarşamba günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Sayın
Canbey, buyurun.
V.- AÇIKLAMALAR (Devam)
33.- Balıkesir Milletvekili Mustafa Canbey’in, İzmir
Milletvekili Atila Sertel’in sataşma nedeniyle yaptığı konuşmasındaki bazı
ifadelerine ilişkin açıklaması
MUSTAFA
CANBEY (Balıkesir) – Değerli arkadaşlar, az önce CHP adına konuşan hatip,
şahsımı tanımadığını ifade etti. Tabii, ben kendisini tanıyorum, 9 Eylül
gazetesini biliyorum, İzmir Gazeteciler Cemiyetini biliyorum, kendisinin İzmir
Gazeteciler Cemiyeti Başkanlığı yaptığını da biliyorum ama o, mesleğin
sorunlarıyla o kadar ilgili ki Basın İlan Kurumu Genel Müdür Yardımcısını
tanımıyor. Kendisine sadece bunu hatırlatmak istiyorum. Ben üç yıl Basın İlan
Kurumu Genel Müdür Yardımcılığı yaptım…
ATİLA
SERTEL (İzmir) – Meslekten değilsin.
MUSTAFA
CANBEY(Balıkesir) - On beş yıl gazetecilik yaptım, on beş yıl. Şimdi, sadece
konuşmakla gazetecilerin sorunlarıyla ilgilenilmiş olunmuyor. 
ATİLA
SERTEL (İzmir) – Başkanla muhatap olduğumuz için seni tanımıyorum.
MUSTAFA
CANBEY (Balıkesir) - Bir de şunu söylemek isterim tabii: Hatip az önce
gazetecilere sarı basın kartı verilmediğini söyledi.
(Mikrofon
otomatik cihaz tarafından kapatıldı)
MUSTAFA
CANBEY (Balıkesir) – Değerli arkadaşlar, 24 Temmuzda yapılan toplantıda –kayda
geçsin diye söyleyeyim- 671 basın mensubunun tamamına sarı basın kartı verildi.
Verilmeyen 1 kişi bile yok. (AK PARTİ sıralarından alkışlar) 
ATİLA
SERTEL (İzmir) – On üç ay sonra…
BAŞKAN
– Alınan karar gereğince, gündemin “Kanun Teklifleri ile Komisyonlardan Gelen
İşler” kısmına geçiyoruz.
1’inci
sırada yer alan 88 sıra sayılı Kanun Teklifi’nin görüşmelerine başlayacağız.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Türkiye Büyük Millet Meclisi Başkanı Tekirdağ
Milletvekili Mustafa Şentop’un Kullanılmış Yakıt İdaresinin ve Radyoaktif Atık
İdaresinin Güvenliği Üzerine Birleşik Sözleşmeye Türkiye Cumhuriyeti’nin
Beyanlarla Birlikte Katılmasının Uygun Bulunduğuna Dair Kanun Teklifi (2/1801)
ve Dışişleri Komisyonu Raporu (S. Sayısı: 88)
BAŞKAN
– Komisyon? Yok.
Ertelenmiştir.
2’nci
sırada yer alan Konya Milletvekili Ziya Altunyaldız ile 85 Milletvekilinin Gümrük
Kanununda Değişiklik Yapılmasına Dair Kanun Teklifi ve Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu’nun görüşmelerine
başlıyoruz.
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (x)
BAŞKAN
– Komisyon? Yerinde.
Komisyon
Raporu 104 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu teklif, İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Teklifin
tümü üzerinde ilk söz İYİ PARTİ Grubu adına Kocaeli Milletvekili Sayın Lütfü
Türkkan’a aittir.
Buyurun
Sayın Türkkan. (İYİ PARTİ sıralarından alkışlar) 
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; Gümrük Kanununda Değişiklik Yapılmasına Dair Kanun Teklifi
hakkında grubumuz adına söz aldım. Yüce Meclisi saygıyla selamlıyorum. 
Hatırlanacağı
gibi, Avrupa Birliğinin 2016’da yürürlüğe koyduğu Birlik Gümrük Kodu’yla uyumlu
yeni bir gümrük kanunu taslağı bu yılın ilk çeyreğinde görüşe açılmıştı. Bu
konuda görüşler iletilmiş, ancak o zamandan bu yana, anılan taslağa ilişkin bir
gelişme yaşanmamıştı. Hatta gerek Avrupa Birliğiyle olan ilişkiler gerekse
Gümrük Birliğinin güncellenmesi çalışmalarının zayıflaması sebebiyle, söz
konusu yeni gümrük kanunu taslağının yakın bir vadede gündemden kalktığı
değerlendirmeleri bile yapılmıştı. Tüm bu gelişmeler yaşanırken, Hükûmet
tarafından Gümrük Kanunu’nda değişiklik yapan teklif, Meclise sevk edildi,
Komisyonda kabul edildi ve Genel Kurula geldi. 
Gümrük
Kanunu’nda değişiklik yapılmasını öngören bu kanun teklifini genel olarak
olumlu değerlendirsek de hemen hemen her kanun teklifinde söylediğimiz gibi, bu
teklifin de daha geniş bir mutabakatla hazırlanmasının, muhalefet partilerinin
ve konuyla ilgili STK’lerin de görüş, öneri ve desteklerini alarak hedeflenen
sonuca ulaşmasının gerekli olduğunu bir kez daha ifade etmek istiyorum. 
Sayın
Başkan, değerli milletvekilleri; kanun teklifine genel olarak baktığımızda,
daha önce gündemde olan yeni gümrük kanunu taslağı gibi kapsamlı bir içeriğe
sahip olmadığını, daha çok, cezalara ilişkin hükümlere yönelik dar kapsamlı bir
kanun teklifi olduğunu görüyoruz. Bu teklifte bir taraftan cezai yaptırımlar
artırılıyor diğer taraftan bazı cezalarda indirime gidiliyor. Cezalarda
indirime gidilmesi ister istemez bizde ne düşüncesi oluşturuyor, biliyor
musunuz: Kaçakçılığın artmasının önüne nasıl geçeceğiz? Gümrük kaçakçılığı bu
ülkenin yıllardır en önemli problemlerinden biridir çünkü. Küçük şeyler büyük
şeyler doğurur, unutmayın. Dükkân vitrinlerinde ya da sokaklarda hiç kaçak ürün
görmediniz mi? Ya da piyasa fiyatının çok altında bir malı ya da ürünü
aldığınızda “Nasıl bu fiyata satılıyor?” diye düşünmediniz mi?
Örneğin
sigara; bütçe açığını tamamlamak için sigara tiryakilerine güvenen Hükûmet, her
gün sigaraya zam yapıyor. Bu yapılan zamlar sigara içenleri hiç azaltmadığı
gibi sigara kaçakçılarını zengin ediyor. Türkiye'de şu anda bakkallarda satılan
fiyatın yarısına kaçak sigara satılıyor. Yani bu artırılan gümrük vergileri,
sigara kaçakçılığının önünü açtı, tiryakileri sigara içmekten vazgeçirmedi,
hele hele bu ekonomik zorlukta, bu ekonomik sıkıntıda insanlar sıkıntılarını
unutmak için kendini sigaraya vurdu, daha da kötü oldu; artma sebebi de biraz
o. 
MAHMUT
TANAL (İstanbul) – “Sigara harammış.” diyorlar Başkanım.
LÜTFÜ
TÜRKKAN (Devamla) – Meclisten çıkıp Kızılay’ın ara sokaklarına gidin bakın o
manzara bütün Türkiye'ye yaygın.
Ülkemizde
yapılan uluslararası taşımacılıktan bir örnek vermek istiyorum. Biliyorsunuz,
uluslararası taşımacılık yapabilmek için B1 yetki belgesine sahip olmalısınız;
işletmeniz en az 150 koltuk sayısına sahip olmalı; en az 100 bin liralık da
sermaye yapısına sahip olmalısınız ama durum öyle değil. Adamlar, panelvan
tipi, Uber tarzı araçlarla Bulgaristan’a, birbirini hiç tanımayan insanlarla
birlikte sanki akraba gibi geçiriyorlar. Dönüşte o araç yine başka insanlarla,
üstelik kaçak ürünlerle Türkiye’ye giriş yapıyor, hem de aynı plakayla. Kimse
sormuyor bunlara “Kimsiniz siz, nereye gidiyorsunuz, yanınızda getirdikleriniz
nedir?” diye. Bu kaçakçılığı organize şekilde 40-50 araçla yaptıkları
yetmiyormuş gibi, B1 yetki belgesine sahip, vergisini ödeyen, koltukları boş
olsa bile her gün sefer düzenlemek zorunda kalan vatandaşlarımız bu yüzden
zarar ediyor. O küçük minibüslerle Türkiye’ye giren, ve sokaklarda gördüğünüz
kaçak ürünleri bir düşünün. Sadece geçen sene gümrüklerde 3 milyar liranın
üzerinde kaçakçılık olayı ortaya çıktı. Bir dolu bir boş yaptıklarını düşünün,
en az 3 milyar liralık da kaçak olup Türkiye’ye geçen ürünler var; en iyi
ihtimalle söylüyorum. Tespit edilmeyen kaçakçılık tutarını dışarıya çıkıp makam
arabanızdan indiğinizde mutlaka görürsünüz. 
Sayın
Başkan, değerli milletvekilleri; Ticaret Bakanı Sayın Ruhsar Pekcan geçtiğimiz
günlerde bir açıklama yaptı. Sayın Bakan “Gümrüklerde kaçakçılığın
önlenmesinde, kayıt dışılığın azaltılmasında etkinliği artırmak için yüksek
teknoloji yatırımlarına ve projelerimize bir yenisini daha ekliyoruz.” dedi.
Ticaret Bakanlığında, gümrük kontrollerini uluslararası ticaretin hızını
kesmeyecek şekilde yürütmek, yasa dışı ticaretle en etkin biçimde mücadele
etmek için yüksek teknolojiye dayalı bir teknik altyapı kurulduğunu vurguladı
Sayın Bakan. Umarız bu yeni sistem kaçakçılığın önüne geçecek bir uygulama
olur. Ama unutmayın ki kaçakçılığı ve kaçak ürünlere olan talebi, satışının ve
ticaretinin önüne geçmeden azaltamazsınız; özellikle internet üzerinden yapılan
satışlara ve sokaklara hâkim olamazsınız. Alınan her önlem çok geçmeden
işlevsiz hâle geliyor. 
Değerli
arkadaşlar, hazır Gümrük Kanunu’nu görüşüyoruz, vergi gelirlerinden de
bahsetmek yerinde olur diye düşünüyorum, daha doğrusu Hükûmetin gümrük vergisi
gelirleri konusunda bir beklentisinden söz etmek istiyorum. Geçen gün basına da
yansıdı, Hükûmet gümrük vergisi gelirlerinden önümüzdeki üç yılda 73,5 milyar
lira tahsilat gerçekleştirilmesini bekliyormuş. 2020 Yılı Merkezi Yönetim Bütçe
Kanunu Teklifi’ne göre, gümrük vergilerinden tahsil edilecek tutar, ithalat
beklentileri, döviz kurunda meydana gelecek değişimler göz önünde
bulundurulduğunda, ret ve iadeler ile mahallî idare payları dâhil yapılan
beklenti tahminlerine göre 2020’de 21 milyar lirayı aşıyor. Söz konusu gelirlerin
2021’de 24 milyar, 2022’de ise 27 milyar liraya ulaşması bekleniyor. 
Bu
beklentileri bırakalım da biraz gerçeklere dönelim, gerçeklerle yüzleşelim
istiyorum. Bakın, bugün ülkemizde ekonomik kriz nedeniyle vergi borçları
ödenemiyor, insanlarımız borçlarını ödeyemiyor. Bu yılın ilk dokuz ayında vergi
dairesine beyanname verilerek tahakkuk edilen vergilerden ne kadarlık tahsilat
yapılmış bir bakın. Dokuz ayda vergi gelirlerinde tahakkuk edilen miktar 680
milyon 635 bin lirayken tahsilat sadece ve sadece 485 milyon lira yani yaklaşık,
yüzde 75’in biraz üstünde. Bunların kalem kalem detayına inmeyeceğim ama şunu
söylemek istiyorum: Türkiye’de toplanan vergilerin yüzde 70’ten fazlası dolaylı
vergilerden toplanıyor. Bugün Türkiye’de vergi toplanamıyor. Neden? Çünkü
insanlarımız işsiz. İşsizlik çoğaldığı sürece insanların harcamaları azalıyor,
harcamalar azalınca da devletin topladığı vergi azalıyor, dolayısıyla bütçe
açığı da ciddi anlamda artıyor. 
Genel
Başkanımız Meral Akşener dünkü grup toplantısındaki konuşmasında değindi, ben
de tekrarlamakta, vurgu yapmakta yarar görüyorum: “Bu ülkede insanlar işsizse,
üretim yoksa, bankalar yabancıların eline geçmişse, devletin en stratejik
kurumları bile başka ülkelere teslim edilmişse siyasette de diplomaside de
beliniz bükülür.” Ülkemizdeki manzara bunun en büyük kanıtı. 1 milyon 100 bini
üniversite mezunu olmak üzere 8 milyonu aşkın vatandaşımız işsiz bugün. Çalışma
çağında olan nüfusumuzdaki işsizlik oranı 2 kat arttı, şehirlerimizdeki
işsizlik üst üste on altı aydır artmaya devam ediyor. Sadece son iki ayda 2
milyon vatandaşımız daha işsiz kaldı. Genç işsizliği 2018 Temmuz ayında yüzde
19,90’ken 2019’un Temmuz ayında 7,2 puan artarak yüzde 27,1’e yükseldi. Bugün
Meclis koridorlarında rastladığınız, sokaklarda rastladığınız, mahallede,
pazarda rastladığınız her 100 gençten 27’si işsiz. Genç kadın işsizliği daha da
vahim seyrediyor, her 100 genç kadından 33’ü işsizken kentsel alanlarda her 100
kadının 41’i de işsiz bugün. Gençlerin işsizliğinden bahsederken bunların size
çok dokunmadığını biliyorum. Zira bakıyorum, hemen hemen birçok siyasetçinin
yeni mezun çocukları Mecliste yüksek maaşlarla görevlendirilmişler. Bu, gençler
arasındaki rekabeti haksız yere, onların lehine sokaktaki gençlerin aleyhine
bozarken milletin de Parlamentoya olan öfkesini çoğaltıyor. Diyorlar ki:
“Milletvekillerinin çocukları Mecliste, belediyelerde ballı maaşlarla işe
yerleştirilirken biz asgari ücretle iş bulamıyoruz.” 
Türkiye’de
işsizlik en vahim sosyal yara olmaya devam ediyor. Şu anda da, gelecekte de
Türkiye’nin en önemli sorunu işsizlik. Palyatif önlemlerle, geçici ve eğreti
istihdam biçimleriyle, İŞKUR kaynaklarının istihdam yaratmayan teşviklere
akıtılmasıyla Türkiye’nin, gençlerin ve kadınların gelecek sorunları çözülemez.
Değerli
milletvekilleri, Türkiye üretmiyor. Fabrikaların bacaları bir bir sönüyor. Bir
sanayici olarak üzülerek söylüyorum ki istihdam yok artık. Bunu daha önce de
söylemiştim, ben Kocaeli Milletvekiliyim, Kocaeli Sanayi Odasından geldim,
OSB’lerin yönetiminden geldim. 2011 yılında milletvekili olduğumda benim için
en kolay iş, müracaat eden birisine iş bulmaktı. Zira herhangi bir fabrikaya
telefon açtığımızda, iş arayanlar da vardı, işçi arayanlar da vardı, onları
buluşturmak konusunda çok zorluk çekmiyordum. Ama şu anda, Kocaeli’de ve bütün
Türkiye’de işletmelerin yüzde 70’i üretmiyor, üretmeyenler işçi çıkarıyor ve
onların da hepsi sizleri arıyorlar. Sizler de naçar, bir şey yapamıyorsunuz.
Zira bulunduğunuz bölgelerde hiçbir fabrika doğru dürüst üretim yapmıyor. 
TAHSİN
TARHAN (Kocaeli) – Seni de arıyoruz, almıyorsun bir tane işe ya. 
LÜTFÜ
TÜRKKAN (Devamla) – Evet, ben de Tahsin Bey’i arardım “Tahsin Bey, muhterem,
bir işçi arkadaş var, müracaat ediyor.” derdim, eksik olmasın, o da işe
alıyordu ama ne Tahsin Bey’in fabrikası ne de o bölgedeki diğer fabrikalar,
kendi fabrikam da dâhil olmak üzere üretim yapmıyoruz. Üretim yapmamak iki
türlü: Bir, kurlardaki artış nedeniyle maliyetlerdeki artış. İkincisi ne
biliyor musunuz? Üretim yapacaksınız, sattığınız malın parasını almak çok zor.
Fatura kesiyorsunuz, fatura kestiğiniz müşteriniz on beş gün sonra size ödeme
yerine bir konkordato gönderiyor. Yani “Ben bu parayı ödemekte zorluk
çekiyorum, biraz bekleyeceksiniz.” O biraz ne kadar? Beş sene. Böyle bir
ortamda üretim yapmak mümkün değil. 
Yatırımlara
öncelik vererek, teşvik ederek Türkiye, vakit kaybetmeden, üretime dayalı ve
verimliliği esas alan bir modele geçiş yapmalıdır; betonu değil, üretimi esas
alan bir ekonomik model. Bu, sadece sanayi üretimi değil, tarım üretimi. Yerinde
istihdamı çözmenin birinci ayağı tarım üretimidir. Geçtiğimiz hafta Muş’taydık.
Muş’taki il başkanımızın çok güzel bir söylemi vardı: “Her tarla bir fabrika.”
dedi, gerçekten öyle. Eğer tarıma gerçek anlamda bir teşvik verilirse,
sübvansiyonlar çiftçinin lehinde ciddi, hakkaniyetli dağıtılırsa her tarla
Anadolu’da bir fabrika. Hem işsizliği, istihdamı yerinde çözmüş oluruz hem de
ülkenin üretimine katkı yapmış oluruz. 
Tarım
ürünlerinden elde edilecek gelir ülkenin kalkınmasında en önemli kaynak aslında.
Tarımda sübvansiyon ciddi anlamda artırılmalı, ekilen biçilen arazilerden elde
edilen ürüne ciddi anlamda devlet sübvansiyon uygulamalı ki insanlar ektiği,
biçtiği, tarladan aldığı üründen o yılı geçirsin, o yıl yaşayabilsin, o yıl
karnını doyursun. Hep söylüyorum, çiftçiye uygulayacağı sübvansiyondan bu
devlet zarar etmez. Devletin çiftçiye vereceği sübvansiyonla, çiftçi aldığı o
parayla gidip Las Vegas’ta kumar oynamaz, Miami’de daire almaz, gidip Bodrum’da
tekne de almaz; çocuğunu evlendirir, mobilyasını değiştirir, evini yapar yani
aldığı paranın hepsini bu ülkede harcar. Zaten harcadığı anda otomatikman yüzde
35, yüzde 40’ını çeşitli şekilde vergi olarak geri alıyorsunuz. Zaten
verdiğiniz her 100 liranın 40 lirasını yani verdiğiniz sübvansiyonu geri
alıyorsunuz vergi olarak. Peki, bunu yapmıyorsunuz, ne yapıyorsunuz? Buğday
ithal ediyoruz, çekirdek ithal ediyoruz, soğan ithal ettik. Hazinede biriken,
Merkez Bankasında biriken dövizleri tarım ürünleri ithalatına harcıyoruz.
Türkiye'de petrolden sonra en çok ithalat tarım ürünlerinde yapılıyor. Eğer bu
tarım ürünleri ithalatına ayrılan dövizin çok azını -bakın, tamamını demiyorum-
çiftçilere sübvansiyon olarak dağıtsanız hem bu çiftçi rahat eder hem yerinde
istihdam edersiniz hem de üretim yerli üretim olur. Yarın öbür gün herhangi bir
diplomatik sıkıntıda birileri “Size buğday vermem, size yağ vermem." diye
sıkıştırmaz. Ben hatırlarım 1978 senesini, yağ kuyruklarını. O yağ
kuyruklarının esas sebebi Türkiye'nin yağ üretememesiydi. Yağ üretemeyince,
döviz de olmayınca Türkiye'de yağ kuyruğu oluştu. Döviziniz olmazsa açlığa
mahkûm olursunuz şu anda. Şu anda Türkiye'nin dövizi bitse insanlar birbirini
yer, emin olun. Eti ithal ediyoruz, buğdayı ithal ediyoruz, soğanı ithal
ediyoruz, yağı ithal ediyoruz. İthal etmediğimiz ne kaldı? Dövizin bittiği
andan itibaren bütün memleket aç, herkes aç. Bunu göz önünde bulundurarak, bunu
bir ticaret modeli, aslında bunu kalkınmanın bir modeli olarak geliştirmek
iktidarların yapması gereken en önemli konulardan bir tanesi. 
Türkiye
gerekli kaynaklara sahip aslında, yeter ki ekonominin merkezine üretimi,
üretimin merkezine de kaliteyi koyalım. Biz bütün bunların merkezine betonu
koyduk, bütün bunların merkezine yolları koyduk. Yol yapmak çok güzel, tabii ki
rahatlık ama bir şey söyleyeyim mi size? Bir özel bankanın genel müdürüyle bir
sohbetim esnasında şunu söyledi: “En çok parayı yol müteahhitleri kazanıyor.”
Niye dedim, “Yolun altı ölçülemiyor." dedi. “Çok büyük para kazanıyorlar.
O yüzden onlara çok kredi veriyoruz." dedi. Beyler, yola, betona, araziye
para yatırmak yerine üretim merkezli bir ekonomik model geliştirilseydi, hep
savunduğunuz, özenerek anlattığınız on yedi senelik bu iktidarınızda Türkiye
bir milim yol katederdi. Şu anda Türkiye, Merkez Bankası kaynaklarını betona
gömen bir ülke olmaktan öteye geçemedi.
2019
bütçesinin tek düşen kaleminin yatırım harcamaları olması da tesadüf, değil mi?
Yandaş kadrolarla doldurulmuş Varlık Fonu, yine yandaş iş adamlarının yaptığı,
müşterisi olmayan inşaatları satın alıyor. Yani Türkiye’nin bütün meselesi
bitti, Varlık Fonunu batan yandaş müteahhitlerin risklerini azaltmaya mı
yönelttik yahu? Bu memleketin çocukları yarın öbür gün… Hep söylüyorsunuz ya
“Hesap var.” diye, zannetmeyiniz ki hesap sadece öbür tarafta var, bu dünyada
da hesap var. Şu anda çok fark edemeyebilirsiniz, yargı elinizde, istediğiniz
hâkime telefon açıp istediğiniz kararları çıkartıyorsunuz ama yarın öbür gün bu
imkân gittiğinde öbür taraftaki hesabın bu tarafta da görüleceğini size
hatırlatmak istiyorum. Bir kere daha düşünmeye davet ediyorum sizi.
Parayı
ticareti geliştirecek, KOBİ’lerimizi yeni pazarlara açacak altyapı projelerine,
KOBİ destek programlarına harcamalısınız. Bakın, işte o zaman nasıl ticaret
artıyor, göreceksiniz. Şirketlerin kazancı arttıkça bakın bakalım
vatandaşlarımıza nasıl iş fırsatı doğuyor, görün.
Bu
kanun teklifinin hayırlı olmasını diliyorum.
Yüce
Meclisi saygıyla selamlıyorum. (İYİ PARTİ sıralarından alkışlar)
ÖZGÜR
ÖZEL (Manisa) – Sayın Başkan…
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Özel, söz mü istiyorsunuz?
ÖZGÜR
ÖZEL (Manisa) – Evet, çok kısa bir söz talebim var.
BAŞKAN
– Buyurun.
V.- AÇIKLAMALAR (Devam)
34.- Manisa Milletvekili Özgür Özel’in, Anayasa
Mahkemesinin gerekçeli kararına göre Meclisin bütün iş ve işlemlerinde toplantı
yeter sayısının sağlanması gerektiğine ve Meclisi çalıştırma sorumluluğunun
iktidar partisinde olduğuna ilişkin açıklaması
ÖZGÜR
ÖZEL (Manisa) – Sayın Başkanım, önemli bir kanun teklifinin görüşmelerine
geçtik. Dün de bahsetmiştik, Anayasa Mahkemesi diyor ki: “Meclis, bütün iş ve
işlemlerinde toplantı yeter sayısını sağlamak durumundadır.” Tabii, bunun
denetim görevi muhalefette, bunu sağlama görevi iktidar partisinde. Ancak bunu
yoklamalar sürecinde sağlayabiliyoruz, o da oylamadan önce oluyor ve
müzakereler sırasında çil yavrusu gibi dağılanlar, oylama sırasında Çin ordusu
gibi içeriye girip oy kullanıyorlar. Bu doğru bir yaklaşım değil. (CHP
sıralarından alkışlar) 
ZÜLFÜ
DEMİRBAĞ (Elâzığ) – Siz neredesiniz, siz neredesiniz, CHP nerede? CHP de yok.
ÖZGÜR
ÖZEL (Manisa) - Biz mümkün olduğu kadar Meclisi büyük bir dikkatle çalıştırma
sorumluluğunu yerine getirmeye çalışıyoruz. 
MEHMET
ERDOĞAN (Gaziantep) – Altı üstü 18 kişisiniz yani.
ÖZGÜR
ÖZEL (Manisa) – Ama Adalet ve Kalkınma Partisi Grubu oylamada 224 kişi olup
müzakerede 18 kişiye düşünce olmaz. 
MEHMET
ERDOĞAN (Gaziantep) – Arkana bak, arkana, kaç kişi var? Özgür, arkaya bak, kaç
kişisiniz, bak.
ÖZGÜR
ÖZEL (Manisa) – Beyefendi, Meclisi çalıştırma sorumluluğu iktidar partisinin.
(Mikrofon
otomatik cihaz tarafından kapatıldı) 
MEHMET
ERDOĞAN (Gaziantep) – “Beyefendi”si yok, bura Meclis; maaş alıyorsun, maaş;
geleceksin, sen de geleceksin!
SÜLEYMAN
BÜLBÜL (Aydın) - Senden mi alıyoruz maaşı?
CAVİT
ARI (Antalya) – Sen ne alıyorsun?
MEHMET
ERDOĞAN (Gaziantep) – Sadece iktidar değil, sen de katılacaksın.
İLHAMİ
ÖZCAN AYGUN (Tekirdağ) – Sus! Sus!
BAŞKAN
– Sayın Milletvekili, karşılıklı konuşmayalım; Grup Başkan Vekiliniz söz
istiyor. 
MEHMET
ERDOĞAN (Gaziantep) – Efendim, onlar da vekil. 
ÖMER
FETHİ GÜRER (Niğde) – Vekilin haberi yok, iktidar 24 kişiyle Mecliste temsil
edilir mi?
MEHMET
ERDOĞAN (Gaziantep) – Sen de vekilsin, sen de; sen vekil değil misin?
Gelmelisin, sen de gelmelisin, ben de gelmeliyim. 
BAŞKAN
– Grup Başkan Vekiliniz konuşuyor arkadaşlar. 
ÖZGÜR
ÖZEL (Manisa) – Sayın Başkan, şimdi, demokrasiyi şeklî bir mesele olarak
algılayan ve bunu böyle yaparak da Meclisi itibarsızlaştırmaya çalışan bir
siyasi hareketin temsilcisinin de yaklaşımı bu. Bu Meclisin toplantı yeter sayısını
sağlama sorumluluğu iktidar partisine aittir. Bizim denetim sorumluluğumuz var,
onun ne şekilde yapılacağı ortadadır. Beceremiyorsanız gidersiniz, orayı
dolduracaklara millet o koltukları doldurtur. (CHP ve İYİ PARTİ sıralarından
alkışlar)
MEHMET
ERDOĞAN (Gaziantep) – Arkana bak, bir arkaya bak; işte doldurmuş millet!
ÖZGÜR
ÖZEL (Manisa) – Millet size bu yüzden görev vermiyor. Kaldı ki ittifak
ortağımız konuştu, büyük bir dikkatle hepimiz dinledik; ittifak ortağınız
konuşacak, 16 kişisiniz salonda. Olacak şey değil! Birazcık bu işlere dikkat
etmek lazım.
Teşekkür
ediyorum. (CHP sıralarından alkışlar) 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Buyurun Sayın Akbaşoğlu. 
35.- Çankırı Milletvekili Muhammet Emin Akbaşoğlu’nun,
Kocaeli Milletvekili Lütfü Türkkan’ın 104 sıra sayılı Kanun Teklifi’nin tümü
üzerinde İYİ PARTİ Grubu adına yaptığı konuşmasındaki bazı ifadeleri ile Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ederim Değerli Başkanım.
Öncelikli
olarak, kürsüden hitap eden Sayın Grup Başkan Vekilinin sözlerine istinaden
şunları ifade etmek isterim: Türkiye 36 milyar dolar ihracattan 170 milyar
dolar ihracata geldi; 36 milyar dolardan 170 milyar dolara ve tarımla ilgili de
artık işlenmiş tarım ürünlerini biz ihraç ediyoruz, 10 mislinden daha fazla bir
ihracatımız söz konusu. 
LÜTFÜ
TÜRKKAN (Kocaeli) – Yok arkadaş, sen o işleri bilmezsin. Gözünü seveyim, o
işleri bilmezsin sen; o öyle değil, emin ol; keşke dediğin gibi olsa. 
MUHAMMET
EMİN AKBAŞOĞLU (Çankırı) - Aynı zamanda Türkiye’nin 236 milyar dolar gayrisafi
millî hasılası vardı, on altı yıl sonra biz bunu 800 milyar doların üstüne
çıkardık. 
LÜTFÜ
TÜRKKAN (Kocaeli) – İthalatın ihracatı karşılama oranı kaç, ona bir bak. 
MUHAMMET
EMİN AKBAŞOĞLU (Çankırı) – Çok açık, net. Bu örnekler yeterlidir zannediyorum. 
(Mikrofon
otomatik cihaz tarafından kapatıldı) 
MEHMET
METANET ÇULHAOĞLU (Adana) – İşsiz sayısı kaç?
SÜLEYMAN
BÜLBÜL (Aydın) – Duble yol yapın.
MUHAMMET
EMİN AKBAŞOĞLU (Çankırı) – İkinci olarak, biraz evvel Sayın CHP Grubu Başkan
Vekilinin söylediği söze “Önce bir aynaya bak.” demek lazım. Aslında
muhalefetin söz söyleyeceği yer Meclistir…
ÖZGÜR
ÖZEL (Manisa) – Buradayız.
MUHAMMET
EMİN AKBAŞOĞLU (Çankırı) - …ancak Mecliste sizin sayınıza bakın, oranınıza
bakın. 
ÖZGÜR
ÖZEL (Manisa) – Oranına sen bak! 
MUHAMMET
EMİN AKBAŞOĞLU (Çankırı) – Önce kendi oranınıza bakın. Bizim hepimizin burada
olduğu ortada. 
Değerli
arkadaşlar, bakın, bütün arkadaşlarımız burada. 
SÜLEYMAN
BÜLBÜL (Aydın) – Nerede?
MUHAMMET
EMİN AKBAŞOĞLU (Çankırı) – Seçmenleriyle çalışmalar içerisinde, bunu siz
biliyorsunuz. Biraz evvel 200’ün üzerinde milletvekilimizin burada olduğu
ortada. Peki sizin geri kalan kısmınız nerede? 
ÖZGÜR
ÖZEL (Manisa) – Hepsi burada.
MUHAMMET
EMİN AKBAŞOĞLU (Çankırı) – Değerli arkadaşlar, hepsi burada değil. Zumlayabilir
kameralar. Siz 20 kişiyle yoklama istiyorsunuz…
ÖZGÜR
ÖZEL (Manisa) – İsteyeceğiz.
MUHAMMET
EMİN AKBAŞOĞLU (Çankırı) - …arkanıza bakıyorsunuz, 3 kişi kalmış. 
ÖZGÜR
ÖZEL (Manisa) – Nerede 3 kişi kalmış?
MUHAMMET
EMİN AKBAŞOĞLU (Çankırı) – Dün öyleydi, 3 kişiydiniz. Dolayısıyla eleştiri
getirenler önce kendilerini düzeltsinler. 
Teşekkür
ederim. 
ATİLA
SERTEL (İzmir) – Tayyip Bey söylüyor size “İçeri girin.” diye; Cumhurbaşkanı
söylüyor, Cumhurbaşkanını dinlemiyorsunuz. 
ÖZGÜR
ÖZEL (Manisa) – Sayın Başkanım…
LÜTFÜ
TÜRKKAN (Kocaeli) – Sayın Başkanım, müsaade eder misiniz. 
BAŞKAN
– Buyurun. 
36.- Kocaeli Milletvekili Lütfü Türkkan’ın, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkanım, şimdi, Sayın Grup Başkan Vekili tarih
konusunda yaptığı hatalara bir yenisini daha ekledi. Ekonomi konusundaki
hatalarını hoş görebilirim çünkü ekonomiden daha az anlıyordur, normaldir;
hukukçu kimliğiyle bu konuları çok bilmez. Ama bir şeyi söylemek istiyorum:
Keşke söylediğiniz şeyler doğru olsa, ben de istiyorum. Ben bu ülkenin
vatandaşıyım, ben Türk milliyetçisiyim. Türkiye’nin her zaman en iyi yerlerde
olmasını en çok ben istiyorum ama gerçek öyle değil. 
Bakın,
ben size bir şey söyleyeyim mi? 31 Martta sizi kim yendi biliyor musunuz? Soğan
yendi, soğan. Emin olun, 31 Martta sizi yenen soğandı. Soğan bir karaborsaya
düştü, bir marketlerde sırayla satılmaya başlandı, 31 Martta sizi soğan yendi.
Türkiye’de soğan ekilmiyor, soğan ekilmiyor, problem burada. 
RADİYE
SEZER KATIRCIOĞLU (Kocaeli) – Yanlış bilgilerinizle soğan üzerine bu insanları
yönlendirdiniz. Vebaliniz çok büyük.
HASAN
ÇİLEZ (Amasya) – Yahu Başkanım, 60 gram soğan… Onu da ağzımız kokuyor diye
yiyemeyenler konuşuyor burada ya. Ya, soğanı bırakın ya! Bu sene de döküyorlar.
LÜTFÜ
TÜRKKAN (Kocaeli) – Türkiye’de ihracatın arttığı doğrudur ama ithalat da arttı.
İhracatın ithalatı karşılama oranına bir bakarsanız benim söylediğimi daha iyi
anlarsınız. O rakamlara iyice bir bakın. 
Teşekkür
ediyorum. 
RADİYE
SEZER KATIRCIOĞLU (Kocaeli) – Niye o rakamlara bakıyorsunuz da bizim verdiğimiz
rakamlara bakmıyorsunuz? Sizin rakamlarınız doğru, bizim rakamlarımız yanlış
mı?
ZÜLFÜ
DEMİRBAĞ (Elâzığ) – Yani muhalefetin bir soğan kadar ağırlığı yok. 
LÜTFÜ
TÜRKKAN (Kocaeli) – Sen de ancak bu kadar anlarsın işte, ancak o kadar! 
ZÜLFÜ
DEMİRBAĞ (Elâzığ) – Muhalefetin soğan kadar ağırlığı yok yani. 
LÜTFÜ
TÜRKKAN (Kocaeli) – Sen ancak götürmeyi biliyorsun! Sen ancak belediyeden
götürmeyi biliyorsun, bırak ya! 
ZÜLFÜ
DEMİRBAĞ (Elâzığ) – Anlat, anlat, zevkli oluyor! 
BAŞKAN
– Sayın Özel, buyurun. 
37.- Manisa Milletvekili Özgür Özel’in, Meclis Genel
Kurulunda iktidar partisinden en az 200 milletvekilinin olması gerektiğine
ilişkin açıklaması
ÖZGÜR
ÖZEL (Manisa) – Sayın Başkan, bir kez daha şunu hatırlatalım: Bu Meclise
iktidar partisinin en az 200 milletvekili getirme sorumluluğu var. Muhalefet
partisinin 5, 15, 20 milletvekiliyle yapacağı sorumluluklar ortada ama ben
iktidar partisi grup başkan vekili olsam şu kanuna kaç milletvekilim imza
koymuş diye bakarım. 86 vekilinizin kanunun altında imzası var, 86. Adamlar
imza attıkları kanunu gelip takip etmiyorlar ya! Daha ben size ne diyeyim? Daha
ne diyeyim ya? (CHP ve İYİ PARTİ sıralarından alkışlar) 
HASAN
ÇİLEZ (Amasya) – İki gündür ne oldu size ya? İki gündür on dakikada bir yoklama
istiyorsunuz. HDP’nin yokluğunu dolduruyorsunuz değil mi, helal olsun yani!
(CHP sıralarından gürültüler) 
MÜZEYYEN
ŞEVKİN (Adana) – Ne alakası var ya! 
İLHAMİ
ÖZCAN AYGUN (Tekirdağ) – Terbiyesizlik yapma! Terbiyesizlik yapma! 
MUHAMMET
EMİN AKBAŞOĞLU (Çankırı) – Sayın Başkan… 
BAŞKAN
– Sayın Akbaşoğlu, bir dakika… 
Sayın
milletvekilleri, zaten milletimiz Türkiye Büyük Millet Meclisini takip ediyor
ve takdir ediyor yani bir değerlendirme yapıyor. Bu konuda çok şey söylemeye
gerek yok. Zannediyorum genel başkanlar da takip ediyor. Listeler falan yapılırken
onu mutlaka dikkate alıyorlardır. Bu konuyu fazla uzatmayalım isterseniz. 
ATİLA
SERTEL (İzmir) – Kendi Cumhurbaşkanlarını dinlemiyorlar ya, gelmiyorlar. 
HALİS
DALKILIÇ (İstanbul) – O, Türkiye Cumhuriyeti’nin Cumhurbaşkanı; “kendi
Cumhurbaşkanları” değil. “Kendi Cumhurbaşkanları” değil, Türkiye'nin
Cumhurbaşkanı. Saygısız herif!
BAŞKAN
– Buyurun Sayın Akbaşoğlu. 
38.- Çankırı Milletvekili Muhammet Emin Akbaşoğlu’nun,
muhalefetin polemik üzerinden gündem oluşturmaya çalıştığına ve İYİ PARTİ Grup
Başkan Vekili Lütfü Türkkan’ın üslubunu kendisine iade ettiğine ilişkin
açıklaması
MUHAMMET
EMİN AKBAŞOĞLU (Çankırı) – Teşekkür ediyorum Değerli Başkanım. 
Hakikaten
muhalefet söyleyecek ciddi eleştiriler bulamayınca sadece polemik üzerinden ve
doğru olmayan birtakım bilgiler ve iftiralar üzerinden gündem oluşturmaya,
gündem saptırmaya çalışıyor. 
Biraz
evvel İYİ PARTİ Grup Başkan Vekilinin üslubunu da kendisine artık iade ediyorum
yani bilgisizlikle ilgili ve diğer hususlarla ilgili yaklaşımını ancak kendi
seviyesi ve kendi bilgisi çerçevesindeki takdirine sunuyorum. Verdiğim
rakamlar, bütün milletimizin yaşadığı, bildiği ve takdir ederek bizi iktidar
yaptığı rakamlardır. 
Millet
sözünü söylüyor, gerisi laf, lakırdı ve boş bir hezeyandan ibarettir. 
Teşekkür
ederim. 
LÜTFÜ
TÜRKKAN (Kocaeli) – Vallahi bir soğana yenildiniz, haberiniz olsun. 
ÖZGÜR
ÖZEL (Manisa) – Senin imza atmış 86 adamın nerede? İmza namustur ya; gelecek
buraya, takip edecek. 
MUHAMMET
EMİN AKBAŞOĞLU (Çankırı) – Hezeyana gerek yok. 
BAŞKAN
– Buyurun Sayın Mehmet Göker.
39.- Burdur Milletvekili Mehmet Göker’in, 23 Ekim Van
depreminin 8’inci yıl dönümü vesilesiyle hayatını kaybeden vatandaşlara
Allah’tan rahmet dilediğine, Burdur Devlet Hastanesinin kullanılamaz olduğu
ispat edilmiş olmasına rağmen hâlâ yeni bir hastane yapılmadığını Sağlık
Bakanının dikkatine sunmak istediğine ilişkin açıklaması
MEHMET
GÖKER (Burdur) – Teşekkür ederim Sayın Başkanım.
6,7
şiddetindeki Van depreminin üzerinden sekiz yıl geçti. Kaybettiğimiz 644
canımıza Allah’tan rahmet diliyorum. Bu vesileyle öğrenmiş olduk ki deprem
ülkemizin acı bir gerçeği ve bu depremlerde en çok zarar gören de kamu
kuruluşlarının binaları. 
Ben
de bölgemdeki Burdur Devlet Hastanesinin bilimsel olarak çürüklüğü, çürük
olduğu ispat edilmiş olmasına rağmen hâlâ yeni bir hastane yapılmamış oluşunu
Sayın Sağlık Bakanının dikkatine sunmak istiyorum. Zira yerel seçimlerden önce
“Yaptık, yapacağız.” şeklinde tabelaları asılan bina ve işletmenin yerinde şu
an herhangi bir işleyiş yok, ihale iptal olmuş durumda, tabelayı da
kaldırdılar. 
Buradan
Sağlık Bakanına sesleniyorum: Bu bir can meselesi, lütfen konuya alaka
gösterin, Burdur’un hastaneye acil ihtiyacı var.
BAŞKAN
– Sayın Arkaz…
40.- İstanbul Milletvekili Hayati Arkaz’ın, Ergene
havzasının plansız yapılaşmalar uğruna yok edildiğine, Türkiye’nin Avrupa’ya
uzanan tek bölgesi Trakya’nın heba edilmemesi gerektiğine ilişkin açıklaması
HAYATİ
ARKAZ (İstanbul) – Teşekkür ederim Sayın Başkanım.
Havası,
suyu, toprağı ve insanıyla Avrupa’nın en değerli bölgelerinden Trakya. Ülke
nüfusumuzun yaklaşık yüzde 20’si Trakya’da yaşamaktadır. 3 ili, 3 denizi, 3
dağı, 3 ormanı, 3 üniversitesi vardır. 3 ilin tek bir akarsuyu vardır, Ergene.
Bu akarsuyun beslediği verimli topraklar Türkiye'nin, hatta Avrupa’nın en
önemli çökeltme havzalarından biriydi. Ergene artık yok. Akarsu, akar sıvı
hâline geldi, Ergene’nin akacak suyu kalmadı. Bir zamanlar su değirmeni olan,
balıkçıların olduğu, Türkiye'nin pirinç ihtiyacını karşılayan Ergene havzası,
plansız yapılaşmalar uğruna yok edildi. Ergene temizlenecek ise önce
kaynaklarını korumak gerekiyor. Türkiye'nin Avrupa’ya uzanan tek bölgesi Trakya
heba edilmemeli.
Genel
Kurulu saygıyla selamlıyorum.
Ne
mutlu Türk’üm diyene. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Milliyetçi Hareket Partisi Grubu adına Konya Milletvekili Sayın Esin Kara.
Buyurun
Sayın Kara. (MHP sıralarından alkışlar) 
MHP
GRUBU ADINA ESİN KARA (Konya) – Sayın Başkan, büyük Türk milletinin değerli
milletvekilleri; görüşülmekte olan 104 sıra sayılı Gümrük Kanununda Değişiklik
Yapılmasına Dair Kanun Teklifi’nin tümü üzerinde Milliyetçi Hareket Partisi
Grubumuz adına söz almış bulunmaktayım. Gazi Meclisimizi saygıyla selamlıyorum.

Geçtiğimiz
hafta elim bir kaza sonucu kaybettiğimiz Genel Başkan Yardımcımız Edip Semih
Yalçın Beyefendi’nin kıymetli evladı Turan İlteber Yalçın’a Allah’tan rahmet
dilerim. Belki bir anne, bir baba, bir eş, bir kardeş gibi değil ama bir
ülküdaş gibi canımız yanmıştır. Rabbim ailesine sabırlar versin. 
Sayın
Başkan, büyük Türk milletinin değerli milletvekilleri:
“Al
bayraktır ana yurdun gelini,
Bu
canı Türklüğe adadım anne. 
On
iki yaşında ettim yemini, 
Bu
canı Türklüğe adadım anne.” 
Büyük
Türk milleti “783.562 kilometrekare olan vatan toprağının bir karışına bile göz
dikenin kellesini alırım.” derken şaka yapmadığını, verecek bir karış bile
toprağının olmadığını, vatan toprağına göz diken haine, her teröriste birer
metrekare yer ayırdığını, onun da ancak toprağın altında olduğunu; kerametin
binlerce tırlık askerî mühimmatta değil, kahraman Türk askerinin iman dolu
yüreğinde olduğunu bir kez daha Barış Pınarı Harekâtı’yla tüm dünyaya
ispatlamıştır. Yüce Allah büyük Türk devletini, büyük Türk milletini, büyük
Türk ordusunu kıyamete kadar muzaffer kılsın. Türk ordusunun kılıcı keskin,
toyu mübarek olsun. Buradan Barış Pınarı Harekâtı’nda görev yapmakta olan tüm
kahraman Mehmetçiklerimizi selamlıyorum. (MHP sıralarından alkışlar) 
Görüşülmekte
olan kanun teklifimiz Gümrük Yasası’yla ilgili olduğu için, 27 Mayıs 1980
tarihinde Dev-Sol militanları tarafından haince şehit edilen, dürüstlüğü ve
kaçakçılığa vurduğu darbelerle adını tarihe yazdıran Gümrük ve Tekel Bakanımız
Gün Sazak ağabeyimizi rahmet ve minnetle yâd ediyorum. 
Sayın
Başkan, değerli milletvekilleri; kanun teklifinin 1’inci maddesiyle, Türkiye
gümrük bölgesindeki bir yerden diğer bir yere transit rejimi hükümleri uyarınca
taşınan serbest dolaşımda olmayan eşyalara ek süre tanınması ve varış gümrük
idaresindeki geçici depolama yerinde gümrükçe onaylanmış işlem veya kullanıma
tabi tutulması için kalabileceği sürenin hesaplanmasına ilişkin düzenlemeler
yapılmıştır. 
Teklifin
2’nci maddesiyle, 4458 sayılı Kanun’un 86’ncı maddesine ek yapılarak transit
rejimine tabi tutulan eşyayla ilgili olarak asıl sorumlunun gümrük idaresine
karşı mali sorumluluğu ve aynı zamanda 5607 sayılı Kaçakçılıkla Mücadele Kanunu
çerçevesinde gümrük idaresince işlem tesis edildiğinde asıl sorumlunun
sorumluluğunun belirlenmesinde fiilin işlenmesinde dahlinin olup olmadığının
göz önüne alınarak işlem yapılması düzenlenmiştir. 
Teklifin
3’üncü maddesiyle, 167’nci maddeye “Savunma Sanayii Başkanlığı” ibaresi
eklenerek daha önce çıkarılan kararnameyle Savunma Sanayii Müsteşarlığının
Cumhurbaşkanlığına bağlanması nedeniyle oluşabilecek tereddütler ortadan
kaldırılmış ve ilgili Başkanlıkça serbest dolaşıma sokulacak eşyanın gümrük
vergisinden muaf kılınması sağlanmıştır. 
Teklifin
4’üncü maddesinde, tasfiye edilecek eşyaya ilişkin düzenlemeler yapılmıştır. 
Teklifin
5’inci maddesiyle, 179’uncu maddede düzenlenen, tasfiyelik hâle gelen eşyanın
hak sahiplerince alınarak gümrük işlemlerine devam etmesini sağlayan düzenleme
genişletilmiştir. Aynı zamanda mülkiyeti kamuya geçen eşya için bu kolaylıktan
yararlanma hakkı verilmemiştir. 
Teklifin
6’ncı maddesiyle, tasfiyelik hâle gelip emanete alınan tutarın iadesi için,
sahibine iadesine ilişkin mahkeme kararının kesinleştiği, diğerlerinde ise
emanete alma tarihinden itibaren bir yıl içerisinde başvuru hakkı verilmesi
öngörülmüştür. 
Teklifin
7’nci maddesiyle, kanunun 202’nci maddesinde düzenleme yapılarak gümrük
vergileri ve diğer amme alacaklarının ödenmesini sağlamak üzere teminat
verilmesi gereken hâllerdeki yüzde 120 olan tutar yüzde 100’e indirilmiştir. 
Teklifin
8’inci maddesiyle, gümrük vergileri ile bunların ödenmelerine bağlı olarak
tahsil edilmiş gecikme faizinin ve gecikme zammının geri verilmesinde, fazla
tahsilatın yükümlüden kaynaklanması durumunda ya da diğer durumlarda geçerli
olan süreler hakkında düzenleme yapılmıştır. Gecikme tutarı için 6183 sayılı
Yasa’ya göre belirlenen tecil faizi oranında faiz hesaplanması esas alınmıştır.
Teklifin
9’uncu maddesiyle, gümrük müşaviri yardımcısı olabilme şartları yeniden
düzenlenmiş, 3713 sayılı Yasa çerçevesinde terörle mücadele kapsamındaki suçlardan
hüküm giymiş olmamak şartı getirilmiştir. 
Teklifin
10’uncu maddesiyle, mülkiyetinin kamuya geçirilmesine karar verilen eşyanın
bulunamaması hâlinde kaim değer olarak eşyanın gümrüklenmiş değerinin kamuya
geçirileceği kararı hükme bağlanmıştır. Yine maddede, idari yaptırımlara
ilişkin düzenleme yapılmış, gümrük idaresi tarafından yükümlüye yazıyla yanlış
izahat verilmiş olması durumunda idari para cezası ve faiz uygulanmayacağı
hükme bağlanmıştır. İdarenin yazıyla yanlış izahat vermesi durumunda daha
önceleri ceza uygulaması mağduriyetlere yol açmaktayken bu hükümle, rücuyla
karşılaşmamak için gümrük çalışanlarının görevlerini yaparken daha titiz ve
dikkatli olmalarının sağlanacağını düşünmekteyiz. 
Teklifin
11’inci maddesiyle, 4458 sayılı Kanun’un 234’üncü maddesinin (2)’nci fıkrasında
düzenleme yapılarak dâhilde işleme rejimi, gümrük kontrolü altında işleme
rejimi ve tam muafiyet sebebiyle geçici ithalat rejimi hükümlerine tabi eşyaya
ilişkin olarak yapılan beyan ile muayene ve denetleme veya teslimden sonra
kontrol sonucunda, 234’üncü maddenin (1)’inci fıkrasında belirtilen
farklılıkların tespiti durumunda vergi farkının yarısı tutarında idari para
cezası verileceği hükme bağlanmıştır. Gümrük idaresinin tespitinden önce beyan
sahibince beyanın düzeltilmesi hâlinde cezanın yüzde 10 olarak uygulanması
hükme bağlanmıştır.
Teklifin
12’nci maddesiyle, vergi kaybına neden olan işlemlere ilişkin düzenlemeler
yapılmıştır. Eşyanın genel düzenleyici idari işlemlerle ithalinin yasaklanmış
olmasının tespiti hâlinde, varsa fark gümrük vergisinin yanında gümrüklenmiş
değerinin 4 katı idari para cezası öngörülmüştür. Yine maddede, ithalde gümrük
idarelerine ibraz edilmesi gereken belgeler ve bu belgelerin yerine geçen
bilgiler düzenlenmiş, bunların eksikliği durumunda kesilecek idari para
cezaları düzenlenmiştir. Eşyanın ithalinin, uygun bulunduğuna ilişkin belge
veya bilginin düzenlenmesi veya ilgili kurum ve kuruluş tarafından
gerçekleştirilen denetimin olumlu sonuçlandığının bildirilmesi hâlinde,
241’inci maddenin (1)’inci fıkrası uyarınca para cezası verileceği hükmü
düzenlenmiştir. Eşyanın ihracı belli kuruluşların vereceği ve gümrük idaresine
ibrazı veya beyanı zorunlu olan lisans, izin, uygunluk belgesi veya bu belgeler
yerine geçen bilgiye bağlı olmasına rağmen, eşya belge veya bilgiye tabi
değilmiş ya da belge veya bilgi alınmış gibi beyanda bulunulduğunun tespiti
hâlinde gümrüklenmiş değerinin onda 1’i kadar idari para cezası verileceği
hükme bağlanmıştır. İhracatın artmasını teşvik için yapılan bu ceza indirimine
yönelik bu tür uygulamaların suistimale dönüşmemesi için gerekli önlemlerin
azami şekilde alınması gerekmektedir. Teklifte, belge veya bilgi olmadığından
ithali mümkün olmayan eşyanın yükümlünün talebi doğrultusunda otuz gün
içerisinde mahrece iade, ilgili kurum ya da kuruluşun uygun görüşüyle doğrudan
üçüncü ülkeye transit edilmesi uygun görülmüştür. Bu süre içerisinde mahrece
iade veya ihraç edilmeyen eşyanın ihraç kaydıyla satış ya da masrafları
sahibinden alınarak imha edilmek suretiyle tasfiye edilmek üzere gümrük
idarelerine terk edilmesi, teslimden sonra kontrol sonucu uygunsuzluğu tespit
edilen ancak bulunamayan eşyanın gümrüklenmiş değerinin kamuya geçirileceği
hükme bağlanmıştır. 
Yine,
maddede, Türkiye gümrük bölgesine getirilen ve varış gümrük idaresine kara
yoluyla sevk edilmek üzere transit rejime konu olan, serbest dolaşımda olmayan
eşyanın yapılan kontrol veya muayene sonucunda beyandan farklarının tespiti
hâlinde uygulanacak para cezaları hükme bağlanmıştır. Bu farkların tespitinden
önce beyan sahibinin pişmanlıkla kendisinin bildirmesi durumunda hesaplanan
para cezalarının yüzde 10’u oranında uygulanacağı esas alınmıştır. 
Teklifin
13’üncü maddesiyle, eşyanın gümrük, antrepo rejimine tabi tutulmasına ilişkin
beyanının kontrolü ve muayenesi sonucunda antrepo beyannamesinden belirgin
şekilde farklı cins eşya olduğunun tahlil, teknik inceleme ve araştırmaya gerek
olmaksızın tespit edilmesi hâlinde, farklı çıkan eşyanın gümrük vergileri
toplamının beyan edilen eşyanın gümrük vergileri toplamından fazla olması
durumunda farklı çıkan eşyaya ilişkin gümrük vergilerinin 2 katı, farklı çıkan
eşyanın beyan edilen eşyadan farklı şekilde ithalinin lisansa, şarta, izne,
kısıntıya veya belli bir kuruluşun vereceği uygunluk veya yeterlilik belgesine
tabi olması durumunda farklı çıkan eşyanın gümrüklenmiş değerinin 2 katı kadar
idari para cezasının verileceği hükme bağlanmıştır. 
Teklifin
14’üncü maddesiyle, dâhilde işleme rejimi ve gümrük kontrolü altında işleme
rejimi ile geçici ithalat rejimine ilişkin hükümlerin ihlali hâlinde eşyanın
gümrüklenmiş değerinin 2 katı; tam muafiyet suretiyle geçici olarak ithal
edilen özel kullanıma mahsus taşıtlara ilişkin rejim ihlallerinde, gümrük
vergileri tutarının dörtte 1’i kadar idari para cezası uygulanacağı hükme bağlanmıştır.

Dâhilde
işleme rejimi ve gümrük kontrolü altında işleme rejimine ilişkin hükümler ihlal
edilmekle birlikte, rejim kapsamı ithal eşyanın -ilk hâli veya işlem görmüş
hâli de dâhil olmak üzere- gümrük gözetiminden mevzuata aykırı olarak çıkarılmamış
olduğunun tespiti hâlinde, ithal eşyanın gümrük vergileri ile rejime ilişkin
beyannamenin tescil tarihinden tespitin yapıldığı tarihe kadar geçen süre için
6183 sayılı Kanun’a göre tespit edilen gecikme zammı oranında faizin toplamı
kadar idari para cezası verileceği hükme bağlanmıştır. 
Tam
muafiyet suretiyle geçici olarak ithal edilen özel kullanıma mahsus araçlar
hariç, geçici ithalat rejimi kapsamında ithal edilen eşyanın süresi içerisinde
gümrükçe onaylanmış başka bir işlem veya kullanıma tabi tutulmaması durumunda
gümrük vergileri ile rejime ilişkin beyannamenin tescil tarihinden tespitin
yapıldığı tarihe kadar geçen süre için 6183 sayılı Kanun’a göre tespit edilen
gecikme zammı oranında faizin toplamı kadar idari para cezası verileceği hükme
bağlanmıştır. 
(1)’inci
fıkranın (c) ve (d) bentlerinde belirtilen eşyanın tebliğ tarihinden itibaren
altmış gün içerisinde gümrükçe onaylanmış başka bir işleme ve kullanıma tabi
tutulmaması hâlinde, ayrıca gümrük vergileri tutarında idari para cezası verileceği
hükme bağlanmıştır.
Teklifin
15’inci maddesiyle, 11’inci madde hükmüne göre yazılı olarak talep edilen bilgi
ve belgeler ile 13’üncü madde hükmü gereğince beş yıl süreyle saklanması
gereken belgelerin gümrük kontrolü sırasında ibraz edilmemesi hâlinde (1)’inci
fıkradaki cezaların 8 katı olarak uygulanacağı hükme bağlanmıştır. 
Teklifin
16’ncı maddesiyle, gümrük idarelerince düzenlenen ek tahakkuk ve ceza kararı
muhteviyatı alacaklar için yükümlü veya ceza muhatabına uzlaşma hakkının
verilmesi, itirazda bulunmuş ise itiraz sonuçlanana kadar itirazdan vazgeçerek
uzlaşma talep etme hakları ve uzlaşma kapsamında hesaplanacak olan gecikme
faizinin uygulanması esasları belirlenmiştir. 
Teklifin
17’nci maddesinde, gümrük müşavirleri ve gümrük müşavir yardımcılarının izin
belgelerinin Bakanlık müfettişleri ve Gümrük Ve Dış Ticaret Bölge Müdürleri
tarafından gerek görülmesi hâlinde tedbir amaçlı olarak en fazla altı ay
süreyle geçici olarak alınmasına ve iş takip etmelerinin yasaklanmasına, 3713
sayılı Yasa kapsamında haklarında kovuşturma başlatılanların kovuşturma
sonuçlanıncaya kadar izin belgelerinin alınacağına dair hükümler bulunmaktadır.
Teklifin
18’inci ve 19’uncu maddeleriyle, Gümrük Muhafaza Müdürlüğünde “Genel Müdür,
Genel Müdür Yardımcısı, Daire Başkanı ile merkez ve taşra teşkilatında görevli
Kaçakçılık ve İstihbarat Müdürü, Bölge Amiri, Kısım Amiri ve Gümrük Muhafaza
Memuru” unvanlı personelin uhdesindeki zati silahı -1 adetle sınırlı kalmak
kaydıyla- emeklilikte de kullanabilmeleri ve bu silahların harçtan muaf olması
hükme bağlanmıştır.
Teklifin
20 ve 21’inci maddeleri yürürlük ve yürütme maddeleridir. 
İhracatın
artırılmasına, kaçakçılığın önlenmesine yönelik yapılacak her adımı olumlu
karşıladığımızı belirtmek istiyorum. 
Sayın
Başkan, değerli milletvekilleri; birçok kez serbest muhasebeci ve yeminli mali
müşavirlerin sorunlarını yüce Meclisimizin kürsüsünden dile getirdim. 15 Ekim
2019 tarihinde, Hazine ve Maliye Bakanımız Vergi Usul Kanunu 118 No’lu
Sirküleri yayımladılar. Öncelikle ben buradan, Sayın Bakanımıza bizlerin sesini
duyduğu için teşekkür ediyorum. Bu sirküler meslek camiamızda çok olumlu
karşılanmıştır, bizleri sevindirmiştir açıkçası. Ancak sirkülerde eksiklikler
bulunmaktadır. Sirkülerde, meslek mensubunun kendisinin, eşinin, çocuğunun,
kendisinin veya eşinin anne veya babasının ya da kardeşinin beyannamenin
verilmesine yedi gün kala bir sürede vefat etmesi durumunda beyanname verme
sürelerimize yedi günlük bir süre eklenmiştir. Evet, bu yedi günlük ek süre
yeterli bir süredir ancak beyannamenin verilmesine sekiz gün kala ile yedi gün
kala arasında bir fark yoktur. Bizim isteğimiz şudur: Beyanname vereceğimiz
anda, evet, birinci derecede yakınlarımızın vefatının olması durumunda, sadece
yedi gün kala olmayıp o ay içerisinde değerlendirilmesi çok önemlidir. 
Yine
sirkülerimizde eksiklikler bulunmaktadır. Bu sirkülerde mücbir sebep olarak
sadece birinci derecede akrabalarımızın ya da yeminli mali müşavirin ölümü
alınmıştır; ağır hastalık hâli ya da kadın meslek mensubunun doğum hâli mücbir sebep
olarak alınmamıştır. Düşünün ki büronuzda beyanname yapıyorsunuz, bayan mali
müşavirsiniz ve beyannamenin son günü doğuma gittiniz, beyannamelerinizi
onaylayamadınız, yine mükellefleriniz cezayla karşılaşacak. 
Bakın,
sirkülerde bir eksiklik var. Şimdi, beyannamenin dolmasına beş gün kala
büronuzda kalp krizi geçirdiğinizi düşünün ve yoğun bakıma alındınız, bu beş
gün içerisinde ölürseniz mükellefleriniz ceza yemeyecek. Ama beyannamenin
süresi dolduktan sonra gözünüzü hastanede açarsanız, geçmiş olsun,
mükellefleriniz ceza yedi. 
Burada,
sirküler için Sayın Bakanımızdan meslektaşlarımız adına şunu rica ediyorum:
Sayın Bakanım, lütfen, bu sirkülere ağır hastalık hâlinin de aynı zamanda kadın
meslek mensubunun doğum hâlinin de mücbir sebep olarak alınmasını istiyoruz.
Aynı zamanda, emin olun ki hiçbir meslek mensubu bunu suistimal etmeyecektir
çünkü bizler de bir an önce bürolarımızda beyannamelerimizin onaylanmasını
bekliyoruz. 
Yine
Sayın Bakanımızdan bir isteğimiz şudur: Nasıl bir yargı reformu yapılmışsa bir
mali reform yapılarak, meslek mensubu olarak on beş yıl faaliyet yapmış olan
tüm meslektaşlarımıza yeşil pasaport hakkı verilmesi; yine, ticaret ve vergi
mahkemelerinde de bizlere ara buluculuk hakkı verilmesi; yine, yüksek olan
katma değer vergisi oranının avukatlardaki gibi yüzde 8’e indirilmesi ya da
serbest meslek erbabı mali müşavirlere tevkifat uygulamasının getirilmesi,
katma değer vergisi ile gelir vergisi arasındaki bu uyuşmazlıktan dolayı olan,
tahsil ve tahakkuktan dolayı olan sorunlarımızın bir an önce çözülmesi için bir
uygulama, bir hareket bekliyoruz.
Ben
konuşmamı bitirmeden önce, liderimiz Sayın Doktor Devlet Bahçeli’nin bir sözünü
söylemek istiyorum: “Davamızda ileri hamlelere ayak uyduramayanların gözleri
daima arkadadır ve bunlar ilk istasyonda inmişler, ilk hendekte düşmüşlerdir.” 
Gazi
Meclisimizi ve ekranları başında bizleri izleyen büyük Türk milletini saygıyla
selamlıyorum. (MHP ve AK PARTİ sıralarından alkışlar)
BAŞKAN
– Utku Bey, söz istemiştiniz siz.
Buyurun.
V.- AÇIKLAMALAR (Devam)
41.- Eskişehir Milletvekili Utku Çakırözer’in,
Eskişehir ili Günyüzü ilçesindeki kamu kurumlarında ya vekâleten hizmet
verildiğine ya da hiç hizmet verilmediğine ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkanım.
Geçtiğimiz
hafta Eskişehir’imizin Günyüzü ilçesini ziyaret ettim. İlçede, Kaymakamlık
dâhil çoğu kamu kurumunda ya “vekâleten hizmet” verilmekte ya da hiç hizmet
verilmemekte. İlçede, Millî Eğitim Müdürlüğü dışında herkes görevini vekâleten
yürütüyor. Kaymakam var, stajını yapıyor, vekil; Kaymakamın Yazı İşleri Müdürü
vekil; Mal Müdürü yok, vekil; Tarım Müdürü yok, vekâletle yürüyor; Nüfus Müdürü
yok, vekâletle yürüyor; Emniyet Müdürü yok, trafik polisi vekâleten bakıyor;
Millî Emlak Müdürü yok, haftada bir gün Eskişehir’den bir memur gelip vekâleten
işleri yürütüyor. İlimizin en büyük köylerinden olan Ayvalı ve Çardaközü’nde
imam yok; daha yeni vekil imam atandı, gelecek görevini yapmaya. Hastane var,
kadın doğumcu yok, doğumlar için Polatlı’ya gitmek zorunda kalınıyor. 
Değerli
arkadaşlarım, bahsettiğim ilçe…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Fendoğlu.
42.- Malatya Milletvekili Mehmet Celal Fendoğlu’nun,
gazilerimizin sorunlarının çözümü konusunda duyarlılıkla hareket edilmesi,
şehit ailelerimize sağlanan ÖTV muafiyeti hakkının malul gazilerimize de
tanınması gerektiğine ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım.
Terörle
mücadelede tarih yazan, destan destan büyüyen gazilerimiz, millî birlik ve
beraberliğimizin korku nedir bilmeyen cengâverleridir. Gazilerimizin mevcut
sorunlarının çözümü hususunda herkesin duyarlılıkla hareket etmesi, vicdan
seferberliğiyle sorumluluk alması kaçınılmaz bir zarurettir. ÖTV’siz engelli
araç alımından, ortopedik engelli olan malul gazilerimiz ile engellilik oranı
yüzde 90 ve üzeri olan gazilerimiz istifade etmektedir. Ancak bu durum
gazilerimiz arasında haksızlığa sebep olmaktadır. Şehit ailelerimize sağlanan
ÖTV muafiyeti hakkı, yapılacak düzenlemeyle pozitif ayrımcılık kapsamında malul
gazilerimize de tanınmalı, engellilik oranına bakılmaksızın tüm harp ve vazife
malullerine araç alımında ÖTV muafiyeti uygulanmalıdır.
Teşekkür
ederim.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Cumhuriyet Halk Partisi Grubu adına İzmir Milletvekili Sayın Tacettin Bayır.
Buyurun
Sayın Bayır. (CHP sıralarından alkışlar)
CHP
GRUBU ADINA TACETTİN BAYIR (İzmir) – 104 sıra sayılı Gümrük Kanununda
Değişiklik Yapılmasına Dair Kanun Teklifi üzerine Cumhuriyet Halk Partisi Grubu
adına söz almış bulunmaktayım.
Benden
önceki değerli konuşmacılar söz konusu kanunla ilgili, özellikle benden önce
konuşan hanım arkadaşım gayet iyi açıklamalarda bulundu yani madde madde özetledi.
O yüzden ben Gümrük Kanunu’ndan ziyade son on yedi yıldır Türkiye’nin geldiği
noktanın bir röntgeninin çekilmesinden yanayım.
“Ekonomi
uçacaktı.” demişlerdi, ekonomiyi uçuramadılar ama enflasyonu uçurdular. Bizler,
güzel ülkemizde, kimliklerimiz, dünya görüşümüz farklı olabilir ama
bayrağımızın altında huzur içinde, birlikte yaşamak istiyoruz. Türkiye bugün
iyi yönetilmiyor. On yedi yıldır tek başına Türkiye’yi yönetenler ülkeyi
sorunlar yumağıyla karşı karşıya bıraktılar. Siyasal iktidar sorunlara çözüm
üretemez hâle geldi. “Referandumda ‘evet’ çıkarsa ekonomi uçacak.” demişlerdi.
Geldiğimiz noktada ekonomi yerlerde sürünüyor. AK PARTİ’nin 2002’de iktidara
gelmesiyle birlikte Türkiye, uluslararası ölçekte birçok farklı alanda ne yazık
ki gerilemeye başladı. Ekonomi, demokrasi, laiklik, hukukun üstünlüğü, temel
hak ve özgürlükler, dış politika, insan hakları, cinsiyet eşitliği ve eğitim
alanlarında ülkelerin sıralamalarını her yıl yayımlayan saygın endeksleri
değerlendirdiğimizde, bu verilere göre AK PARTİ’nin ülkemizi dünyada nereye
getirdiği gözler önünde. 
Bu
kaçıncı programdı sayamadım ama yeni bir ekonomi programı açıklandı. Her
programdan sonra fiyatlar yükseliyor, her programdan sonra işsizlik artıyor,
her programdan sonra yeni zamlar kapıya dayanıyor. AKP ekonomiyi iyi
yönetemiyor ama şişirilmiş, çarpıtılmış rakamlarla övünmeyi marifet sayıyor.
Ekonomi halkın sofrasıdır, ekonomi halkın huzurudur ama halkımız da ne sofraya
koyacağı soğan ne de huzur ne yazık ki kalmamıştır. AKP, birilerini zengin
edebilmek için halkın sırtına yük bindirmeye ne yazık ki devam ediyor. AKP’nin
ekonomi politikaları sonucu zengin daha zengin, fakir daha fakir olmaya devam
ediyor. AKP ekonomisi yalancı söylemlerle, yalancı baharlarla oluşturulmuş,
şişirilmiş bir balondur ve bu balon çoktan patlamıştır aslında. Gerçek ekonomi,
halkımızın cebine yansıyan zamlar, gençlerin yaşadığı işsizlik, vatandaşımızın
hızla sürüklendiği yoksulluktur. Medyadan ekonomiye her yerde yandaşlarını
yaratan AKP, onları ihya edip vergi yükü ve enflasyonla vatandaşın sırtına
binmeye devam ederken akaryakıt istasyonlarını, otobanları, köprü geçişlerini
âdeta vergi dairelerine çevirdi. Geçmediğimiz köprüye, geçmediğimiz tünele,
gitmediğimiz havaalanına, gitmediğimiz hastaneye sırf AKP yandaşları zengin
olsun diye vergi ödüyoruz. On yedi yılda ülkemizin geldiği durumu göz önünde
bulundurduğumuzda, ülkemiz ekonomisine duyulması gereken güven yerini
güvensizliğe bırakmış durumdadır. Çiftçi alın terinin karşılığını alamıyor,
esnaf siftah yapamıyor, sanayici, ihracatçı ona keza ve ne acı ki gençlerimiz
kendi geleceklerinin endişesiyle ne yapacaklarının, nasıl hayat kuracaklarının
korkusunu yaşıyor. Halkın devleti yönetenlere olan güvensizliği ne yazık ki her
geçen gün artmaktadır. Bugün sanayicisinden üreticisine, öğrencisinden
işçisine, çiftçisinden gazetecisine, akademisyenine kadar herkes ama herkes
gelecek endişesi yaşıyor. Anayasal özgürlüklerinin kısıtlandığı bir ülkede
bırakın yatırım yapmayı, günü borçsuz harçsız kurtarmak, evine ekmek
götürebilmek için, insanlar âdeta çaresizlik içinde çırpınıyor. 
Bakın,
3 Temmuz 2019’da, kendi yandaş gazeteniz Akit’in “Köprülerden geçişe zam yok.”
diye bir ilanı var; 15 Temmuz ve Fatih Sultan Mehmet köprüleri ile o
otoyollarda geçiş ücretlerine yıl sonuna kadar zam yapılmayacak. Peki, gerçek
ne oldu? Devletin işlettiği bu otoyol ve köprü geçiş ücretlerine yıl sonuna
kadar zam yapılmayacak denildikten sonra, dediler ki önce “Yeniden yollara
düşme vakti.” Ertesi gün köprülere yüzde 20 oranında zam yaptılar. Benden vatandaşa
“Oturun oturduğunuz yerde, lütfen, olduğunuz yerde kalın. Sakın düşmeyin
yollara, inanmayın bunlara.” Üzerinden yüz on gün geçti ve köprü, otoyol
geçişlerine zam geldi. 
2023’te
dünyanın en büyük ekonomisi olacağımıza inanmamızı istiyorsunuz. Peki, sahiden
siz buna inanıyor musunuz? Enflasyonun yüzde 9 olduğu ülkede köprüye, otoyola,
posta ücretlerine yüzde 20 zam yaptınız; ya söylediğiniz enflasyon doğru değil
ya yaptığınız zamlarda gerçekten abarttınız. 
Yandaş
medyaya bakacak olursanız, ekonomimiz şahlanışa geçmiş, büyüme yaşanmış. Biz
neden görmüyoruz bu büyümeyi? Bizim gördüğümüz tek büyüme, fiyatlarda ve
zamlarda. Örneklemek gerekirse; elektriğe yüzde 60, doğal gaza yüzde 52,
akaryakıta yüzde 25, İçki, sigaraya yüzde 60 -bu arada akşamcıların hepsini de
kimyager yaptınız, onu da bilin- çaya yüzde 32, şekere yüzde 40, gıda ve
temizlik ürünlerine ortalama yüzde 25 zam ve bu zamlar gerçekleşenler sadece,
bir de yolda gelenler var, gelecek olanlar var; yılbaşından itibaren yüzde 22,5
zam gelecek motorlu taşıtlar vergisini söylemiyorum. 
2018
Eylül ayında enflasyonu yüzde 24,56 olarak açıkladınız, 2019 Eylül ayındaysa
yani bir yıl sonra 9,26 diye açıkladınız. Neymiş efendim, düşüş yaşanmış hem de
enflasyonda yüzde 15 düşüş olmuş. Bu düşüşü TÜİK dışında hisseden bir tek
vatandaş var mı arkadaşlar? Bir tek TÜİK rakamlarında bu düşüyor. Pardon, bir
kişi var, karıştırmayayım; bu Ordu’nun AKP’li Belediye Başkanı Hilmi Bey, o
fark etmiş düşüşü. Ne yapmış? Sözcü gazetesi araştırıp bulmuş: “Ordu Büyükşehir
Belediye Başkanı Hilmi Güler’in 250 bin liralık maaşı tartışma çıkardı. Ordu
Belediyesindeki işçi kıyımına tepki gösteren Mehmet Öztürk adlı vatandaş,
sosyal medyadan AKP’li Ordu Büyükşehir Belediye Başkanı Hilmi Güler’in
maaşlarının dökümünü yayınladı. Öztürk ‘6 ayrı yerden 250 bin liraya yakın maaş
alan Başkan, 2.400 lira maaş alan işçileri işten attı.’ diye…” İşte, Başkanın
aldığı maaşlar: Emekli vekil maaşı 14 bin lira, Başkanlık maaşı 15 bin lira,
ORBEL Yönetim Kurulu üyeliği maaşı 10 bin lira, Turkcell Yönetim Kurulu üyeliği
maaşı 20 bin euro, Superonline Yönetim Kurulu üyeliği maaşı 10 bin euro, Çin
Bankası Yönetim Kurulu üyeliği maaşı 20 bin lira.” El insaf, bir belediye
başkanı 250 bin lira alıyor! 
Arkadaşlar,
sizlere bir dost tavsiyesi: Yapmayın, aklımızla alay etmekten vazgeçin,
vatandaşı saf yerine koymaktan vazgeçin, savurganlık ve lüks içinde yaşamaktan
vazgeçin, her şeyi ithal etmekten vazgeçin, üreticiyi mağdur etmekten vazgeçin;
aksi takdirde, son iki seçimde olduğu gibi, vatandaş sizden yani AKP’den
vazgeçecek, benden söylemesi, kaçınılmaz sonununuz bu çünkü. 
Değerli
milletvekili arkadaşlarım, bakınız, vatandaş az sonra sayacağım zamlarla -pardon,
siz buna zam demiyorsunuz, ne diyorsunuz, “düzenleme ve güncellemeler” diye
ifade ediyorsunuz- geçen yıl 200 lira ödediği elektriğe bu yıl 320 lira ödüyor,
geçen yıl 300 lira ödediği doğal gaza ise bu yıl 450 lira ödüyor, geçen yıl 100
lira ödediği benzine bu yıl 130 lira ödüyor.
Tüm
bunlara rağmen, enflasyonun hâlâ yüzde 9 olduğu yalanına insanları inandırmaya
çalışıyorsunuz. Tabii, dünya bizi kıskanıyor ya, aynaya bakınca çok farklı
gözüküyor bazı şeyler. Vatandaşın bankalara ve finans kurumlarına olan borcu
540 milyar liraya çıktı, geçen aydan 22 milyar daha fazla arttı, bir ayda 22
milyar arttı. Aslında gerçek, ülkemiz borç batağında.
Her
şeyi sattınız, dünyanın borcunu aldınız, borcun millî gelire oranı yüzde 62’ye
çıktı, millî gelirin yüzde 62’si kadar bizim borcumuz var. Türkiye Cumhuriyeti
tarihinde ilk kez, tam bir borç batağına sapladınız ülkeyi ve ne yazık ki bu
batan gemide sadece siz yoksunuz, biz de varız, 82 milyon vatandaş da var!
İşte, feryadımız, isyanımız bu yüzdendir; batıyoruz hep birlikte. Gemiyi
batıran bu kaptanın değişim zamanı geldi de geçiyor bile. (CHP sıralarından
alkışlar) 
Geldiğimiz
noktada yaşanan sorunu günlük pansuman tedbirlerle, halının altına süpürmekle
çözemeyiz. Ortada büyük bir bataklık var, bataklığın üzerindeki sinekleri
öldürerek çözüme ulaşamazsanız; bu bataklığı birlikte kurutmamız gerekiyor. 
Ülkeye
güveni yeniden tesis edecek kapsamlı bir ekonomik programın ivedilikle ortaya
konulması gerekmektedir. Daha güçlü bir Türkiye için eğitimden hukuka, halkçı,
sosyal kalkınma, sosyal adalet ve eşitliği ortaya koyabilecek yepyeni bir
kalkınma programına ihtiyacımız var. Sadece, salt sorunu “Tek başıma çözerim.”
anlayışıyla hareket etmek ülkeyi uçurumdan aşağıya fırlatmakla eş değer.
Her
şeyi bilemeyebilirsiniz, bilenlere danışabilirsiniz, birlikte çözüm
üretebiliriz. Yapılması gereken en önemli işlerden birisi, devlette liyakat
sisteminin yeniden inşa edilmesidir.
Merkez
Bankası bağımsız olmalıdır. Bugün siyasi otorite yüzünden bağımsız karar
alınamıyor.
Üretim
öncelikli bir planlama politikasına ihtiyacımız var. Ancak ve ancak üreterek
güçlenebiliriz. Bugün Türkiye tam bir tüketim toplumu olmuştur. Bugün tarımda,
sanayide ve her alanda üretmeyen bir Türkiye var.
Dış
politikamızı mutlaka düzeltmeliyiz. “Sıfır sorun” diye çıkılan yolda “sıfır
dost”la kaldık arkadaşlar. On yedi yıllık kara tabloda saldırgan bir dış politika
oluştu. Kara bir tablo var ve bu kara tablonun arkası ne yazık ki başarısızlık.
2002 yılında komşularımızla sorunumuz yokken geldiğimiz süreçte sorun
yaşamadığımız neredeyse tek bir ülke yok. Hamaseti bir yana bırakmalıyız. Sıfır
sorundan sırf soruna geldik dış politikada.
Hak
ve özgürlüklerin gasbedildiği bir ülkeye yabancı vatandaş niye gelsin?
Yatırımcı niye gelsin? Niye yatırım yapsın?
İsraf
ekonomisine derhâl son vermeliyiz. Hükûmet, tasarrufa önce kendisinden
başlamalıdır. İlk önce kamudaki lüks araba saltanatına son verilmelidir.
Ekonomiyi düzeltme konusunda eğer gerçekten kararlıysalar, saraydan başlayarak
israfa son vermelidirler yoksa karanlık günler bizi beklemektedir. Özel uçaklar
satılmalıdır. Devletin askeri, polisi yokmuş gibi onlara güvenmeyip… Özel
korumaların görevlerine son verilmelidir.
Vergi
topladılar, devletin çimento, şeker, tütün, sigara fabrikalarını, petrokimya
tesislerinin tamamını özelleştirdiler ama ekonomiyi gene düzeltemediler;
Türkiye’yi üretimden kopardılar çünkü. Canlı hayvanı, buğdayı, soğanı,
patatesi, tohumu ithal eder hâle geldiler. 
Asıl
başımızın derdi olan işsizlik sorununa gelince AKP iktidarı işsizlikle
mücadelede de ne yazık ki sınıfta kaldı, 82 milyonu kuru soğana muhtaç etti.
İşsiz sayımız, geniş tanımıyla, 8 milyonu aştı. Sadece son bir yılda işsiz
sayısı 1 milyon 21 bin arttı. Enflasyon patladı ve mutfaklarda yangın var.
Yetmedi, Türkiye'yi yarı açık cezaevine dönüştürdüler; gazetecilerin,
yazarların, avukatların, milletvekillerinin ve masum yurttaşların tutuklandığı
bir ülkede demokrasiden, özgürlükten, düşünce ve ifade hürriyetinden söz
edemeyiz. Eğitimden tarıma, üniversitelerden dış politikaya kadar pek çok
alanda sorun yaşıyoruz. 
Diğer
en önemli konu işsizlik demiştim; evet, gençlerimiz işsiz. Yine, çalışmak
isteyen her 4 gencimizden 1’i ne yazık ki Türkiye'de iş bulamıyor. TÜİK
rakamlarına göre işsiz yurttaşlarımızın sayısı bir yılda 1 milyon 21 bin kişi
artarak 4 milyon 157 bin kişiye ulaştı. Buna karşın, gerçek işsizlerimizin
sayısı ise bir yılda 1 milyon 282 bin kişi artarak 7 milyon 622 bine ulaştı.
Ancak asıl dikkat çekici olan, resmî işsiz sayısındaki yıllık artışın son altı
aydır her ay 1 milyon kişi üzerinde gerçekleşmesidir; buna dikkatinizi çekerim.
Türkiye, böyle bir durumu ekonominin yüzde 4,7 daraldığı 2009 küresel krizinde
bile yaşamadı. Diğer taraftan, son bir yılda daha önce işi olup da işini
kaybeden yurttaşlarımızın sayısı ise 870 bin kişi oldu. Son bir yılda tarımda
işini kaybedenlerin sayısı 307 bin, sanayide işini kaybedenlerin sayısı 123 bin
olurken aynı dönemde inşaat sektöründe işini kaybedenlerin sayısı 538 bin oldu.
Tarımda son on altı aydır, inşaatta son on dört aydır, sanayide ise son altı
aydır istihdam kaybı devam ediyor. On yedi yıl önce böyle bir işsizlik yoktu,
on yedi yıl önce böyle bir vicdansızlık da yoktu. On yedi yılda ne yazık ki
buraya geldik. 
Şimdi
gelelim dış politikadaki Amerika Başkanının küstah “tweet”ine ve sonraki
mektubuna tabii ki. Malumunuz, Rahip Brunson olayında Cumhurbaşkanı Erdoğan
çıktı, dedi ki: “Bu fakir bu görevde olduğu sürece bu teröristi alamaz.” Bu
ifadeleri kullandı. Sonrasında dolar 7,20 TL’yi geçti, hemen sonrasında ise ne
hikmetse Brunson apar topar tahliye edildi, paket edildi, Amerika’ya gitmesine
o fakir de sessiz kaldı. 
Trump
geçtiğimiz günlerde “tweet” atarak “Türkiye benim büyük ve emsalsiz
bilgeliğimle sınırları aşmak olarak değerlendirdiğim bir şey yapar ise Türk
ekonomisini yıkıp yok edeceğim. Daha önce yaptım.” ifadelerini kullandı. Kabul
edilemeyen bu “tweet”e ülkeyi yönetenler uzun süre sessiz kaldılar. Daha önce
alıştığımız şekilde “Ey Amerika!” “Ey Rusya!” “Ey Almanya!” “Ey Avrupa
Birliği!” diye naralar atan Cumhurbaşkanı niçin konuşmuyor? “Ey!” nidaları
atanlar niçin bu tehdide karşı ses çıkarmıyorlar? İki hafta önce Amerikan Büyükelçiliğine
ait resmî Twitter hesabındaki beğeni için dünyayı ayağa kaldırdınız, o tepkinin
yarısını bile göstermediniz. Benden size bir öneri: İncirlik’i kapatın; elçiyi
çağırın, nota verin; yolcu uçağı siparişini iptal edin, askerî anlaşmaları da
askıya alın. Madem o kadar “Ey!” nidaları atıyorsun, o zaman ifade ettiklerini
pratiğe dök de görelim! (CHP sıralarından alkışlar) 
Bakın,
yeri geldiği zaman eleştirdiğiniz rahmetli Bülent Ecevit 1974’teki Kıbrıs
Harekâtı’nda bu baskının 10 katını gördü ve Amerikan üslerini kapattı. Ecevit,
milliyetçiliği o zaman sokak duvarlarına değil, Kıbrıs’ın topraklarına, Ege’nin
deniz yataklarına yazdı. 
HASAN
ÇİLEZ (Amasya) – Fırat’ın doğusunda da var.
TACETTİN
BAYIR (Devamla) – Değerli arkadaşlar, Sayıştay, Cumhurbaşkanlığı Külliyesi’nin
2018 yılı giderlerine ilişkin denetim raporunu yayınladı. Başlangıç ödeneği 845
milyon lira olan Külliye, harcamalarını katlayarak kamu kaynaklarından bir yıl
içerisinde 1 milyar 648 milyon 678 bin lira bütçe kullandı. Önümüzdeki yıl öngörülen
günlük harcama ise 8 milyon 638 bin lira, aylık masraf 259 milyon 155 bin lira;
Külliye’nin harcaması. Külliye’nin bir günlük harcaması 4.276 asgari ücrete
denk gelmektedir yani 4.276 kişinin aylığına denk bir görüntüdür. Bunu çok
önemsiyorum arkadaşlar. 
Bir
başka şey -konuşmamın sonuna yaklaştığım için pas geçerek- iktidar, 2020
sonunda enflasyonun yüzde 8,5 olacağı öngörüsünde bulunmuş; bu tahmin
doğrultusunda da memur ve memur emeklilerine yüzde 4 + yüzde 4 olmak üzere
yüzde 8 teklif etmişti. 
(Mikrofon
otomatik cihaz tarafından kapatıldı) 
TACETTİN
TAYIR (Devamla) – Bir dakika verebilir misiniz?
BAŞKAN
– Peki, bir dakika buyurun. 
TACETTİN
BAYIR (Devamla) – Ama görüyoruz ki Sayın Cumhurbaşkanımızın maaşı 81.250 liraya
yükseltilmiş yani aylık 7 bin lira zam almış. Daha kısaca ifade etmek gerekirse
bunu ancak ve ancak Tevfik Fikret’in söylediği gibi anlatabilirim. “Yiyin
efendiler yiyin, bu sofra sizin/ Doyunca, tıksırınca, çatlayıncaya kadar
yiyin!” 
Hepinize
saygılar sunuyorum arkadaşlar. (CHP sıralarından alkışlar) 
BAŞKAN
– Gruplar adına yapılan konuşmalar tamamlanmıştır. 
Teklifin
tümü üzerinde şahsı adına ilk olarak Kocaeli Milletvekili Sayın Haydar Akar
konuşacaktır.
Buyurun
Sayın Akar. (CHP sıralarından alkışlar) 
HAYDAR
AKAR (Kocaeli) – Sayın Başkan, değerli milletvekilleri; 4458 sayılı Gümrük
Kanunu’nda yapılan değişikliklerle ilgili yasa teklifini görüşüyoruz.
Ona
geçmeden evvel, biraz evvel Sayın AKP Grup Başkan Vekili -televizyondan
izliyordum- bağırarak, sesini saraya duyurmak istercesine ihracat rakamlarını
söyledi ama ithalat rakamlarını söylemedi. Ben de Ticaret Bakanlığının
verilerini aldım geldim buraya. İsterseniz birlikte karşılıklı bağrışalım
istersiniz birlikte karşılıklı söyleşelim, acaba ithalatımız ve ihracatımız ne
durumda hep birlikte bir gözden geçirelim; ülkenin getirildiği hâli aslında bu
tablodan çok rahatlıkla görebilirsiniz diyorum. Burada kesiyorum çünkü daha
önemli konular var.
Şimdi,
bu kanundan ne bekliyorduk, önce ona bakalım. Ben Sanayi Komisyonuna ilk kez
katıldım, yeni üyesiyim; Komisyona gittiğimde herhâlde bu işin tarafları
gelecek, ihracatçılar gelecek, ithalatçılar gelecek, gümrük müşavirleri gelecek
bunu konuşacağız, ne amaçlıyorlar ne istiyorlar bunu gözden geçireceğiz diye
düşünüyordum çünkü geçici maddeleri hariç 248 maddesi olan bir kanunda
yapılacak değişiklikten bahsediyoruz. Fakat öğrendim ki bu kanun teklifi 3 kişi
tarafından getirilmiş; 1’i Meclisteki bir milletvekili arkadaş ama diğer 2’si
bu işi organize eden, pişiren, hazırlayan, sizlere verip imza altına aldıran ve
Komisyona getiren kişiler; 3 kişi. Bu 3 kişiden 2’si sürekli, bu kanunla ilgili
geçmişte de yapılan uygulamalarda adları geçen kişiler. 
Yine,
konuşuyoruz maddeler üzerinde, bir baktım, orada kim var? Eski Bakan var,
Gümrük Bakanı var, eski Bakan var. Kim var? Bakan Yardımcısı var, şu andaki
mevcut Bakan Yardımcısı var ve bürokratlar var. Sadece bir soru sordum onlara
bir maddeyle ilgili. Maddenin bir önceki metiniyle şu andaki metni aynı aşağı
yukarı, bir kelime değiştirmişler, sadece bir kelime değiştirmişler; “başvuru”
yerine “işlemler” demişler. “Merak ettim, bu ‘başvuru’ kelimesinin yerine
‘işlemler’ kelimesini niye koydunuz?” diye bir soru sordum. Ama maalesef, Sayın
Elitaş da burada olsaydı beni doğrulardı…
MUSTAFA
ELİTAŞ (Kayseri) – Buradayım… Buradayım…
HAYDAR
AKAR (Devamla) – Ha, buradaymış Sayın Elitaş.
On
dakika, on beş dakika Elitaş da bu sorunun cevabını alamadı, ben de alamadım;
hatta Komisyondaki bürokratları, eski Bakan da dâhil olmak üzere, Sayın Elitaş
fırçaladı -yanlış söylüyorsam düzeltin- “Dersinize çalışmamışsınız.” dedi.
Çalışmadıkları o kadar belliydi ki biraz evvel söylediğim şeyle örtüşüyordu
çünkü birileri tarafından hazırlanmış, pişirilmiş ve Meclise getirilmişti. 
Şimdi,
aslında bu Gümrük Kanunu’nun temelinden değişmesi gerekiyor. Niye? 1 Mayıs
2016’da Avrupa Birliği -biz de Avrupa Birliğinin Gümrük Kanunu’na tabiyiz,
gümrük anlaşması yapmışız- “gümrük kodu” adı altında bir değişiklik yapmış ve
31 Aralık 2020’ye kadar buna üye ülkelerin uymasını şart koşmuş. Aslında
durmamış Bakanlık, bununla ilgili çalışmış; bu işin biraz evvel saydığım
taraflarını toplamış, 30 kez revize etmişler ama bu Gümrük Kanunu’nu buraya
getirememişler. Arada başka şeyler olmuş, o revize edilirken maalesef 20
maddelik -bunun 2’si yürütme maddesi, 18 maddelik- sadece cezaları kapsayan bir
konuyu getirip bir kanun teklifi olarak Meclis komisyonuna sunmuşlar. Tabii, bu
gümrük kodunda belirtilen taleplerin hiçbiri şu anda mevcut görüştüğümüz kanun
teklifi içerisinde yok. Kimin talepleri var? TOBB’la, TİM’in talepleri var
burada. Avrupa Birliğinin 2016’da “Değiştireceksiniz.” dediği taleplerin
hiçbiri bunun içerisinde yok. 
Yalnız
bu senaryoyu ilk kez görmüyoruz arkadaşlar, bu senaryoyu ilk kez görmüyoruz; bu
senaryo 2013’te de aynı gerçekleşmiş Gümrük Kanunu üzerinde. Daha önce gümrükte
yapılan işlemlerde eğer bir fesat varsa, hile varsa, hurda varsa kaçakçılık
varsa Kaçakçılıkla Mücadele Kanunu’na göre hapis cezasına karşılık gelen
cezalar verilirken 2013’te, biraz evvel saydığım kişilerin talebi üzerine
“ekonomik suça ekonomik ceza” denilerek Gümrük Kanunu’nun içerisine para cezası
olarak dercedilmiş. 
ÖZGÜR
ÖZEL (Manisa) – Metin Külünk de var mı? 
HAYDAR
AKAR (Devamla) – O da var, o da var. 
Onun
içine para cezası olarak dercedilmiş ama durmamışlar, bu sefer onu
kurtarmışlar. Kurtulanlar belli, hapis cezası yatacaklar belli. Bunu bana
sormayın, aslında araştırırsanız size çok yakın kişiler olduğunu, bunların
liman ve gümrüklerde birtakım faaliyetlerde bulunan kişiler olduğunu, hatta
sizde milletvekilliği yapmış arkadaşlar olduğunu; hatta kaçakçılık işine
karışmış, meşhur altın kaçakçılığı işine karışmış gümrük müşavirlik şirketi
olduğunu biz biliyoruz, tahmin ediyorum siz de biliyorsunuz ama merak
ediyorsanız lütfen araştırınız.
Şimdi
“ekonomik suça ekonomik ceza” derken şöyle bir şey söylüyorsunuz, diyorsunuz
ki: “Adam hapiste mi ödeyecek borçlarını, hapiste mi ödeyecek cezalarını?” Öbür
taraftan bugün çek yazan binlerce insan hapis cezasıyla karşı karşıya, onlara
“Ekonomik suça ekonomik ceza.” demiyorsunuz. (CHP sıralarından alkışlar) Şimdi,
eğer kurtaracak bir iş adamınız varsa çekten bunu yaparsınız ben biliyorum ama
kurtaracak daha çok kaçakçılar olduğu için onlara daha önem verdiğinizi
düşünüyorum, para cezalarından kurtulma talebi olarak karşımıza getirildiğini
düşünüyorum.
Şimdi,
Avrupa Birliğinin gümrük müktesebatını incelediğinizde aslında ceza yok ama
bizim gibi “beyan yanlışlığı” adı altında ya da bildirimdeki eksiklik gibi bazı
nedenlerden dolayı affedilen insanların Avrupa Birliğinde çok büyük
yaptırımlarla karşı karşıya olduğunu görüyoruz. Orada beyan usulünü kabul
ediyorlar ama yakaladıklarının da asla bir daha o işi yapmalarına izin
vermiyorlar Avrupa Birliğinde.
Şimdi,
eğer gerçekten Gümrük Kanunu’nda bir değişiklik yapacaksak işte 30 kez revize
ettiğiniz kanunu getirin, hep birlikte Komisyonda bu işi ortak akılla
halledelim ve bütün tarafların problemlerini çözelim diyorum. 
Burada
bir başka mesele daha var: Bu kanunu getirenler, geçmişte Kaçakçılıkla Mücadele
Kanunu’yla ilgili yaptırımda bulunanlar gümrük müşavirleri odası kurulmasına
karşı çıkıyorlar. Bu kanunun geçici 6’ncı maddesinde “Gümrük müşavirleri odası
kurulabilir.” diyor fakat yirmi yıldır gümrük müşavirleri bir oda kuramıyorlar.
Niye kuramıyorlar biliyor musunuz? İşte, bu kanun teklifini size, Meclise
getiren insanların kişisel kaprisleri ve daha önceki kişisel çekişmelerinden
dolayı bunu kuramıyorlar. Şimdi, dış ticaretin yüzde 90’ını gümrük müşavirleri
yapıyor. Kamu-özel arasında köprü görevi yapıyor bu insanlar. Üç yıl staj ve 3
ayrı sınavdan geçerek gümrük müşaviri olabiliyorlar ama aynı doktorlar gibi,
aynı avukatlar gibi, aynı kamu ile özel arasında ilişki kuran diğer odalar gibi
bir oda talepleri var ama kanunda olmasına rağmen kanun uygulanmıyor ve oda
talepleri yerine getirilmiyor. 
Bir
başka konu var: Yetkilendirilmiş yükümlü statüsü, “Güney Kore modeli” diyorlar
buna. Türkiye’de 500’e yakın firma beyan usulüyle gümrük işlemlerini kendi
sahalarında, fabrikaysa fabrika sahasında, depoysa depo sahalarında veya sanayi
bölgesinde herhangi bir alana sahipse bu alanda yapıyor; ithalat ve ihracat da
direkt kendi depolarına giriyor, ithal ve ihraç ettiği ürünleri direkt kendi
depolarından sevk ediyor; hiçbir kontrole tabi değil. Daha önce bir kontrole
tabiymiş, bir yönetmelik değişikliğiyle gümrük muhafaza memurlarının yapması
gereken kontrolü firmaya bırakmışlar. Firma içeriden veya dışarıdan herhangi
bir denetim elemanına -burada bir standart yok- “şu eğitimi almış olacak” “şu
denetleme belgesi olacak” gibi hiçbir kriter olmaksızın yaptırabiliyor. Burada
yüzde 20 koymuşlar, 100 beyanda 20 beyanı kontrol etme zorunluluğu getirmişler.
Şimdi, düşünün, ben iş yeri sahibiyim, ithalat ve ihracatla uğraşıyorum, 100
ayrı beyan yaptım ve benim emrimde çalışan 3 bin liraya, 5 bin liraya
çalıştırdığım mühendise, teknisyene, teknikere ya da düz memura, beyaz yakalıya
“Git, benim 100 beyanımın içerisinden 20 tane beyanımı kontrol et.” diyorum.
Şimdi, arkadaşlar, birilerinin aklıyla dalga mı geçiyorsunuz ya, bunu yapacak
babayiğit var mı? Türkiye’de 82 milyonun içerisinde kendi işverenine karşı
olumsuz beyan tanımı yapacak ya da olumsuz beyanı bildirecek bir babayiğit var
mı? Sizlere soruyorum, ben olduğunu düşünmüyorum. Sizin içinizde böyle bir
babayiğit varsa bu kanunları bu şekilde çıkarabilirsiniz, bu yönetmelikleri bu
şekilde düzenleyebilirsiniz. 
Temelinde,
bu kanun teklifi yasalaşırsa Türkiye’deki kaçakçılığı, Türkiye’deki
adaletsizliği, gümrük kapılarında olan, o her gün konuştuğumuz olumsuzlukları
daha yüksek seviyede konuşacağız. Daha çok kaçakçılığı -biraz evvel bir
arkadaşım yine sigaradan örnek verdi- ülkede daha çok kaçak sigara içilmesini
-gümrük vergilerinden, dolaylı koyduğunuz vergilerden dolayı- Avrupa’nın
ürettiği ürünlerin devlete hiçbir faydası olmadan ülkede satılmasını
sağlayacaksınız diyorum ve gerçekten de doğru bulmadığımı ifade ediyor,
hepinize sevgiler saygılar sunuyorum. (CHP sıralarından alkışlar) 
BAŞKAN
– Şahsı adına ikinci konuşmacı Konya Milletvekili Sayın Ziya Altunyaldız. (AK
PARTİ sıralarından alkışlar) 
ZİYA
ALTUNYALDIZ (Konya) – Sayın Başkan, değerli milletvekilleri; hepinizi saygıyla
selamlıyorum. Yüce milletimizi ve ekranları başında bizleri izleyen tüm
vatandaşlarımızı saygıyla selamlıyorum.
Öncelikle,
85 arkadaşımızla birlikte Gümrük Kanunu’nda bir değişiklik teklifi sunduk.
Teklifin içeriği, kapsamı, tamamıyla ihtiyaçlara cevap verecek nitelikte
hazırlandı. Doğrusu, biraz önce konuşma yapan hatibin dediğini anlamakta zorluk
çektim. Türkiye Cumhuriyeti’nde dış ticaret yapan insanlar, Türkiye Cumhuriyeti’nde
ticari ve sınai faaliyette bulunan insanlardır, işletme sahipleridir. İşletme
sahipleri de ya Türkiye Odalar ve Borsalar Birliğine ya da Türkiye İhracatçılar
Meclisine… Aslında ikisine de üyedirler. Dedi ki: “Değişiklik talepleri TOBB’un
ve TİM’in talepleri.” E kimin olsaydı acaba merak ediyorum? Kendi kafasında, iş
dünyasının değil de kimin değişiklik taleplerini buraya getirmemizi istiyorsa
onu da beyan ederse memnun oluruz. Çünkü biz, Türkiye Cumhuriyeti’nin
ihtiyaçlarına cevap vermek için buradayız; Türkiye Cumhuriyeti’nin, dün olduğu
gibi bugün de üreten, ihraç eden, değer yaratan, refah yaratan ülke olarak
gelişmesini sağlamak üzere buradayız. Onun için de işletmelerin ve ticaret
erbabının ihtiyaçlarını karşılamak durumundasınız.
85
arkadaşımızla birlikte, evet, sizin dediğiniz gibi TOBB’un ve TİM’in
temsilcileriyle toplandık, tek tek konuştuk.
HAYDAR
AKAR (Kocaeli) – 84’ünün teklifin bir maddesinden haberi yok.
ZİYA
ALTUNYALDIZ (Devamla) – Kamu idarelerinin tamamıyla konuştuk ve bugün
ihtiyaçlara cevap verecek nitelikte bir teklifi önce Komisyonumuza sonra da
Genel Kurulun takdirine getirdik. Genel Kurulun takdirleriyle bu teklifin
yasalaşmasını ümit ediyorum ve teklife destek veren tüm arkadaşlarımıza
yürekten teşekkür ediyorum.
Değerli
arkadaşlar, gümrük idareleri 1980’lerde daha çok gelir toplama ve muhafaza
birimi olarak öngörülürdü ya da böyle değerlendirilirdi. Bugün geldiğimiz
noktada, özellikle 2000’li yılların sonunda arz zinciri güvenliğinin ana
unsurlarından, ana profillerinden biri oldu. Zira dünya arz zincirlerinde
önemli ölçüde başarıyı tayin eden bir noktaya gitti. 
Size
Birleşmiş Milletler Ticaret ve Kalkınma Konferansının yaptığı bir çalışmayı
aktarmak istiyorum. Niye arz zinciri bu kadar önemli? Bir ticari işlem 30 kadar
taraf, 40-50 kadar belge, 200 kadar farklı veri ile tüm bilgi ve belgelerin
yüzde 60-70’inin en az 1 kez teyidini gerektiren bir süreç anlamına geliyor.
Ayrıca, OECD’nin yaptığı bir çalışmaya göre de dünya ticaretinde maliyetlerin
yüzde 15’ini gümrük işlemleri oluşturuyor. İşte gümrük işlemleri, aslında
sadece eşyanın giriş ve çıkış yaptığı alan olmanın ötesinde, insanların
ekonomik faaliyetlerini, kararlarını ve ülkede yatırım yapma ya da yapmama
konusunda, küresel anlamda ülkemizi bir ticaret merkezi olarak görüp görmeme
konusunda tüm kararları doğrudan etkileyen unsurlardır. Hatta, sadece bu değil
değerli arkadaşlar; Dünya Bankası verilerine baktığımız zaman küresel hasılanın
yüzde 50’si ila yüzde 60’ı dış ticaretten geliyor, küresel hasılanın yüzde
50’si ila yüzde 60’ı. O zaman ticaret, zenginliğin de üretimin de kaynağı.
Ticaret çekici güçtür. Hepinizin bildiği gibi, eğer pazarlayamıyorsanız, eğer
satamıyorsanız üretmenizin çok bir değeri olmayabilir; o yüzden üretmeyle,
tedarikle, pazarlamayla, ihracatla entegre olmak durumundasınız. İşte, bu
yüzden gümrükleri modernize eden, gümrük işlemlerini en hızlı ve en kolay bir
şekilde yürüten bir anlayışla çalışmalarımızı sürdürdük dünden bugüne, bugünkü
anlayışımız da bunun tezahürüdür değerli arkadaşlar.
Yine,
değerli arkadaşlar, ihracat ve ithalat rakamlarından bahsedildi. İhracat ve
ithalat rakamları kamuoyuna açık rakamlar, o yüzden bunu burada zikretmenin ya
da zikretmemenin getireceği çok fazla bir değişiklik olacağı kanaatinde
değilim.
HAYDAR
AKAR (Kocaeli) – Grup Başkan Vekilinize söyle, Grup Başkan Vekiliniz söyledi. 
ZİYA
ALTUNYALDIZ (Devamla) – Bakın, Türkiye, Değerli Başkanın da ifade ettiği gibi,
2000’li yıllarda 31 milyar dolar olan ihracatını geçen yıl itibarıyla 168
milyar dolara çıkardı. Evet, daha fazla yapmak istiyor muyuz? İstiyoruz.
Yapabilir miyiz? Yaparız. Onun için işte gümrük rejimlerini modernize ediyoruz,
onun için gümrüğü daha hızlı ve daha kolay işlem yapılacak idareler hâline
getiriyoruz, onun için ticaret erbabını gümrükle çözüm ortağı hâline
getiriyoruz değerli arkadaşlar. 
İsterseniz
dokuz aylık ithalat ve ihracat rakamlarını sizi kırmamak için söyleyeyim:
İhracat rakamı 132,5 milyar dolar, ithalat rakamı da 153,9 milyar dolar yani
ihracat artarken ithalat düşüyor. Önceki döneme göre ithalat yüzde 15,3 düşmüş,
ihracatımız da yüzde 3 düzeyinde artmış; dolayısıyla buradan çıkarabileceğiniz
bir ekmek yok maalesef. (AK PARTİ sıralarından alkışlar)
HAYDAR
AKAR (Kocaeli) – Ya, onu Grup Başkan Vekiline söyle sen.
LÜTFÜ
TÜRKKAN (Kocaeli) – Üretim yok demektir, ortada bir üretim yok demektir.
İthalat azaldığı zaman üretim yok Türkiye’de. 
ZİYA
ALTUNYALDIZ (Devamla) – Değerli arkadaşlar, şimdi, Ticaret Bakanlığı dünden
bugüne yapmış olduğu çalışmalarla özellikle gümrük idaresini ve işlemlerini
dijitalleşmeyle birlikte, bilişimle birlikte daha çok sistemin üzerine yıkmaya
çalışan bir anlayışla hareket ediyor. Ne demek istiyorum? Eğer sistem
oluşturursanız izleyebilirsiniz, sistem oluşturursanız takip edebilirsiniz,
sistem oluşturursanız şeffaf olursunuz, sistem oluşturursanız sonuçları
öngörürsünüz. Bu nedenle de dünden bugüne ortaya koyduğumuz sistemlerle bir
taraftan kâğıtsız gümrük projelerini hayata geçirmişiz, diğer taraftan tüm dış
ticaret işlemlerini elektronik ortama aktarmışız. Ayrıca, eleştirdiğiniz
yetkilendirilmiş yükümlü ihracatçılarımızla da ihracatı yerinden yaparak yani
vatandaşa yani işletmemize güveni getirmişiz.
HAYDAR
AKAR (Kocaeli) – Eleştirmiyorum ya, “Kontrolü yok.” diyorum, eleştirmiyorum.
ZİYA
ALTUNYALDIZ (Devamla) – Siz işletmelerimize güvenmiyorsunuz ama biz
işletmelerimize sonuna kadar güveniyoruz. Ancak güven, kontrol etmeyi; güven,
denetlemeyi asla dışlamaz. O yüzden, hem güveniyoruz hem denetliyoruz. O yüzden
sistemleri dijital hâle getiriyoruz ki kimin ne yaptığını sistem üzerinden tek
tek görebilelim. 
Değerli
arkadaşlar, ayrıca konteyner ve liman takip sistemleriyle eşyanın nerede, ne
kadar beklediğini ve hangi işlem noktasında ne kadar süre kaybettiğini ya da
kazandığını görüyoruz. 
Diğer
taraftan, varış öncesi gümrüklemeyle birlikte, özellikle ihracat amaçlı ithal
edilen ham madde ve yarı mamullerin tamamını, eşya çıkış yerinden çıktığı andan
itibaren gümrük işlemlerini başlatmak ve geldiği andan itibaren de üretim
yerlerine sevk edebilmek için bu Varış Öncesi Gümrükleme Projesi’ne başlamış ve
hayata geçirmiş durumdayız. 
Diğer
taraftan, değerli arkadaşlar, yasa teklifiyle ihracatı daha çok gözeten ve
önceleyen bir yaklaşımı getirdik ve daha hızlı hareket edebilmenin… Özellikle,
ceza ile fiil arasındaki dengeyi kurmaya çalıştık. Cezanın amacı biliyorsunuz
ıslah etmektir, cezanın amacı uygulamayı daha iyi yapabilmektir; o yüzden, ceza
ile fiili orantılı hâle getirdik. O yüzden, özellikle kamusal gücün
kullanılması sonucunda iş dünyasına dönük eksik alınan ya da fazla alınan vergilerin
iadesinde faiz ödemesi zorunluluğu getirdik. O yüzden, vatandaşımızla
mahkemeleşmek yerine uzlaşmayı, daha doğrusu uzlaştırmayı seçerek itiraz öncesi
ya da sonrası işletmelerin uzlaşmaya gidebilmesi hakkını getirdik. 
(Mikrofon
otomatik cihaz tarafından kapatıldı)
ZİYA
ALTUNYALDIZ (Devamla) – Değerli Başkanım, bitirmeme müsaade eder misiniz. 
BAŞKAN
– Toparlayın Sayın Milletvekili. 
ZİYA
ALTUNYALDIZ (Devamla) – Teşekkürler. 
O
yüzden değerli arkadaşlar, dün olduğu gibi bugün de Türkiye üreten, ihraç eden,
istihdam oluşturan, ticaretle ve üretimle büyüyen eksenine devam ediyor. 
Bu
yasa teklifini de yasalaştırma konusunda vereceğiniz destekler nedeniyle
şimdiden hepinize teşekkür ediyor, hazırlık sırasında katkı veren tüm
arkadaşlarıma yürekten teşekkür ediyorum. 
Meclisimizi
bir kez daha saygıyla selamlıyorum. (AK PARTİ sıralarından alkışlar)
HAYDAR
AKAR (Kocaeli) – Sayın Başkanım, müsaade ederseniz kürsüden devam edeyim. 
BAŞKAN
– Yerinizden söz vereyim, geç oldu Haydar Bey. 
HAYDAR
AKAR (Kocaeli) – Peki. 
V.- AÇIKLAMALAR (Devam)
43.- Kocaeli Milletvekili Haydar Akar’ın, Konya
Milletvekili Ziya Altunyaldız’ın 104 sıra sayılı Kanun Teklifi’nin tümü
üzerinde şahsı adına yaptığı konuşmasındaki bazı ifadelerine ilişkin açıklaması
HAYDAR AKAR (Kocaeli) – Teşekkür ediyorum. 
AKP Grubu adına konuşan arkadaşımıza önce bir soruyla
başlamak istiyorum: Bir yüzde 10’dan bahsediliyor, bundan kimin için
bahsedildiğini çok merak ediyorum. Bu soruyu da cevaplarlarsa mutlu olurum.
Benim
söylemediğim sözleri veya anlatmak istediğim şeyleri bağlamından kopararak
sanki yetkilendirilmiş kişilere karşı, müesseselere karşı olduğum izlenimi
yaratıyor. Benim orada söylemek istediğim, sadece kontrolden kaçırıldığıydı ve
bu kontrolü yapabilmek için de hani oda tanımı vermediğiniz gümrük
müşavirlerine yeminli mali müşavir gibi gümrük müşavirliği statüsü getirilmeli
diyorum ve bu kontrol edilmeli. 500 tane firma, Türkiye’nin de en büyük
ihracatçı ve ithalatçı firmalarından bahsediyoruz. Bunların kontrolünün
gerektiğini söylüyorum. O zaman her şeyi serbest bırakalım, kimse bir şeyi
kontrol etmesin. Bu, sadece ithalat veya ihracat veya gümrükte söz konusu
değil, bütün alanlarda da bu olabilir. O zaman bu Meclise de ihtiyaç
kalmayacaktır, herkes bildiği gibi yapsın. 
(Mikrofon
otomatik cihaz tarafından kapatıldı)
BAŞKAN
– Lütfü Bey, söz talebiniz mi var Sayın Grup Başkan Vekili?
LÜTFÜ
TÜRKKAN (Kocaeli) – Evet, Sayın Başkanım.
BAŞKAN
– Buyurun.
44.- Kocaeli Milletvekili Lütfü Türkkan’ın, Konya
Milletvekili Ziya Altunyaldız’ın 104 sıra sayılı Kanun Teklifi’nin tümü
üzerinde şahsı adına yaptığı konuşmasındaki bazı ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkanım, biraz evvel hatibin ithalat ve ihracat
rakamlarıyla ilgili verdiği rakamları dinledim, kendisi de meslekten geldiği
için bu konuları iyi bildiğini düşünüyorum. Orada ithalat rakamlarındaki düşüşü
doğru irdelemek lazım. Türkiye’deki üretim, ithal girdi maddelerinin çok olduğu
bir üretim. Yani bu ithalatın düşme rakamı bizi çok sevindirmedi o yüzden Sayın
Milletvekilim. İthalatın girdi rakamlarının düşmesi Türkiye’de üretimin de
düştüğünün işareti aslında. Türkiye’deki üretim rakamlarına baktığınızda bu
sonucu elde etmeniz mümkün. Yani ekonominin iyi olduğunu savunmak için şu
söyleyeceğim rakamları hiç bilmiyor olmanız lazım. İnsanların ekonomisi nerede
başlıyor, biliyor musunuz? Ne sizin ithalatınızda ne de ihracatınızda başlıyor;
tencerede başlıyor, tencerede bitiyor vatandaşın ekonomisi. 2018 ile 2019 arası
soğan artış oranı ne kadar, biliyor musunuz? Yüzde 326.
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Özür diliyorum Sayın Başkanım, bitiriyorum.
BAŞKAN
– Buyurun. 
LÜTFÜ
TÜRKKAN (Kocaeli) – Patlıcanda bu oran yüzde 403, domateste yüzde 120. Yani
“Bizim ihracatımız atladı, öbürü patladı.” derken tencere boşalmış. Vatandaş
bununla ilgileniyor, sizin bu rakamlarınızı asla ve kata kulağına bile
takmıyor. Buna cevap verebiliyorsanız “Evet arkadaş, biz bu rakamları indirmek
için şu, şu, şu işleri yaptık.” diyorsanız vatandaş bunu çok iyi dinleyecek.
Ama orada rakamlara takla attırarak vatandaşın gözünü boyadığınızı
zannediyorsanız yanılıyorsunuz.
Teşekkür
ediyorum Sayın Başkanım.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Sayın milletvekilleri, şimdi teklifin tümü üzerinde yirmi dakika süreyle
soru-cevap işlemi yapılacaktır. Bu sürenin on dakikası sorular için
kullanılacaktır, kalan süreyse cevaplar için kullanılacaktır.
Ümit
Yılmaz Bey…
Ayşe
Sibel Ersoy, buyurun.
AYŞE
SİBEL ERSOY (Adana) – Teşekkür ederim Sayın Başkanım.
Geçen
hafta acımız büyüktü, kardeşimiz İlteber Turan Yalçın’ın bugün de duası vardı,
mekânı cennet olsun.
Dünya
Sağlık Örgütü tarafından her yıl meme kanseri farkındalık ayı olarak anılan
ekim ayı içerisinde meme kanserine karşı farkındalık oluşturmak ve birçok ölüme
sebep olan bu kanser türüne dikkat çekmek gerekiyor. Farkındalık
kampanyalarıyla hem dünyada hem de Türkiye’de meme kanseri vakaları artmasına
rağmen erken tanı sayesinde hastalıktan ölüm oranlarının azaldığı görülüyor. Değiştirilemeyen
risk faktörlerinin başında kadın olmak, yaş almak gibi sebepler geliyor. 
Buradan
tüm kadınlarımıza hastalığa karşı gerekli önlemleri almaları ve kontrollerini
aksatmadan yaptırmalarını öneriyorum. 
Teşekkür
ederim. 
BAŞKAN
– Sayın Gürer… 
ÖMER
FETHİ GÜRER (Niğde) – Teşekkürler Sayın Başkan. 
İktidar,
ekonomi kötüye gittikçe kimden ne koparırım anlayışıyla alacakların tahsilinde
sınır tanımamaktadır. Zam üstüne zam yetmez gibi kredi, vergi ve prim borcu
nedeniyle 3 milyon 300 bin kişinin banka hesaplarının bloke edildiği ifade
edilmektedir, e-haciz uygulamasıyla tebliğ ulaşmadan varlıklara el konulduğu
belirtilmektedir. Niğde’den esnaf arıyor: “Borcumdan dolayı varlığımı bloke
etmişler, varlığım borcumdan fazla ama elimi kolumu bağladılar.” diyor.
Binlerce kişinin senedi, çeki için ayırdığı tutar bloke edildiğinden senedi
protestoya uğramaktadır, çeki varsa ödeyemediği için kara listeye alınmaktadır.
Bankalar mağdurlar için duvar durumundadır. Vergi, kredi, prim borcu nedeniyle
oluşan sorunlara iktidar çözüm getirmelidir. Esnaf, çiftçi, kredi borcu olan
öğrenci borç kıskacıyla icralıktır. Emekli, engelli, işçi, memur geçim
sıkıntısı içindedir. Dar gelirliler yanında işsizler de perişandır. Bu
konularla ilgili düzenlemeler yapılmalıdır. 
Teşekkür
ediyorum Başkanım. 
BAŞKAN
– Sayın Ünsal… 
SERVET
ÜNSAL (Ankara) – Teşekkürler Başkan. 
Ekonominin
getirildiği durum yurttaşın belini, boynunu bükmeye devam ediyor. Cepler boş,
dolaplar boş, kasalar boş ama vatandaşın. Mutfakta yangın var, her şey ateş pahası.
Kışa giriyoruz ama doğal gaz ve elektrik faturalarıyla başa çıkılmıyor.
Yurttaşlar geçinebilmek için mecburen her şeyden tasarruf ederken devlette
savurganlık ve israf azalacağına rekor kırıyor hem de ne rekor. 
Cumhurbaşkanlığının
tasarrufuna geçen kurumlar arasında “yedek ödenek” diye bir yapı var
arkadaşlar. 2018 yılı için 7,3 milyar olan bu yedek ödenek, Cumhurbaşkanının
tasarrufunda 8 kat arttı ve 56,6 milyar liraya çıktı. Milyonlarca insan
yoksullukla, geçim derdiyle boğuşurken kaynakların böyle harcanması vicdanları
sızlatmıyorsa ortada büyük bir hastalık var demektir. On yedi yıldır “Yoksulluk
bitecek.” diye çıkılan yolda ne yazık ki biten vatandaş mı olacak? 
BAŞKAN
– Sayın Tanal… 
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlıyorum.
Değerli
Başkanım, bu sorum aslında Meclis Başkanlığına ama yani eğer vekâleten cevap
verirseniz çok mutlu olurum. Parlamenter sistemden sonra Başbakanlık
lağvedildi, kaldırıldı. Başbakanlığa bağlı 3 personelin -ismini sayacağım, bana
gelen iddiaya göre, bu iddiaya göre- Başbakanlıktan Meclis kadrosuna geçtiği
hâlde, bugüne kadar Meclise gelmedikleri, hatta 1’inin de fazla mesai aldığı
iddia edilmektedir. Bu kişilerden, Salim Gürbüz, Ali Ataseven, Ayhan Köseömür…
Hatta Ali Ataseven’in, iddia edildiğine göre, gelmediği hâlde fazla mesai
ücreti olarak aylık 759 TL de düzenli bir şekilde hesabına para yatırıldığı
söylenmektedir.
(Mikrofon
otomatik cihaz tarafından kapatıldı) 
MAHMUT
TANAL (İstanbul) - Yazık, günahtır, bu konu araştırılsa mutlu oluruz,
seviniriz.
Teşekkürler,
saygılar.
BAŞKAN
– Sayın Serter…
BEDRİ
SERTER (İzmir) – Teşekkürler Sayın Başkan.
Yine
bir bütçe zamanı, getirdiğiniz her yasayla zaten halkın cebinden kırptığınız
paralar yetmeyecek, biliyorsunuz; şimdi de bütçe kanunu geliyor, kim bilir
nelerle karşılaşacağız. İzmir Milletvekili olarak İzmir’in sesini buradan
duyurmaktır görevim. Geçen senelerde neredeyse unuttuğunuz, sesini duymadığınız
İzmir’i unutmayın. İzmir’i unutan, Türkiye'yi unutmuş demektir, bu bilinsin.
Üvey evlat gözüyle bakılan İzmir’in odaları, dernekleri, sanayicileri, esnafı,
turizmcileri, çiftçileri seslerinin duyulmasını bekliyor. İzmir’de çocuklar
taşımalı eğitim sisteminin dışında kalıyor. Sanayiciler ara eleman bulamıyor.
İzmir Limanı’nın kapasitesinin yükseltilmesi bekleniyor. Antik kentler tarih ve
turizme kazandırılmayı; turizm işletmecileri yabancı turistleri İzmir’de
tutmayı istiyor ve bekliyorlar.
(Mikrofon
otomatik cihaz tarafından kapatıldı)
BAŞKAN
– Sayın Ünver…
İSMAİL
ATAKAN ÜNVER (Karaman) – Karaman’da hasat boyunca mısırını Bakanlıkça açıklanan
1.150 lira fiyattan satamayıp serbest piyasada ortalama bin lira civarına
satmak zorunda bırakılan çiftçimiz yeni bir zorlukla karşı karşıyadır. Kısa bir
süre önce, TMO’nun gerekli hazırlıkları yaptığı ve üretilen mısırın tamamının
alınacağı açıklanmıştı, şimdi ise depoların dolduğu, Karaman ve ilçelerinde,
Ayrancı deposu hariç, TMO’ya ait depo veya lisanslı özel depo bulunmadığı ve bu
nedenle mısır alımı yapılmadığı görülmektedir. Karaman Ziraat Odası, bir hafta
önce, arazide 350-400 bin ton mısır olduğunu açıklamıştır. Alıma devam eden 45
kilometre uzaklıktaki Ayrancı deposu ve 60 kilometre uzaklıktaki Hotamış
lisanslı deposunun kapasitesi 40 bin tondur. Bu kapasite çiftçimizin elindeki
mısırın tümünü almaya yetecek midir? Dün, çiftçimize “Elinizdeki tüm mısırı
alacağız.” diyenler bugün nerededir? Geçmişte çiftçinin kara gün dostu olan
Ofis nerededir, dahası Tarım Bakanlığı nerededir?
Teşekkür
ederim Sayın Başkan. 
BAŞKAN
– Sayın Şevkin...
MÜZEYYEN
ŞEVKİN (Adana) – Sayın Başkan, geçen yıl kabul edilen 6663 ve 3269 sayılı
-torba- Yasalara eklenen uzman erbaşların devlet memurluğuna direkt geçişi için
yedi yıl şartının getirilmesi, yedi yılı doldurmadan ordudan istifa eden birçok
gencimizi mağdur etmiştir. Özellikle uzman çavuşluktan ayrıldıkları tarihte iki
yıl asker olarak çalışma koşuluyla devlet memurluğuna geçiş yapabilme hakkını
elinde bulunduranların, kanunun yürürlük tarihinden öncesini de kapsamasıyla,
uzman çavuşların bu haklarına tamamen tırpan vurmuştur. Yasa nedeniyle devlet
memurluğu hakkını kaybeden uzman çavuşlar, özel sektörde de tecrübe şartı
arandığı için işe kabul edilmemektedir. Kabinenin mağdur edilen uzman
çavuşların sesine kulak vermesini bekliyoruz. 
Teşekkür
ederim. 
BAŞKAN
– Sayın Başevirgen…
BEKİR
BAŞEVİRGEN (Manisa) – Teşekkür ederim Sayın Başkan. 
Maden
işçilerimizin Enerji Bakanlığıyla yaptıkları görüşmeden yine öteleme çıktı.
Bakanlık, dilekçeyle bu yıl sonuna kadar başvuruda bulunan maden işçilerimizin
tazminatlarını, 2020 yılının ilk altı ayında ödeyeceğini söyledi ancak
işçilerimizin istediği çözüm bu değil. İşçilerimiz hak ettikleri ihbar ve kıdem
tazminatlarının kendilerine 2019 yılı bitmeden ödenmesini istiyorlar, daha
fazla oyalanmak ve bekletilmek istemiyorlar, taksitlendirme ve protokol
istemiyorlar, işçilerimiz artık somut ve net bir adım bekliyor. Lütfen,
madencilerimize hak ettikleri alın terlerinin ve emeklerinin karşılığını bir an
önce ödeyin. 
BAŞKAN
– Sayın Aygun… 
İLHAMİ
ÖZCAN AYGUN (Tekirdağ) – 2018 yılı tohumluk ithalatı 178 milyon 853 bin lira,
ihracatımız 151 milyon 691 bin lira ancak tohumluk ebeveyn ithalatından sonra
ülkemizde üretimi yapılan çeşitler için ne kadar “royalty” yani ıslahatçı hakkı
bedeli ödenmektedir yurt dışına? Yine, böyle bir kayıt sisteminiz var mıdır? 
Ayrıca,
engelli vatandaşlarımızın çalışma hakkı Anayasa ve yasalarla güvence altına
alınmıştır. Engelli gençlerimizde işsizlik oranı yüzde 80’lerdedir. Bu
bağlamda, engelli vatandaşlarımız için 2019 yılında ayrılan kamu istihdam
kontenjanı nedir? Kamu personeli alımlarını hangi sınav puanı üzerinden
yapacaksınız? Engelli kamu personeli sınavını ne zaman yapacaksınız? 
Teşekkür
ediyorum. 
BAŞKAN
– Sayın Özer… 
AYDIN
ÖZER (Antalya) – Teşekkürler Sayın Başkan. 
DMD
hastası olan 19 yaşındaki Şükrü Cengiz solunum şikâyetiyle Antalya Tıp
Fakültesine kaldırılıyor. Boş yatak olmayınca Özel Antalya OFM Hastanesine sevk
ediliyor, yoğun bakıma alınıyor. Annesi Saadet Hanım kas hastası olan oğlunun
yatakta dönemediğini görevlilere defalarca söylüyor. Otuz gün geçiyor, Şükrü
servise alınıyor, sonrası vahim. İddiaya göre, otuz gün boyunca dönemediği için
sabit olarak sırtüstü yatan gencin ayak, bacak, kalça ve kafa arkasında yaralar
oluşuyor. Bu yaralara lokal anestezi verilmeden müdahale ediliyor ve genç
baygınlık geçiriyor. Sonrasında Antalya Atatürk Hastanesinde tedavi altına
alınıyor. Annesi, yanlış uygulama yapıp engelli bir çocuğa işkence yaşatan özel
hastaneyi savcılığa ve Sağlık Bakanlığına şikâyet ediyor. Engelli vatandaşımıza
yönelik bu uygulamanın kabul edilmesi mümkün değildir. Bu iddia derhâl
araştırılmalı ve gerekli soruşturma yapılmalıdır. 
BAŞKAN
– Sayın Enginyurt… 
CEMAL
ENGİNYURT (Ordu) – Sayın Başkanım, 2019 yılı, Ordu ve Giresun için talihsiz bir
yıl oldu. Doğal afetler, dolu ve sel nedeniyle çiftçilerimiz, arıcılarımız ve
diğer tarım işleriyle uğraşan vatandaşlarımız ciddi anlamda bir mağduriyet
yaşadı. 
Sayın
Maliye Bakanımıza buradan sesleniyorum: Türkiye Ziraat Bankasına ve Halk
Bankasına olan çiftçi ve arıcı borçlarının bir yıl ertelenmesi bölgemiz için, 2
şehir için olumlu olacaktır diyor, size de teşekkür ediyorum. 
BAŞKAN
– Sayın Komisyon… 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, değerli milletvekilleri; teşekkür ediyorum. 
Daha
önce fırsat bulamadım, öncelikle, Milliyetçi Hareket Partisi Genel Başkan
Yardımcısı Semih Yalçın Bey’in oğlunun rahmetli olduğunu öğrendik.
Delikanlımıza Allah’tan rahmet diliyorum, Semih Yalçın’a başsağlığı dileklerimi
iletiyorum, tüm Milliyetçi Hareket Partisi camiasının acılarını paylaştığımı
ifade etmek istiyorum.
Diğer
taraftan, 11 milletvekilimiz soru sordular. Bu sorular çerçevesinde teknik
arkadaşlara sorduk “Bizim kanunumuzla ilgili bir soru var mı?” diye, henüz bir
soruya rastlayamadık. Ama bazı soruları muhakkak ki Bakanlık yetkilileri,
Hükûmet, Kabine yetkilileri, bürokratlar izlemişlerdir, onlarla ilgili
cevapları ya bize gönderirler veya doğrudan doğruya sayın milletvekilleriyle bu
konuyu paylaşırlar.
Esas
itibarıyla, bu kanun teklifinin çıkarılması aşamasında siyasi parti
gruplarına teşekkürlerimi iletmek istiyorum, siyasi parti grup başkan
vekillerine teşekkürlerimi iletmek istiyorum. Aynı zamanda, Komisyonumuzda üye
olan değerli milletvekili arkadaşlarımız yapıcı eleştirileriyle çok büyük katkı
sağladılar. Biz, Türkiye Büyük Millet Meclisi açıldıktan sonra, yeni yasama
yılına girdiğinde Komisyonumuzda “Çarşamba günü alt komisyon yapalım, perşembe
günü de esas Komisyonda tarafları çağıralım.” diye Komisyon temsilcisi
arkadaşlarımızla yaptığımız toplantı çerçevesinde böyle bir kanaate ulaşmıştık.
Fakat Türkiye Büyük Millet Meclisinde bulunan siyasi partilerin grup başkan
vekillerinin yaptığı anlaşma münasebetiyle çarşamba günü saat 14.00’te
yapacağımız alt komisyon toplantısını aynı gün saat 16.00’da esas Komisyon
toplantısı olarak gerçekleştirmek mecburiyetinde kaldık. Fakat görüyorum ki şu
anda 10 milletvekili arkadaşımızın soruları kanun metniyle ilgili değil,
eleştirilerini yaptılar. Bu, Komisyonumuzun iktidarıyla muhalefetiyle hakikaten
bu kanun teklifi üzerinde önemli bir emek verdiklerinin, katkı verdiklerinin
göstergesidir. Ben tekrar buradan, iktidarıyla muhalefetiyle 26 Komisyon
üyesine, ben dâhil, teşekkürlerimi sunuyorum.
Bu
kanun teklifinin en önemli özelliklerinden birinin 1’inci ve 2’nci sıradaki
imza sahibi arkadaşlarımızın bu işin mutfağından gelmeleri olduğunu ifade etmek
istiyorum. 
1’inci
imza sahibi, biraz önce konuşan Ziya Bey, müsteşarlık yapmış, bu konuyu en iyi
bilen teknokrat arkadaşlarımızdan birisi; sivil toplum örgütlerinin ve
kamuoyunun beklentilerini, ithalat rejiminde ortaya çıkacak, doğan
aksaklıkların nasıl engellenebileceğini... İthalatın ve bu sayede ticaret yapan
insanların önündeki engelleri aşabilmek için daha önceki deneyimleriyle yaptığı
bir çalışmanın sonucunun ortaya çıktığını ifade etmek istiyorum. Ki şunu da
ifade edeyim: Değerli Ziya Altunyaldız kardeşimiz yurt dışında bir
toplantıdaydı. Biz “Perşembe günü Komisyonda bunu görüşeceğiz.” diye kendisine
duyurduğumuzda, çarşamba günü Grup Başkan Vekillerimizin aldığı karar sonucunda
çarşamba günü bu toplantıyı yapınca Ziya Bey de maalesef kanun teklifinin
görüşmelerine yetişememe durumuyla karşı karşıya kaldı. 
2’nci
sıradaki imza sahibi arkadaşımız da Gümrük ve Ticaret Bakanlığı görevini yapmış
Bülent Tüfenkci Bey. Onun da bu konuyu iradesiyle ortaya koyan, Bakanlık
yapmış, 2’nci imza sahibi bir arkadaşımız olarak bulunması da bu kanun
teklifinin üzerinde hassasiyetle çalışıldığını ifade ediyor. 
Haydar
Bey’in de buradaki muhalefet şerhini incelediğimizde konunun 86 milletvekili
arkadaşımızın bilgisi dâhilinde olmadığını ifade ediyorlar ama biliyorsunuz,
Türkiye Büyük Millet Meclisinin mutfağı komisyonlardır. Komisyon üyesi
arkadaşlarımız... Haydar Bey de yeni Komisyon üyemiz oldu, onu da tebrik
ediyorum, başarılar diliyorum. Bu arada, yerine geldiği Denizli Milletvekilimiz
Kazım Arslan Bey’i de tekrar burada rahmetle anmak istiyorum. Komisyonumuzun
değerli bir üyesiydi, çalışmaktan zevk aldığımız, eleştirileriyle,
katkılarıyla, yapıcı eleştirileriyle bize gerçekten çok büyük katkı sağladığını
düşündüğümüz bir arkadaşımızdı, aramızdan ayrıldı. Ümit ediyoruz, diliyoruz ki
uzun yıllar birlikte çalıştığımız dostumuz, arkadaşımız, değerli kardeşimiz
Haydar Akar Bey de onun eksiğini teknik olarak muhakkak tamamlayacak ve
geçecektir ama Kazım Arslan’ın yerini doldurabilmek mümkün değildir. Tekrar onu
rahmetle anıyorum. Allah rahmet eylesin.
Değerli
arkadaşlar, bakın, burada, Komisyon esas unsurdur. Komisyonda -diğer
milletvekili arkadaşlarımız kanun teklifini okuyup- Türkiye Büyük Millet
Meclisinde hazırlığını yapan değerli arkadaşlarımız buna destekçi
milletvekilleri aramaktadırlar. Aslında bu sistemde, başkanlık sisteminde esas
itibarıyla olması gereken nokta budur.
İLHAMİ
ÖZCAN AYGUN (Tekirdağ) – Başkan, sorulara gel. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Nasıl?
İLHAMİ
ÖZCAN AYGUN (Tekirdağ) – Sorulara cevap verin, soru sorduk. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Mesela, sorulardan biri, İzmir Milletvekili arkadaşımız
“İzmir’i unutmayın.” diye söyledi. İzmir’in unutulması mümkün değil, İzmir’i
nasıl unutabiliriz? İzmir, düşmanı denize döktüğümüz yerdir. (AK PARTİ
sıralarından alkışlar) 
Mesela,
bir arkadaşımız maden işiyle ilgili bir konuyu gündeme getirdi. Soma’yla ilgili
konu mu bilmiyorum sizin bahsettiğiniz konu? Sayın Beko’nun yanındaki
arkadaşımız… Soma’yla ilgili konu mu?
BEKİR
BAŞEVİRGEN (Manisa) – Evet.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Soma’yla ilgili…
İLHAMİ
ÖZCAN AYGUN (Tekirdağ) – Sayın Başkanım, mevcut ithalat, ihracat rakamlarını
söyledim. “Royalty” ıslahatçı hakkı bedeli ne kadar ödenmektedir, bilginiz var
mı, kayıt sisteminiz var mı dedim.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Milletvekilim, siz, onu 9’uncu sırada konuşan
milletvekilisiniz. Müsaade edin, diğer arkadaşlara “Konuyla ilgili
konuşmuyorsunuz.” diye ne Başkan ne ben müdahale etme hakkını kendimde
görmedim. İzin verin, ben de burada Komisyon Başkanı olarak duygularımı ifade
edeyim, sırası gelince onlara da cevap vereyim. Bizim bu konuşmamızdan
Cumhuriyet Halk Partisi Grubundan ve diğer parti gruplarından rahatsız olan bir
milletvekili arkadaşımızı görmedim, ne İYİ PARTİ’den ne Milliyetçi Hareket
Partisinden. Arkadaşlarımız, teknik arkadaşlar sizin sorduğunuz “royalty”le
ilgili soruyu, eğer bizim konumuzla ilgiliyse onu araştıracaklar. Zaten sizin
şu andaki sorduğunuz soru Gümrük Kanunu’yla ilgili değil. Grup Başkan
Vekilinizle konuşursanız -Haydar Bey de bu işi çok iyi bilir- İç Tüzük
gereğince konulara ilişkin sorular sorulur, onunla ilgili de cevap verilir. Ben
de bir eski Grup Başkan Vekili olarak bunu ifade etme hakkını kendimde görmüş
oluyorum. 
Soma
madencileriyle ilgili bir konuysa Ahmet Bey burada değil herhâlde… 
AHMET
VEHBİ BAKIRLIOĞLU (Manisa) – Buradayım.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) - Vehbi Bey’i demiyorum, Ahmet Akın Bey’i söylüyorum. 
AHMET
VEHBİ BAKIRLIOĞLU (Manisa) – O da burada. 
AHMET
AKIN (Balıkesir) – Buradayım.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Buradaymış, evet. 
Kendileriyle
Antalya’da yaptığımız bir toplantı sırasında bu konu bize geldi, Ahmet Vehbi
Bey beni telefonla aradı -kendisine teşekkür ediyorum- dedi ki: “Böyle böyle
bir durum var, bu konuyla ilgili yardımcı olabilir misiniz?” O hafta, önceki
hafta siyasi parti gruplarının Grup Başkan Vekilleri o konuyla ilgili görüşme
yaptılar. 2 Manisa Milletvekilimiz var, biri Milliyetçi Hareket Partisi Grup
Başkan Vekili Sayın Erkan Akçay, biri Sayın Özgür Özel, ki bu süreçte onlar
milletvekili, ben Grup Başkan Vekiliyken bu konuda da ihtimamla durmuştuk.
Onlar bunu Genel Kurulda gündeme getirdiler. Bizim Grup Başkan Vekili
arkadaşlarımız da o konuyu inceleyeceklerini, irdeleyeceklerini ifade ettiler. 
Bakın,
değerli arkadaşlar, konu şu: Bu bireysel bir hak olduğundan dolayı… İçinizde
hukukçu arkadaşlarınız var, TKİ “Tazminatları ödemeyeyim.” demiyor fakat her
biri bireysel başvuru olduğundan dolayı -ki bunu Vehbi Bey’le de paylaştım,
Ahmet Akın Bey’le de paylaştım- bu bireysel başvuruyla ilgili kısmı
hızlandıralım. Onların haklı olduklarına inanıyoruz. Bir an önce bu
tazminatların ödenmesi gerektiğini, mahkeme sürecinde de -Bakanlık haklı
olduklarına inandığı için- itiraz ve temyiz süresini hızlandırarak bunların
hızlandırılması amacıyla niyetimizi beyan ettiğimizi ifade ettik. Tahmin
ediyorum, Ahmet Akın Bey Sayın Genel Başkanla da konuştu bu konuyu, Sayın Genel
Başkanıyla da paylaştı, kendisi beni tasdik ediyor. Ümit ediyorum, diliyorum ki
bu süreç, yasal süreç hızlandırıldığı takdirde o kişiler, o kardeşlerimiz, iş
akitleri fesholan madenci arkadaşlarımız bir an önce kıdem ve ihbar
tazminatlarına kavuşacaklar. Bizler milletvekilleri olarak siyasi kimliklerimizle
buna bakmamamız gerekir. Onların, işçi kardeşlerimizin hakkı olduğunu
düşünüyoruz, hep birlikte önündeki yasal engel neyse onu kaldırmak için gayret
etmemiz gerekiyor. TKİ daha önce bunlarla ilgili, bir kısım arkadaşlarımızın
ödemelerini yapmış fakat Sayıştay denetimi…
(Mikrofon
otomatik cihaz tarafından kapatıldı) 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Başkanım, izin verir misiniz? 
BAŞKAN
– Teklifin tümü üzerindeki görüşmeler tamamlanmıştır. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Başkanım, izin verir misiniz?
BAŞKAN
– Maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir. 
Birleşime
on dakika ara veriyorum. 
Kapanma Saati: 18.23
ÜÇÜNCÜ OTURUM
Açılma Saati: 18.43
BAŞKAN: Başkan Vekili Celal ADAN
KÂTİP ÜYELER: Mustafa
AÇIKGÖZ (Nevşehir), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 9’uncu Birleşiminin Üçüncü Oturumunu
açıyorum. 
104
sıra sayılı Kanun Teklifi’nin görüşmelerine devam ediyoruz.
Komisyon
yerinde.
Sayın
Güneş, buyurun.
V.- AÇIKLAMALAR (Devam)
45.- Uşak Milletvekili İsmail Güneş’in, Uşak ili
Elmalıdere Mahallesi’nde evde çıkan yangın nedeniyle vefat eden baba Bülent
Yaşar, çocukları Muhammed Nurkan, Muhammed Furkan ile Aişe Nur’a ve MHP Genel
Başkan Yardımcısı İstanbul Milletvekili Edip Semih Yalçın’ın oğlu Turan İlteber
Yalçın’a Cenab-ı Allah’tan rahmet dilediğine ilişkin açıklaması
İSMAİL
GÜNEŞ (Uşak) – Sayın Başkanım, çok teşekkür ederim.
Sayın
Başkanım, değerli milletvekilleri; bu sabah Uşak ilimizin Elmalıdere
Mahallesi’nde bir evde çıkan yangını büyük bir teessürle öğrenmiş
bulunmaktayım. Hanede ikamet eden baba, 32 yaşında, Bülent Yaşar ve çocukları 9
yaşında Muhammed Nurkan, 6 yaşında Muhammed Furkan ve 3 yaşında Aişe Nur’un
vefatı bizleri derinden üzmüştür. Vefat eden aile bireylerine Cenab-ı Allah’tan
rahmet, yakınlarına ve tüm Uşaklı hemşehrilerimize başsağlığı diliyorum. Uşak
Eğitim ve Araştırma Hastanesinde tedavi gören anne Yasemin Yaşar’a acil şifalar
diliyorum. Rabb’im bu tür acılardan aziz milletimizi muhafaza eylesin. 
Diğer
taraftan, geçtiğimiz günlerde MHP Genel Başkan Yardımcısı Semih Yalçın’ın
evladını kaybettiğini üzüntüyle öğrenmiş bulunmaktayız. Merhuma Cenab-ı
Allah’tan rahmet diliyorum. 
(Mikrofon
otomatik cihaz tarafından kapatıldı)
BAŞKAN
– Sayın Beko…
46.- İzmir Milletvekili Kani Beko’nun, TÜİK’in 2018
yılı Gelir ve Yaşam Koşulları Araştırması sonuçlarına ilişkin açıklaması
KANİ
BEKO (İzmir) – Sayın Başkan, değerli milletvekilleri; vatandaşın hâlini TÜİK’in
makyajlı rakamları dahi saklayamaz oldu. 2018 gelir ve yaşam koşulları
araştırmasına göre, 80 milyonluk ülkemizde 53 milyon yurttaşımız konut masraflarını,
48 milyon vatandaşımız borcunu ödemekte zorlanıyor. 47 milyon vatandaşımız
evinden uzakta bir haftalık masrafını bile karşılayamıyor. 26 milyon
yurttaşımız iki günde bir sofrasına bir kap et yemeği koyamıyor. 24 milyon
vatandaşımız ucu ucuna geçiniyor, insan olmaktan kaynaklanan temel
ihtiyaçlarını karşılayamaz oldular. 15 milyon vatandaşımız soğuk kış günlerinde
evini ısıtmakta zorlanıyor, maalesef, kışı battaniye altında geçiriyorlar. 20
milyon insan açlık sınırının altında çalışıyorsa bu koşullarda 65 yaşında
emekli olmalarına imkân yoktur. 1 milyonu üniversite mezunu olmak üzere 8,5
milyon vatandaşımız maalesef…
(Mikrofon
otomatik cihaz tarafından kapatıldı) 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Şimdi birinci bölümün görüşmelerine başlıyoruz.
Birinci
bölüm 1 ila 10’uncu maddeleri kapsamaktadır. 
Teklifin
birinci bölümü üzerinde İYİ PARTİ Grubu adına Bursa Milletvekili Sayın Ahmet
Kamil Erozan konuşacaktır.
Buyurun
Sayın Erozan. (İYİ PARTİ sıralarından alkışlar)
İYİ
PARTİ GRUBU ADINA AHMET KAMİL EROZAN (Bursa) – Sayın Başkan, değerli
milletvekilleri; benden beklenildiği üzere ben bu kanun teklifi üzerinde
konuşmayacağım. Benden zaten başka bir şey bekleyemezsiniz, dolayısıyla ben
geçmişte olduğu gibi bildiğimi okuyacağım yine. 
Bir
defa, söyleyeceğim her şeyin bu Suriye krizinin siyasi cephesiyle ilgili
olduğunu not etmenizi isterim. Üç defa çiziyorum altını, siyasi cephesiyle
ilgili olduğunu söylemek isterim. Askerî kısmının bir başarı olduğunu söyleyebilirsiniz
tarif edilen alan içinde. Nitekim dün akşam Savunma Bakanlığı yaptığı
açıklamayla amaca ulaşıldığını, M4 Kara Yolu’na ulaşıldığını, operasyonun
başarıyla bitirildiğini duyurdu. Biz bundan hepimiz memnuniyet duyduk ama hem
bu operasyonda hem de bu krizin başından bu yana kaybettiğimiz evlatlarımızı,
şehitlerimizi rahmetle anar ve gazilere de acil şifalar dilerim.
İzin
verirseniz ben Trump’ın mektubuyla başlayacağım. Siz tabii “Trump’ın mektubunu
yırttık attık çöpe.” dediniz. Belki öyledir, emin değilim ama benim merakım
Trump’ın mektubuyla ilgili değil, mektubu çöpe attınız, mektubun ekini ne
yaptınız? Bir ekini çıkarır mısınız mektubun ortaya? Siz çıkaramazsanız biz
çıkaracağız sonunda belki. Dolayısıyla lütfen o çöpü iyice araştırın, orada
başka bir kâğıt parçası daha var, onu bir bulun lütfen. Niye bunu söylüyorum?
Bu durum maalesef sizin kurduğunuz düzenin ayıbıdır. Hâlbuki bu demokrasi
ortamında her şeyin şeffaf olması gerekirdi ve sizin de bunu bizimle paylaşmış
olmanızı biz beklerdik. Niye bunu söylüyorum? 14 Ekim tarihinde Sayın Hulusi
Akar bizi ziyarete geldi, işin askerî cephesi hakkında bilgi verdi; hâlbuki bu
mektup 9 Ekim tarihli, 14 Ekimde gelen Hulusi Akar, bize böyle bir mektuptan
bahsetmedi. 16 Ekimde Sayın Çavuşoğlu milletin önüne çıktı -burası millet- her
şeyi anlattı siyasi cephe hakkında, ne mektuptan bahsetti ne ekinden bahsetti.
Madem çöpe attınız, niye Hulusi Akar veya Sayın Çavuşoğlu “Bize böyle edepsiz
bir mektup geldi, yırttık attık.” diyemedi? Hâlbuki derse bizden bile puan
alırdı belki. Dolayısıyla gizlediğiniz konular ister istemez sizin yürüttüğünüz
siyasetin etkinliği konusunda ciddi sorgulamalara yol açmaktadır. 
Ben
Sayın Çavuşoğlu burada konuşmasını yaptıktan sonra birkaç hususa değindim.
Tutanaklardan okuyacağım şimdi ben size bir paragrafı. Şöyle demişim: “M4 Kara
Yolu'nun kuzey kaldırımına geldiğinizde ‘Operasyon başarıyla tamamlandı.’
diyecek olsanız bile, ben size ‘Kara yolunun güney kaldırımındaki 65 bin
kişilik PYD/YPG ordusu ne olacak?’ diye sorarım. Her harekâtın siyasi
sonuçlarının da düşünülmesi gerekir. Bugün söyleyemiyor olsanız dahi sonunda
maalesef kabullenmek durumunda olacağınız başka siyasi gerçekler de olacak,
bunun da hesabını vatandaş size sandıkta soracaktır.” Ne demişim? “Ben bunu
sorarım.” demişim, bugün de soruyorum, arzu edenler cevap verebilirler. İkinci
cümlem, aynı oturumdan: “Keşke, ismi ‘Özerk Suriye Ordusu’ veya ‘Suriye Millî
Ordusu’ olarak adlandırılan birlikleri bu operasyonda hiç kullanmasaydınız.” 
Dün
Amerikan Savunma Bakanı ne dedi biliyor musunuz? “Türkiye’nin kullandığı Suriye
Millî Ordusu savaş suçu işlemiştir.” dedi. Orada da bitirmedi cümleyi “Bu
orduyu kullandığı için Türkiye Cumhuriyeti sorumludur.” dedi. Hak etmemiş
olabilirsiniz ama ben size “Keşke kullanmasaydınız.” dedim. Yine İhsan Sabri
Çağlayangil’i andım o gün, dedim ki: “Orta Doğu'da önemli bir yemeğe davetli
olduğunuz hâlde davetliler listesinde adınız yoksa bir de menüye bakın, adınız
menüde olabilir!" Ben bunu söylerken Pence ile Sayın Erdoğan arasındaki
görüşmeye atıfta bulunuyordum ama aynı şeyi dün akşam yaşadık biz yani Putin
ile Erdoğan toplantıdayken maalesef yine bir yemekteydi ve aynı durumu bir kere
daha bize yaşattınız. 
Yine,
ne demişim? “Rusya fırsatı kaçırmadı, ne mi yaptı? YPG/PYD’yi ikna etti,
güvenlik bölgesini bir güvenlik cebine dönüştürdü, Esad’ın kuvvetlerini
üstümüze saldı, âdeta bizi bir cep içinde sıkıştırmak suretiyle bizi Esad’la
görüşmeye itmeye çalıştı. Bunda da ne ölçüde başarılı olduğunu önümüzdeki
günlerde göreceğiz.” demişim, ben bunu 16’sında söylemişim. Dün akşam bunu
gördük; ben falcı da değilim, müneccim de değilim ama göz göre göre üzerimize
geliyor meseleler, siz bunları fark etmiyorsunuz; sizleri suçlayamam tabii ki,
siz burada yasama organındasınız, orada bir yürütme organı var bunların
üstesinden gelmiş olması gereken. 
İşin
bir başka cephesine geçeceğim, yine, demişim ki 16’sında: “Döne döne başımız
döndüğü için bugün iktidardan duyduklarımızdan yarın da dönüleceğinden kendimiz
gibi eminiz.” Yine döndük. Nasıl döndük? Bir akşam Rusya’yla, bir akşam
Amerika’yla… Ne oynuyoruz bilmiyorum, iskemle kapmaca mı nedir bu oyunun adı
biz çözemedik. Devam ediyorum, yine, söylemişim: “Yapılması gereken, AK
PARTİ’nin bugüne kadar yaptıklarının tersini yapsaydık bu iş çoktan çözülmüş
olurdu.” Yani biraz evvel “Sandıkta hesabını soracaktır vatandaş.” dedim,
sandığa kadar beklemeye gerek yok, affedersiniz ama sokaktaki vatandaş bize
soruyor: “Biz bu haltları niye yedik?” Bunun cevabını biz değil, siz
vereceksiniz çünkü iktidar sizsiniz. 
Yine,
bu dün akşamki mutabakatın içinde, “mutabakat” diyorum ama onun içinde başka
bir mutabakat daha var; Adana Mutabakatı. Herkes bol keseden Adana
Mutabakatı’na atıfta bulunuyor ve şunu unutuyor: Adana Mutabakatı dediğimiz
metin PKK’yla ilgili; bir. İki; tek taraflı. Üç; bunu siz imzalamadınız, başka
bir iktidar imzaladı, siz antlaşmayı imzaladınız 2010 senesinde. Ben size o
zaman da söyledim, yine söylüyorum: Siz “Adana Mutabakatı” dedikçe esas şeyi
sizin önünüze getirecek, başka bir kâğıt koyacak, diyecek ki: “Adana Mutabakatı
başka bir âlemin, başka bir sorunun anahtarıydı, gelin sizinle, lütfen, Sayın
Davutoğlu’nun ve Sayın Cumhurbaşkanınızın imzaladığı metin üzerinden gidelim.”
Metne baktınız, değil mi? Herkes okudu metni dün akşam, çok ayrıntısına da
girmeyeyim, birkaç noktasına değineyim. Onun açıklamasından evvel hem Putin hem
Sayın Erdoğan konuştu. Putin’in ağzından hiç “YPG” lafı duymadınız, terörist
olarak YPG lafı duymadınız, “Kürt silahlı gruplar” dedi, başka bir laf etmedi,
“DAEŞ” dedi ama hiç öyle “YPG teröristtir.” demedi, üstelik onun ötesine de
gitti, bir ayrılıkçı hareketten söz etti. Ayrılıkçı hareket nerede var? Bask
bölgesinde var, Katalan bölgesinde var; terörizm yok orada. Bizi o duruma
getirdi dün akşam. Kusura bakmayın, bazılarınız iddialı bir şekilde bir
zaferden bahsediyorsunuz, askerî zaferi ben de kabul ediyorum, siyasi bir
zaferden bahsediyorsunuz ama o, siyasi bir zafer değil. Siz, maalesef, bize
“Biz oyunu bozduk.” diyorsunuz, bana sorarsanız siz oyuna getirildiniz; siyasi
anlamda bugün bir deli gömleği giydirilmiş vaziyettesiniz ve eliniz kolunuz
bağlı; farkında mısınız bilmiyorum. Ben gözlemlerimi sizinle paylaşıyorum. 
Dün
akşam hepimiz Soçi’deydik, Sayın Putin ile Sayın Erdoğan içeride bu sorunu
çözmek için müzakere ederken aynı saatlerde Rusya Federasyonu Dışişleri Bakan
Yardımcısı Moskova’da bir açıklama yaptı. Ne dedi beğenirsiniz? “Türkiye’nin
kuzeydoğu Suriye’de başlattığı Barış Pınarı Harekâtı’nın Suriye’nin toprak
bütünlüğünü ihlal ettiğini düşünüyoruz.” dedi. Yani içeride bir adamla
konuşuyorsunuz, o adamın maiyetindeki Moskova’da bambaşka bir şey söylüyor,
bambaşka bir şey de söylemiyor, kendisine verilen görevi yapıyor. Yani bir
tarafta elma şekeri, öbür tarafta bir sopa var ortada. Bunu hissetmenizi biz
beklerdik. 
Son
bir şeye değinmek isterim. Bütün bunlar maalesef iktidarın dış politika
alanında veya diplomasi alanındaki başarısızlık öyküsünün çeşitli unsurları. 
Biz,
tabii, muhalefet olarak bu kürsüde konuşurken bir yandan sizleri
bilgilendirmeye çalışıyoruz -belki göremediğiniz, okuyamadığınız veçheleri
itibarıyla- bir yandan da sokaktaki insanı bilgilendirmeye çalışıyoruz ve o
bilgilendirme çerçevesinde biz parti olarak bir diplomasi okulu kurduk.
Müjdeler olsun, buraya diploması olmayanları da alacağız.
Hepinizi
saygıyla selamlarım. (İYİ PARTİ sıralarından alkışlar)
BAŞKAN
– Milliyetçi Hareket Partisi Grubu adına Mersin Milletvekili Sayın Baki Şimşek
konuşacak. (MHP sıralarından alkışlar)
Buyurun.

MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri; 2019
yılı, Üçüncü Yasama Yılı… 104 sıra sayılı Gümrük Kanununda Değişiklik
Yapılmasına Dair Kanun Teklifi’nin birinci bölümü üzerine Milliyetçi Hareket
Partisi Grubu adına söz almış bulunmaktayım. Bu vesileyle aziz Türk milletini
ve yüce Meclisi saygılarımla selamlıyorum.
Teklif,
Gümrük Kanunu’nun idari para cezalarına ilişkin usul hükümleri ve ceza
miktarlarının günümüz ekonomik koşullarına göre değerlendirilmesi, ithalatçı ve
ihracatçıların mali yükünü azaltacak şekilde idari para cezalarında gerekli
güncellemelerin yapılması, gümrük mevzuatına aykırı hareketleri idare
tarafından tespit edilmeden durumlarını beyan edenlere yönelik olan etkin
pişmanlık mekanizması kapsamının genişletilmesi ve bu kapsamdaki kişilerin
cezalarının indirimli şekilde uygulanması ve gümrük idarelerinin, gümrük
işlemlerinden doğacak vergilerin alınmasını sağlamak ve söz konusu vergi
tutarının yüzde 20 fazlasıyla teminat almasını düzenlemektedir. Yasanın
bütününe Milliyetçi Hareket Partisi olarak olumlu bakıyoruz. 
Tabii,
uygulamada karşılaşılan, özellikle ihracatla ve ithalatla ilgili olan bazı
problemleri de buradan paylaşmak istiyorum. 
1990’lı
yıllarda Mersin, serbest bölge ilan edildi, Antalya turizm bölgesi ilan edildi.
Ama serbest bölgede, normalde serbest ticaretin yapılabildiği bir bölgede
istenilen manada bir gelişme olmadı. Mersin, serbest bölgeyle ilgili birçok
sorunla karşı karşıya. Öncelikle, serbest bölgede ticaret yapan birçok firma,
zamanında izin verilip binalar yapılmasına rağmen, daha sonradan kıyı şeridi
içerisinde kalması, ruhsatlarında birçok sorunun yaşanması, buradaki
işletmecilerin birçoğunun malları olmasına rağmen tapu alamaması ve bunları
ipotekte, teminatta kullanamaması ve aynı zamanda da ticarette yaşanan birçok
sıkıntıyla karşı karşıya kalıyor. 
Geçtiğimiz
yıllarda, bu kürsüden gündeme getirdiğimiz konu, özellikle akaryakıt sektörüyle
ilgili, ana dağıtıcıların depolarında otomasyon sistemi ve kamera sisteminin
kurulmasıyla ilgili çünkü bayilerde yıllar önce kurulmasına rağmen ana dağıtım
firmalarında kurulmamıştı. Akaryakıtla ilgili kısmı çözüldü. Yalnız şu anda
LPG’yle ilgili aynı sorun akaryakıt sektöründe devam etmektedir. Ana dağıtım
firmalarında LPG’yle ilgili otomasyon sistemi ve kamera sistemi yoktur.
Dağıtıcılarda olmasına rağmen ana dağıtım firmalarında olmaması da haksız
kazanç sağlayan, bir şekilde kaçakçılık yapan veya vergisini düzgün ödemeyen,
devlete zarar veren kişiler tarafından olumsuz olarak kullanılabilmektedir.
Bunu seyahat ederken herhangi bir petrol istasyonuna girdiğinizde rahatlıkla
görebiliyorsunuz. Petrol istasyonları arasında normalde çıkışın aynı yerde
olması gerekiyor. Akaryakıtın ATAŞ’tan ya da İzmir’den, Aliağa’dan, değişik
yerlerden aynı şartlarda çıkış yapması gerekiyor ama bir resmî kurum ihale
yaptığı zaman, ATAŞ’taki akaryakıt çıkış fiyatının çok altında fiyatlara bazı
dağıtım firmalarının teklif verebildiğini görmekteyiz. En büyük kaçakçılığın
yapıldığı sektör akaryakıt sektörü ve burada da bunlar artık geçmişte olduğu
gibi atlarla, eşeklerle yapılmıyor, bunlar gemilerle veya petrol boru
hatlarından bir şekilde yapılan kaçakçılıkla yapılıyor. Bununla etkin mücadele
edilmesi… Çünkü gerçekten en çok haksız kazanç sağlanan sektör akaryakıt
sektörü. 
Tabii,
burada, verilen akaryakıt istasyonlarının ruhsatlarında da çok ciddi
problemlerle karşı karşıyayız. Ankara’dan çıkın, Adana’ya kadar, giderken adım
başı bir petrol istasyonuyla karşı karşıya kalıyorsunuz. Normalde şehir içi 1
kilometre, şehirler arasında 10 kilometre aralıkla petrol istasyonu olması
gerekiyor ama nasıl oluyor da ticaret il müdürlükleri 100 metre, 200 metre
arayla petrol istasyonlarına ruhsat verebiliyorlar? Bir kısmı geçmişten,
müktesep hak diyoruz ama hâlâ çok sayıda yeni petrol istasyonunun açıldığını
görmekteyiz. Bununla ilgili denetimin mutlaka artırılması gerekmektedir. 
Yine,
ayrıca, özellikle Mersin’den, Antalya’dan Irak’a yapılan ihracatta ciddi
sıkıntılar yaşanmaktadır. Irak kafasına göre gümrük vergisi koymakta, kafasına
göre yasak koymakta. Belli dönemlerde Türkiye’den yapılan özellikle yaş sebze,
meyve ihracatında ton başına 300 dolara kadar gümrük vergisi koyuyor ama
İran’dan aynı ürünün girmesi gümrüksüz olarak sağlanıyor ve dolaylı olarak İran
üzerinden de diğer Türki Cumhuriyetlerden ya da başka ülkelerden gelen ürünler
aynı şekilde Irak’a girebiliyor. Bakanlık, mutlaka, Irak’la yapılan ticaretle
ilgili -çünkü bizim bölgemizdeki ihracatın büyük bir kısmı Irak üzerinden
oluyor- gerekli görüşmeleri yaparak ithalatta ve ihracatta yaşanan bu
sıkıntıları çözmek için gerekli mücadeleyi yapmalıdır.
İthalatta
da belli dönemlerde kaldırılan gümrük vergileri… En son, sarımsak ithalatında
olduğu gibi burada da bazen bazı firmalar uyanıklık yapıp, daha buradan bu
gümrük vergisindeki indirim sağlanmadan gidip gerekli altyapıyı oluşturarak
yasanın çıktığı gün sınırlarımıza tırları dayayabilmektedir. Mutlaka içeriden
bilgi akışı oluyor, bilgi sızıyor ve bazı insanlar Türkiye’de yaşanan bu
sıkıntıdan dolayı haksız kazanç sağlama yoluna gidebiliyor. 
Önceki
yıllarda yine bölgemizden yapılan ihracata verilen DFİF destekleri maalesef
kaldırılmıştır. İhracatçıya ton başına 100 dolara kadar verilen, daha sonra 200
TL, sonra 100 TL, sonra 50 TL gibi rakamlara düşürülen DFİF desteklerinin şu
anda ne olacağı belli değil, DFİF desteği yok. Dolayısıyla, özellikle narenciye
sektöründe bu, gerçekten ihracatçının ve üreticinin çok lehine olan bir
durumdu. Şu anda bu noktada ciddi bir beklenti var ve ciddi bir de sıkıntı
yaşanıyor. Bununla ilgili de mutlaka belirli düzenlemelerin yapılması lazım.
Tabii,
konuşmamın son kısmında da Mersin’de yaşanan büyük bir problemi sizlerle
paylaşmak istiyorum.
Tabii,
seçimlerde Mersin Büyükşehir Belediyesi Cumhuriyet Halk Partisi tarafından
kazanıldı. Seçimlerden sonraki süreçte de… Milletin tercihi tabii, hepimizin bu
sonuçlara saygı duyma mecburiyeti var ama artık Mersin’de Büyükşehir
Belediyesi, Belediyede çalışan işçilerimize… “İşçinin hakkını hukukunu
savunacağız; ekmeğinde, işinde aşında olan hiç kimseyi işinden etmeyeceğiz.
Namus, şeref sözü veriyoruz.” diye milletten oy alan Belediye, maalesef
yüzlerce -artık bu rakamlar yüzlerle ifade ediliyor- insanımızı bugün işten
çıkarıyor, kapının önüne koyuyor. İşten çıkarma şekli de şu: İnsanlara önce
diyorlar ki: “Performansınız düşük.” Yeni bir cihaz bulmuşlar, insanların
performansını ölçüyor. Hayatında hiç tutanak yememiş, işine geç kalmamış, her
gün mesaisine gitmiş insanlara önce soruşturma açıyorlar, bir gün sonra da bir
cep telefonu mesajıyla “İş akdiniz feshedilmiştir. Tazminatsız olarak işten
çıkarıldınız.” diye bir tebligat yapılıyor. Tabii, bu insanlar mahkemeye
gidiyorlar, mahkeme süreci aylar alacak muhtemelen ama mahkeme süreci devam
ettiği için başka bir işte çalışabilme şansları yok bunların, başka bir işe
girebilme şansları yok. Yüzlerce insan, bazıları, Tarsus’taki Anamur’a,
Anamur’daki Mut’a, Mut’taki başka bir ilçeye, mobbing, sürgün, bunlar da yoğun
bir şekilde devam ediyor. 
Ben
buradan Sayın İçişleri Bakanına ve Çalışma Bakanına çağrıda bulunuyorum.
Mersin’de yaşanan, Belediyede yaşanan bu işçi kıyımına son vermek için ivedi
olarak Mersin’e müfettişler gönderilmesini ve bu işçilerin gerçekten
performansları mı düşük, işe mi gelmediler, başka bir sıkıntıları mı var;
bunların araştırılarak bir karar alınmasını ve -geç gelen adalet, adalet değil-
bu hukuksuzluğa bir an önce son verilerek bu insanların işlerine iade
edilmelerini bekliyoruz. 
Tabii,
aslında, taşeron yasasıyla, kanunla bu işçilerin haklarının korunması
gerekiyordu ama maalesef şu anda yasadaki boşluktan da Belediye Başkanı
faydalanıyor ve hiç kimseye hiçbir şey sorulmadan, bir cep telefonu mesajıyla
insanların işine son veriliyor. 
Ben
buradan bütün siyasi partilerden -ekmeğin siyaseti olmaz- ekmek mücadelesi
veren, Mersin’de yaşayan her bir işçinin yanında olmalarını talep ediyorum. 
TURAN
AYDOĞAN (İstanbul) – KHK’yle son verilenler daha mı az?
BAKİ
ŞİMŞEK (Devamla) – Bunu siyaset için söylemiyoruz. Başka CHP’li belediyeler de
var, bunlarda aynı uygulamayı görmediğimiz yerler de var ama Mersin’de yaşanan
bu dramı da hepiniz görün. Dün şöyle oldu, öbür gün böyle oldu, önceki belediye
de böyle yaptı… Kim yaptıysa yanlış yapmıştır. 2 bin lira maaş alan bir insanın
ekmeğiyle oynamayı hiç kimse izah edemez. Bunu Mersin halkına da Türk halkına
da hiç kimsenin izah etmesi mümkün değil. Ben buradan yapılan yanlıştan bir an
önce dönülmesini talep ediyorum, bu işçilerin hakkının hukukunun korunmasını
talep ediyorum. 
Bazen
şu örneklerle de karşılaşabiliyoruz: MHP döneminde işe girmiş, bunlar siyasi
olarak çıkarılıyor -başka bir gerekçesi yok- ondan sonra araştırılıyor, belki
MHP’li değil işe giren MHP döneminde girmesine rağmen, daha sonra CHP’den
hatırlı dostlar devreye konuluyor ve bu insanlar aynı Belediyede bir hafta önce
çıkış aldıkları işe yeniden geri dönebiliyor arkadaşlar. Bunların hepsi de
bizde belgeli. Fişleme var, mobbing var, baskı var, işçi kıyımı var. 
Hepinizin
desteğini bekliyor, saygılar sunuyorum (MHP sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, buyurun.
V.- AÇIKLAMALAR (Devam)
47.- Manisa Milletvekili Özgür Özel’in, Milliyetçi
Hareket Partisinin Türkiye’nin dört bir yanındaki belediyelerde işten
çıkarmalarla ilgili grup önerisini Meclis gündemine getirmesi hâlinde kayıtsız
şartsız destekleyeceğine ilişkin açıklaması
ÖZGÜR
ÖZEL (Manisa) – Sayın Başkan, konu hassas, konu şu kadar hassas: Örneğin,
MHP’nin aldığı Silifke Belediyesinde haftada 15-20 kişinin rutin işten
çıkarıldığı gerçeği kadar hassas. Manisa Büyükşehir Belediyesinde 1.400 kişiyi
evlerinden iki-iki buçuk saat mesafeye sürüp, mobbing uygulayıp, istifaya
zorlayıp ve bu kişilerin tamamını işten çıkaran MHP Belediyesinin yaptığı
mesele kadar hassas. 2014’te MHP Mersin Büyükşehir Belediyesini aldığında tek
kayıt “Bir önceki dönem işe alındınız.” diye işten atılan 2.600 işçinin durumu
kadar hassas ve Mersin Büyükşehir Belediyesinin on binlerce çalışanından her
partiden, siyasi görüşten, performans değerlendirmesi üzerinden ve geçmiş
dönemden taşınan bankamatik memurları üzerinden işten çıkarmalar var.
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) - Şimdi burada çok Değerli Vekilime -insani ilişkilerimiz de
iyidir kendisiyle- açık bir teklifte bulunuyoruz, açık: Yarın bir grup önerisi
indirsin Milliyetçi Hareket Partisi uygun görürlerse ve Türkiye'nin dört bir
yanında belediyelerden işten çıkarmaları Meclis eliyle araştıralım. Manisa
Büyükşehre de gidelim, orada “Mağdurum.” diye ağlayan 1.400 kişiyi de
dinleyelim MHP’li Belediye Başkanının olduğu, Mersin’e de gidelim, çığlık
nereden geliyorsa oraya gidelim. (CHP sıralarından alkışlar) Meclis bu işe el
atsın. Yoksa pat pat pat yağıyor; Silifke’de 15 kişi, her hafta atıyorlar,
Manisa Büyükşehri de sen söyle. 
Bakın,
“tencere dibin kara, seninki benden kara” siyasetiyle sonuç alınmaz. Biz
ısrarla söylüyoruz: Gelin, siz getirin önergeyi -grup önerisi getirmiyorsunuz,
grup önerilerinde konuşmuyorsunuz- sizin grup önerinizde ben konuşacağım,
kayıtsız şartsız destek vereceğim. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - Yarından tezi yok Meclis araştırsın bunu. (CHP sıralarından
alkışlar) 
MUHAMMED
LEVENT BÜLBÜL (Sakarya) – Sayın Başkan…
BAŞKAN
- Sayın Bülbül, buyurun. 
48.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine ve
Mersin Milletvekili Baki Şimşek’in 104 sıra sayılı Kanun Teklifi’nin birinci
bölümü üzerinde dile getirdiği hususun Mersin Büyükşehir Belediyesinde yaşanan
hadiselere yönelik olduğuna ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; tabii, 31 Mart
belediye seçimlerinden sonra Türkiye’de işten çıkarılan işçiler… Her parti
bununla alakalı olarak, kendi belediyesinde veya kaybettiği bir belediyeden
sonra çıkarılan işçilerden dolayı bir sorumluluk duygusuyla, bununla alakalı
birtakım yakınmalarda, şikâyetlerde bulunmuştur, bizler de bu noktada bu
şikâyetlerimizi dile getirdik. 
Sayın
Mersin Milletvekilimiz Baki Şimşek Bey’in dile getirdiği de Mersin Büyükşehir
Belediyesinde yaşanan hadiselere ilişkindir. Bu noktada herhangi bir siyasi parti
ayrımı yapmaksızın bu meselenin önemli bir sıkıntı olduğunu ifade etmiştir;
buna hiç kimsenin bir itirazı olacağı kanaatinde değilim. 
Belediyelerin
içine düştüğü ekonomik sıkıntılar herkesin malumudur. Bununla alakalı olarak,
Türkiye’de hangi belediyede olursa olsun, içlerinde bankamatik memurluğu
cinsinde veya bu şekilde çalışılan durumlar varsa bunların somut bir şekilde
ortaya konulup ispatı hâlinde buna kalkıp da tek bir ses, kimsenin söz
edebileceği gibi bir ihtimal söz konusu değildir. 
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Sizler geçen Manisa ile alakalı birtakım
değerlendirmeler yapmıştınız. Manisa’da da bununla alakalı, birtakım yer
değişikliklerinin olduğunu öğrendik ama burada herhangi bir siyasi parti ayrımı
yapmaksızın Manisa’da, belediye işçilerine yönelik, belediye çalışanlarının bu
şekilde bir durumu söz konusu olabildiğini söylediniz. Ama burada herhangi bir
siyasi parti ayrımı yapılmaksızın bunların olduğunu ifade ediyoruz, Sayın
Milletvekilimiz de Mersin’le alakalı böyle bir yakınmada bulunmuştur. Bu
hususta her bir siyasi parti kendi sorumluluk alanına giren noktada hangi
belediyeyle alakalı böyle bir beyanda bulunuyorsa o araştırılmaya değerdir,
ilgilenilmeye değerdir; alakadar olunup bununla alakalı olası birtakım
haksızlıkların önüne geçilmesi sağlanmalıdır. Yoksa normal şartlarda hukukta,
tabii ki bu haksız yere işten çıkartılan işçilerle alakalı olarak İş
Kanunu’muzda zaten yeterli düzenlemeler mevcuttur.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Başkan.
MUHAMMED
LEVENT BÜLBÜL (Sakarya) – Buna göre işe iade süreçlerini hukuken de
başlatmışlardır bütün çıkarılanlar; bununla alakalı, hukuk da mutlaka hükmünü
verecektir. Yani söz konusu olan bu fesihlerin, geçerli bir fesih mi, haklı
nedenle yapılmış bir fesih olup olmadığı değerlendirilecektir ama gönül istiyor
ki siyaset mekanizması da hukuk yoluna gerek kalmadan erken dönemde bunlara
birtakım imkânlar geliştirebilsin. Bunu dile getirmekten, talep etmekten, istemekten
ibarettir söylediklerimiz. Belediyelerimizin bu noktada dikkatini çekmek de
hepimizin görevidir diye düşünüyorum.
Teşekkür
ederim.
BAŞKAN
– Sayın Yalım’ın, bizden Uşak Milletvekili olarak bir talebi var.
Buyurun
Sayın Yalım.
49.- Uşak Milletvekili Özkan Yalım’ın, Uşak ili
Elmalıdere Mahallesi’nde evde çıkan yangın nedeniyle vefat eden baba Bülent
Yaşar, çocukları Muhammed Nurkan, Muhammed Furkan ile Aişe Nur’a Allah’tan
rahmet dilediğine ilişkin açıklaması
ÖZKAN
YALIM (Uşak) – Teşekkür ederim Sayın Başkanım.
Sayın
Başkanım, bugün maalesef Uşak merkez Elmalıdere Mahallesi 1. Çelikhan Sokak’ta
acı bir olay gerçekleşti. Neredeyse bütün bir aile yanarak can verdi. 32
yaşındaki Bülent Yaşar, 9 yaşındaki Nurkan, 6 yaşındaki Furkan ve 3 yaşındaki
Nur kızımız maalesef çok feci bir şekilde, henüz neden çıktığı belirlenemeyen
yangında vefat ettiler. 27 yaşındaki anne Yasemin Yaşar şu anda devlet
hastanemizde yoğun bakımda tedavi altında. Ben ilk önce anneye acil şifalar
diliyorum. Ölenlere Allah rahmet eylesin, yakınlarına, bütün aileye başsağlığı
diliyorum. Onların acılarını paylaşıyoruz, bir an önce annenin de sağlığına
kavuşması dileğiyle tüm aileye geçmiş olsun diyorum.
Teşekkür
ederim.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Cumhuriyet Halk Partisi Grubu adına Balıkesir Milletvekili Sayın Ahmet Akın
konuşacaklardır.
Buyurun
Sayın Akın. (CHP sıralarından alkışlar) 
CHP
GRUBU ADINA AHMET AKIN (Balıkesir) – Sayın Başkan, değerli milletvekilleri;
görüşülmekte olan Gümrük Kanunu’nda değişiklikler öngören kanun teklifi üzerine
söz aldım. Yüce heyetinizi saygıyla selamlıyorum. 
Sayın
milletvekilleri, Ticaret Bakanı Sayın Ruhsar Pekcan eylül ayında ihracatımızın
15 milyar 220 milyon dolar olarak gerçekleştiğini ve cumhuriyet tarihinin en
yüksek eylül ayı ihracat rekorunu kırdığımızı açıkladı.
Şimdi,
değerli arkadaşlar, bu rekordur, müjdelerdir, artık bunlara alıştık fakat her
zaman rekor veya müjdenin altında millete muhakkak ya yanlış bir bilgi çıkıyor
ya da bir felaketle karşı karşıya kalıyoruz. 
Şimdi,
ben burada aslında Sayın Bakana sormak isterim ancak bu yeni sistemde bakanı
burada göremiyoruz, bakana ulaşmamız çok zor, iktidar milletvekilleri
ulaşamıyor ama şu anda buradan sesleneyim ki duyması gereken Meclisin, milletin
sesini duyup bu sorulara bir cevap versin. 
Şimdi,
ihracat rakamları hesaplanırken hangi kriterler esas alınıyor? Bu, soru bir.
İkincisi:
Antrepo beyannamesi ve transit ticaret beyannamesi ihracat kapsamında mı
gösteriliyor?
Üçüncüsü:
Yurt içi satış teslimleri ihracat rakamına mı ekleniyor?
Millî
Savunma Bakanlığına teslim edilen mallar ihraç malı mı sayılıyor? İstatistik
verilerinizde gümrük kodlarını nasıl ve hangi kriterlerde kullanıyorsunuz?
Yaptığımız ihracatın ne kadarı ithalat kaynaklı? Örneğin, ithal ettiğiniz
cıvata ve somunla montaj yapıp tekrar yurt dışına gönderiyorsanız, bu, ihracat
rakamlarına nasıl ve ne şekilde yansıtılıyor? 
Dikkat
edilmesi gereken şey, bir ihracat işlemi için üretilen malın ham madde ve
girdisinin ne kadarının yurt dışından ithal edildiğidir değerli arkadaşlar. 
Ucuz
işçiliğin girdisi ihracat rakamlarında etkili midir? Örneğin, enerjisini kendi
üreten ülkelerde üretimde kullanılan enerji ile enerjide dışa bağımlı
ülkelerdeki gider kalemleri aynı mıdır? Bu sorulara aldığımız yanıtlar
açıklanan ihracat rakamlarının ne kadar doğru veya ne kadar -halk dilinde-
atmasyon olduğunu bize gösterecektir. (CHP sıralarından alkışlar) Onun için bu
cevapları Sayın Bakandan bekliyoruz. 
Ayrıca,
burada enerji demişken hemen birkaç konudan bahsetmek istiyorum. 
Değerli
arkadaşlar, bakın, biz enerjide müthiş derecede bağımlı bir ülkeyiz. 2002
yılında biz yüzde 67 bağımlıyken şu anda yüzde 77 bağımlıyız. Yani bütün dünya
kendi bağımlılığını azaltmak için mücadele ederken biz de tam tersine bir
revizyon var. “Ucuzlatacağız.” diyorsunuz, pahalanıyor. “Millîleştireceğiz.”
diyorsunuz, yabancılaşıyor. Nükleeri bile millî ve yerli diye bu millete
anlattınız. 
Değerli
arkadaşlar, nükleer enerji santrallerinin cıvatası bile yerli değil. Allah
aşkına, onun için sizden ricam -ucuz da değil- 12,35 dolar sente satın alma
garantisi veriyorsunuz, ardından da diyorsunuz ki: Bu elektrik ucuz olacak,
millî olacak, yerli olacak. Yani resmen burada milletin aklıyla dalga geçmek
bu.
Bize
güzel Allah’ın verdiği lütuflar var; yenilenebilir enerjimiz var, rüzgârımız
var, güneşimiz var. Allah bizden esirgememiş. Buna destek verelim. Evlerde,
fabrikalarda insanlar tükettikleri enerjiyi kendileri karşılasın. Sayın
Başkanımız, Komisyon Başkanımız bu konuya dikkat ve hassasiyet gösteriyor.
Umuyorum ve bekliyorum ki bu, daha ilerideki dönemlerde daha da artırılır ve bu
konu daha da yaygınlaştırılır. 
Şimdi,
dün burada doğal gaz için bir teklif verdik, özeti şuydu: 100 lira doğal gaz
parası ödeyen, ayda 75 lira ödeyecekti. Ama burada maalesef hem Milliyetçi
Hareket Partili hem de AK PARTİ’li milletvekili arkadaşlarımız onay vermediler.
Şimdi,
değerli arkadaşlar, biz millet için mücadele ederken, o kadar vergileri
düşürürken veya başkalarına kıyaklar yaparken sizler, burada milletin 100
liralık faturasını 25 lira indirmeyi çok gördünüz. Onun için buradan sizi
milletimize şikâyet ediyorum. (CHP sıralarından alkışlar) 
İkinci
olarak, şimdi, iki yılda hem sanayiye, tarımsal sulamaya, ticarethanelere,
elektriğe yüzde 126 zam yaptınız; hem ayıp hem yazık hem de günah. Arkadaşlar,
sanayicileri dolaşın, dolaşıyorsunuzdur ve size kesinlikle söylüyorlardır.
Borçlarını ödeyemiyorlar, faturaları ödeyemiyorlar. Sayın Bakan çıkıyor, diyor
ki “YEP yaptık.” Ne o? Yeni Ekonomi Planı. İşte bu da tamamen aldatmaca. Diyor
ki: “Enflasyon tek haneye indi.” Allah aşkına, “Enflasyon düştü.” diyorsunuz,
kendi kendinize rakamlar açıklıyorsunuz, sürekli zam yapıyorsunuz. Alın elinize
çantayı, çıkın pazara, görün enflasyonu; bu kadar basit. O attığınız, tuttuğunuz
enflasyon rakamları asla doğru değil. Sadece bir yılda elektrik yüzde 70’e
yakın, doğal gaz yüzde 55, gıda ürünleri yüzde 50, akaryakıt yüzde 35 artmış.
Sanayici üretemiyor ama diyorsunuz ki “Enflasyon düştü.” 
Değerli
arkadaşlar, biz hepimiz Türk devletinin vatandaşları olarak, evlatları olarak
hep biliriz, esnaflarımızla beraberiz ama “Esnaf olmadan eşraf olmaz.”
cümlesini de öğrendik, bize bu öğretildi. Şu anda esnaf perişan durumda. Esnaf
birliklerimizi devamlı dolaşıyoruz. Ben kendim Balıkesir’de, sizler kendi
illerinizde görüyorsunuz; gerçek anlamda, esnaf kepenk kapatıyor. Bakın, bu yıl
içinde sadece ilk dokuz ayda 80.769 iş yeri kapandı. 
Şimdi
kendinizi bu esnafın yerine koyun. Siz çıkıyorsunuz televizyonlarda pembe pembe
tablolar, yok efendim, YEP’ler, onlar bunlar ama benim Balıkesir’deki
vatandaşım kan ağlıyor; o ne olacak? Sizin YEP’iniz veya sizin yanlış
raporlarınız, enflasyonunuz, aldatmacanız benim hemşehrimin filesini
doldurmuyor arkadaşlar. Onun için, sizin destek verip bu insanların, halkımızın
yanında olmanız gerekiyor. 
Her
fırsatta çıkıyorsunuz, diyorsunuz ki: “Biz çiftçinin yanındayız.” Seçim
zamanlarında yanındasınız. Biz gerçek anlamda her zaman çiftçimizin,
esnafımızın yanındayız, net olarak. (CHP sıralarından alkışlar) Bakın,
çiftçileri dolaşıyoruz değerli arkadaşlar. Balıkesir sadece bir örnek.
Köylerimiz bomboş. Oradaki insanlar torunlarına hasret gidiyor, sadece yaşlı
nüfus kalmış; üretemiyor, sütünü değerlendiremiyor, hiçbir şey para etmiyor.
Tek yaptığı, gidip, kredi alıp borçlanmak. Onun için “Çiftçiye sahip çıktık.”
mavalını okumayalım. Ama aslında birlik olalım, beraber olalım -bakın, burada
bütün partiler birlikte- çiftçiyi köylünün, köylüyü milletin efendisi yapmak
için aslanlar gibi mücadele edelim. Çiftçinin ekmeğiyle siyaset olmaz. Onlar
kazanırsa ancak biz hep birlikte büyüyeceğiz. 
Bakın,
sadece şu, arkadaşlar: 2008 yılında 1 milyon 127 bin çiftçi varken 2018 yılında
697 bin çiftçi olmuş. Şimdi Allah aşkına bir düşünün, bu insanlar neden
bıraktı? Üreten insan kazanandır, kazandırandır; topraktan kazanacak. Yüzde 40,
çiftçiyi bitirdiniz. Şu anda çiftçilikle uğraşan yüzde 40 oranında düştü. Bu
verilerin hepsi sizin kendi verileriniz, yayınlanan veriler. Oradan alıyoruz,
bunu da üstüne basa basa söyleyeyim. En basiti, mazot. 2002 yılında benim
Balıkesir’deki çiftçi kardeşim mazotu 1 lira 9 kuruşa alıyordu. Şimdi ne
yapıyor? Bakın, 6 lira 50 kuruş. Hakikaten bu ülkede esnaflık yapmak, çiftçilik
yapmak, sanayicilik yapmak, üretmek sihirbazlık, gerçek anlamda sihirbazlık.
Her şey üstüne geliyor; çiftçimiz üretemiyor, üretse satamıyor, satsa para
etmiyor, bir de çıkıyorlar ne yapıyorlar? İşte, efendim rekorlar, efendim
müjdeler, efendim iyi ekonomiler, tek haneli enflasyonlar… 
Değerli
arkadaşlar, sizden ricam şu, açık, net söylüyorum: AK PARTİ milletten koptu,
net, koptu. Bunu biz görüyoruz sahada. Onun için siz millete biraz ısının,
gidin dolaşın. Bakın, hayvancılık öldü, çiftçilik bitti, esnaf bitti, besici
kazanamıyor, süt üreticisi kazanamıyor, isyan ediyor. Ne yapıyor? Çiftçi
üretemiyor, esnaf kepenk kapatıyor, sanayici üretemiyor; işçi, memur, emekli
perişan durumda. “İşçiye, memura, emekliye yüzde 15 zam yaptık…” Hayal
görüyorlar. Diyorlar ki: “Öyle bir şey olamaz.” Ama siz o kardeşlerimize yüzde
70 zamları yapıştırıyorsunuz. Ne olacak şimdi? Bu insanlar nasıl, sihirbazlık
yapıp da mı bunları karşılayacaklar? 
Ayrıca,
size göre, AK PARTİ’ye göre şöyle bir durum var: Ekonomi her yıl yüzde 5
büyüyecek. Arkadaşlar, bu kadar perişanlık varken, bu kadar ekonomik olarak zorluk
varken, Allah aşkına “mış”la “miş”le bu ülkeyi yönetemezsiniz. Açık, net
söyleyeyim, sizin için söylenen şu; esnaf, sanatkâr bunu söylüyor: Yolcudur
Abbas, bağlasan durmaz! 
Hepinize
saygılar. (CHP sıralarından alkışlar) 
BAŞKAN
– Gruplar adına yapılan konuşmalar tamamlanmıştır.
Teklifin
birinci bölümü üzerinde şahsı adına ilk olarak Antalya Milletvekili Sayın Çetin
Osman Budak konuşacak.
Buyurun.
(CHP sıralarından alkışlar) 
ÇETİN
OSMAN BUDAK (Antalya) – Sayın Başkan, değerli milletvekilleri; hepinizi
saygıyla selamlıyorum.
Bugün
gümrüklerle ilgili uzun konuşmalar yaptık ama konuşmaların içinde gümrüğü çok
ilgilendiren, yakından ilgilendiren çok da bir şey yoktu. Netice itibarıyla 31
Aralık 2020’de zaten şu anki mevzuat, şu anki kanun tamamen sıfırlanacak. Bugün
bu kanunun gelmesinin niye olduğunu anlamak istiyorum, izah etmenizi
bekliyorum, dikkatle dinliyorum ama hiçbir şey anlamadım. Sadece birkaç
değişiklik ve bu değişiklikle neyi azaltıyoruz burada? Cezaları. Kimin cezasını
azaltıyoruz, bunu da bilmiyoruz. Yani sanki adrese teslim gibi, bugün Meclisin
bütün gündemini bu kapladı. Hâlbuki önümüzdeki aylarda biz bu gümrük mevzuatını
konuşacağız. Bakanlıklara, özellikle de Ticaret Bakanlığına bu konuyla ilgili
birçok çalışma geldiğini biliyoruz, detaylarını bilmiyoruz. 30 kere gelmiş, 30
kere gitmiş ve hazırlığın ne olduğunu bilen yok.
Şimdi,
özellikle gümrükte öyle ciddi sorunlar var ki. Örneğin yaş meyve sebze
ihracatında demir ihracatına benzer uygulamalar yapılıyor. O kadar yavaş ki
gümrük, geçen ay Balıkesir’den -biraz önce milletvekilimiz değindi çiftçinin
durumuna- 1 konteyner, 1 tır ürün -bamya- Edirne Gümrük Kapısı’nda dört beş gün
boyunca bekletiliyor. Yandım Allah, bizi arıyor; biz birilerine, bir yetkiliye
ulaşmaya çalışıyoruz; yetkiliye ulaşamıyoruz, bir hafta on gün orada
bekledikten sonra ürün çöp. Seçim bölgem Antalya’dan da gelen bunun gibi o
kadar çok şikâyet var ki mandalina, portakal, domates ihracatında gümrüklerde
inanılmaz yavaş işlem yürütülmesinden dolayı çok ciddi sıkıntılar yaşanıyor.
Bunları tartışmak gerekirken biz burada üç beş tane cezanın hafifletilmesi,
cezanın düşürülmesiyle ilgili çalışma yapıyoruz; bunu anlamak mümkün değil.
Şimdi,
tabii ki “gümrük” deyince dış ticaretle ilgili birtakım konuların altını çizmek
gerekiyor. Dış ticaretle ilgili biraz önce konuşan Konya Milletvekilimiz önceki
dönemde Müsteşardı, konuları yakından bilir, bürokrattır, ihracattaki artışın,
şu anki artışın geçtiğimiz yıllara bakıldığı zaman ne kadar düşük olduğunu
kendisi de gayet iyi biliyor; yüzde 3 civarında bir artış olmuş. Biraz önce
Balıkesir Milletvekilimiz de bu ihracat artışlarıyla ilgili bir dizi soru
sordu, bu soruların cevapları yok. İthalat yüzde 17 düşmüş. Dönüyoruz,
bakıyoruz bütün sanayicilerin, her sektörden sanayicinin stoklarına, stoklar
erimiş yani öyle bir duruma gelmiş ki sanayi kuruluşlarımız, ellerindeki
stokları sıfıra indirene kadar satışlarını devam ettirmişler. Şimdi, önümüzdeki
aydan itibaren, önümüzdeki aylardan itibaren ihracat yapmak için ithalat
yapacak yani ara mal, makine, sermaye yatırımı, bunları ithal edecek ki ihracat
yapabilsin çünkü ithalat bağımlısıyız. Özellikle de şunu ifade etmek isterim:
Bizim ihracat rakamlarımız kilogram başına 1,6-1,7 dolar civarında yani yüksek
teknoloji ihracatımız yok. Bunun tamamını neredeyse ithal ediyoruz ve oradaki,
aradaki o küçücük farklar o kadar büyük bir meblağ tutuyor ki döviz fakiri bir
ülkeyiz. 
Şimdi,
yabancı yatırımcı Türkiye'ye gelmiyor, yabancı yatırımcı doğrudan yatırım
yapmaya Türkiye'ye gelmiyor, sıcak para gelmiyor; o yüzden faizler çok yüksek,
bu faizlerle de yatırım yapılmaz. Öyle mi? İşin aslı öyle mi? Hayır, işin aslı
şudur: İnsanlar kendini güvende hissetmiyor. Ekonomi öyle bir şeydir ki çok
ürkektir, yatırımcı da öyledir, para da öyledir, çok ürkektir; dokunduğunuz
zaman, elinizi çırptığınız zaman uçar gider.
Bakın,
önümüzdeki günlerde IMF ve Dünya Bankasının her yıl tekrarlanan bir toplantısı
var. Ekimin ikinci yarısında olur, ekimin ikinci yarısında dünyada üye olan
bütün ülkeler ekonomi bakanı seviyesinde ve merkez bankası seviyesinde oraya
katılırlar. Aşağı yukarı elli yıldır Türkiye de bu düzeyde kişilerle katılıyor.
Bu yıl bizim ne Maliye Bakanımız Amerika’ya, Washington’a gidiyor ne de Merkez
Bankası Başkanımız gidiyor. Merkez Bankası Başkanı, Halk Bankasının eski Genel
Müdür Yardımcısı.
(Mikrofon
otomatik cihaz tarafından kapatıldı)
ÇETİN
OSMAN BUDAK (Devamla) – Şu anki Bakanımız Berat Albayrak da devlet
bankalarından sorumlu Maliye Bakanı. Geçtiğimiz günlerde basından takip ettik,
niye bu bakanlarımız acaba Washington’a gitmiyor diye. Yani bu kadar yatırıma
ihtiyacımız olduğu bir dönemde neden Amerika Birleşik Devletleri’ne, neden
Washington’a bizim Maliye Bakanımız ve Merkez Bankası Başkanımız gitmiyor?
Bakın, elli yıldır bu düzeyde temsil ediliyor Türkiye.
Bunun
önemi ne? Dünyadaki bütün yatırımcılar oraya gelirler, yatırım arayışı
içindedirler, devletler de giderler, orada kendi ülkelerinin 2020
perspektifini, 2021 perspektifini, yatırımlarını söyler, oradan yatırımcı
getirirler. Ama maalesef biz bu yıl, IMF ve Dünya Bankasının üyesi olmamıza
rağmen, orada temsil edilmiyoruz. Bu ülkenin bu kadar yatırıma ihtiyacı varken,
8 milyon civarında işsizimiz varken şunu ben merak ediyorum: Niye katılmadık,
neden katılmıyoruz, oraya hangi düzeyde bir katılım oldu? Bunların da sizden
cevabını bekliyorum.
Dinlediğiniz
için teşekkür ederim.
Saygılar
sunarım. (CHP sıralarından alkışlar)
BAŞKAN
– Şahsı adına ikinci konuşmacı Trabzon Milletvekili Sayın Hüseyin Örs.
LÜTFÜ
TÜRKKAN (Kocaeli) – Hakkımızı kullanmıyoruz Sayın Başkanım.
BAŞKAN
– Soru-cevap için talep bulunmamaktadır. 
60’a
göre söz talepleri var. 
Sayın
Gaytancıoğlu… 
Sayın
Çelebi… 
V.- AÇIKLAMALAR (Devam)
50.- İzmir Milletvekili Mehmet Ali Çelebi’nin, Silahlı
Kuvvetler Personel Kanunu’nun makam tazminatı cetvelinde binbaşıların da yer
almasının Türk Silahlı Kuvvetleri personeli maaş hiyerarşisinin adil olması
açısından gereklilik olduğuna ilişkin açıklaması
MEHMET
ALİ ÇELEBİ (İzmir) – Teşekkürler Sayın Başkan. 
211
sayılı Türk Silahlı Kuvvetleri İç Hizmet Kanunu’na göre binbaşılar da diğer üst
subaylar olan yarbay ve albaylarla aynı gruba ve aynı statüye tabidirler ancak
makam tazminatı alamamaktalar, üstelik albay ve yarbay rütbesindeki subaylarla
aynı görevi ifa ederler, makamları da tabur filo komutanlığıdır. Bu durum, aynı
grup ve statüde yer alan binbaşılar arasında huzursuzluk yaratmış, maddi açıdan
ciddi sorunlar yaşamalarına sebep olmuştur. Binbaşılarımızın Silahlı Kuvvetler
Personel Kanunu’nun 5 sayılı makam tazminatı cetvelinde yer almaları Türk Silahlı
Kuvvetleri personeli maaş hiyerarşisinin daha adil olması açısından bir
gerekliliktir, çözülmelidir. 
Saygılar
sunuyorum. 
BAŞKAN
– Sayın Girgin… 
51.- Muğla Milletvekili Süleyman Girgin’in, borcunu
zamanında ödeyemediği için kara listeye alınan esnaf ve sanatkârlara sicil affı
getirilmesi, prim borcuyla ilgili sorunlarının çözümü, hizmet süresinde geriye
dönük borçlanma hakkı ile istirahat ettikleri süre için geçici iş göremezlik
ödeneğinin verilmesi, 4/B’li sigortalıların prim ödeme gün sayısının 4/A’lı
sigortalılarla eşitlenmesi yönünde çalışmanın yapılıp yapılmadığını Ticaret
Bakanı ile Aile, Çalışma ve Sosyal Hizmetler Bakanından öğrenmek istediğine
ilişkin açıklaması
SÜLEYMAN
GİRGİN (Muğla) – Teşekkürler Sayın Başkan. 
Ticaret
Bakanı ve Çalışma Bakanına: Zamanında borcunu ödeyemeyen ve kara liste sorunu
yüzünden krediye ulaşamayan esnaf ve sanatkârlarımız için sicil affı
getirilmesi yönünde bir çalışmanız var mıdır? 
Sağlık
yardımından yararlanması için prim borcu, süresi sorununun çözülmesi için bir çalışmanız
var mıdır? 
Geriye
dönük borçlanma hakkından haberdar olamayan ya da imkânları bulunmayan
esnaflarımıza yönelik geriye dönük hizmet süresi borçlanma hakkı verilmesi için
bir çalışmanız var mıdır? 
Esnaf
ve sanatkârların faaliyet sürelerinin kısalığı ve iflas etme oranlarının
yüksekliği de göz önünde tutulduğunda, 4/B’li sigortalıların prim ödeme gün
sayısının 4/A’lı sigortalılarla eşitlenmesi yönünde bir çalışmanız var mıdır? 
Hastalıkları
nedeniyle istirahat ettikleri günlerde iş yerini açamayan ve gelir kaybına
uğrayan esnaf ve sanatkârlarımızın istirahat ettikleri süre için geçici iş
göremezlik ödeneği verilmesi yönünde bir çalışmanız var mıdır? 
Teşekkür
ediyorum. 
BAŞKAN
– Sayın Barut… 
52.- Adana Milletvekili Ayhan Barut’un, Suudi
Arabistan’a gönderilen narenciye ürünlerinin analizleri Türkiye’de yapılırken
şimdi analiz için Riyad’a gönderilerek üreticinin zor durumda bırakılmasının
gerekçesini ve sorunun çözümü yönünde Hükûmetin planının olup olmadığını
öğrenmek istediğine ilişkin açıklaması
AYHAN
BARUT (Adana) – Sayın Başkan, Adana’da ziraat odaları başkanlarımız, Suudi
Arabistan’ın, İstanbul Başkonsolosluğunda öldürülen gazeteci Cemal Kaşıkçı
cinayeti sonrasında Adana’dan gönderilen narenciye ürünlerini gümrük kapısında
analiz nedeniyle on beş gün bekletmeye başladığını açıkladı. Oda başkanlarımız,
normal şartlarda ithalat gümrüğündeki laboratuvarlarda yapılan analizlerde
Cemal Kaşıkçı cinayeti sonrası Suudi Arabistan yönetiminin işi ağırdan
aldığını, Türk ürünlerinin analiz için Riyad’a gönderildiğini… Suriye'deki iç
savaş nedeniyle Hatay’ın İskenderun Limanı’ndan gemilerle gönderilen narenciye
ürünleri on-on beş gün içerisinde Cidde Limanı’na ulaşıyor. O, on beş günlük
analiz süresi de eklenince toplam bir aylık bekleme oluyor ve fire kaybı
oluşuyor. Ürün dolu konteynerler de şu anda bekletilmektedir. Narenciye
ürünlerinde analizler 2017 yılında Türkiye’de yapılarak Suudi Arabistan’a
gönderiliyordu, şimdi ne değişti de üretici perişan ediliyor? Bu sorunun çözümü
için Hükûmetin bir planı var mı, herhangi bir girişimde bulunacak mısınız?
BAŞKAN
– Sayın Serter…
53.- İzmir Milletvekili Bedri Serter’in, Gümrük
Kanununda Değişiklik Yapılmasına Dair Kanun Teklifi’nin 18’inci maddesiyle
gümrük çalışanlarına hâlihazırda var olan silah taşıma yetkilerini emeklilik
hayatlarında da devam ettirebilme imkânı tanınmasının istismara yol açıp
açmayacağını öğrenmek istediğine ilişkin açıklaması
BEDRİ
SERTER (İzmir) – Teşekkür ederim Başkanım.
Şunu
sormak istiyorum: Görüştüğümüz Gümrük Kanununda Değişiklik Yapılmasına Dair
Kanun Teklifi’nin 18’inci maddesi, gümrük muhafaza müdürleri başta olmak üzere
tüm gümrük çalışanlarının hâlihazırda var olan silah taşıma yetkilerinin
emeklilik hayatlarında da devam ettirilmesinin yolunu açıyor. Gümrük gibi bir
yerde oluşabilecek durumlar için silah bulundurmak kimi durumlarda normal olsa
da sivil hayata geçecek gümrük görevlileri için bu yetki ne derece doğru
olacaktır diye sormak istiyorum. Zaten ülkemizde silahlanma ciddi bir sorunken,
sizce, bu madde, devlet görevlerinden ayrılan ve sivil hayata dönen görevliler
için istismara yol açmayacak mı?
BAŞKAN
– Yavuzyılmaz…
54.- Zonguldak Milletvekili Deniz Yavuzyılmaz’ın,
Zonguldak ili Gökçebey ilçesi Bodaç Köyü mevkisinde biyokütle enerji santrali
ve atık yakma tesisi yapılarak Gökçebey ilçesinin çöp cehennemine
dönüştürülmesine izin vermeyeceklerine ilişkin açıklaması
DENİZ
YAVUZYILMAZ (Zonguldak) – Sayın Başkan, Zonguldak ili Gökçebey ilçemizde bir
doğa harikası olan Bodaç köyü mevkisinde ırmak kenarında biyokütle enerji
santrali ve atık yakma tesisi yapılması planlanmaktadır. Bilindiği üzere,
biyokütle enerji santrallerinde tavuk gübresi, kanalizasyon atıkları, hür türlü
çöp, sanayi atığı, araba lastiği gibi her türlü atık yakılmakta, bu yakma
sonrası açığa çıkan zehirli gazlar ve kirlilik toprağa, havaya ve suya
karışmaktadır. Zonguldak halkı olarak Gökçebey ilçesi gibi bir doğa cennetinin
ithal çöp cehennemine dönüştürülmesine izin vermeyeceğiz. 
BAŞKAN
– Sayın Erel…
55.- Aksaray Milletvekili Ayhan Erel’in, kamuya
alınacak ortaöğretim mezunu hemşireler ile atama bekleyen öğretmenlerin
mağduriyetinin giderilmesi gerektiğine ilişkin açıklaması
AYHAN
EREL (Aksaray) – Sayın Başkanım, kamuya alınacak personel hakkında, özellikle
sayıları 120 bini aşan ortaöğretim mezunu hemşireler sabırsızlıkla atanacak
sayısını beklemektedirler. Sağlık Bakanlığı bu konuda herhangi bir açıklama
yapmamıştır. 
Yine,
700 bine yakın heyecanla atama bekleyen öğretmenlerimizin de atanacakların
sayısının en az 100 bin olması yönünde talep ve istekleri vardır. 
Buradan
ilgili bakanlara bu gençlerimizin dilek ve taleplerini iletiyorum.
Saygılar
sunuyorum. 
BAŞKAN
– Sayın Bakan…
56.- İzmir Milletvekili Murat Bakan’ın, Meclis çatısı
altında aynı işi yapan işçiler arasında maaş ve özlük hakları konusunda
adaletsizlik yaşandığına, Meclis Başkanlığını eşit işe eşit ücret anlayışıyla
işçilerin özlük haklarının ve çalışma şartlarının düzenlenmesi için göreve
davet ettiğine ilişkin açıklaması
MURAT
BAKAN (İzmir) – Sayın Başkan, Meclis çatısı altında aynı işi yapan işçiler
arasında maaş ve özlük hakları konusunda büyük bir adaletsizlik yaşanıyor.
Taşerondan sürekli işçi statüsüne geçirilen işçiler ile aynı işi yaptıkları
kadrolu ve 4/B’li olan işçiler arasında ciddi bir maaş farkı var, yanı sıra
yemek, ulaşım, kıyafet gibi konularda da eşitsizlik söz konusu. 
Örneğin
aynı işi yaptıkları mesai arkadaşlarından zaten daha az maaş alan sürekli
işçiler, aynı yemeğe yaklaşık 2 katı para veriyor. Bütün gün mesaisini ayakta
geçiren, hem Meclisin rutin işlerini hem de bizlerin tüm ricalarını güler yüzle
yerine getiren tüm işçilerimizin iş kıyafetlerinin ve iş ayakkabılarının
kalitesinin iyileştirilmesi de önem ve öncelik arz ediyor. 
Meclis
Başkanlığını, eşit işe eşit ücret anlayışıyla işçilerimizin özlük haklarının ve
çalışma şartlarının düzeltilmesi için göreve davet ediyorum.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Konya Milletvekili Ziya Altunyaldız ile 85
Milletvekilinin Gümrük Kanununda Değişiklik Yapılmasına Dair Kanun Teklifi
(2/2213) ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 104) (Devam)
BAŞKAN
– Birinci bölüm üzerinde görüşmeler tamamlanmıştır. 
Şimdi,
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci
madde üzerinde 2 önerge vardır, önergeleri aykırılık sırasına göre işleme
alacağım.
Önergeyi
okutuyorum:
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi'nin 1’inci
maddesinin aşağıdaki şekilde yeniden düzenlenmesini arz ve teklif ederiz.
“MADDE
1- 27/10/1999 tarihli ve 4458 sayılı Gümrük Kanununun 52 nci maddesi aşağıdaki
şekilde yeniden düzenlenmiştir.
‘MADDE
52- Türkiye Gümrük Bölgesinde bir yerden diğer bir yere transit rejimi
kapsamında taşınarak varış gümrük idaresine sunulan serbest dolaşımda olmayan
eşyaya 41 ila 50 nci madde hükümleri uygulanır.’”
 Mehmet
Metanet Çulhaoğlu Ayhan Erel Feridun Bahşi
 Adana Aksaray Antalya
 Yasin
Öztürk İbrahim Halil Oral
 Denizli Ankara
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Ankara Milletvekili İbrahim Halil Oral. 
Buyurun
Sayın Oral. (İYİ PARTİ sıralarından alkışlar) 
İBRAHİM
HALİL ORAL (Ankara) – Sayın Başkan, kıymetli milletvekilleri; 104 sıra sayılı
Gümrük Kanununda Değişiklik Yapılmasına Dair Kanun Teklifi’nin 1’inci maddesi
üzerine İYİ PARTİ Grubu adına söz almış bulunuyorum. Yüce heyetinizi saygıyla
selamlıyorum. 
Sayın
milletvekilleri, uluslararası ilişkilerde başarı, meydanda kazanılan zaferleri
masa başında da devam ettirmek demektir. ABD ve Rusya’yla varılan mutabakatlar,
Barış Pınarı Harekâtı’nda ilk hedeflediğimiz bölgenin temizlenmesi yönünde bir
kazanımdır ancak bu süreç, diplomatik olarak kabul edilemez olaylara sahne
olmuştur. 
Biz
çocuklarımıza, torunlarımıza ecdadımızı överken Osmanlı sadrazamının Avusturya
arşidüküne eşit kılınmasını anlatırdık. Bu diplomatik üstünlükle büyük devlet
olma gururunu yaşardık, yaşatırdık. Şimdi biz çocuklarımıza ABD Başkan
Yardımcısı ile Sayın Cumhurbaşkanımızın bir masanın başında eşit bir şekilde
oturmasını nasıl açıklarız? Dün, İsrail’le alçak koltuk krizi iş işten
geçtikten sonra özürle çözülmüştü. Şimdi nasıl çözülecek? Sayın
Cumhurbaşkanımız o iğrenç mektupla alakalı “Sonra bakarız.” minvalinde sözler
söyledi. Bu nasıl iştir? İç politikada Sayın Cumhurbaşkanımıza bunun zerresi
kadar sözler söylense ne hainliği kalır ne de FETÖ’cülüğü. Bir tarafta başarı
varsa da Trump’ın sözleri, mektubu ve mutabakat fotoğrafındaki eşitlik durumu
diplomatik bir yenilginin resmidir. Lozan görüşmelerine girerken kendisine gösterilen
alçak sandalyeye oturmayan ve bu hakareti düzelttirene kadar müzakerelere
başlamayan İsmet Paşa’nın siyasi duruşunu okumalı ve ders almalısınız. 
Kıymetli
milletvekilleri, İstanbul’da milyonların gözü önünde, Haydarpaşa ve Sirkeci
gibi milletimizin kültürel ve tarihî değerleri resmen peşkeş çekilmektedir.
Garın kültür ve sanat faaliyetlerinde kullanılması için ihale açılmıştı. Önce,
İstanbul Büyükşehir Belediyesi ihaleye sokulmak istenmedi. Sayın İmamoğlu,
ihaleye girilmesi için uğraştı ve başardı. Bu sefer de yapılacak pazarlığa
İstanbul Büyükşehir Belediyesinin şirketleri davet edilmedi. Şimdi, Sayın
İmamoğlu, 16 milyon İstanbullu adına konuyu mahkemeye taşıyor. Sormak
istiyorum: İstanbul Büyükşehir Belediyesi bugün AK PARTİ’de olsaydı hiç böyle meselelere
muhatap olacak mıydık?
TURAN
AYDOĞAN (İstanbul) – Bir daha mümkün değil, sormayın onu ya.
İBRAHİM
HALİL ORAL (Devamla) - Ama biz millet adına sormak zorundayız. 
Saygıdeğer
milletvekilleri, İstanbul’da yaşanan bu hadisenin bir benzeri Ankara’da oldu.
Ankara’da gar arazisinde tarihî binalarımız vardı. Bir sabah uyandık, binaların
üstünde “Medipol Üniversitesi” afişleri asılmış durumdaydı. Buradan Sayın
Fahrettin Koca’ya da seslenmek istiyorum: Kendi üniversitenize, hastanenize
bina toplamaya çalışacağınıza Ankara’mızda her şeyiyle hazır, Gölbaşı ilçemizde
kurulmuş olan LÖSEV’in LÖSANTE Hastanesinin 400 yataklı olması için ruhsatı
lütfen verin. Oradaki hizmetleri engelleyip kendinize bina kapatmaya
çalışmanız, Türkiye Cumhuriyeti devleti adına utanç vericidir, inciticidir,
vicdanlarımızı karalayıcıdır ve yaralayıcıdır. 
Sayın
milletvekilleri, Ankara Garı’nı milletimizin elinden almaya çalışanlar, şimdi
de İstanbul’da Haydarpaşa ve Sirkeci Garlarını almaya çalışıyor. Bu kültürel ve
tarihî değerler hiç kimseye peşkeş çekilemez. Bu işi planlayanları aklıselime
ve hatadan dönmeye davet ediyorum, bütün milletvekillerimizi de vicdanlarının
sesini dinlemeye ve milletimizin değerlerinin peşkeş çekilmesine “Dur!” demeye
çağırıyorum.
Sayın
milletvekilleri, hudut namustur. Ekonomik hudutlarımız gümrüklerimiz ve gümrük
uygulamalarımızdır. Bu hudutları korumak namus borcumuzdur. Bu bağlamda,
getirilen Gümrük Kanunu teklifi genel manada olumludur ancak görülmektedir ki
kanun teklifi hazırlanırken çeşitli istişare mekanizmaları çalıştırılmış olsa
da başta gümrüklerle iş yapan sektör temsilcilerinden yeterli görüş
alınmamıştır. Teklif, beklenen geniş kapsamlı bir gümrük düzenlemesinden çok,
bazı cezaları ve muğlaklıkları toparlayan dar kapsamlı bir kanun boyutundadır.
Umarım kanun teklifindeki eksiklikler Genel Kurul süresince istişare edilir ve
düzeltilir. 
(Mikrofon
otomatik cihaz tarafından kapatıldı)
İBRAHİM
HALİL ORAL (Devamla) – Sayın Başkanım, toparlıyorum. 
Saygıdeğer
milletvekilleri, gümrüklerimizle alakalı düzenlemeler yaparken gümrüklerimizin
asayişini ve düzenini sağlayan gümrük muhafaza memurlarımızı unutmamamız
gerekir.
Bu
vesileyle 2016 yılında Atatürk Havaalanı’nda yaşanan korkunç terör saldırısı
sırasında 1 teröristi kahramanca engelleyen ve şehit olan gümrük muhafaza
memuru Umut Sakaroğlu ve bütün gümrük muhafaza şehitlerini rahmetle anıyorum. 
Gümrük
muhafaza memurlarımızın bir süredir özlük haklarıyla alakalı talepleri ve
mücadeleleri var, bunlara kulak vermeliyiz. Yıpranma hakları, kadro statüleri,
hizmet tazminatları ve tayin durumlarıyla alakalı iyileştirmeler yapılmalı ve
gümrüklerde hudut namusumuzu koruyan bu kahraman personele haklarını teslim
etmeliyiz. 
Başkanım,
teşekkür ederim. 
Bu
duygularla hepinizi ve Genel Kurulu saygıyla selamlıyorum. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 1’inci
maddesinde geçen “olmayan” ifadesinin “bulunmayan” şeklinde değiştirilmesini
arz ve teklif ederiz. 
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
 Ahmet Vehbi Bakırlıoğlu Turan
Aydoğan Tacettin Bayır
 Manisa İstanbul İzmir
 Hüseyin
Yıldız Aydın Özer
 Aydın Antalya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Adana Milletvekili Müzeyyen Şevkin. 
Buyurun.
(CHP sıralarından alkışlar)
Süreniz
beş dakikadır.
MÜZEYYEN
ŞEVKİN (Adana) – Teşekkür ederim Sayın Başkan.
Değerli
milletvekilleri, Gümrük Kanununda Değişiklik Yapılmasına Dair Kanun Teklifi’nin
1’inci maddesi üzerine Cumhuriyet Halk Partisi Grubu adına söz almış
bulunuyorum. Hepinizi saygıyla selamlıyorum.
Saygıdeğer
milletvekilleri, 20 madde olarak Genel Kurula sunulan Gümrük Kanununda
Değişiklik Yapılmasına Dair Kanun Teklifi’nin geneline bakıldığında, ne yazık
ki ilgili sektörlerin görüşü alınmadan, özenmeden hazırlanmış ve bürokratlar
tarafından alelacele gündeme getirilmiş olduğu görülmektedir. 
Yeni
sistemde kanun tekliflerinin bakanlıklar eliyle değil, doğrudan milletvekilleri
tarafından hazırlanacağı ve görüşüleceği “Vatandaşların ihtiyaçlarına daha net
çözümler üretilecek.” denilmesine rağmen -Gümrük Kanunu’nda olduğu gibi- “yeni
sistem” denilen ancak ne olduğu belli olmayan bir işleyişin sağlıklı sonuçlar
doğurmadığı, vatandaşın sorunlarına çözüm bulmadığı gibi, çözümsüzlük yarattığı
da görülmektedir. 
Kanun
teklifi hazırlanırken ithalat ve ihracat yapan firmaların, ilgili derneklerin,
konulara ilişkin bileşenlerin görüşü alınması gerekirdi. Sektör temsilcileri
kanun teklifini muhalefetten öğrenmiş olduklarını bizlere aktardılar. 
Değerli
milletvekilleri, Ticaret Bakanlığının verilerine göre 2018 yılı toplam ihracatı
168,1 milyar dolar, ithalatı ise 223,1 milyar dolardır. Bu kanun teklifinde ne
yazık ki ihracatın ithalatı karşılamasına yönelik herhangi bir çalışmanın yer
almadığını görüyoruz. 
İkinci
olarak, cezalardaki indirimlerde de kaçakçılığa âdeta davetiye çıkarma anlamı
içeren cezaların az tutulması görülmektedir. Yine kanun teklifinde iyi niyet
ile art niyet arasında kesin çizgiler belirtilmemiş, bir belirsizlik
yaşanmaktadır. 
Değerli
milletvekilleri, 1’inci maddede yurt içi ve yurt dışı transitte güvenlik ve
kaçakçılığın önlenmesine dair tedbirlerin yetersiz olduğu ve suistimallere açık
olduğu alenidir. Örneğin, birinci sınıf olan Mersin Limanı’ndan yapılan oyuncak
ithalatının neden Urfa’ya taşındığına ilişkin -basında yer almış olmasına
rağmen- hâlâ bir netlik yoktur ne yazık ki. 
Değerli
milletvekilleri, tabii, gümrükle ilgili söylenecek çok şey var, değerli milletvekillerimiz
aktardı ama ben burada Adana üzerinden birkaç örnek vermek istiyorum.
Türkiye’de, tarımda, çiftçinin kamu ve özel bankalara borcu toplam 107 milyar
Türk lirası değerli milletvekilleri; Adana özeline baktığımızda, bu borcun 4,4
milyar Türk lirası olduğunu görüyoruz. Değerli milletvekilleri, bu kredilerin
geri dönüşlerinde, geçmiş dönemde yüzde 2 kayıp yaşanırken, şu anda bu oran
yüzde 6; zorluk yaşamaktadır çiftçi. 
Bilindiği
gibi, Adana’da, geçen yıl meydana gelen yağışlar ve poyraz nedeniyle narenciyede
yüzde 70-80 oranında kayıp yaşanmıştır, yine pamukta yüzde 30 oranında kayıp
yaşanmıştır. 
Değerli
milletvekilleri, biliyorsunuz, çiftçilerimiz ne yazık ki borçlarını
ödeyemedikleri için gelecek yılla ilgili de yeni kredilerin açılması, Ziraat Bankası
tarafından çiftçilerimizin bu borçlarının en az iki yıl boyunca ertelenmesi,
faiz oranlarının düşürülmesi ve gelecek yıl da yine çiftçinin önünün açılarak
kredilerin temin edilmesi lazım. Bir atasözünden bahsetmek istiyorum: Çiftçinin
karnını yarmışlar, kırk tane gelecek yıl çıkmış yani biliyorsunuz, gelecek yılı
düşünmek zorunda çiftçiler, değerli kardeşlerim. 
Evet,
yine, kamu bankaları yüzde 10 gösterge faizi üzerinden çiftçiyi sübvanse
ederken ekonomik kriz nedeniyle bu, yüzde 16’ya çıkarılmıştır. Ticari
kredilerde bir iyileştirme yapılarak bu oran yüzde 13’e çekilmiş ama çiftçiye
hâlâ yüzde 16 üzerinden gösterge faizi uygulanmaktadır. Çiftçiler bu faizin de
düşürülmesini beklemektedir. 
Değerli
milletvekilleri, çiftçiye para bulamıyoruz ama kamuda ne yazık ki 115 bin araç
yer almakta yani makam aracı sayısı 115 bin. Peki, Fransa’da ne kadar
arkadaşlar? Yüz ölçümü bize benzeyen Fransa’da sadece 2 bin makam aracı var,
İtalya’da 26 bin makam aracı var. Yani makam araçlarına para bulan bu Hükûmet
ya da bu yönetim -yönetim diyelim, hükûmet yok çünkü artık- bu bakanlar
çiftçiye, çiftçinin faizinin ertelenmesine de para bulabilir.
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Devamla) – Hemen bitireceğim efendim.
BAŞKAN
– Buyurun.
MÜZEYYEN
ŞEVKİN (Devamla) – Değerli milletvekilleri, yine, Adana’nın Aladağ ilçesinden
bahsetmek istiyorum. Maden potansiyeli olan bir ilçemizdir; 1,5 milyar ton krom
rezervi olan bir ilçemizdir ve teşviklerden yeterince yararlanamadığı için,
enerjide de son yapılan zamlardan sonra şu anda orada sektördeki madenciler ne
yazık ki maaş ödeyemez duruma gelmişlerdir. Katma değeri yüksek olan bu
ilçemizde hastanede uzman doktor bulunamamaktadır. Köy yolları bozuk olduğu
için ve sizler köy okullarını kapatıp taşımalı eğitime geçtiğiniz için o köy
okullarından gelen kızlarımız Aladağ’da yangında hayatını kaybetmiştir
arkadaşlar. Değerli milletvekilleri, Aladağ ilçemizde mutlaka hem orman
köylüsünün desteklenmesi hem de maden sektörünün desteklenmesi gerekiyor. 
Emeklilikte
yaşa takılan kardeşlerimize “Çift dikiş maaş alıyorsunuz.” “türedi” diyenler,
“Üniversite mezunlarına iş bulmak zorunda değiliz.” diyenler, iş arayan kadına
“Kocan çalışmıyor mu?” diyenler kaynak üretmek zorundadır arkadaşlar. 
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Devamla) – Ben bütçe görüşmeleri çerçevesinde bu kaynakların doğru
olarak değerlendirilmesini diliyorum. Emeklilikte yaşa takılanlara, atanamayan
öğretmenlere ve çiftçiye bu kaynakların yaratılmasını diliyorum.
Hepinize
saygılar sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
2’nci
madde üzerinde 2 önerge vardır, önergeleri aykırılık sırasına göre okutup
işleme alacağım. 
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 2’nci
maddesinin aşağıdaki şekilde yeniden düzenlenmesini arz ve teklif ederiz.
“MADDE
2- 4458 sayılı Kanunun 86 ncı maddesine 2 nci fıkradan sonra gelmek üzere
aşağıdaki fıkra eklenmiştir.
“3.
183 ve 184 üncü maddeler kapsamında bir gümrük yükümlülüğü doğduğunda, asıl
sorumlu transit rejimine tabi tutulan eşya ile ilgili olarak gümrük idaresine
karşı mali olarak sorumludur. 5607 sayılı Kanun uyarınca gümrük idaresince
işlem yapıldığı hallerde, asıl sorumlunun sorumluluğunun belirlenmesinde fiilin
işlenmesinde dahlinin bulunup bulunmadığı hususu dikkate alınır.”
 Mehmet
Metanet Çulhaoğlu Ayhan Erel Feridun Bahşi
 Adana Aksaray Antalya
 Yasin
Öztürk Fahrettin Yokuş
 Denizli Konya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Konya Milletvekili Fahrettin Yokuş.
Buyurun
Sayın Yokuş. (İYİ PARTİ sıralarından alkışlar)
FAHRETTİN
YOKUŞ (Konya) – Sayın Başkan, değerli milletvekilleri; sözlerime başlarken
hepinizi saygı ve sevgiyle selamlıyorum. Gümrük Kanunu’nda değişiklik yapmak
üzere getirilen yasa teklifi üzerinde görüşlerimi beyan etmek istiyorum.
Değerli
milletvekilleri, sizlere öncelikle, gümrüklerde görev yapmış, İnsan Kaynakları
Başkanlığı yapmış bir çalışanın şu sözünü anlatarak başlamak istiyorum. Diyor
ki bu İnsan Kaynakları Başkanlığı yapmış kardeşimiz: “Gümrük teşkilatındaki
yönetim tarzı personelin kalbine ve ruhuna önem veren, üretici niteliğini
gözeten ve bunu yükseltmeye çalışan nitelikte değildir.” Bu önemli tespit
üzerinden konuşmamı sürdürmek istiyorum.
Mevcut
yasa teklifi yasalaşıp yürürlüğe girdiğinde 20 bine yakın gümrük çalışanı bu
mevzuatı uygulamaya başlayacak ama gelin görün ki gümrük çalışanlarına bu
yasayla ilgili -derneklerine, sendikalarına, kurumlarına- bir soru sorulmamış,
görüş alınmamış yani çalışanlara “Siz bu düzenlemeyle ilgili ne
düşünüyorsunuz?” diyen olmamış ve gümrük çalışanlarının sorunlarıyla ilgili de
maalesef, burada ciddi bir şey getirilmemiş. 
Bilinmelidir
ki gümrüklerde görev yapan çalışanlar huzursuz ve mutsuzdur, hak ettiklerini
alamamaktadır. Çalışanları huzursuz ve mutsuz olan bir kurumun nitelikli hizmet
vermesi mümkün değildir. Hepimiz biliyoruz ki gümrükler bir devletin dışa
açılan yüzüdür. Gümrüklerde yaşanan her olumsuzluk ülkemizin imajını olumsuz
etkiler. 
Değerli
milletvekilleri -burada da ifade edildi- dış ticaret hacmimizin yıllık 400
milyar dolara yaklaştığı bir süreçte bütün gümrükleme işlemleri bu 20 bin
çalışanın sırtından geçmektedir. On yedi yıllık AK PARTİ iktidarında gümrük
çalışanları maalesef mevcut haklarından geriye götürülmüştür. Düşünebiliyor
musunuz, kendileri gümrüklemeye giderler ve gümrüklemeye gittikleri işlemi
yaptıktan sonra ilgili firmalar gümrük adına para yatırırlar Gümrük
Bakanlığına. Bu paralar normal şartlarda eskiden bütün personele dağıtılırdı,
sonra AK PARTİ iktidarımız -sağ olsun- “Memurlara fazla gelir bu paralar.”
dediler, bu gelirlerin yüzde 50’sini hazineye aktardılar ve böyle olunca gümrük
çalışanları maalesef ekonomik olarak daha da geriye götürüldüler. 
Şimdi,
gümrük çalışanları dendiği zaman hiç kimse normal devlet memuru gibi
düşünmesin. Bu kardeşlerimiz, haftalık altmış üç saat çalışanlarımız, 7/24
kapılarda görev yapanlarımızdır. Bu insanlar gece gündüz çalışmanın
karşılığında da hakkını alamayanlardır. 
Bugün
gümrük kapılarımızın teknik donanım eksikliği vardır. Mobil x-ray
cihazlarımızın bir kısmı yoktur. Bazı yerlerde yerleşik x-ray cihazlarının
alternatifi de yoktur. Bunu niye söylüyorum? Bir gümrük kapısında bu x-ray
cihazı arızalandığı zaman alternatifi, yedeği olmadığı için gümrük kapılarında
yığılmalar oluyor hem vatandaşımızın hizmeti aksıyor hem çalışanlarımızın
psikolojileri de böylelikle bozuluyor. 
Değerli
milletvekilleri, özellikle Doğu ve Güneydoğu Anadolu Bölgelerimizdeki gümrük
kapılarında terör ve kaçakçı tacizleri geçtiğimiz yıllarda onlarca gümrük
çalışanımızı perişan etmişti. PKK terör örgütü 2015 yılında -bildiğiniz gibi-
gümrük çalışanlarımıza dadanmış, bu kardeşlerimizi kaçırmış ve Habur Gümrük
Kapısı başta olmak üzere zaman zaman gümrük çalışanları toplu saldırılara
uğramıştı. Birçok gümrük kapımızın olduğu Doğu ve Güneydoğu Anadolu’da, ne
yazıktır ki o gümrük kapılarının bulunduğu ilçelerde halk için gümrük kapıları
bir gelir kapısı oluşturmuş. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
FAHRETTİN
YOKUŞ (Devamla) – Ancak bu gelir kapısı oluşma şeklini ortadan kaldıracak bir
organizasyon Bakanlık tarafından yapılmamış. Özellikle nöbet değişim saatlerine
denk getirilen girişler nedeniyle kaçakçılık almış başını gitmiş ve kaçakçıları
yakalayan memurlar maalesef zaman zaman cezalandırılmışlardır. Sebebi ne?
Bölgedeki etkin etnik yapının birileri tarafından olağanüstü kullanılmasından dolayı.
Gümrük
kapılarında, Doğu ve Güneydoğu Anadolu’da lojman eksikliğimiz vardır. Doğu ve
Güneydoğu Anadolu’ya giden memurlarımızın büyük bölümü ailelerini
götürememektedir ama Ticaret Bakanlığımız –yeni adıyla- bu bölgelerimizle
ilgili, burada çalışanlara ne ekonomik katkı sağlıyor ne de 5 bölgeli sistemi
3’e indirip bu bölgelerde daha az sürelerde kalarak ya da çalışanları teşvik
ederek huzurlu, güvenli bir hizmet sunmalarını sağlıyor.
(Mikrofon
otomatik cihaz tarafından kapatıldı) 
FAHRETTİN
YOKUŞ (Devamla) – Elbette diyeceğimiz çok söz var. İnşallah ikinci bölümde
tekrar gümrük çalışanlarının sorunlarını buradan dile getireceğim.
Teşekkür
ediyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 2’nci
maddesinde geçen “kapsamında” ifadesinin “çerçevesinde” şeklinde değiştirilmesini
arz ve teklif ederiz. 
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
 Ahmet
Vehbi Bakırlıoğlu Tacettin Bayır Hüseyin Yıldız
 Manisa İzmir Aydın
 Turan
Aydoğan Aydın Özer
 İstanbul Antalya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan. 
BAŞKAN
– Önerge hakkında konuşmak isteyen Manisa Milletvekili Ahmet Vehbi Bakırlıoğlu.

Buyurun
Sayın Bakırlıoğlu. (CHP sıralarından alkışlar) 
AHMET
VEHBİ BAKIRLIOĞLU (Manisa) – Değerli Başkan, değerli milletvekilleri; Gümrük
Kanunu’nda Değişiklik Yapılmasına Dair Kanun Teklifi’nin 2’nci maddesi hakkında
söz almış bulunuyorum. Genel Kurulu saygıyla selamlarım. 
Söz
konusu madde, Gümrük Kanunu’nun 86’ncı maddesinde düzenlemeyi öngörmekte.
Gümrükler, yerel ticaretin uluslararası ticaretle buluşmasını sağlayan
kapılardır. Dolayısıyla gümrük uygulama politikaları birçok sektörü doğrudan
etkilemektedir, bunların başında da tarım sektörü gelmektedir. 
Geçtiğimiz
sene bu kürsüden Afrin’den gelen zeytinyağının üreticimize verdiği zararları
anlatmıştım. Hatırlayacağınız üzere, geçtiğimiz sene zeytin sezonunun en
hareketli döneminde Tarım Kredi Kooperatiflerine ihraç kaydıyla Afrin
bölgesinden zeytinyağı ithal etme yetkisi verilmiş ve bu olay, zeytinyağı ve
zeytin fiyatlarında trajik bir düşüşe yol açmış, beraberinde tartışmaları
getirmişti. Konunun muhatabı, karar verici Tarım ve Orman Bakanı Bekir
Pakdemirli, konuyla ilgili sadece 5 bin ton zeytinyağının geleceğini, bu kadar
yağın piyasayı etkilemeyeceğini iddia etmişti. Biz ise tam tersi bu 5 bin ton
yağın piyasayı olumsuz etkileyeceğinden bahsetmiştik. 
Değerli
milletvekilleri, özellikle zeytinin bol olduğu sezonlarda zeytin fiyatları
zeytinyağı fiyatlarıyla doğrudan ilişkilidir. Yağın fiyatı yağlık zeytin
fiyatlarını, yağlık zeytin fiyatları da zeytin fiyatlarını etkiler. Geçtiğimiz
sezon yaşanan da tam olarak buydu. Afrin’den gelen yağ, zeytinyağı ve zeytin
fiyatlarını etkilemiş, artan maliyetlerin altında ezilen çiftçimizin oldukça
kötü bir sezon geçirmesine neden olmuştur. Süreç içerisinde Ticaret
Bakanlığına, Tarım ve Orman Bakanlığına, Serbest Bölgeler Genel Müdürlüğüne ve
Tarım Kredi Kooperatiflerine çeşitli defalar soru önergesi verdik. Afrin’den ne
kadar zeytinyağının geldiğini, maliyetinin ne olduğunu, daha ne kadar
zeytinyağının geleceğini sorduk, emin olun sağlıklı bir bilgiye ulaşamadık.
Önceleri “5 bin ton yağ getireceğiz.” diyen Tarım Bakanı “Ne kadar yağ getireceksiniz?”
sorusuna cevap veremedi. Aynı soruya Tarım Kredi Kooperatifileri “Talep kadar.”
yanıtını verdi, talep kadar. Yani olay Tarım Bakanının kamuoyuna bildirdiği
gibi değildi, herhangi bir limit yok, kısıtlama yok, yeter ki Afrin’de yağ
olsun, yeter ki biz de bu yağa müşteri bulalım. Hâl böyle olunca ve piyasada 5
bin tonun çok üzerinde yağ geldiği dile getirilmeye başlayınca biz bu
kuruluşlara aynı soruları defalarca sormaya başladık. En sonunda, Tarım Kredi
Kooperatifleri, geçtiğimiz sezon 26 bin ton zeytinyağını ihraç kaydıyla
getirdiklerini kabul etti, 26 bin ton! 5 bin ton nerede, 26 bin ton nerede? 5
katından daha fazla. 
“5
bin ton zeytinyağı piyasayı bozmaz.” diyen Tarım Bakanına sormak gerekir: 26
bin ton zeytinyağı ithalatı piyasayı etkilemez mi? İhraç kaydıyla da olsa “5
bin ton zeytinyağı ithal edeceğim.” demek iç piyasayı etkiler. İhraç kaydıyla
da olsa 26 bin ton zeytinyağı ithal etmek piyasayı toz duman eder. Geçen sene
yaşanan tam olarak budur. 
Geçtiğimiz
sezon başında düşürülen fiyatlar uzun süre kıpırdamadı, çiftçimiz ürününü
maliyetinin altında satmak zorunda kaldı. Bu sezon da aynı senaryo uygulanmaya
başlandı çünkü kural yok, kota yok, limit yok. Tarım Kredi Kooperatiflerine “Bu
sene Afrin’den yağ getirecek misiniz?” diye sorduk. “2019-2020 sezonunda aynı
şartlarda zeytinyağı ithalatı planlanmaktadır.” cevabını aldık. İthal edilen 26
bin ton yağın 23 bin tonu ihraç edilmiş yani 3 bin ton yağ şu an depolarda
durmakta ancak bu yağın depolarda olmadığı, iç piyasaya sokulduğu iddia edilmekte
ki bu, çok ciddi bir iddiadır. 
Değerli
milletvekilleri, bu uygulama herhangi bir gümrük rejimine uymamaktadır. Bu yağ
özel izinle getirilmekte. İşin kötüsü, Afrin zeytinyağının Türk menşeli yağ
olarak satıldığı iddia edilmekte. Kota yok, limit yok, kural yok, denetleme
yok. Ne kadar yağ getireceksin? Cevap: “Afrin’de ne kadar yağ varsa, ne kadar
satabilirsem.” Böyle bir şey devlet ciddiyetiyle bağdaşmaz, bu durum
sürdürülebilir bir şey değildir. Bakın, sezon başında 20 lira olan yağ
fiyatları gene düşmeye başladı. Orhangazi Ziraat Odası zeytinin maliyetini
çıkartmış. Bu araştırmaya göre maliyetler geçen seneye göre yüzde 45 artmış. 1
kilogram zeytinin maliyeti 4 lira 35 kuruş. Üretici henüz ne kadar destekleme
alacağını bilmiyor. Artan maliyetler, azalan fiyatlar üreticiyi perişan etti.
(Mikrofon
otomatik cihaz tarafından kapatıldı)
AHMET
VEHBİ BAKIRLIOĞLU (Devamla) – Tamamlayabilir miyim?
Tüm
bu şartlar altında Afrin’den neden yağ gelmekte? Ve daha ne kadar yağ gelecek?
Biz bu soruların cevaplarını bilmiyoruz. 
Değerli
milletvekilleri, bu konuda yani Afrin’den gelen yağ konusunda çok ciddi iddia
ve ithamlar bulunmaktadır. 
Özetle,
şu an içinde bulunduğumuz durum kabul edilemez ve biz bunu kabul etmiyoruz.
Bu
duygularla Genel Kurulu saygıyla selamlarım. (CHP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü
madde üzerinde iki önerge vardır, önergeleri okutup aykırılık sırasına göre
işleme alacağım.
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi'nin 3’üncü
maddesinin aşağıdaki şekilde yeniden düzenlenmesini arz ve teklif ederim.
“MADDE
3- 4458 sayılı Kanunun 167 nci maddesinin birinci fıkrasının (3) numaralı
bendine ‘Milli İstihbarat Teşkilatı Müsteşarlığı,’ ibaresinden sonra gelmek
üzere ‘Savunma Sanayii Başkanlığı,’ ibaresi ilave edilmiştir.”
 Mehmet
Metanet Çulhaoğlu Ayhan Erel Muhammet Naci Cinisli
 Adana Aksaray Erzurum
 Yasin
Öztürk Feridun Bahşi
 Denizli Antalya
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) - Yeterli çoğunluğumuz olmadığından katılamıyoruz Sayın
Başkan.
BAŞKAN
– Önerge hakkında konuşmak isteyen, Erzurum Milletvekili Muhammet Naci Cinisli.
(İYİ PARTİ sıralarından alkışlar)
Buyurun
Sayın Cinisli.
MUHAMMET
NACİ CİNİSLİ (Erzurum) – Sayın Başkan, değerli milletvekilleri; yüce Meclisi ve
aziz milletimizi saygıyla selamlıyorum. 
Gazi
Meclisimizin kuruluşunun 100’üncü yılını kutlayacağımız bu yasama yılında,
milletimizin sabırsızlıkla çözüm beklediği konularda samimi çalışmalarda
bulunacağımıza inanıyorum. 
Ayrıca,
yurt içi ve yurt dışında görev başında olan kahraman askerlerimize kolaylıklar,
başarılar dilerim, Allah yardımcıları olsun. 
Değerli
milletvekilleri, Gümrük Kanunu’nda yapılmak istenilen değişiklikle ilgili
olarak 3’üncü madde üzerinde söz aldım. Değişiklikle, millî savunma ve iç
güvenlik amacıyla ülkemize ithal edilen eşyalara gümrük vergilerinde
muafiyetler tanınmakta. Peki, şimdiye kadar bu bağlamda ithal edilen eşyalar
gümrük vergisinden muaf değil miydi? Bu maddeye neden ihtiyaç duyuldu? 
Cumhurbaşkanlığı
hükûmet sistemi öncesinde Millî Savunma Bakanlığına bağlı Savunma Sanayii
Müsteşarlığı muafiyetten yararlanmaktayken, sistem değişikliği sonrası
Müsteşarlığın Cumhurbaşkanlığına bağlanmasıyla oluşturulan Savunma Sanayii
Başkanlığının aynı muafiyetten yararlanıp yararlanmadığına dair tereddütler
oluşmuş. Bahse konu madde, Savunma Sanayii Başkanlığına da bu muafiyetlerin
tanınarak tereddütlerin giderilmesiyle ilgili. 
Aslına
bakılırsa, yeni sistem bizlere çok daha farklı boyutlarda tereddütler
yaşatmakta. Yeni hükûmet sistemi gereksiz karışıklıklara meydan vermekte.
Bürokrasiyi azaltma vaadiyle sunulmuş bu sistem, açıkçası, yepyeni bürokratik
bir bilmeceyle bizleri karşı karşıya bırakıyor. Bırakın bu yeni yapıyı, en
ideal başkanlık sistemine bile sahip olsak hem kurumlarımızın hem de bürokratik
yapının uyum sağlaması, milletimizin refleks göstermesi, en iyi ihtimalle azami
yirmi yıllık bir sürecin sonunda mümkün olabilir. Teknolojinin zamanın
akışından hızlı geliştiği günümüz dünyasında, yirmi yıllık bir zaman dilimi,
gelişmiş ülkeler ile aramızdaki farkın daha da açılmasına neden olur. Hem
yasama faaliyetlerimizin kalitesini artırarak Meclisimizin saygınlığını korumak
hem de içinde bulunduğumuz hükûmet sisteminin Meclisimizi işlevsiz hâle getirmesini
önlemek için yüz elli yıllık bir tecrübeye sahip olduğumuz iyileştirilmiş
parlamenter sisteme geçişi bir an önce sağlamalıyız. 
Ayrıca,
kanun teklifleri hazırlamak ve denetim faaliyetlerinde bulunmak biz
milletvekillerinin iki ana görevin oluştururken pratikte yeni uygulama,
yürütmenin Meclis çalışmaların belirlemesi yönünde. Kanun yapım sürecinde
prosedürel olarak izlenmesi gerekli adımlar olmasa hiçbir şekilde bilgimizin
olmayacağı durumlarla karşı karşıya kalıyoruz. Komisyonlarda iktidar-muhalefet
partileri bir arada, milletimizin menfaatine uygun olarak çalışamıyoruz.
Gözlerimizin önünde âdeta bir meclisçilik oyunu oynanmakta. 
Değerli
milletvekilleri, millî savunmamızla ilgili olarak ithal edilen eşyaların
gümrüksüz olarak ülkemize getirilmesi, gayet makul ve uzun yıllardır yürürlükte
olan bir uygulama ancak hak verirsiniz ki bu türde eşyaların kendi sanayimiz
tarafından üretilebilmesi, millî güvenliğimizin sağlanmasında daha zaruri,
etkili ve önemlidir. Diğer yandan, bahse konu eşyaları ithal etme ihtiyacı
duyan devlet kurumlarımızın, hangi ülkenin hangi ürünlerine ihtiyaç
duyduklarını belli bir plan program çerçevesinde mi yoksa farklı yabancı
şirketlerin farklı fiyatlardaki ürünlerini sunması ve ikna kabiliyetleriyle mi
tercihlerini belirledikleri, üzerinde düşünülmesi gereken bir durumdur. Bu
bakımdan, tercih nedenlerinin şeffaflıkla kamuoyuyla paylaşılması ve
standartların oluşturulması kurumlarımızın yıpratılmasının da önüne geçecektir.

Ayrıca,
bahse konu ithalatın devlet eliyle mi yoksa özel sektör tarafından mı
gerçekleştirileceği, ithalatı düşünülen eşyaların hangi kriterler çerçevesinde,
kimler tarafından belirleneceği gibi teknik bilgilerin de Meclisimizde
görüşülmesi sağlanmalıdır. 
Bununla
birlikte, yerli üretimle ihtiyacın karşılanması teşvik ve tercih edilmeli; bu
yönde, rekabet edilebilir bir sanayinin oluşmasına kolaylaştırıcı tedbirlerle
destek olunmalı. Bu fikirleri gerçekleştirebilecek sanayici ve
girişimcilerimizin ihtiyaç duyabileceği fırsat eşitliğini yasama organı olarak bizler
sağlamalıyız. 
Öte
yandan, savunma sanayimiz deyince ilk akla gelen, savunma sanayimizin can
damarlarından biri olan Sakarya Tank Paletin gözlerden uzak, yirmi beş yıl
süresince özelleştirme programına alındığını öğreniyoruz. Üstelik savunma
sanayisinin en önemli işlerini gören bu fabrikanın işletmeci statüsünü, ebet
müddet yaşayacağından şüphemiz olmayan devletimizin güvencesinden koparıp,
yabancı bir ülkenin finanse ettiği, her türlü finansal riske açık özel bir
şirkete maalesef devrediyoruz. Romantik düşüncelerle ülkemize dost olduğu farz
edilen bu yabancı ülkenin, Doğu Akdeniz’de doğal gaz arama ve sondaj hakkı elde
etmek için ülkemizin karşısında blok olarak yer alan ülkelerle anlaşmalara
vardığını görürsek tekrar ne kadar vahim bir hata içine kendimizi attığımızı
daha iyi anlamış oluruz. 
Sözlerimin
sonunda, milletvekili olduğum memleketim Erzurum ve Erzurum gibi soğuk kış
şartlarından etkilenen diğer şehirlerimizdeki kadirşinas halkımızın son
zamlarla fahiş fiyatlara çıkan doğal gaz ve elektrik kullanımında büyük
zorluklar çekeceklerini, belki de kullanamayacaklarını belirtmek isterim.
Geçtiğimiz yasama yılında kıştan en çok etkilenen şehirlerimizin kullandığı
doğal gazla ilgili verdiğim kanun teklifinin bu yıl yüce Meclisimizce
değerlendirilmesini rica ederim. İnsanlarımızın soğuk kış günlerinde 21’inci
yüzyıl şartları yerine daha iptidai şartlarda yaşamaya mecbur bırakılmasının
zulüm olacağını ifade eder, Genel Kurulumuzu saygıyla selamlarım. (İYİ PARTİ
sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Teklifi’nin 3’üncü maddesinde
geçen "ibaresinden” kelimesinin, "ifadesinden” şeklinde
değiştirilmesini arz ve teklif ederiz. 
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
 Ahmet
Vehbi Bakırlıoğlu Tacettin Bayır Hüseyin Yıldız
 Manisa İzmir Aydın
 Turan
Aydoğan Aydın Özer Mahir Polat
 İstanbul Antalya İzmir
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Yeterli çoğunluğumuz olmadığından katılamıyoruz. 
BAŞKAN
– Önerge hakkında konuşmak isteyen İzmir Milletvekili Mahir Polat. 
Buyurun
Sayın Polat. (CHP sıralarından alkışlar) 
MAHİR
POLAT (İzmir) – Sayın Başkan, değerli milletvekilleri; hepinizi saygıyla
selamlıyorum.
Görüşülmekte
olan Gümrük Kanunu’ndaki değişiklikle ilgili söz almış bulunmaktayım. Efendim,
Gümrük Kanunu değişikliği görüşülmeye başlayacağı zaman gümrük müşavirlerinde,
gümrük memurlarında ve sektörde iş yapan dış ticaretçilerde çok ciddi bir
heyecan uyandırmıştı fakat teklif önümüze, komisyonlara geldiği zaman teklifin
içinde koca bir boşlukla karşı karşıya geldik, sadece cezayla ilgili birtakım
madde düzenlemeleri vardı; oysaki gümrüğün beklediği, günden güne ağırlaşan
mevzuat sorunlarını giderebilecek yeni bir kanun yapmak üzerineydi. 
Sorunları
üç başlık altında toplayabiliriz: Gümrük müşavirlerinin, gümrük memurlarının ve
orada iş yapan dış ticaretçiler açısından sorunları ele almamız mümkün. Dış
ticaretçiler ne isterler? Hızlı, seri bir şekilde malları gümrükte çok fazla
beklemeden ihraç olsun, ithal olsun isterler fakat bugünkü mevzuatlar buna el
vermez. Yolda malı gelen birisi, anında bir değişiklikle, bir tebliğle
mallarıyla ilgili ciddi sorunlarla karşılaşabilir. Gümrükteki yasalar birçok
kurum adına iş yapıldığı için ciddi çetrefil bir hâl almıştır yani aynı zamanda
Türk Standardları Enstitüsü için, aynı zamanda Sağlık Bakanlığı adına gümrükler
iş yapar, dolayısıyla mevzuat çok karışıktır. 
Biz
4458 sayılı Kanun’u yaptık, arkasından yönetmelikler çıktı, arkasından
tebliğler çıkmaya başladı ve bunlar sürekli özel tebliğlerle, genelgelerle
genişletilmeye çalışıldı, açıklanır, izah edilir hâle geldi. Bir örnek verecek
olursak, dahilde işleme rejimiyle ilgili 2016/12 sayılı Tebliğ’i çıkarıyoruz,
arkasından yaklaşık 150 tane genelge, tasarruflu yazıyla gümrükleri yönetmeye
çalışıyoruz. Burada da teklif içerisinde birçok çeşitlilik var ve hataya müsait
hâldeler. 
Yine,
gümrük müşavirleriyle ilgili sorunlara bakacak olursak başta 3 defa Türkiye
Odalar ve Borsalar Birliği tarafından engellenen oda kanunları var. Bugüne kadar
gümrük müşavirlerinin oda kanunlarının çıkarılmamış olması, iktidarın aslında
sorumluluğunda ve bir an evvel çıkarmaları gerektiğini söylüyoruz ve
bekliyoruz. 
Yine,
gümrük müşavirlerinin asgari ücretle ilgili sıkıntıları var. Yıldan yıla gümrük
müşavirleri enflasyonun altında zamlar alarak eziliyorlar, buna karşılık
yaptıkları işlemlerle ilgili cezai müeyyideleri buna paralel değil, çok daha
ağır. 
Yine,
gümrük müşavirlerinin sınavla ilgili sıkıntıları var. İnsanlar dört yıllık
fakülte okur, stajlarını yapar, sınava girer, gümrük müşaviri yardımcısı
olurlar, hiçbir serbest meslek örgütünde olmadığı şekilde, hiçbir serbest
meslek erbabının tabi olmadığı bir sınava tabi olurlar, bu sınava sadece
ömürlerinde 3 kere girebilirler. Ne mali müşavirlerde ne avukatlarda böyle bir
şey söz konusudur.
Yine,
1615 sayılı Yasa’dan 4458 sayılı Yasa’ya geçerken gümrüklerde çalışan memurlar
açısından, üst düzey memurlar yani müdürler, müdür yardımcıları, başmüdür ve
başmüdür yardımcıları gümrük müşavirliği belgeleri alabiliyorlardı, 4458 sayılı
Yasa’da bunu daralttılar, Gümrük Müsteşarlığının, şimdiki Ticaret Bakanlığının
üst düzey bürokratlarına kıyak bir emeklilik şeklinde getirdiler. Bunun da
tekrar gözden geçirilmesi gerekiyor. 
Yine,
gümrük muayene memurlarının beklentileri vardır. Ne bunlar? Uzun zamandır
vadedilen gümrük uzmanı olmak. Yine, gümrük muhafaza memurları ki bunlar,
önemli 4 kolluk gücünden biridir; bunlar, silah taşırlar fakat silah
tazminatları yoktur. Bu arkadaşlarımızın birçoğu lisans ve yüksek lisans mezunu
olmalarına rağmen diğer devlet kurumlarındaki memurların ek göstergelerinden
daha düşüktür, ortaokul ve lise seviyesindedir. 
Başka
bir eşitsizlik ise gümrük memurlarının aldığı maaşlardadır. Devletten en az
maaş alan gümrük memurlarıdır; 2.600 TL civarında maaş alırlar ve bunların eğer
yolluk ve mesaileri olmasa bu arkadaşların yaşama şansı yok. 
Yine
bu arkadaşların maaşlarının üzerinden gelir vergisi hesaplanırken, diğer
memurlarda brüt olarak hesaplanırken bu arkadaşlardaki hesaplamada emeklerinin
hakkı olan alacakları mesailerinden kesilir ve yine bu arkadaşlar 657 sayılı
Devlet Memurları Yasası’ndaki mazeret izni konusunda keyfî olarak uygulamalara
tabi olur ve hastalık ve mazeret izinlerinden faydalanamazlar. 
Başta
da söyledik, 11’inci Kalkınma Planı’na da girmek üzereydi gümrük müşavirlerinin
oda kanunu ama maalesef, yine buradan söylüyorum, TOBB’un baskısı sonucunda
gelmedi; bunu bir an evvel getirmek zorundayız. 
Sevgili
milletvekilleri, bu yasama döneminde daha anlaşılır, daha sade, daha çağdaş bir
gümrük kanunu yapmak zorundayız. Eğer yapamazsak gümrükleri yönetmekte günden
güne zorluk çekeceğimizi söylüyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
ÖZGÜR
ÖZEL (Manisa) – Sayın Başkan…
BAŞKAN
– 4’üncü madde üzerinde 2 önerge vardır; önergeleri aykırılık sırasına göre
işleme alacağım. 
Türkiye
Büyük Millet Meclisi Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi'nin 4’üncü
maddesinin aşağıdaki şekilde yeniden düzenlenmesini arz ve teklif ederiz.
“MADDE
4- 4458 sayılı Kanunun 177 nci maddesinin birinci fıkrasının (l) bendi
aşağıdaki şekilde yeniden düzenlenmiştir.
"l)
235 inci maddesinin birinci fıkrasının (a) ve (c) bentleri, üçüncü fıkrası ve
beşinci fıkrasının (ç) bendinde belirtilen eşya ile 237 nci maddesinin üçüncü
ve altıncı fıkralarında belirtilen eşya,””
 Mehmet
Metanet Çulhaoğlu Ayhan Erel Feridun Bahşi 
 Adana Aksaray Antalya
 Yasin
Öztürk Şenol Sunat
 Denizli Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen Ankara Milletvekili Şenol Sunat.
Buyurun
Sayın Vekilim. (İYİ PARTİ sıralarından alkışlar) 
ŞENOL
SUNAT (Ankara) – Sayın Başkan, değerli milletvekilleri; İYİ PARTİ Grubu adına
söz almış bulunmaktayım, yüce Meclisi saygıyla selamlıyorum,. 
Evet,
Gümrük Kanunu yürürlüğe girdiği tarihten beri 31 kez, 2009’daki Bakanlar Kurulu
kararıyla 16 kez değişikliğini de değerlendirdiğimizde 47 kez değişikliğe
uğradı. Ayrıca, Gümrük Yönetmeliği de bugüne kadar 37 kez değişikliğe uğramış
bulunmakta. Bunlar sayısal değişiklik adedi, değişen madde sayısı ve içeriğini,
bu sorunları saymaya maalesef zaman yetmiyor. Bu arada tabii yüzlerce değişen
tüzük, tebliğ, genelge, tasarruflu yazı mevcut. Çok basit bir örneklemle bile
durumun vahameti maalesef ortada. Mesela dâhilde işleme rejimi kararı, bu
kararın madde sayısı 29, karardaki geçici madde sayısı 22. Maalesef geçici
madde uygulamaları bu işin yaklaşık on yedi yıllık modası. Bu karar bugüne
kadar 18 kez değiştirildi. Geçici maddelerin tebliğ madde sayısını geçmesine
çok az kaldı. Yani bu tebliğ -biraz önce de ifade ettiğim gibi- 26 kez
değiştirildi. Gün geçmiyor ki mevzuat değişikliklerine yenisi eklenmesin, gün
geçmiyor ki kanunlarda değişiklik yapılmasın. Artık durum o kadar olağan hâle
geldi ki denetim, istişare, görüş, itiraz mekanizmaları da devre dışı kalınca
istenen şey, istendiği zaman, istenilen kişiye ve istenildiği şekilde
değiştiriliyor. İşte, bu tür uygulamalarla kantarın topuzunu kaçırdınız, içinde
bulunulan durum içinden çıkılmaz hâle geldi.
Sayın
milletvekilleri, devlet olarak çok sağlam bir gümrük politikamız olmalı. Gümrük
kaçakçılığını önlemelisiniz, önlemeliyiz. Kaçakçılıkla mücadele etmek,
günümüzde yalnızca devletin ekonomik giderlerini korumak için değil, ayrıca
bundan yararlanan yasa dışı terör örgütlerinin maddi güçlerini ortadan
kaldırmak açısından da çok önemli.
Yeri
gelmişken, devlet adamı, dürüstlüğüyle temayüz etmiş, Gümrük Bakanlığı deyince
akla ilk gelen, aynı zamanda çok kısa bir sürede kaçakçılığı büyük ölçüde
önlemiş eski Bakan, büyük vatansever Gün Sazak Beyefendi’yi de buradan rahmetle
ve minnetle anıyorum.
Kaçakçılıkla
mücadele için yapılması gereken, Kaçakçılıkla Mücadele Kanunu’nda veya benzer
kanunlarda sadece suçların cezalarını ağırlaştırmak değil; gümrüklerde idari,
mali, iktisadi ve hukuki tedbirler almaktır. Politikanız olmazsa ihtiyaca göre,
ona göre, buna göre anlık, günlük keyfî uygulamalar yaparsınız ki bu durum, bu
belirsiz durum var olan gücü erittiği gibi, o an için ihtiyacın ne olduğuna
göre değişen işler, her kesim için sorun yaratır. Bugün ihtiyacınız olan sıcak
para anında tahsil edilecek vergiyse buna göre önlem alarak işlem tesis
edersiniz ki sonuç hayırlı olmamaktadır. Ülkenin ihtiyacı olmayan ürünlerin
ithaline sonuna kadar izin verdiniz, veriyorsunuz, hatipler ifade ediyor,
ülkemizin tüm değerleriyle birlikte üretimini, üretenini, tüketenini, tedarik
zincirindeki herkesi zor duruma sokuyorsunuz. Bu durumda işsiz, aşsız, borçlu,
dertli ve üretemeyen mahkûm bir ülke yaratıyorsunuz. Aynı zamanda uluslararası
ticaret yaptığınız diğer ülkeler için her zaman avantajlı bir alan da
oluşturmuş oluyorsunuz. 
Bir
de hatırlatayım, hem bu kanunu hazırlayan milletvekillerine hem de saray
bürokratlarına: Evet, bu kanunun 3’üncü maddesinde -gözüme çarpan- şöyle diyor:
“Millî İstihbarat Teşkilatı Müsteşarlığından sonra…”
(Mikrofon
otomatik cihaz tarafından kapatıldı) 
ŞENOL
SUNAT (Devamla) – Lütfen, rica ediyorum. 
Madde
3’te -yani genellikle saray bürokratları tarafından kanunların, kanun
tekliflerinin hazırlandığı göz önüne alındığında- şöyle diyor: “Millî
İstihbarat Teşkilatı Müsteşarlığından sonra gelmek üzere…” diye devam ediyor
3’üncü madde. Ya, lideriniz, dünya lideriniz 703 sayılı Kanun Hükmünde
Kararname ile müsteşarlığı kaldırdı. Müsteşarlık bakanlık oldu. Düzeltin, sonra
sizlere kızabilir, şimdiden uyarmış olayım. Biz nasıl olsa zamanı gelince bu
ucube sistemi zaten değiştireceğiz.
Hepinizi
saygıyla selamlıyorum. (İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan Gümrük Kanun’unda Değişiklik Yapılmasına Dair Kanun Teklifi’nin 4’üncü
maddesinde geçen “üçüncü fıkrası ve beşinci” ifadesinin, “üçüncü fıkrası ile
beşinci” şeklinde değiştirilmesini arz ve teklif ederiz. 
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
 Turan
Aydoğan Ahmet Vehbi Bakırlıoğlu Gökhan Zeybek
 İstanbul Manisa İstanbul
 Hüseyin
Yıldız Tacettin Bayır Aydın Özer
 Aydın İzmir Antalya
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
FAHRİ ÇAKIR (Düzce) – Katılamıyoruz Sayın Başkan. 
BAŞKAN
– Önerge hakkında konuşmak isteyen İstanbul Milletvekili Gökan Zeybek. (CHP
sıralarından alkışlar) 
GÖKAN
ZEYBEK (İstanbul) – Sayın Başkan, değerli milletvekilleri; hepinizi saygıyla
selamlıyorum.
Gümrük
kapılarımızın önemli bir kısmı da demir yolları ile denizin birleştiği
noktalardadır. İstanbul’umuzda da demir yollarını denizle buluşturan 2 tane
büyük tarihsel yapı vardır, bunlar Haydarpaşa Garı ve Sirkeci Garı binalarıdır.
Bilindiği üzere, uzun zamandır bu 2 gar binası yeni yapılmış olan raylı
sistemler dolayısıyla demir yolu ve raylı sistem hizmetlerinde
kullanılmamaktaydı ve bunlarla ilgili de uzun zamandır İstanbul'da ve Türkiye
kamuoyunda bu binaların nasıl değerlendirileceği konusunda da ciddi tartışmalar
yapılıyordu. 
Bugün
burada, Türkiye Büyük Millet Meclisinin içinde görev yapan, geçmişte büyükşehir
belediye başkanlığı, ilçe belediye başkanlığı da yapmış çok sayıda milletvekili
var; Kayseri Belediye Başkanı şu anda milletvekili, Antalya’nın belediye
başkanı, Konya’nın büyükşehir belediye başkanı, Ordu’nun belediye başkanı,
Samsun’un belediye başkanı -hatta Samsun belediye başkanı Tarihî Kentler
Birliğinin de başkanlığını yapmıştı- Gaziantep de keza öyle.
Belediye
başkanlarının ortak bir görevi var: Kent içinde fonksiyonları ortadan kalkmış
olan tarihî yapıları, kamuya ait olan yapıları, hatta üçüncü şahıslara ait olan
özel mülkiyetleri bile kimi zaman kamulaştırarak “tarihsel ve toplumsal bellek”
dediğimiz kentin geçmişten geleceğe aktaracağı belleği müzelerle, kent
müzeleriyle, yaşayan kültür varlıklarıyla dönüştürmesi gerekir. 
Ben,
tabii, buradan Sevgili Hocam Metin Sözen’e sağlıklar diliyorum. Metin Sözen’in
öğretisinden gelmiş, Adalet ve Kalkınma Partisinin içinde bulunan çok sayıdaki
milletvekilinin onun öğretisinden zerre kadar bir ders almamasını da üzüntüyle
izliyorum. Önemli bir kültür varlığı olan Haydarpaşa Garı -ki toplumsal bellek
açısından İstanbul'a girişin sembolüdür arkadaşlar- bütün filmlerde İstanbul'a
Anadolu’dan gelen kişinin Haydarpaşa Garı’nın merdivenlerinden indiği görüntü
İstanbul’a girişin belleğimize işlenmiş bir kanıtıdır. 
Şimdi,
bakın, Devlet Demiryolları burayı kullanım amacıyla ihaleye çıkarıyor. İhalede
4 tane firma dosya alıyor, 2 tanesi teklif veriyor. Teklif veren 2 şirketten
bir tanesinin sahibi, daha iki yıl öncesine kadar İstanbul Büyükşehir
Belediyesinde 3 bin TL maaşla çalışan bir işçi. İki yıl içinde bir şirket
kuruyor, 10 bin TL sermayeyle bir şirket oluşturuyor. Ancak ne zaman ki bu
garların ihale edileceği ortaya çıkıyor, alelacele, ihaleye de fesat
karıştıracak biçimiyle, önce Ulaştırma Bakanını makamında ziyaret ederek, bunu
da sosyal medyadan paylaşarak ihaleye fesat karıştırılıyor, arkasından da
şirketin sermayesini 10 bin liradan 1 milyon liraya çıkarıyor. Bunun karşısında
-İstanbul’un aşağı yukarı otuz beş yıllık büyükşehir belediyesi geçmişini
düşünürsek- İstanbul Büyükşehir Belediyesinin dev iştirakleri de bir
konsorsiyum yaparak ihaleye giriyorlar. 
Değerli
arkadaşlar, İstanbul Belediyesinin bir iştiraki, şartnamede istenen 20 milyon
TL tutarındaki teçhizata sahip olmasıyla ilgili, sadece yeterlilik ve iş
bitirmeyi, geçen 2018 yılına ait tam 274 milyon liralık iş bitirme belgesini
dosyaya koymasına rağmen -bugüne kadar içinizde belediye yönetmiş, kamuda görev
yapmış, ihale mevzuatlarını bilenler açısından- bir konsorsiyuma iş birliği
içinde girmiş olan şirketlerden birinin sahip olduğu yeterliliğin tümü
açısından yeterli sayılması gerekirken burada sadece Kültür AŞ’nin koymuş
olduğu yeterliliği diğer iştiraklerin koymaması gerekçe gösterilerek ve ihale
şartnamesinde değil, sözleşmesindeki bir sözcük gerekçe gösterilerek ihaleden
İstanbul Büyükşehir Belediyesi eleniyor. 
Bakın,
süreci size hatırlatmak istiyorum. Önce açıklama yaptı Bakanlık “Büyükşehir
Belediyesinin bu ihaleye girmesi etik değildir. İhale koşullarına uygun
değildir çünkü ihalenin eşit şartlarda gerçekleşmesine fırsat vermez.” dedi.
Arkasından, dosyasını vermiş olan, ihale günü dosyası eksiksiz olarak kabul
edilmiş ve zarfı açılmış olan İstanbul Büyükşehir Belediyesinin zarfından çıkan
rakam ile Hezarfen şirketinin verdiği zarflar kabul görmüştür. Şimdi artık
geçerli sayılmış olan bu tekliflerin sahiplerinin ihale mevzuatına göre…
(Mikrofon
otomatik cihaz tarafından kapatıldı) 
GÖKAN
ZEYBEK (Devamla) – Sayın Başkan, tamamlıyorum.
…on
beş gün içinde çağrılarak, pazarlık usulüyle fiyatın kamu açısından en yüksek
noktaya çıkması ve ihalenin şartlarının da gerçekleşmesi gerekir. 
Değerli
milletvekilleri, toplumsal belleği, şehrin hafızasını temsil eden bu 2 kültürel
yapıyı, tıpkı bütün şehirlerde olduğu gibi, tıpkı Kayseri’de, Konya’da,
Sivas’ta, Samsun’da, Gaziantep’te, Şanlıurfa’da olduğu gibi, İstanbul’da da hak
eden yer İstanbul Büyükşehir Belediyesidir. Eğer içinizde bunun dışında, farklı
düşünen bir eski belediye başkanı varsa “Biz geçmişte öyle düşünüyorduk ama
şimdi milletvekili olduk ve bütün görüşlerimiz artık yukarıdan gelen talimatla
değişti. Bugüne kadar anlattıklarımızın hiçbiri artık bundan sonra bizim
açımızdan geçerli değil.” diyorsanız; o, sizin ile bugüne kadar yaşadıklarınız
ve yaptıklarınız arasında tarihe vereceğiniz bir hesaptır. (CHP sıralarından
alkışlar) Ama biz İstanbul’da belleğimizi oluşturan bu kültürel miraslarımızı
ve bundan başka bütün mirasları gelecek kuşaklara aktarma konusunda kararlıyız
diyorum, mızrak çuvala sığmayacak diyorum. 
Sevgiler
sunuyorum. (CHP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
4’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
5’inci
madde üzerinde 2 önerge vardır. Önergeleri aykırılık sırasına göre işleme
alacağım. 
Okutuyorum:
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 5’inci
maddesinin aşağıdaki şekilde yeniden düzenlenmesini arz ve teklif ederiz.
“MADDE
5- 4458 sayılı Kanunun 179 uncu maddesinin birinci fıkrasının son cümlesi ile
ikinci fıkrası aşağıdaki şekilde yeniden düzenlenmiştir.
‘Ancak,
yukarıdaki taleplerin kabulü, söz konusu eşyaya ait varsa cezalar ile ambarlama
ve elleçleme giderleri ve diğer giderler ile eşyanın döviz cinsinden CIF
değerinin %1'i, bu uygulamadan ikinci kez yararlanmak istenmesi halinde ise CIF
değerinin %3'ü oranında bir tutarın ödenmesine bağlıdır. Başvurunun, eşyanın
ihale ilanı yayımlandıktan veya perakende satış kararı alındıktan sonra ve
satışın gerçekleşmesinden önce yapılması halinde bu taleplerin kabulü söz
konusu eşyaya ait varsa cezalar ile ambarlama ve elleçleme giderleri ve diğer
giderler ile eşyanın döviz cinsinden CIF değerinin %10'u oranında bir tutarın
ödenmesine bağlıdır. Bunun dışındaki başvurular kabul edilmez.’
‘2.
177 nci maddenin birinci fıkrasının (c), (d), (ı), (l) ve (m) bentleri ile
ikinci fıkrasının (a) bendinde belirtilen eşya için birinci fıkra hükmü
uygulanmaz.’”
 Mehmet
Metanet Çulhaoğlu Ayhan Erel Feridun Bahşi
 Adana Aksaray Antalya
 Yasin
Öztürk Durmuş Yılmaz
 Denizli Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ
FAHRİ ÇAKIR (Düzce) – Katılamıyoruz Sayın Başkanım. 
BAŞKAN
– Önerge hakkında konuşmak isteyen, Ankara Milletvekili Durmuş Yılmaz. (İYİ
PARTİ sıralarından alkışlar) 
DURMUŞ
YILMAZ (Ankara) – Sayın Başkan, değerli milletvekilleri; 104 sıra sayılı Gümrük
Kanununda Değişiklik Yapılmasına Dair Kanun Teklifi’nin 5’inci maddesiyle
ilgili söz almış bulunuyorum. Hepinizi saygıyla selamlıyorum.
Kanunun
geneli üzerinde ve birinci bölüm üzerinde grup başkanlarınca yapılan
konuşmalarda, Türkiye gümrük mevzuatının ana omurgasını oluşturan, Türkiye'nin
dış âlemle olan ilişkisini düzenleyen ithalat ve ihracat işlemleriyle ilgili
olarak birtakım rakamlar telaffuz edildi, toplam ihracatla ilgili, ithalatla
ilgili ve dolayısıyla da yapılan eleştirilere iktidar tarafından da yanıt
verildi. İthalatla ilgili, ihracatla ilgili verilen rakamların tartışılması
gerekmiyor, bunlar bir olgu, bir bildirim bu: Şu kadar milyar dolar ihracat
yapıldı. Burada bilinmesi gereken şey, bu ihracat hangi noktadan hangi noktaya,
hangi sürede, ne kadar maliyetle getirildi ve ne kadar kaynak kullanıldı? Bir
mukayese yapılabilmesi için bu bilgilerin olması lazım. Bir şeyin ya
doğrulanması ya da yanlışlanması ancak böyle olabilir. Bunun bir zaman boyutu
var, maliyet boyutu var vesaire. Bunların hiçbirisine değinilmiyor, global bir
rakam veriliyor ki bu rakam doğru. Fakat bu bir şey ifade etmiyor. 168 milyar
dolar ihracat yaptık, doğru mu? Elbette doğru, devletin resmî rakamı. Fakat
soru şu: Bu ihracatın içerisinde Türkiye’nin kazandığı katma değer ne? Biz neye
talim ediyoruz? Bunu biz geçen yıl bütçede Sayın Ticaret Bakanına sorduk ama
bugüne kadar cevap alamadık. Ben bu konuyu gündeme getiren ve muhalefete yanıt
veren iktidar partisinin ve iktidar grubunun sayın Meclis sözcüsüne soruyorum:
Sayın Milletvekilim, örneğin, siz gidip bu konuyu Bakan Hanım’a söyleseniz
“Mecliste bize şöyle şöyle bir soru yöneltildi, 168 milyar dolarlık ihracatın
katma değeri nedir, kaç milyar dolar katma değeri var bunun? Bunun cevabını
bize bir söyler misiniz?” deseniz, gelseniz de burada bize bu bilgiyi verseniz,
bu çok daha kıymetli bir bilgi. 2010 yılında zamanın Dış Ticaret Müsteşarlığı
tarafından yapılan bir çalışmada ortaya konulan bulgu -bu, devletin resmî rakamı,
buna itiraz edebilirsiniz- oradaki bulgu şu: 1 dolarlık ihracat yapabilmek için
0,82 sentlik ithalat yapmak zorundayız. Eğer bu rakam hâlâ doğruysa ve
geçerliyse 168 milyar dolarlık ihracatta 10 milyar dolar gibi bir rakama talim
ediyor bu 82 milyon insan. Bununla ilgili ne yapılacak? Bununla ilgili ne
yapılması lazım? Bu konular üzerinde düşünülmesi lazım. Yani birbirimize laf
yetiştirmenin bir anlamı yok.
Onun
dışında, bir başka şey daha, dış ticaret hadlerindeki değişiklikle ilgili
içinizde bilgi sahibi olan var mı veyahut da bu konuya ilgi duyup da -herkes
duymayabilir- ilgilisine sorup da bize bilgi aktarabilecek birisi var mı?
Burada ihracattan söz edilirken bize bu bilgi de verilseydi çok daha iyi
olurdu.
Bugün,
son dört yıldır dış ticaret haddi aleyhimize çalışıyor, bu kesin ve biz bu işin
hamallığını yapıyoruz. Dış ticaret haddi dikkate alındığında, 100 dolarlık
ihracat yapabilmek için, dört yıl önce bu ülkede örneğin, 150 kilogramlık
ihracat yapılırken bugün 200 kilogramın üzerinde ihracat yapmak zorundayız. Bu
neden ileri geliyor? Bu, ihracatın içerisindeki ithalattan kaynaklanıyor. Bunun
üzerinde niye bir çalışma yapılıp da bize bunlar söylenilmiyor? “Yol yaptık.”
diyorsunuz, elbette yaptınız; “Hastane yaptık.” diyorsunuz, yaptınız; “Köprü yaptık.”
diyorsunuz, yaptınız. Bunları tartışmanın yeri değil, ayrıca tartışmak da abes.
Yaptığınız yolun üzerinde yürüyoruz, hastaneye gidiyoruz, tünelden geçiyoruz
fakat soru şu: Bu hastaneyi, yolu, köprüyü yaparken önceki dönemde ortalama
maliyeti, verimliği neydi; bugün siz daha iyisini mi yaptınız, daha ucuza mı
yaptınız, ne kadar kaynak kullandınız. Bunu bize söylemeniz lazım ki biz de bir
mukayese yapabilelim. 
Son
on yedi yılda 2,2 trilyon dolar bütçe imkânı kullandınız. Daha önce de
söyledim, 70 küsur milyar dolarlık özelleştirme geliri kullandınız. Onun
üzerine, -130 milyar dolar devraldığınız dış borç- özel sektör ve kamu
sektöründe 450 milyar dolarlık yabancı kaynak kullanıldı; bir de iç borcun
artışı var. Bütün bunları dikkate alarak bir maliyet çıkarıp da… 
(Mikrofon
otomatik cihaz tarafından kapatıldı) 
BAŞKAN
– Buyurun. 
DURMUŞ
YILMAZ (Devamla) – Bitiriyorum.
…“Evet,
1 kilometre yolu şu fiyata yaparken biz, bugün, bunu bu fiyata yapıyoruz.”
diyebilmeniz lazım. Dolayısıyla, A noktasından B noktasına giderken elbette bir
zaman geçecek, elbette bunun maliyeti var. Bu A noktasından B noktasına
giderken -örneğin, 40 milyar doların altında devraldığınız ihracatı 168 milyar
dolara getirirken- kaplumbağa hızıyla mı yürüdük biz, ışık hızıyla mı yürüdük ve
ne kadar kaynak kullandık, bize bunun maliyeti nedir? Lütfen, bize bu şekilde
gelin ve biz sizinle olan ilişkilerimizde ve eleştirilerimizde bu bilgileri
kullanarak sizinle iletişim kuralım ve dolayısıyla da ülkenin toplam
kaynaklarının daha verimli nasıl kullanılabileceği konusunda bir fikir ortaya
çıksın. Böyle bir şey yok. “168 milyar dolar ihracat yaptık.” Elbet yaptınız.
Ne anlamı var bunun? Bunun içinde hangi bilgi var? Hiçbir bilgi yok bunun
içinde. 
O
nedenle, sözlerime son verirken şunu söylüyorum: Lütfen, tartışmalarımızın
kalitesini düşürmeyelim.
(Mikrofon
otomatik cihaz tarafından kapatıldı)
DURMUŞ
YILMAZ (Devamla) – İspat edilebilir, yanlışlanabilir, doğrulanabilir, bilgi
içeren rakamlar verelim ve birbirimize de laf yetiştirmeyelim.
Teşekkür
ediyorum. (İYİ PARTİ ve CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 5’inci
maddesinde yer alan “CIF değerinin %3’ü oranında” ifadesinin “CIF değerinin
%2’si oranında” olarak, “CIF değerinin %10’u oranında” olan ifadesinin “CIF
değerinin %3’ü oranında” olarak değiştirilmesini arz ve teklif ederiz. 
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
Ahmet
Vehbi Bakırlıoğlu Tacettin Bayır Hüseyin
Yıldız
 Manisa İzmir Aydın
 Turan
Aydoğan Aydın Özer Murat Bakan
 İstanbul Antalya İzmir
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge hakkında konuşmak isteyen, İzmir Milletvekili Murat Bakan.
Buyurun
Sayın Bakan. (CHP sıralarından alkışlar)
MURAT
BAKAN (İzmir) – Sayın Başkan, değerli milletvekili arkadaşlarım; Genel Kurulu
saygıyla selamlıyorum.
Barış
Pınarı Harekâtı’nda görev yapan Mehmetçik’imize başarılar diliyorum;
şehitlerimize Allah’tan rahmet, yakınlarına başsağlığı diliyorum.
Arkadaşlar,
Gümrük Kanununda Değişiklik Yapılmasına Dair Kanun Teklifi üzerinde
görüşüyoruz. Kanun teklifi içerisinde gümrük memurlarına, emeklilikte de zatî
silah bulundurabilme ve harç muafiyetinden yararlanma hakkı getiriliyor. Buna
neden gerek duyuldu, gümrük memurlarının nasıl bir güvenlik problemi var, kaç
tane silahlı çatışma yaşandı, bunları bilemiyoruz ya da emeklilikte bu güvenlik
sorunları devam ediyor mu, bilemiyoruz ancak böyle bir düzenlemeyi getirdik
buraya. Bu düzenleme aklımıza başka bir soruyu getiriyor, daha doğrusu benim
aklıma başka bir soruyu getiriyor. Ben, 2015 yılından bugüne kadar, jandarma
astsubayların, uzman jandarmaların, uzman çavuşların, astsubayların özlük
haklarıyla ilgili mücadele ediyorum, geçen dönem bu Parlamentoda olan
arkadaşlarım da bilir bu konuda ne kadar konuşma yaptığımı, kanun teklifi
verdiğimi.
Görev
zorluğu bakımından tüm mesleklerin ötesinde bir meslekten bahsediyoruz,
askerlik mesleğinden. Burada kürsüye çıkan her arkadaşımız istisnasız
askerimize başarılar diliyor, şehitlerimize rahmet diliyor ama her ne hikmetse
astsubayın, uzman erbaşın, uzman jandarmanın özlük haklarına gelince diller
lal, bir arpa boyu yol alamıyoruz. 
Arkadaşlar,
astsubay, uzman jandarma, uzman erbaş kimseden sadaka, fitre istemiyor. Bu
halkın evlatları olan bizim askerimizin, kardeşimizin suçu rütbesi olmasın.
Gelin, burada bu sorunları birlikte çözelim. Uzman jandarma, kapısında “uzman
jandarma okulu” yazan okuldan mezun. Biz, bu Mecliste subayların intibaklarını
hallettik, astsubayların intibaklarını hallettik ama uzman jandarmanın intibak
sorununu çözemedik, hizmetten sayılmıyor okulları hâlâ. Eğer yapabiliyorsak,
uzman jandarmaların bir kereliğine mahsus bir üst rütbe olan astsubaylığa
geçişlerini sağlayalım. Bunlar zaten astsubay olmak üzere alınmışlardı, daha
sonra o yasal düzenleme değişti, astsubay alımına devam etti Jandarma Genel
Komutanlığı ve bu arkadaşlarımızın statüsünde ciddi problem yaşandı. Eğer bunu
yapamıyorsak, bunlara hak ettiği 3600 ek göstergeyi verelim. 
Bununla
ilgili, ben, daha önce İçişleri Komisyonundayken dönemin Jandarma Genel
Komutanına sorunu söylemiştim, “Ben bu sorunu kucağımda buldum, çözeceğim.”
demişti; o gitti, 2 Jandarma Genel Komutanı geldi, hâlâ sorun çözülemedi. 
Bir
de orduevi sorunu var. Adı üzerinde “orduevi” ama uzman erbaş bu orduevinden
yararlanamıyor. Uzman erbaşı, birlikte görev yaptığı, omuz omuza mücadele
ettiği, çatışmaya girdiği, savaşa girdiği silah arkadaşından orduevinde
istirahat etmeye geldiğinde ayırıyoruz arkadaşlar. Bu orduevi sorunu da
halledilmeli. 
Astsubaylar
Türk Silahlı Kuvvetlerinin belkemiği. O denizaltı yüzüyorsa, muhrip gemi
yüzüyorsa, savaş uçağı uçuyorsa, o teknik astsubayların sayesinde. Bütün teknik
sınıflarda astsubaylar var ama astsubaylarla ilgili sorunları da çözemedik. 
Astsubayların
göreve başlama derecesi 9’a 2 olmalı, lisans mezunu olanların göreve başlama
derecesi 8 olmalı. Bir astsubay emekli olduğunda maaşının yüzde 50’sini, bir
uzman erbaş emekli olduğunda yüzde 50’sini alabilirken, bir subay emekli
olduğunda yüzde 70’ini alıyor arkadaşlar. Bu sorunu çözmek zorundayız.
Astsubayların tazminat problemlerini çözmek zorundayız. 
Uzman
erbaşın iş güvencesi yok, sözleşmeyle çalışıyor. Uzman erbaşın üniformasıyla
emekli olmasını biz bu Mecliste sağlayabilmeliyiz. Bir uzman erbaş hasta
olduğunda hastaneye gidemiyor, gitmiyor. Niye? “Benim sözleşmemi feshederler
mi?” diye korkuyor arkadaşlar. Bu problemi çözmeliyiz. 
Sevgili
arkadaşlar, her ortamda söylediğim gibi, üniforması kefeni olan Mehmetçik şehit
olup bu kadim toprağa düştüğünde, naaşları ana baba ocağına getirildiğinde,
sıvasız, boyasız evlerde, Yörük çadırında yaşayan ailelerini gördüğümüzde
hamasi nutuklar atarken bir daha düşünmeliyiz. Mehmetçik’in hamasi nutuklara
ihtiyacı yok arkadaşlar. Onların övgüsü, zaten yaptıkları asil görevde.
Mehmetçik’in özlük haklarının iyileştirilmesine ihtiyacı var; sorunlarının
çözülmesine ihtiyacı var; ailesiyle, çoluğuyla çocuğuyla ilgili endişe
duymamaya ihtiyacı var. 
Biz
burada gümrük memurlarıyla ilgili silah hakkını verirken sizlere şu an Barış
Pınarı Harekâtı’nda görev yapan Mehmetçik’in sorunlarını da hatırlatmak
istedim. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir. 
5’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
6’ncı
madde üzerinde 2 önerge vardır. Önergeleri aykırılık sırasına göre işleme
alacağım. 
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Kanun Teklifi’nin 6’ncı
maddesinin aşağıdaki şekilde yeniden düzenlenmesini arz ve teklif ederiz. 
“MADDE
6 – 4458 sayılı Kanunun 180 inci maddesine aşağıdaki fıkra ilave edilmiştir. 
6.
Bu madde kapsamında emanete alınan tutarların iadesi için, sahibine iadesine
ilişkin mahkeme kararının kesinleştiği, diğerlerinde ise emanete alındığı
tarihten itibaren bir yıl içinde yapılan başvurular kabul edilir.”
 Mehmet
Metanet Çulhaoğlu  Ayhan Erel Dursun Ataş
 Adana Aksaray Kayseri
 Feridun
Bahşi Yasin Öztürk 
 Antalya
 Denizli
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Yeterli çoğunluğumuz olmadığı için katılamıyoruz. 
BAŞKAN
– Önerge hakkında konuşmak isteyen, Denizli Milletvekili Yasin Öztürk. 
Buyurun
Sayın Öztürk. (İYİ PARTİ sıralarından alkışlar) 
YASİN
ÖZTÜRK (Denizli) – Sayın Başkan, değerli milletvekilleri; Gümrük Kanununda
Değişiklik Yapılmasına Dair Kanun Teklifi üzerinde İYİ PARTİ Grubu adına söz
almış bulunmaktayım. Yüce heyetinizi saygıyla selamlıyorum.
Gündemimiz
gümrük. Gümrüklerin ana konusunu da dış ticaret oluşturuyor. Ülkemiz, iyi bir
politikayla dış ticarette dünyada ön sıralarda yer alabilecek bir potansiyele
sahip. Girdi maliyetleri nedeniyle tarım yapılamaz hâle gelse de dünya
ticaretinde birçok tarımsal üründe hâlâ üst sıralarda sayılan ülkeler
arasındayız; bakınız pamuk, bakınız fındık. Dünya sıralamasında tarla veriminde
Avustralya’dan sonra 2’nci, ürün kalitesinde ilk 5 içinde, üretimde ise ilk 10
içinde yer alan önemli bir pamuk ülkesiyiz. GDO’suz tohum kullanarak pamuk
üreten ve bunu tescil ettirmiş olan yegâne dünya ülkesi olarak ayrıcalıklı bir
konuma sahibiz. Ama ülkemiz buna rağmen pamuk ithal etmektedir. Bakış açımızı
değiştirmemiz lazım.
Yine,
Türkiye, fındık üretiminde ilk sırada olmakla birlikte, fiyatların
belirlenmesinde etkili olamamaktadır. Fındık fiyatları, fındık üreticisi
olmamasına rağmen çok düşük fiyatla satın aldığı fındığı işleyip ihraç eden
Almanya’da Hamburg Fındık Borsasında belirlenmektedir. Bu örnekler, gümrük
mevzuatını doğrudan ilgilendirmese de dış ticaretimize bakış açımızı göstermesi
açısından önemlidir. Dış ticaret, bir bütün olarak ele alınması gereken bir
konu, buna gümrükler de dâhil, gemiler de dâhil, tırlar da, sınır kapıları da,
lojistik de dâhil ve bürokrasi de dâhil.
Biz
İYİ PARTİ olarak konuya böyle bakıyoruz. Ülkemize girecek tek bir kuruş,
vatandaşımızın cebine girecek ya da cebinden vergiler yoluyla çıkmayacak artı
bir değerdir. Bu nedenledir ki gümrük işlemlerinde yaşanan eksikliklerin ve
aksamaların giderilmesi için Gümrük Kanunu’nda değişiklik yapılmasını öngören
bu kanun teklifini genel olarak olumlu değerlendiriyoruz. Ancak teklif keşke
Komisyona gelmeden önce geniş bir mutabakatla hazırlansaydı, muhalefet
partilerinin, konuyla ilgili sivil toplum örgütlerinin görüş, öneri ve
destekleri de alınsaydı. Mesela, odalaşmak isteyen gümrük müşavirleri de bu
taleplerini ve gerekçelerini dile getirebilselerdi. 
Değerli
milletvekilleri, kanun teklifinde Komisyonda da dile getirdiğim maddeler
çerçevesinde genel bir değerlendirme yapmak istiyorum. 
Teklifin
3’üncü maddesinde serbest dolaşıma sokulacak eşya ve gümrük vergilerinden
Savunma Sanayii Başkanlığının muaf tutulması öngörülüyor. Millî savunma
sanayimiz açısından kamu ihtiyaçlarına uygun olarak getirilen bu muafiyeti
destekliyoruz. Ancak ülkemizde gerçekleşen yönetim sistemi değişikliğinin
böylesi stratejik konularla ilgili karışıklığa sebep teşkil ettiğini de
belirtmek istiyoruz. Millî güvenlik açısından oldukça önem arz eden Savunma
Sanayii Başkanlığının sehven dahi olsa oluşan kanuni boşluk neticesinde bu
muafiyetin dışında bırakılması devlet ciddiyetiyle örtüşmemektedir. Bu kanun maddesi
dışında, benzer şekilde, başka kamu kurumlarının işlerliğini yavaşlatacak ve
güvenlik zafiyeti doğurabilecek karışıklıklar varsa o kurumları ilgilendiren
düzenlemelerin de ivedilikle çözüme kavuşturulması temennimizdir. 
Teklifin
11’inci ve 12’nci maddelerinde ise idari para cezaları öngörülmüştür. Yukarıda
da dile getirdiğimiz şekilde, otomasyon sisteminin olmaması sehven yapılan
beyanlara da sebep olmaktadır. İdareye bildirilen beyanın ardından, muayene,
denetleme ve kontrollerden önce beyan sahibi hatayı fark edebilir; bu, iyi
niyetli bir girişimdir. Eğer firma, ithalat rejimi hükümleri çerçevesinde
beyanını verdikten sonra, hatalı işlemi idare tespit etmeden önce on beş gün
içinde bildirirse cezaya tabi tutulmamalıdır. Bu süre içinde yapılan beyan işlemi
için herhangi bir ceza uygulanmaması hataların düzeltilmesini daha fazla teşvik
edecektir. 
Teklifin
17’nci maddesi, mevzuat hükümlerine aykırı hareketleri görülen gümrük
müşavirleri ve yardımcılarını altı ay boyunca tedbiren iş yapamaz duruma getiriyor.
Fakat “mevzuat hükümleri” ifadesi çok geniş bir alanı kapsıyor; usulsüzlük de
bir mevzuat ihlalidir, kıymet bildirimlerini eksik doldurmak da bir mevzuat
ihlalidir. O sebeple, izin belgelerinin hangi hâllerde geçici olarak
alınabileceğinin çerçevesi net bir şekilde çizilmelidir ve “Mevzuat hükümlerine
kasıtlı olarak menfaat sağlama amaçlı aykırı hareket etme” ibaresi
eklenmelidir. Aksi takdirde, bu meslek yapılamaz hâle gelebilecektir. Bu durum
şahsi anlaşmazlıklardan bile mağduriyet doğmasına sebebiyet verebilir. 
Değerli
milletvekilleri, konuşmamın başına tekrar dönersek, dedik ki: Mutabakat
sağlanmadan, görüş alınmadan, teklif hızla Komisyona geldi. Antrepo
boşaltmalarında yaşanan sorunlar da dikkate alınmadı. Sadece İstanbul
gümrükleriyle sınırlı olan “kırk sekiz saat içinde antrepo beyannamesi verilmek
şartıyla boşaltmalara izin verilmesi” uygulaması tüm ülke çapında
yaygınlaştırılmalıdır. Mevcut durum antrepoların verimsiz kullanılmasına ve
yetersiz kapasite sorunlarına yol açmaktadır. Elektronik ortamda antrepo
beyanname bilgilerinin tüm idarelerce görüntülenmesi ve bir antrepoya birden
fazla gümrük idaresince işlem gören eşyanın boşaltılabilmesiyle sorun
kolaylıkla çözülebilir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Öztürk.
YASİN
ÖZTÜRK (Devamla) – Tamamlıyorum efendim.
Vakit
dar, sorun çok ancak önerilerimiz şudur: Gümrük mevzuatının yalın,
anlaşılabilir, adil, eşit, şeffaf ve tutarlı olması; ithalat ve ihracat
yapılacak eşyalara uygulanacak mevzuatın hangi kamu kurum ve kuruluşu
tarafından nasıl ve ne şekilde uygulanacağının açık, anlaşılır ve net ifadeler
içerecek şekilde olması gümrük işlemlerinin en az hata ve maliyetle yapılmasını
sağlayacaktır.
Yüce
heyetinizi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan Gümrük Kanununda Değişiklik Yapılmasına Dair Teklifi’nin 6’ncı maddesinde
geçen “bir yıl içinde” ifadesinin “bir sene içinde” şeklinde değiştirilmesini
arz ve teklif ederiz.
 Müzeyyen
Şevkin Ahmet Akın Tahsin Tarhan
 Adana Balıkesir Kocaeli
 Tacettin
Bayır Turan Aydoğan Aydın Özer
 İzmir İstanbul Antalya
 Ahmet
Vehbi Bakırlıoğlu Mehmet Güzelmansur 
 Manisa Hatay
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge hakkında konuşmak isteyen Hatay Milletvekili Mehmet Güzelmansur. (CHP
sıralarından alkışlar) 
Süreniz
beş dakika. 
Sana
faydalı olayım mı Sayın Milletvekili? Şimdi, mandalinayı orada tutarsan millet
onu takip eder, konuşman anlamını bulmaz. Sen onu yana koy, aşağı koy istersen.

MEHMET
GÜZELMANSUR (Hatay) – Ben şöyle yana koyayım da sonra göstereceğim Sayın
Başkanım.
BAŞKAN
– Bak, İlhan Kesici’ye sor. Senin konuşmanı dinlemeleri için mandalinayı
kaybetmen lazım.
MEHMET
GÜZELMANSUR (Hatay) – En azından buraya biraz dikkat ederler Sayın Başkanım.
BAŞKAN
– Sen bilirsin, peki.
MEHMET
GÜZELMANSUR (Hatay) – Sayın Başkan, değerli milletvekilleri; görüşülmekte olan
104 sıra sayılı Kanun Teklifi’nin 6’ncı maddesi üzerinde söz almış
bulunmaktayım. Genel Kurulu ve ekranları başında bizi izleyen tüm
vatandaşlarımızı saygıyla selamlıyorum.
Ben,
bugün, size bu kürsüden narenciye üreticisinin, özellikle mandalina
üreticisinin sorunlarından bahsetmek istiyorum. Şimdiye kadar üreticinin
sorunlarını görmezden, duymazdan gelen Hükûmetin, bu sefer, kan ağlayan
üreticiyi dikkate almasını, gerekli adımları atmasını umarak bu konuşmayı
yapacağım. Çiftçinin, üreticinin feryadını duyarak, etkili sonuç getirecek
tedbirlerin alınmasını umarak bu konuşmayı yapacağım. 
Değerli
milletvekili arkadaşlarım, Hatay ve Çukurova satsuma mandalina üretiminde
Türkiye’de 1’inci sırada yer almaktadır. Ürettiği mandalina miktarıyla Türkiye
üretiminin yarısını sadece Hatay karşılamaktadır. Ancak gelin görün ki
Hatay’daki ve Çukurova’daki mandalina üreticisi dertli. Hatay’daki ve
Çukurova’daki mandalina üreticisi borçlu. Hatay’daki ve Çukurova’daki mandalina
üreticisi üretimden vazgeçme noktasına gelmiştir ve bu çiftçilerimiz bahçesini
satıyor, evini satıyor. Hatay’daki ve Çukurova’daki mandalina üreticisinin
mandalinası dalında kalıyor, toplanamıyor. 
Değerli
milletvekilleri, sizlere şimdi bunun nedenlerini, detaylarını anlatacağım.
Mandalina üreticisinin mazot, gübre, ilaç, işçilik gibi girdi maliyetleri
sadece geçen yıldan bu yana 2 kattan fazla arttı, gel gelelim ki mandalina
bugün ne yazık ki on yıl önceki fiyattan satılıyor. Bunun izahını yapacak bir
yetkili var mı acaba? Maliyetleri sürekli artan bir ürün nasıl oluyor da on yıl
önceki fiyattan satılıyor? Bugün markette en az 3-5 lira arasında satılan
mandalinayı, üretici, 70 kuruştan satmak zorunda kalıyor. Mandalinadaki bu kâr
kimlere gidiyor? Üretici zarar ediyor da kimler kazanıyor? Bunu araştıran yok
mu, denetleyen yok mu? Mandalina üreticisinin 1 kilogram mandalina için
katlandığı maliyet 1 TL’yken mandalinayı 70 kuruştan satıyor, üretici kilo
başına 30 kuruş zarar ediyor. Bu, üreticinin kaldırabileceği, sürdürebileceği
bir durum değil. Zaten bu politikasızlık, bu aymazlık yüzünden Hatay’da diğer
ürünler gibi mandalina da dalında kalıyor, dalında çürüyor. Hatay’daki
mandalina üreticisinin yüzde 90’ı Ziraat Bankasına ve tarım kredi
kooperatiflerine borçlu. Borç batağında hayatını idame ettirmeye, üretim
yapmaya çalışıyor çiftçi; Hükûmetse üreticiyi kaderiyle baş başa bırakmış,
âdeta “Ne hâliniz varsa görün.” diyor. Bu, adaletsizlik değil mi? Bu
adaletsizliğe neden göz yumuluyor? 
Mandalina
üreticisinin durumu böyleyken mandalina ihracatçısı da aynı adaletsizlikle
karşı karşıya. 2018 yılı için açıklanan Destekleme ve Fiyat İstikrar Fonu yani
kısa adı “DFİF” olan ödemeler hâlâ yapılmadı. 2019 için DFİF desteği de
açıklanmadı. Devlette para olmadığı için bu yıl da DFİF ödemesi olmayacağı
söyleniyor. Bu iddia doğru mu? “İtibardan tasarruf olmaz.” diyenler,
üreticinin, ihracatçının desteğinden mi tasarruf yapmaya çalışıyor?
Değerli
milletvekili arkadaşlarım, 2018 yılının özellikle Eylül ve Ekim aylarında, 2019
yılının da Ocak ayında Hatay’da meydana gelen şiddetli dolu yağışları ve yağmur
dikili arazilerde çok ciddi zararlara yol açtı. Hatay’da tarım ve hayvancılık
sürdürülemez boyuta ulaştı. Bu dolu ve şiddetli yağmur nedeniyle özellikle
Erzin, Dörtyol, Defne, Samandağı ilçelerimizde 50 bin dönümlük bahçede ağaçlar
ve meyveler mahvoldu. Şimdi, çiftçi, üretici hâliyle şu soruyu soruyor:
“Hükûmet ne yapmak istiyor?”
(Mikrofon
otomatik cihaz tarafından kapatıldı) 
MEHMET
GÜZELMANSUR (Devamla) – “Ülkemizde narenciye dalında kalsın, üretici zarar
etsin, mandalinayı toplamaktan vazgeçsin, ithalata yönelelim.” diye mi
uğraşılıyor, merak ediyor herkes. Yerlilik, millîlik politikanız bu mu?
Değerli
milletvekilleri, gelin, şu önerilerimize kulak verin: Çiftçinin borçları en az
iki yıl süreyle faizsiz ertelensin, çiftçi rahatlasın. DFİF ödemeleri bir an
önce açıklansın, ihracatçı rahatlasın. Ödenmeyen önceki yılın DFİF’i bir an
önce ödensin ki ihracatçı rahatlasın. Mandalina fiyatlarını kim etkiliyor, kim
düşürüyor, kâr kimin cebine giriyor? Bu konularla ilgili denetim ve yaptırım
mekanizmaları acilen kurulsun ve ihracat yolları açılsın. Aksi takdirde, bu
önümde gördüğünüz dalından toplanmış mandalinayı milletimiz yiyemeyecek,
milletimiz A ve C vitaminlerinden eksik kalacak, ithal ve pahalı mandalinaya
mahkûm bırakılacak. 
Bu
duygu ve düşüncelerle tüm Genel Kurulu selamlıyorum, hepinize sevgilerimi
saygılarımı sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
6’ncı
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Birleşime
beş dakika ara veriyorum.
Kapanma Saati: 21.03
DÖRDÜNCÜ OTURUM
Açılma Saati: 21.04
BAŞKAN: Başkan Vekili Celal ADAN
KÂTİP ÜYELER: İshak GAZEL
(Kütahya), Nurhayat ALTACA KAYIŞOĞLU (Bursa)
-----0-----
BAŞKAN
– Türkiye Büyük Millet Meclisinin 9’uncu Birleşiminin Dördüncü Oturumunu
açıyorum. 
104
sıra sayılı Kanun Teklifi’nin görüşmelerine devam ediyoruz.
Komisyon?
Yok.
Ertelenmiştir.
Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için 24 Ekim 2019 Perşembe
günü saat 14.00’te toplanmak üzere birleşimi kapatıyorum.
Kapanma Saati: 21.05




(x) 104 S. Sayılı Basmayazı tutanağa
eklidir.




