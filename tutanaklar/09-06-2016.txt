



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 100’üncü
Birleşim
 9
Haziran 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Niyazi Nefi Kara’nın, Antalya
ilinin sorunlarına ilişkin gündem dışı konuşması
2.- Isparta Milletvekili Nuri Okutan’ın, elmacılığın ve
meyveciliğin sorunlarına ilişkin gündem dışı konuşması
3.- Bitlis Milletvekili Mizgin Irgat’ın, kadınlar
üzerinde toplumsal ve siyasal baskılara ilişkin gündem dışı konuşması

V.- AÇIKLAMALAR
1.- Amasya Milletvekili Mehmet Naci Bostancı’nın,
Bitlis Milletvekili Mizgin Irgat’ın yaptığı gündem dışı konuşmasındaki bazı
ifadelerine ilişkin açıklaması
2.- Bitlis Milletvekili Mizgin Irgat’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
3.- Amasya Milletvekili Mehmet Naci Bostancı’nın,
Bitlis Milletvekili Mizgin Irgat’ın yaptığı açıklamasındaki bazı ifadelerine
ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, İstanbul Milletvekili Serap Yaşar’ın
Dışişleri Komisyonu üyeliğinden (4/37); Konya Milletvekili Ahmet Sorgun ile
Ordu Milletvekili Ergün Taşcı’nın Güvenlik ve İstihbarat Komisyonu üyeliğinden
(4/38),(4/39); İstanbul Milletvekili Mehmet Muş’un Avrupa Birliği Uyum
Komisyonu üyeliğinden (4/40); İstanbul Milletvekili Erol Kaya’nın Bayındırlık,
İmar, Ulaştırma ve Turizm Komisyonu üyeliğinden (4/41), istifa ettiklerine
ilişkin önerge yazısı 

VII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili İzmir Milletvekili
Oktay Vural tarafından, Türkiye Cumhuriyeti’ni ve Türk milletini ağır itham
altında bırakan Almanya Federal Meclisinin 2 Haziran 2016’da aldığı haksız,
mesnetsiz ve kabul edilemez karar ile diğer ülkelerin sözde Ermeni soykırımı
iddialarını meşrulaştırmayı içeren karar, açıklama ve yasalar ile bundan böyle
girişilebilecek benzeri tasarruflar hakkında alınması gereken tedbirlerin
belirlenmesi amacıyla 8/6/2016 tarihinde Türkiye Büyük Millet Meclisi
Başkanlığına verilmiş olan genel görüşme açılmasına dair önergesininin Genel
Kurulun 9 Haziran 2016 Perşembe günkü birleşiminde sunuşlarda okunarak ön
görüşmelerinin aynı tarihli birleşiminde yapılmasına ilişkin önerisi

VIII.- YAZILI SORULAR VE CEVAPLARI
1.- Van Milletvekili Bedia Özgökçe Ertan'ın, TDK'nın
internet sayfasında bir kelime için cinsiyetçi bir tanım kullanılmasına,
- İstanbul Milletvekili Mustafa Sezgin Tanrıkulu'nun,
TDK tarafından bazı kelimelerin kadınları aşağılayıcı biçimde tanımlanmasına,
Türk Dil Kurumu sözlüğünde bir kelimenin açıklamasına,
İlişkin Başbakandan soruları ve Başbakan Yardımcısı
Yıldırım Tuğrul Türkeş’in cevabı (7/5298) (7/5391)(7/5487)
2.- Manisa
Milletvekili Özgür Özel'in, TBMM Yerleşkesine ziyaretçi girişlerinde uygulanan
randevu sistemine ve bir ziyaretçi hakkındaki giriş yasağına ilişkin Türkiye
Büyük Millet Meclisi Başkanından sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/5718)









9 Haziran 2016 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Özcan PURÇU (İzmir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 100’üncü Birleşimini açıyorum.
Toplantı yeter
sayısı vardır. 
Görüşmelere
başlıyoruz. 
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Antalya’nın sorunları hakkında söz isteyen Antalya Milletvekili Sayın
Niyazi Nefi Kara’ya aittir. 
Sayın Kara,
süreniz beş dakika. 
Buyurun. (CHP
sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Niyazi Nefi Kara’nın, Antalya
ilinin sorunlarına ilişkin gündem dışı konuşması
NİYAZİ
NEFİ KARA (Antalya) – Teşekkürler Sayın Başkan. 
Bu
nedenle, yüce heyetinizi saygıyla selamlıyorum. Ama Sayın Başkanım, herhalde
arkadaşlar…
BAŞKAN
– Sayın milletvekilleri, Genel Kurulda bir uğultu var, rica ediyorum, lütfen,
özel sohbetlerinizi kuliste yapınız; sayın Hatip kürsüde. 
Yeniden
başlatıyorum sürenizi Sayın Kara.
Buyurun.
NİYAZİ
NEFİ KARA (Devamla) – Arkadaşlarımız ayakta dinleyebilirler. (CHP sıralarından
alkışlar)
Değerli
arkadaşlar, özellikle yaz aylarında Türk ekonomisine ve tarımına büyük
desteklerden biri olan Antalya turizmi maalesef AKP iktidarının hamaset üzerine
kurulu, ulusal çıkarları yok sayan yönetim anlayışı nedeniyle bitmiş
durumdadır. Alanya otellerinde 2015 yılından bu yana yüzde 58’lik bir düşüş
vardır. Açık olan otellerde de yüzde 20-25 dolayında bir doluluk oranı vardır.
Bu, sadece Alanya değil Manavgat, Belek gibi, Kemer gibi merkezlerimizde de
aynıdır. Buralarda da esnafımız kan ağlıyor. Rusya’yla yaşanan krizin ardından
düşen oransa yüzde 96’dır. Antalya’ya yılın beş aylık döneminde havayoluyla
gelen turist sayısı 1 milyon 400 bindir ki bu yüzde 42 azalmıştır. 2014 yılı
ocak-mayıs döneminde gelen sayı da çok düşük kalmıştır. Önümüzdeki üç yıl
içinde Almanya’da 400 acentenin Türkiye’ye turist göndermediği ortadadır ve
yapılan anketlerde “Cumhurbaşkanının bu söylemleri devam ettiğinden dolayı
Türkiye’ye turist olarak gelmek istemiyoruz.” diyorlar. 
Değerli
arkadaşlar, TÜRSAB verileri yine aynı şekilde gittikçe artan bir süreç
yaşıyoruz.
Antalya’nın
bu dönemde yaşadığı tek sorun turizm değil değerli arkadaşlar. Hükûmetin genel
politikalarıyla tarım sektörü de çökmüş durumdadır. 
Değerli
arkadaşlarım, Antalya’daki otellerin, özellikle turizm işçilerinin en büyük
maddi gelir kaynağı turizm iken AKP’nin ilk başta düşürmekle övündüğü, o
dönemin başbakanının, cumhurbaşkanının “Talimat verdim düşürdüm.” dediği Rus
uçağından sonra şimdi de “Bir pilot hatasından düşmüş ya, ne yapalım.” diye
kıvırdığı bu dönemle, bu siyasetle yürümüyor. 
ŞİRİN
ÜNAL (İstanbul) - Ayıp oluyor Sayın Vekil ya! Ne demek kıvırıyor? Düzgün
konuşun!
NİYAZİ
NEFİ KARA (Devamla) - Değerli arkadaşlar, turizmde, tarımda bütün bu sorunları
yaşamaya devam ediyoruz. Soğuk hava depolarında bulunan elmaların tamamı
çürümeye terk edilmiş durumda, ağaçlarda portakallar toplanamıyor, sebze-meyve
hallerinde satış yok, bütün çiftçimiz kan ağlıyor. Bütün bunlar yetmiyormuş
gibi, sizlerin izlediği politika nedir? Ne getirdi bu Hükûmet? Yeni Hükûmetin
Başbakanı “Varsa yoksa başkanlık.” diyor, değil mi? Siz de diyor musunuz? 
OSMAN
AŞKIN BAK (Rize) – Evet, diyoruz. 
NİYAZİ
NEFİ KARA (Devamla) – Güzel. Bu Başkanlıktan ne kastettiğinizi anlıyor musunuz
peki? 
OSMAN
AŞKIN BAK (Rize) – Anlıyoruz. 
NİYAZİ
NEFİ KARA (Devamla) – Güzel, arkadaşlar. 
OSMAN
AŞKIN BAK (Rize) – Sen Antalya’ya yapılanları anlat. Neler yapıldığını görmüyor
musun?
MEHMET
METİNER (İstanbul) – Cumhurun başkanından bahsediyoruz. 
SELİM
DURSUN (Sivas) – Vallahi, Sayın Genel Başkanınız da başkanlıktan bahsetti. 
MEHMET
METİNER (İstanbul) – Cumhur başkanını seçti, güle güle. 
NİYAZİ
NEFİ KARA (Devamla) – Arkadaşlar, dün İstanbul’daydım. 
OSMAN
AŞKIN BAK (Rize) – Ne yaptın Antalya için sen?
NİYAZİ
NEFİ KARA (Devamla) – Dün İstanbul’da, hani o İSPARK’ın karşısında patlayan
bomba var ya, canlı bomba, hani o emniyet güçlerinin müdahale edemediği, o
sizin İSPARK’ınızda depolanıp da patlatılan bomba var ya, biliyor musunuz?
Evet, bir polis arkadaşımızla konuştum, ne dedi biliyor musunuz?
MEHMET
METİNER (İstanbul) – Cumhur başkanını seçti, güle güle! Cumhurun Başkanı var,
yeni Türkiye’nin lideri var, güle güle! 
BAŞKAN
– Lütfen müdahale etmeyelim sayın milletvekilleri. 
MEHMET
METİNER (İstanbul) – Bunu engelleyemezsiniz, güle güle! 
OSMAN
AŞKIN BAK (Rize) – Sen PKK için bir kelime söylemedin, onu da söyle Antalya
için de bir şey söylemedin. 
BAŞKAN
– Sayın milletvekilleri, lütfen… 
NİYAZİ
NEFİ KARA (Devamla) – Biliyor musunuz ne diyor? “Birilerinin zafiyeti bizim
şehadetimize neden oluyor ve itiraz ettiğimizde fırça yiyoruz; yetmiyor,
sürgüne gönderiyorlar bizi.” diyor. 
MEHMET
METİNER (İstanbul) – Şehadetten anlamazsınız.
OSMAN
AŞKIN BAK (Rize) – Boş konuşuyorsun ya.
NİYAZİ
NEFİ KARA (Devamla) – “Allah kabul ederse, inşallah, tek tesellimiz şehadet
kaldı. Daha ne yapacağız?” diyor.
Değerli
arkadaşlarım, sizin anladığınız, anlayışınız, bu fiili başkanlık sisteminiz
buysa batsın diyorum, lanet olsun diyorum. (CHP sıralarından alkışlar, AK PARTİ
sıralarından gürültüler) Bu ülkenin insanlarını kaosa sürüklemekle, bu
insanları birbirine düşürmekle, dün orada 4 insanı, yetiştirdiğiniz yandaşa
Çevik Kuvvet giydirerek Genel Başkanımıza saldırtıyorsanız, sizin bu başkanlık
sisteminiz batsın diyorum arkadaşlar. (AK PARTİ sıralarından gürültüler)
MEHMET
METİNER (İstanbul) – Siz battınız zaten, battınız, gırtlağınıza kadar battınız.

BAŞKAN
– Sayın milletvekilleri, lütfen hatibi dinleyelim. 
BAYRAM
ÖZÇELİK (Burdur) – Ya, neden atıldığını düşünün ya!
OSMAN
AŞKIN BAK (Rize) – Onunla alakası yok. 
MEHMET
METİNER (İstanbul) – Gırtlağınıza kadar battınız, gırtlağınıza kadar.
BAŞKAN
– Sayın milletvekilleri…
NİYAZİ
NEFİ KARA (Devamla) – Bu sizin yaptığınız kaos değil midir? Sıkılmıyor musunuz?
Utanmayacak mısınız?
BAYRAM
ÖZÇELİK (Burdur) – Şehidin dayısı, dayısı!
NİYAZİ
NEFİ KARA (Devamla) – Bu halkın evlatlarını öldürtmekten, bu ülkeyi kaosa
sokmaktan sıkılmıyor musunuz arkadaşlar? 
OSMAN
AŞKIN BAK (Rize) – Şehidi ziyaret ettin mi? Sen şehidi ziyaret ettin mi? Gel,
beraber gidelim seninle şehit ziyaretine. 
NİYAZİ
NEFİ KARA (Devamla) – Ne zaman aklınızı başınıza toplayacaksınız, ne zaman
diyorum size? Değerli arkadaşlar, bir an önce aklınızı başınıza toplayın, bir
an önce kendinize gelin, bir an önce halkın size verdiği oyları düşünün. 
OSMAN
AŞKIN BAK (Rize) – PKK’ya da bir şey söyle.
NİYAZİ
NEFİ KARA (Devamla) – O gittiğiniz yerlerdeki o yaptığınız anarşik
eylemlerinize, o kaos ortamına artık yeter deyin. İçinizde vicdanlı olan
arkadaşlar olduğunu biliyorum. (CHP sıralarından alkışlar) 
(Mikrofon
otomatik cihaz tarafından kapatıldı)
MEHMET
METİNER (İstanbul) – Hadi oradan, hadi oradan.
OSMAN
AŞKIN BAK (Rize) – PKK’ya da bir şey söylesene.
NİYAZİ
NEFİ KARA (Devamla) – PKK terör örgütüdür.
BAŞKAN
– Teşekkür ediyoruz Sayın Kara.
MEHMET
METİNER (İstanbul) – Cumhur başkanını seçti, güle güle.
NİYAZİ
NEFİ KARA (Devamla) – PKK’yla iş tutan sizsiniz...
BAŞKAN
– Sayın Kara…
MEHMET
METİNER (İstanbul) – O kanda boğulacaksınız, o kanda boğulacaksanız! 
NİYAZİ
NEFİ KARA (Devamla) – Oslo’yla iş tutan da sizsiniz...
MUSTAFA
ELİTAŞ (Kayseri) – Sayın Başkan, kürsüyü işgal ediyor. Sayın Başkan…
NİYAZİ
NEFİ KARA (Devamla) – Sizin derdiniz bu halkı bölmektir. Bu halkı bölmeye
gücünüz yetmez.
MEHMET
METİNER (İstanbul) – Arka çıktığınız o kanda boğulacaksınız!
BAŞKAN
– Sayın Kara, teşekkür ederiz, söz süreniz bitti.(AK PARTİ sıralarından
gürültüler) 
NİYAZİ
NEFİ KARA (Devamla) – Efendim, biliyorsunuz bu güçler kaostan nemalanıyor.
MEHMET
METİNER (İstanbul) – Sizi gidi kan seviciler sizi!
NİYAZİ
NEFİ KARA (Devamla) – Niyazi Nefi Kara bu milletin kürsüsünde, haydi bakalım
kaos yapın, haydi bakalım gelin. (AK PARTİ sıralarından gürültüler, sıra
kapaklarına vurmalar)
METİN
KÜLÜNK (İstanbul) – İndir o elini aşağıya!
BAŞKAN
– Sayın Kara, çok rica ediyorum...
MUSTAFA
ELİTAŞ (Kayseri) – Sayın Başkanım…
BAŞKAN
- Buyurun Sayın Elitaş.
MUSTAFA
ELİTAŞ (Kayseri) – Sayın Başkan, kürsüdeki hatip, AK PARTİ Grubuna, çevik
kuvvete sivil elbise giydirerek genel başkana…
BAŞKAN
– Sayın Elitaş, hiç duyamıyorum sizi.
MUSTAFA
ELİTAŞ (Kayseri) – Efendim siz, beni kürsüye çağırın.(AK PARTİ sıralarından
gürültüler) 
BAŞKAN
– Sayın Kara…
Birleşime
beş dakika ara veriyorum.
Kapanma Saati: 14.09
İKİNCİ OTURUM
Açılma Saati: 14.50
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Özcan PURÇU (İzmir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 100’üncü Birleşiminin İkinci
Oturumunu açıyorum. 
Gündem
dışı ikinci söz, elmacılığın ve meyveciliğin sorunları hakkında söz isteyen
Isparta Milletvekili Sayın Nuri Okutan’a aittir. 
Buyurun
Sayın Okutan, güzel bir konu. 
Süreniz
beş dakika. (MHP sıralarından alkışlar) 
2.- Isparta Milletvekili Nuri Okutan’ın, elmacılığın ve
meyveciliğin sorunlarına ilişkin gündem dışı konuşması
NURİ
OKUTAN (Isparta) – Sayın Başkan, değerli milletvekilleri; elmacılığın
sorunlarıyla ilgili gündem dışı söz almış bulunmaktayım. 
Elma,
bilhassa Isparta, özelde Eğirdir ve çevresinde fevkalade kaliteli
yetişmektedir. Elmanın pazarlanması Irak, Suriye, Ürdün ve Rusya ülkelerine
yapılmaktaydı. Ancak bugünlerde bu ülkelere pazarlamakta zorluklar çekmekteyiz
ve elmalarımız çiftçilerin ellerinde kaldı, maliyetinin altında elmalarını
pazarlar oldular; hatta bir kısmı bugün depolarda saklanmakta ve
tüketilememektedir, pazarlanamamaktadır. Eğer birkaç hafta içerisinde
pazarlanamazsa bu elmalar, elde kalacaktır. 
Aslında
bugün elmanın maliyeti -kurulum maliyetini de dikkate aldığımızda- girdi
maliyetlerini de dikkate aldığımızda ton başına yaklaşık 900 lira civarındadır,
Hatta bugünkü değerlerle tonu 600 liraya elden çıkarılmayla karşı karşıya
kalınmıştır; bu, sürdürülebilir bir şey değildir, bu durum daha fazla
sürdürülemez. Çiftçiler mevcut elma bahçelerini de elden çıkarmak zorunda
kalacak ve elma ağaçlarının kesilmesine neden olunacaktır. Aslında bu da çözüm
olarak gözükmüyor. Belki de üretici böylece her yıl zarar etmekten kurtulacak
ama yapmış olduğu yatırım maliyeti başta olmak üzere, makine parkı, tesis
maliyeti, altı, yedi yıllık karşılıksız yaptığı harcamalar boşa gitmiş olacak.
Ayrıca, kesilen ağaçların yerine ne dikilecek, hangi ürünü üretecek ki geçimini
sağlayacaktır çiftçi? Dolayısıyla, elma üretiminin sorunlarıyla yakından
ilgilenmek, elma üretiminde süregelen yanlışlıkların önüne geçmek ve
üreticilere destek olmak gerekmektedir. Bunun için, ülkemizde verimli verimsiz
her yere yapılan elma dikiminin önüne geçilmelidir, bir politika olarak bu
takip edilmelidir. 
Uluslararası
pazarda rekabet edebilmemiz için dünya fiyatlarına uygun olarak kaliteli ve
belli bir standartta elma üretmek icap eder. Bunun için, uygun havzaların
dışında elma dikiminin önüne geçmek ve sınırlandırmak icap etmektedir. Rekabet
edebilmek için kaliteyi korumamız lazım, Kaliteli elma üretebilmek için de
Eğirdir ve Isparta gibi belli alanlarda elma üretmek gerekiyor. 
Bunun
yanında, bizimle ileride rekabet edebilecek ülkelere elma fidanı ihracatı
yapmaktayız ki bunun da önüne geçilmeli ya da bu iş kontrollü bir şekilde
yapılmalıdır. 
Girdi
maliyeti çok yüksek olduğundan depolama, ambalajlama, mazot, gübre, sulama ve
elektrik gibi hususlarda KDV alınmaması yoluna gidilmeli, üretici
rahatlatılmalıdır.
Uluslararası
rakiplerimiz gibi, elma ihracatına yapılan desteklerin tekrar gözden
geçirilerek nakliye, ulaşım maliyetinin karşılanması yoluna gidilmeli, taşıma
maliyeti rekabet ettiğimiz ülkelerde olduğu gibi sübvanse edilmelidir yani
başka ülkeler elma ihracatında hangi teşvikleri yapıyorsa bizim ülkemiz de
bunları gerçekleştirmelidir. 
Geçtiğimiz
aylarda yaşanan don afetinin yaraları daha hâlâ sarılmamışken, geçen gün, üç
gün önce yine belli bölgelerde don olayı olmuş ve TARSİM de buralarda gerekli
yardımı yapamamıştır. Bunun muhakkak ele alınması ve düzeltilmesi icap ediyor.
Elmacılığın ve meyveciliğin sorunlarında altyapı, üretim, finansman ve
pazarlama gibi alanlarda sektör bir bütün olarak ele alınmalı, teşvik edilmeli
ve sistematik bir mantıkla hayata geçirilmelidir. Mevcut pazarlarımız yanında
yer alan ülkelerin uyguladığı yüksek gümrük tarifelerinin kaldırılmasına
yönelik girişimler başlatılmalıdır. 
Değerli milletvekilleri, elmacılık ve meyveciliğin
sorunlarının çözümü için getirdiğimiz önerilerin Hükûmet tarafından dikkate
alınmasını diliyorum. 
Bu yıl kaybettik ama hiç olmazsa gelecek yılları
kurtarabilmemiz için önerilerimizin Hükûmet tarafından dikkate alınmasını
diliyor, herkesi saygıyla, hürmetle selamlıyorum. (MHP sıralarından alkışlar)
BAŞKAN – Teşekkür ederiz Sayın Okutan. 
Gündem dışı üçüncü söz, kadınlar üzerinde toplumsal ve
siyasal baskılar hakkında söz isteyen Bitlis Milletvekili Sayın Mizgin Irgat’a
aittir. (HDP sıralarından alkışlar)
Süreniz beş dakika Sayın Irgat.
Buyurun. 
3.- Bitlis Milletvekili Mizgin Irgat’ın, kadınlar
üzerinde toplumsal ve siyasal baskılara ilişkin gündem dışı konuşması
MİZGİN IRGAT (Bitlis) – Sayın Başkan, değerli
milletvekilleri; hepinizi saygıyla selamlıyorum. 
Evet, aslında konuşmamın özünü oluşturan konuları az
önce bu Mecliste tekrar yaşadık. Toplumun, Meclisin, siyasetin erilleşmesi ve
bu zihniyetin aslında eril sisteme doğru makbul vatandaş yaratılması noktasında
geliştirilen politikaları eleştirmek üzere söz almıştım. Bu sözümü yinelerken
burada, Mecliste her gün tarafımızca eleştirilen, şiddetle eleştirilen eril
zihniyetin, eril dilin ve tarzın bu Meclisin çatısı altında artık olmaması
gerektiğini dile getiriyor ve söz konusu manzaralardan dolayı bu sistemi
kınıyorum. 
Sayın
Başkan, değerli milletvekilleri; AKP iktidarının sisteme geldiği, iktidara
geldiği günden bugüne aslında bizler yavaş yavaş yasalarla, topluma verilen
mesajlarla makbul vatandaşın oluşturulmaya çalışıldığını, makbul kadının,
makbul gençliğin ve emekçinin oluşturulmaya çalışıldığını çok net görüyoruz ve
en vahim açıklamaların bir tanesi bu ülkenin Sayın Cumhurbaşkanı tarafından bir
açılışta dile getirilmiştir. Ben ve benim gibi evli olmayan ve çocuk sahibi
olmayan kadınlara “yarım kadın” ithafıyla aslında hakaret silsilesinin bir
yenisi tekrar Türkiye gündemine düşmüştür. O günden bugüne aslında medya,
yargı… Tek taraflı çalışan medyada bu haberler her ne kadar tarafınızca tam
olarak takip edilmese de kadınlar nezdinde çok ciddi tepkilere neden olan bu
açıklamayı bizler asla kabul etmiyoruz. 
2008
yılından bu yana Sayın Cumhurbaşkanı 3 çocuktan başlayarak kadının kürtaj
sorununa, nasıl evleneceğine, toplumda nasıl yer alacağına, nasıl giyineceğine
kadar her noktada kadına ilişkin, kadının toplumsal rolüne ilişkin açıklamalar
yapmıştır. Bu açıklamalarla aslında istenen şeyi, toplumun tek tipleştirilmesi,
otoriter sisteme doğru giden Türkiye'de makbul kadını yaratarak muhalefet olan,
bu sistemde kendisini görmeyen ve itiraz eden herkesi tek tip altında toplamaya
dönük bir hamle olarak görüyoruz. 
Toplum
mühendisliğinin en üst seviyesini yaşadığı AKP’nin, kadınların en mahremine
uzanarak belki de toplumsal yaşayış içerisinde geleneksel rollerini tarihe
gömdüğü, özelde kadının emeğiyle, çabasıyla ve mücadelesiyle tarih sahnesine
gömdüğü, kadını yok sayan, kadını ötekileştiren sisteme karşı yeniden eski
sistemi var etme, kadını eve hapsederek, ev işlerine hapsederek, ucuz iş gücü
olarak görerek, belki de kadını toplumun en gerisine iterek toplumu tek
tipleştirmeye yönelik çalıştığı bir sisteme doğru gidiyoruz. Bu sisteme doğru
giderken kadınlar aslında her yerde, tarihten bugüne, bütün kıtalarda buna dur
demeyi becermiştir. Dolayısıyla da emekçilere, kadınlara toplumun en dinamik
varlıkları olan kadınlara ve gençlere yöneltilen bu tür politikaların biz
Türkiye'de yaşam bulmayacağını düşünüyoruz ve biz kadınlar olarak, HDP’liler
olarak ve aslında AKP’li kadınlar olarak da buna dur demek durumundayız. Çünkü
Türkiye'de yaratılan şey tek tipleştirilen, gerçeği, özü yok edilen bir
sistemdir. Medeni Kanun kişiliğin tam ve sağ doğmakla başladığına, ölümle ve
ölüm karinesiyle sonlandığına işaret eder. Dolayısıyla da orada “yarım, tam”
bir tanım bulunmamaktadır. Yeni suç ihdasları, yeni şiddet kanalları
yaratılmaktadır. Yani bugün kadın üzerindeki şiddete yeni bir gerekçe
eklenmiştir. Bugüne kadar olan gerekçelere, anne olmayı reddeden ya da var olan
sistemde kendi tipiyle, kendi görüşüyle, kendi iradesiyle yer etmek isteyen…
(Mikrofon
otomatik cihaz tarafından kapatıldı)
MİZGİN
IRGAT (Devamla) – …kadının şiddetle karşılaşması ve belki de hayatının sonlanması
için bir suç ihdası, yeni bir şiddet ortamı yaratılmaya çalışılmaktadır.
Teşekkür
ederim. (HDP sıralarından alkışlar)
BAŞKAN –
Teşekkürler Sayın Irgat.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı, buyurun.
V.- AÇIKLAMALAR
1.- Amasya Milletvekili Mehmet Naci Bostancı’nın,
Bitlis Milletvekili Mizgin Irgat’ın yaptığı gündem dışı konuşmasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Mizgin Hanım yapmış olduğu konuşmada Sayın
Cumhurbaşkanının kastetmediği, söylemediği, ifade etmediği “Evli olmayan
kadınlar çocuk sahibi olamadıkları için yarımdır.” tarzında yorumladığı şekilde
bir beyanı kesinlikle olmamıştır, zaten maddeten mümkün de değildir. Sayın
Cumhurbaşkanı bu konulara ilişkin kendi görüşlerini, tavsiyelerini ve
temennilerini ifade etmektedir. Buradan toplumu totaliter bir şekilde
biçimlendirme tarzında yorumlar kesinlikle kastının da, anlamının da,
Türkiye'deki mevcut, rayiç siyasal sistemin araçlarının da dışında bir
değerlendirmedir.
Türkiye'de
demokrasi vardır, Sayın Cumhurbaşkanının söylediği sözleri doğru bulan olur,
yanlış bulan olur. İnsanlar kendi değerlendirmeleri çerçevesinde bakarlar.
Nitekim Mizgin Hanım da uygun bulmadığını ifade ediyor. Devletin başındaki
kişinin, son derece olağan bir tarzda kendi görüşlerini açıklamasıdır. O
görüşlerin mahiyetine ilişkin değerlendirmeler ayrı bir bahis teşkil eder.
Onlara ilişkin söyleyeceklerimiz elbette var. Sayın Mizgin Hanım’ın görüşlerine
hiçbir şekilde katılmıyoruz. Ama buradan totaliter bir anlayış çıkartmak
yanlıştır, kastetmediği anlamlar çıkartmak da yanlıştır. (AK PARTİ sıralarından
alkışlar) 
BAŞKAN
– Peki, sözleriniz kayıtlara geçmiştir Sayın Bostancı.
MİZGİN
IRGAT (Bitlis) – Sayın Başkan…
BAŞKAN
– Sayın Irgat…
MİZGİN
IRGAT (Bitlis) – Sayın Başkan, ben bu konuda bir açıklama yapmak istiyorum. 
BAŞKAN
– Yerinizden lütfen. Çünkü Sayın Bostancı kürsüyü kullanmadı Sayın Irgat. Size
de yerinizden bir dakika söz verelim, açıklama yapın lütfen.
MEHMET
NACİ BOSTANCI (Amasya) – Kayıtlara geçer efendim.
BAŞKAN
– Buyurun.
2.- Bitlis Milletvekili Mizgin Irgat’ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
MİZGİN
IRGAT (Bitlis) – Sayın Başkan, değerli milletvekilleri; sürem beş dakika olduğu
için elimdeki verileri sizlere okuyamadım. Burada, Mayıs 2016, Mayıs 2012 ve
çeşitli tarihlerde, Sayın Erdoğan’ın kadınlara ilişkin, özellikle kadınlara
ilişkin birtakım açıklamaları mevcuttur. Bir: “Kadın-erkek eşitliğine
inanmıyorum.”, “…dolayısıyla da kürtaj cinayettir.” ve benzeri. Aslında bütün
bunlar, Sayın Erdoğan’ın topluma yön verdiği, şekil verdiği bir sisteme işaret
etmektedir. Cumhurbaşkanının görevleri -yasama, yargı ve yürütme alanına
ilişkin- maddeler hâlinde tek tek sayılmıştır. Dolayısıyla da kendisi aslında
sembolik bir görevi, sembolik bir işlevi yerine getirirken, tam tersine
Türkiye’de yargının, yasamanın, yürütmenin önüne geçip bu toplumda kadınlara,
topluma şekil vermeye, kendi fikirlerini bir Anayasa maddesi gibi dikte etmeye
çalışan bir Cumhurbaşkanlığından söz ediyoruz. 
BAŞKAN
– Sayın Irgat, teşekkür ederiz.
MEHMET
NACİ BOSTANCI (Amasya) – Sayın Başkan, gene anlamamış.
BAŞKAN
– Buyurun Sayın Bostancı. 
3.- Amasya Milletvekili Mehmet Naci Bostancı’nın,
Bitlis Milletvekili Mizgin Irgat’ın yaptığı açıklamasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Kürtajın cinayet olduğu konusu, dini, mezhebi, kültürü
farklı olan dünyada milyarlarca insanın paylaştığı görüşlerden birisidir. Sayın
Cumhurbaşkanı da bu kanaatini ifade etmiştir. Bu bir. 
İkincisi:
Kadın-erkek eşitliği meselesi, esasen Mizgin Hanım’ın okuyor ve biliyor
olduğunu varsaydığım feministlere ilişkin tartışmalarda da çokça konuşulan,
kimilerinin de itiraz ettiği, pozitif ayrımcılığı talep ettiği bir konudur.
Bunu getirip burada kadın-erkek eşitliği gibi soyut -yani “reification” derler,
şeyleştirme, nesneleştirme- böyle bir tarz üzerinden tartışmayı manasız
bulurum. 
Saygılarımla.
BAŞKAN
– Peki, teşekkür ederiz Sayın Bostancı.
Sayın
milletvekilleri, sisteme giren milletvekili yok. 
Gündeme
geçiyoruz. 
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, İstanbul Milletvekili Serap Yaşar’ın
Dışişleri Komisyonu üyeliğinden (4/37); Konya Milletvekili Ahmet Sorgun ile
Ordu Milletvekili Ergün Taşcı’nın Güvenlik ve İstihbarat Komisyonu üyeliğinden
(4/38),(4/39); İstanbul Milletvekili Mehmet Muş’un Avrupa Birliği Uyum
Komisyonu üyeliğinden (4/40); İstanbul Milletvekili Erol Kaya’nın Bayındırlık,
İmar, Ulaştırma ve Turizm Komisyonu üyeliğinden (4/41), istifa ettiklerine
ilişkin önerge yazısı 
BAŞKAN
- Sayın milletvekilleri, İstanbul Milletvekili Sayın Serap Yaşar’ın Dışişleri
Komisyonu üyeliğinden istifasına ilişkin yazısı 8/6/2016 tarihinde;
Konya
Milletvekili Sayın Ahmet Sorgun’un Güvenlik ve İstihbarat Komisyonu üyeliğinden
istifasına ilişkin yazısı 9/6/2016 tarihinde; 
Ordu
Milletvekili Sayın Ergün Taşcı’nın Güvenlik ve İstihbarat Komisyonu üyeliğinden
istifasına ilişkin yazısı 9/6/2016 tarihinde;
İstanbul
Milletvekili Sayın Mehmet Muş’un Avrupa Birliği Uyum Komisyonu üyeliğinden
istifasına ilişkin yazısı 9/6/2016 tarihinde; 
İstanbul
Milletvekili Sayın Erol Kaya’nın Bayındırlık, İmar, Ulaştırma ve Turizm
Komisyonu üyeliğinden istifasına ilişkin yazısı 9/6/2016 tarihinde
Başkanlığımıza ulaşmıştır.
Bilgilerinize
sunulur.
Sayın
milletvekilleri, Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili İzmir Milletvekili
Oktay Vural tarafından, Türkiye Cumhuriyeti’ni ve Türk milletini ağır itham
altında bırakan Almanya Federal Meclisinin 2 Haziran 2016’da aldığı haksız,
mesnetsiz ve kabul edilemez karar ile diğer ülkelerin sözde Ermeni soykırımı
iddialarını meşrulaştırmayı içeren karar, açıklama ve yasalar ile bundan böyle
girişilebilecek benzeri tasarruflar hakkında alınması gereken tedbirlerin
belirlenmesi amacıyla 8/6/2016 tarihinde Türkiye Büyük Millet Meclisi
Başkanlığına verilmiş olan genel görüşme açılmasına dair önergesininin Genel
Kurulun 9 Haziran 2016 Perşembe günkü birleşiminde sunuşlarda okunarak ön
görüşmelerinin aynı tarihli birleşiminde yapılmasına ilişkin önerisi
9/6/1016
Türkiye Büyük Millet Meclisi Başkanlığına
Danışma
Kurulu 9 Haziran 2016 Perşembe günü (bugün) toplanamadığından grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını arz ederim.
Saygılarımla.
 Oktay
Vural
 İzmir
 Milliyetçi
Hareket Partisi
 Grup
Başkan Vekili
Öneri:
8
Haziran 2016 tarih 1722 sayıyla Türkiye Büyük Millet Meclisi Başkanlığına İzmir
Milletvekili ve MHP Grup Başkan Vekili Oktay Vural’ın verdiği Türkiye
Cumhuriyeti’ni ve Türk milletini ağır itham altında bırakan Almanya Federal
Meclisinin 2 Haziran 2016’da aldığı haksız, mesnetsiz ve kabul edilemez karar
ile diğer ülkelerin sözde Ermeni soykırımı iddialarını meşrulaştırmayı içeren
karar, açıklama ve yasalar ile bundan böyle girişilebilecek benzeri tasarruflar
hakkında alınması gereken tedbirlerin belirlenmesi amacıyla verdiğimiz genel
görüşme açılması önergemizin 9 Haziran 2016 Perşembe günü (bugün) Genel Kurulda
okunarak görüşmelerin bugünkü birleşimde yapılması önerilmiştir.
BAŞKAN
– Milliyetçi Hareket Partisi grup önerisinin lehinde ilk konuşmacı Erzurum
Milletvekili Sayın Kamil Aydın.
Süreniz
on dakika, buyurun. (MHP sıralarından alkışlar)
KAMİL
AYDIN (Erzurum) – Sayın Başkan, değerli milletvekilleri; Grubumuzun vermiş
olduğu önerge üzerine konuşmak amacıyla söz almış bulunmaktayım. Yüce Meclisi
saygıyla selamlıyorum. 
Son
zamanlarda gerçekten Türk kamuoyunu bir hayli meşgul ettiği gibi Parlamentomuzu
da meşgul eden, Alman Parlamentosunun aldığı bir karar var. Tabii, bu, sözde
Ermeni soykırım iddiaları ve alınan kararlar ışığında yapılan ilk şey değil,
bunun tabii ki bir geçmişi var ama biz maalesef başımıza gelince kısmi olarak
hatırlıyoruz ve palyatif çözüm, biraz da reaksiyoner bir davranış içerisine
giriyoruz. 
Bu,
Uruguay’ın 1965 yılında aldığı bir kararla başlayan bir süreç. Hatta geçen
sene, biliyorsunuz, yüzüncü yılına denk geldiği için Vatikan’daki Papa
Franciscus’nun da yaptığı konuşmada “Yüzyılın en büyük soykırımı.” gibi
talihsiz bir açıklamaya maruz kalmıştık. Maalesef, keşke o yüzyılın iyi okuması
yapılsaydı da Papa kendi mezhep çatışmaları içerisinde yaşanan o büyük
trajedileri gündeme getirseydi. Bunlar, tabii, mütemadiyen olacak. Bu, yüz yıllık
bir hesaplaşmanın sonucu. 
Biz
daha önce de bunu, Parlamentoda grupları bulunan büyük bir çoğunlukla da
aldığımız karar gereği yok hükmünde saydık. Biz de Milliyetçi Hareket Partisi
olarak bunun, ne tarihî ne de hukuksal bir geçerliliği olmadığını defaten
söyledik. Ama, tabii, “Bu yüz yıllık bir hesap.” dedik, ta Sevr’den beri
sürekli pişirilerek önümüze konulan bir menü hâline geldi. Ne idi o, kısaca bir
hatırlamak gerekirse? Efendim, Sevr’de söz konusu 25 ülkenin Osmanlı
bakiyesinden çıkarılması ve 2’sinin bunu başaramamasından dolayı -bu da büyük
Ermenistan ve büyük Kürdistan hayalleriydi- diplomatik yollarla sürekli bir
havuç-sopa politikası gereği önümüze sürekli konulan bir şey hâlindedir.
Alman
Parlamentosu böyle bir karar aldı. Uluslararası ilişkilerde çok şey konuşulmaz,
az şey konuşulur ama çok iş yapılır. Uluslararası dilde hamaset yoktur;
palyatif, günü kurtarıcı birtakım şeyler dikkate alınmaz; daha çok uzun vade,
planlı programlı birtakım eylemler gündeme gelir ve eyleme dönüştürülür. Şimdi,
bizler de diyoruz ki, bu anlamda reaktif olmaktan çok “Yani evet, böyle
talihsiz bir karar, bağlayıcılığı da yok, rahat olalım.” suçluluk psikozuna
girerek bizim yapmadığımız bir şeyden dolayı sanki yapmışız da inkâr
ediyormuşuz gibi böyle bir suçluluk psikozuna girmeyelim. Allah’a şükür,
alnımız açıktır, yüzümüz aktır o konuda çünkü biz yüz yıllardır Ermeni kökenli
kardeşlerimizle de diğer etnik gruplara dâhil kardeşlerimizle de bu coğrafyada
dostça, kardeşçe yaşamayı başarabilmiş bir milletiz Allah’a şükür ama efendim,
ne yaptık biz? Çok reaktif davrandık. Yani her zaman olduğu gibi uluslararası
önümüze çıkan herhangi bir engel sonrasında elçilikleri çağırırız,
konsoloslukları çağırırız, talimatlar veririz, efendim, protestolar yaparız,
siyah çelenkler falan filan, birkaç gün bir gaz alma operasyonu gibi kamuoyunun
ufak bir tepkisini yumuşatır, tekrar kaldığımız yerden devam ederiz. Batı, bunu
da, maalesef bu zaafımızı da çok iyi bilmektedir. Yani nasıl olsa Türkler yine
öfkelenir, kızar, günübirlik birtakım şeyler yapar, ondan sonra unutur,
giderler. Artık öyle olmaması gerekir kanaatindeyim. 
Bir
önceki konuşmamda kısmen bahsetmiştim. Bizim -evet, yok hükmündedir, o konuda
hiçbir endişemiz yok ama- yapmamız gerekenleri lütfen bir göz önünde
bulunduralım. Almanya özel bir coğrafya. Almanya’da bizim gerçekten “Almanya
ikinci vatanımız.” diyen bir sürü nüfusumuz var değil mi? Almanya’da üçüncü
kuşak, hatta dördüncü kuşak geliyor. 3 milyonun üzerinde bizim vatandaşımız
var. Bunların 1,5-2 milyon civarındaki eğitim aşamasında olan gençlerimiz. Bu
tasarının geçip geçmemesi önemli değil, biz oradaki nüfusumuz üzerinde
yaratacağı travmadan endişe duyuyoruz. Bu anlamda elbette ki yapmamız gereken
şeyler var. Neler yapabiliriz? İşte, zaman zaman geriye çağırdığımız o, bizim
resmî ve gayriresmî lobi faaliyetlerimizi yürütmekle mükellef elçiliklerimiz, konsolosluklarımız,
ataşeliklerimiz -bunun içerisine kültürü katın, eğitimi katın, hatta dinî
işlerden sorumlu ataşemiz de dâhil- bu coğrafyada yaşayan 3 milyon insanımıza
bu tarihî gerçekleri çok iyi anlatmak zorundadırlar. Bunu yapmazsak kuşaklar
arasında çatışma oluştururuz Almanya’daki Türkler arasında. Bunu becermek
zorundayız. Bu, bizim millî politikamızın bir parçası olmalı. 
Ama
Batı -sadece Almanya, Fransa, İngiltere, fark etmeden- bu tür kararları alırken
bir taraftan amaçları kendi içerilerinde bir kamuoyu oluşturmak iken, bir başka
önemli amaçları da Türkiye’deki kamuoyunun kafasını karıştırmak. İşte bu
anlamda bizim, gerçekten, iki yönlü bir strateji geliştirmemiz gerekir. Bir:
İçerideki kamuoyunu bu anlamda bilgilendirmek. Hamasetten uzak, tamamen
bilgiye, belgeye dayalı, tarihî gerçeklere dayalı millî bir tarihî şuur
oluşturarak, yani Tarih Kurumu başta olmak üzere, bütün araştırma
merkezlerimizi daha da aktif hâle getirerek, onlara maddi desteği esirgemeden… 
Bakın,
zengin kaynakları olan bir ülkeyiz, bilime verilen önemin sonuçlarını hepimiz
kabul ediyoruz burada. Sosyal bilimlerde gerçekten çok zayıfız. Bu araştırma
merkezlerimizi… Bakın, İncil Aramice yazılmış ve bu coğrafyalarda yazılmış
olmasına rağmen, Aramice bilen bir bilim adamımız yok. Efendim, bizim Ermeni
masalarımız var, Süryani, Ezidi masalarımız var, Pontus masalarımız var;
bunları geliştirelim. Bunlar plan, proje olarak düşünülen şeylerdi ama akamete
uğradı. Yani Dil ve Tarih-Coğrafya Fakültesinin kuruluş felsefesindeki amaçları
genel bir devlet politikası hâline getirilip gerçekten, bütün dünya dilleri,
kültürleri, değerleri, tarihleri öğrenilmeli, öğretilmeli. 
Özellikle,
her zaman “kadim coğrafya” diyoruz ama bu kadim coğrafyada yaşamanın
gereklerini yerine getirmede biraz sıkıntı yaşıyoruz. Bu coğrafyadan gelmiş
geçmiş bütün medeniyetlerin, bütün kültürlerin çok iyi irdelenip araştırılıp
bunun bir envanter hâline dönüştürülmesi lazım. Bunlardan bir tanesi de Ermeni
masası olmalı, Ermeni araştırmaları merkezi olmalı. Bu anlamda, gerek Batılı
arşivlerden belge almak gerek oraya gerçekten bilimsel yetkinliği olan
arkadaşlarımızı görevlendirip, orada araştırmalarını yapıp bunu dünya
kamuoyuyla paylaştırmak… Bir başka şey de dünyanın her tarafında lobi
faaliyetleri olurken bizim buna hareketsiz kalmamız mümkün değil. Dediğim gibi,
resmî temsilciliklerimiz başta olmak üzere, yurt dışındaki, yurt içindeki
ilgili STK’ları da destekleyerek bu anlamda gerçekten kamuoyumuzu
bilgilendirmek zorundayız. Böyle yaparsak geçmişimizle herhangi bir sorunumuz
olmaz. Önce biz geçmişimizi öğreneceğiz. Geçmişimizi bilmeden,
tarihimizi bilmeden geleceğe yön vermek afaki olur. Bu anlamda hepimize büyük
sorumluluk düşmektedir. 
Nasıl
yapabiliriz bunu? Efendim, sadece politikayla değil, evet siyaset onun bir
parçası ama kültürel boyutuyla da yapabiliriz. Geçen hafta o filmden bahsettin
bir romana bağlı olarak; senaryosu birazcık -yanlı olarak- değiştirilmiş
“Salkım Hanım’ın Taneleri” diye bir filmin vizyona girdiği günleri
hatırlıyorum. Büyük bir sinemada ben de seyrettim. Ön sıralarda öğrencilerim
vardı ve film bittikten sonra dışarı çıktığımda, inanın, hamaset yüklü o
öğrencilerimiz dışarı çıkarken, kendi aralarında konuşurken şuna kulak misafiri
oldum: “Ya, biz de bu Ermenilere az etmemişiz.” Niye? Çünkü o konuda herhangi
bir bilgisi, herhangi bir yetişmişliği söz konusu değil; bilmiyor, kulaktan
dolma. Hâlbuki bizim canlı müzelerimiz var, şu anda Doğu Anadolu başta olmak
üzere Türkiye'nin birçok yerinde, gerçekten mezalimin çok somut göstergeleri
olan toplu mezarlarımız var, bunların müze hâline dönüştürülmüş mekânları var,
yakılan, yıkılan, hâlâ daha restorasyonu bekleyen yerlerimiz var. İşte, tarih
bazen böyle görselliklerle desteklenir, anlatılırsa kalıcı olur. O film gibi,
bizim artık bir propaganda filmine değil, tarihî gerçekler yaşanmışlık
çerçevesinde, belgelere dayalı belgesellere, büyük filmlere ihtiyacımız var ve
okullardaki ders kitaplarımıza bunları koymamız, bunları anlatmamız gerekir.
Hatta, inanın, yurt dışındaki din görevlilerimizin dahi Türkiye'deki, mezhepsel
ayrımın nüanslarına takılıp bir şeyler söylemekten ziyade, ülkemizi yurt
dışında birinci derecede zor bırakan bu meselelere vakit ayırması dahi inanın
büyük bir katkı sağlayacaktır diyorum. İnşallah, bundan sonraki süreçte tekrar
bir karar çıkması aşamasında birbirimize düşüp de “Efendim, nasıl protesto
ederiz?” değil, “Hayır, biz şu belgeyi açarız, şu belgede şu vardır.” deriz -ben
bir tanesini sizinle paylaşmak istiyorum- ve bunun psikolojik rahatlığını da
yaşarız.
(Mikrofon
otomatik cihaz tarafından kapatıldı)
BAŞKAN
– Sayın Aydın, mikrofonunuzu açıyorum, tamamlayınız lütfen.
KAMİL
AYDIN (Devamla) – Teşekkür ederim. Sözlerimi tamamlıyorum Sayın Başkan.
Efendim,
1923 Taşnak Kongresi, bir itiraf: “Türklere biz savaş açtık. Denizden denize
Ermenistan hayali için ayaklandık. Olayların sebebi biziz ama aldatıldık.
Türklerin uyguladıkları tehcir amaca uygundur. Kendi dışımızda suçlu
aramayalım. Yüzlerce yıl birlikte yaşadık, şimdi Türklere bakacak yüzümüz
kalmamıştır.” Dönemin Ermenistan Başbakanı.
Teşekkür
ediyorum. (MHP sıralarından alkışlar)
BAŞKAN
– Teşekkür ederiz Sayın Aydın.
Sayın
milletvekilleri, Milliyetçi Hareket Partisi Grup önerisinde başka konuşmacı
yok.
RAMAZAN
CAN (Kırıkkale) – Karar yeter sayısı istiyoruz.
BAŞKAN
– Oylamaya geçmeden önce karar yeter sayısı arayacağım.
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Toplantı yeter sayısı…
BAŞKAN
– Yoklama talebi var, yoklama talebini yerine getireceğim. Önce, yoklama
talebinde bulunan yeter sayıda sayın üyenin ismen tespitini yaptıktan sonra
elektronik cihazla yoklama yapacağım.
Sayın
Gök, Sayın Özcan, Sayın Yılmaz, Sayın Yeşil, Sayın Gökdağ, Sayın Özdiş, Sayın
Öz, Sayın Uslupehlivan, Sayın Tanal, Sayın Arslan, Sayın Hürriyet, Sayın Basmacı,
Sayın Gündoğdu, Sayın Çamak, Sayın Yıldız, Sayın Kuyucuoğlu, Sayın Akın, Sayın
Kara, Sayın Yarkadaş, Sayın Yüceer.
Sayın
milletvekilleri, yoklama için iki dakika süre veriyorum ve yoklama işlemini
başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı yoktur.
Birleşime
üç dakika ara veriyorum.
Kapanma Saati: 15.23
ÜÇÜNCÜ OTURUM
Açılma Saati: 15.24
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Özcan PURÇU (İzmir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 100’üncü Birleşiminin Üçüncü
Oturumunu açıyorum.
III.- YOKLAMA
BAŞKAN -
Milliyetçi Hareket Partisi grup önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi, yoklama
işlemini tekrarlayacağım.
Yoklama için iki
dakika süre veriyorum ve yoklama işlemini başlatıyorum.
(Elektronik
cihazla yoklama yapıldı) 
BAŞKAN – Sayın milletvekilleri, yapılan ikinci
yoklamada da toplantı yeter sayısı bulunamadığından, kanun tasarı ve teklifleri
ile komisyonlardan gelen diğer işleri sırasıyla görüşmek için 14 Haziran 2016
Salı günü saat 15.00’te toplanmak üzere birleşimi kapatıyorum.
Kapanma Saati: 15.26



