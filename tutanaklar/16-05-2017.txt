



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 92’nci
Birleşim
 16
Mayıs 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Mehmet Akif Hamzaçebi’nin, 22 ve 23’üncü Dönem Malatya
Milletvekili, 24’üncü Dönem İstanbul Milletvekili Ferit Mevlüt Aslanoğlu’nun
ölümünün 3’üncü yıl dönümüne ilişkin açıklaması 
2.- Oturum Başkanı TBMM Başkan Vekili
Mehmet Akif Hamzaçebi’nin, tarihçilikleri kendilerinden menkul birtakım
kişilerin Mustafa Kemal Atatürk’e yönelik saldırılarını şiddetle kınadığına
ilişkin konuşması
3.- Oturum Başkanı TBMM Başkan Vekili
Mehmet Akif Hamzaçebi’nin, Muhammet Yıldırım ile kardeşi Furkan Yıldırım’ın ölümüne
yol açan olayın aydınlatılmasını ve ailelerine başsağlığı dilediğine ilişkin
konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Düzce Milletvekili Ayşe
Keşir’in, Aile Haftası’na ilişkin gündem dışı konuşması
2.- İstanbul Milletvekili Gamze Akkuş
İlgezdi’nin, hasta mahpusların sorunlarına ilişkin gündem dışı konuşması
3.- Van Milletvekili Lezgin Botan’ın, 15
Mayıs Kürt Dili Bayramı’na ilişkin gündem dışı konuşması

VI.- AÇIKLAMALAR
1.- İstanbul Milletvekili
Sibel Özdemir’in, gençlerin düzenlediği bayram ve şenliklerin yasaklanmasına
ilişkin açıklaması
2.- Bursa Milletvekili Nurhayat Altaca
Kayışoğlu’nun, Bursa Havaalanı’nın şehre hizmet vermekte yetersiz kaldığına
ilişkin açıklaması
3.- Bartın Milletvekili Muhammet Rıza
Yalçınkaya’nın, Amasra’da faaliyet gösteren HEMA şirketi tarafından GENEL
MADEN-İŞ Sendikası üyesi 28 madencinin işine son verilmesine ilişkin açıklaması
4.- Çanakkale Milletvekili Muharrem
Erkek’in, Atatürk’e hakaret eden bazı kişilerin AKP belediyeleri tarafından
konuk edilmesinin son derece manidar olduğuna ve milletin gönlündeki Atatürk
sevgisinin söküp atılmasının mümkün olmadığına ilişkin açıklaması
5.- İstanbul Milletvekili Mahmut Tanal’ın,
siyasi iktidarın, Yunanistan’a kaçan darbecileri geri istemesine rağmen Yunanistan’ın
işgal ettiği adaları neden geri istemediğini ve sosyal devlet ilkesini ihlal
etmekten ne zaman vazgeçeceğini öğrenmek istediğine ilişkin açıklaması
6.- Adana Milletvekili İbrahim Özdiş’in,
internet abonelerinin karşı karşıya kaldığı adil kullanım kotasıyla ilgili
hukuksuz uygulamalara ne zaman çözüm bulunacağını öğrenmek istediğine ilişkin
açıklaması
7.- Bursa Milletvekili Erkan Aydın’ın, bazı
kişilerin Mustafa Kemal Atatürk’e hakaretler yağdırmasının utanç verici
olduğuna ve 19 Mayıs günü gençlerin ve halkın onların iftiralarına en güzel
yanıtı vereceğine inandığına ilişkin açıklaması
8.- Sivas Milletvekili Ali Akyıldız’ın,
Sivas ilinin sanayi siteleri teşvik paketinde yer almamasına ilişkin açıklaması
9.- Balıkesir Milletvekili Mehmet Tüm’ün,
Balıkesir’de son yıllarda ciddi boyutlarda olan çevre kirliliği konusunu çözmek
için bir çalışma olup olmadığını öğrenmek istediğine ilişkin açıklaması
10.- Hatay Milletvekili Serkan Topal’ın,
Hatay’ın Defne ilçesine bir devlet hastanesi yapılmasını talep ettiğine,
Dörtyol ile Arsuz Devlet Hastaneleri Projeleri ve İskenderun ile Kırıkhan Ağız
ve Diş Sağlığı Merkezi Projeleri hakkında bilgi almak istediğine ilişkin açıklaması
11.- Kahramanmaraş Milletvekili İmran
Kılıç’ın, “adalet” kavramının önemine ilişkin açıklaması
12.- Manisa Milletvekili Tur Yıldız
Biçer’in, FETÖ üyesi olduğu gerekçesiyle tutuklanan Adıyaman eski Cumhuriyet
Başsavcısı Faruk Büyükkaramuklu’nun itiraflarında adı geçen YSK Başkanı Sadi
Güven’in hâlen görevi başında olmasının bir çelişki olduğuna ilişkin açıklaması
13.- Kayseri Milletvekili Çetin Arık’ın,
Bünyan ilçesinin Akmescit Mahallesi sakinlerinin Talas ilçesine bağlanma
taleplerinin yerine getirilmesi gerektiğine ilişkin açıklaması
14.- Kütahya Milletvekili Vural
Kavuncu’nun, Türkiye Büyük Millet Meclisi Başkanlığı ile Dumlupınar
Üniversitesi Rehabilitasyon Hastanesi arasında bir sağlık protokolü
imzalandığına ve bunun önemli bir ihtiyacı karşılayacağına ilişkin açıklaması
15.- İzmir Milletvekili Musa Çam’ın, 22 ve
23’üncü Dönem Malatya Milletvekili, 24’üncü Dönem İstanbul Milletvekili Ferit
Mevlüt Aslanoğlu’nun ölümünün 3’üncü yıl dönümüne ilişkin açıklaması
16.- Çanakkale Milletvekili Bülent Öz’ün,
yaz aylarında artan geziler sebebiyle düzenlenen turlara denetimin
artırılmasının can güvenliği açısından çok önemli olduğuna ilişkin açıklaması
17.- Manisa Milletvekili Erkan Akçay’ın, 15
Mayıs 1919’da İzmir’de gazeteci Hasan Tahsin’in Yunan işgali karşısında ilk
kurşunu sıkarak şehit olması ile 16 Mayıs 1919’da Mustafa Kemal Atatürk ve
beraberindekilerin Galata rıhtımından demir alarak Bandırma Vapuru’yla hürriyet
mücadelesini başlatmalarının yıl dönümlerine ve 22 ve 23’üncü Dönem Malatya
Milletvekili, 24’üncü Dönem İstanbul Milletvekili Ferit Mevlüt Aslanoğlu’nun
ölümünün 3’üncü yıl dönümüne ilişkin açıklaması
18.- İstanbul Milletvekili Filiz
Kerestecioğlu Demir’in, HDP Eş Başkanları Selahattin Demirtaş ve Figen
Yüksekdağ’ın tutukluluğunun 194’üncü günü olduğuna, 16 Nisan referandumunun
kendileri ve referandumda “hayır” demiş yurttaşlar için hiçbir değeri
olmadığına, Cumhuriyet gazetesi internet sitesi Genel Yayın Yönetmeni Oğuz
Güven’in tutuklanmasına ve iktidarın açlık grevinde olan Kemal Gün, Nuriye
Gülmen ve Semih Özakça’nın sesini duyması gerektiğine ilişkin açıklaması
19.- İstanbul Milletvekili Engin Altay’ın,
22 ve 23’üncü Dönem Malatya Milletvekili, 24’üncü Dönem İstanbul Milletvekili
Ferit Mevlüt Aslanoğlu’nun ölümünün 3’üncü yıl dönümüne, Kurtuluş Savaşı’nın
ilk işaret fişeğini ateşleyen Hasan Tahsin’in şahsında bütün Kurtuluş Savaşı şehitlerine
Allah’tan rahmet dilediğine, Cumhuriyet gazetesi internet sitesinin Genel Yayın
Yönetmeni Oğuz Güven’in tutuklanmasını bir yargı garabeti olarak gördüklerine
ve iktidarın Atatürk’e dil uzatma cüretinin gösterilmesine ortam sağlamaması
gerektiğine ilişkin açıklaması
20.- Amasya Milletvekili Mehmet Naci
Bostancı’nın, 16 Mayıs 1919 Mustafa Kemal Atatürk’ün millî mücadeleyi
başlattığına, tarihi doğru ve tutarlı bir şekilde okumanın topluma karşı ahlaki
bir sorumluluk olduğuna, bazı meczupların kerameti kendinden menkul iddialarla
dedikoduya yaslanan beyan ve hezeyanlarını reddettiklerine ve 22 ve 23’üncü
Dönem Malatya Milletvekili, 24’üncü Dönem İstanbul Milletvekili Ferit Mevlüt
Aslanoğlu’nun ölümünün 3’üncü yıl dönümüne ilişkin açıklaması
21.- Van Milletvekili Lezgin Botan’ın,
güneydoğuda ciddi bir zırhlı araç terörü olduğuna ve herkesi bu konuda duyarlı
olmaya davet ettiğine ilişkin açıklaması
22.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın CHP grup önerisi üzerinde yaptığı
konuşmasındaki bazı ifadelerine ilişkin açıklaması
23.- İstanbul Milletvekili Filiz
Kerestecioğlu Demir’in, 17 Mayıs 1987’de dayağa karşı yapılan kampanyanın ve
yürüyüşün 30’uncu yıl dönümüne ve ünlü mimar Behruz Çinici tarafından
yapılmış Meclis Camisi’nin durumuna ilişkin açıklaması
24.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın CHP grup önerisi üzerinde
yaptığı konuşmasındaki bazı ifadelerine ilişkin açıklaması
25.- İstanbul Milletvekili Engin Altay’ın,
Anayasa ve Adalet Komisyonu üyelerinden kurulu Karma Komisyonun usulüne uygun teşekkül
etmediği ve referandum sonuçlarına ilişkin hukuki sürecin devam ettiği
gerekçesiyle Hâkimler ve Savcılar Kurulu üyelikleri seçimlerinin
yapılamayacağına ilişkin açıklaması
26.- İstanbul Milletvekili Filiz
Kerestecioğlu Demir’in, hem referanduma gidilen süreç hem de sonuçları meşru
olmadığı için bu oylamayı da meşru bulmadıklarına ve oylamaya
katılmayacaklarına ilişkin açıklaması
27.- Amasya Milletvekili Mehmet Naci
Bostancı’nın, Meclis komisyonu üyeliğini parti gruplarına ait bir hak olarak görmek
gerektiğine ve referandum süreci hukuken bittiğine göre Meclisin bu çerçevede
görevini yaptığına ilişkin açıklaması

VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Avrupa Konseyi Parlamenter Meclisi (AKPM) Asamblesinde
Türkiye Büyük Millet Meclisini temsil eden İstanbul Milletvekili Ekmeleddin
Mehmet İhsanoğlu'nun üyelikten istifası üzerine Ankara Milletvekili Zühal Topcu'nun
üyeliğinin Başkanlık Divanınca uygun bulunduğuna ilişkin tezkeresi (3/1021)

B) Meclis Araştırması Önergeleri
1.- Adana Milletvekili Muharrem Varlı ve 21
milletvekilinin, çiftçilerin sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/525)
2.- Isparta Milletvekili Nuri Okutan ve 20
milletvekilinin, Doğu ve Güneydoğu Bölgelerinde bazı illerde yaşanan olaylarda
ihmali ve kusuru olanların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/526)
3.- Isparta Milletvekili Nuri Okutan ve 20
milletvekilinin, Fırat Yılmaz Çakıroğlu'nun Ege Üniversitesi kampüsü içinde
şehit edilmesiyle ilgili ihmali olan kişiler ve kurumların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/527)

C) Gensoru Önergeleri
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, 24 Aralık 2016 tarihinde yazılı sınavı gerçekleştirilen
avukatlık mesleğinden adli yargı hâkim ve savcı adaylığı ile idari yargı hâkim
adaylığı sınavı sonuçlarını partizanlık yaparak etkilediği iddiasıyla Adalet
Bakanı Bekir Bozdağ hakkında gensoru açılmasına ilişkin önergesi (11/15)

D) Önergeler
1.- İstanbul Milletvekili
Onursal Adıgüzel’in, (2/1128) esas numaralı 2429 Sayılı Bayram ve Genel
Tatiller Kanununda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/97)



VIII.- ÖNERİLER
A) Siyasi Parti Grubu Önerileri
1.- HDP Grubunun, 10/5/2017 tarihinde
Şırnak Milletvekili Aycan İrmez tarafından, Şırnak’ın Silopi ilçesinde 4 Mayıs
2017 gecesinde polislerin sürdüğü akrep tipi zırhlı araç bir evin duvarını
yıkarak evde uyuyan 7 yaşındaki Muhammet ve 6 yaşındaki Furkan Yıldırım
kardeşlerin ölümüne sebep olduğu olayın sorumlularının tespit edilmesi ve
aydınlatılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 16 Mayıs 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- CHP Grubunun, Grup Başkan Vekili
İstanbul Milletvekili Engin Altay, Grup Başkan Vekili Ankara Milletvekili
Levent Gök ile Grup Başkan Vekili Manisa Milletvekili Özgür Özel tarafından,
tarihçi yazar unvanlarıyla ülkemizin kurucusu Ulu Önder Mustafa Kemal Atatürk'e
ve aile bireylerine nefretle saldıran âciz ve sığ karakterlerin üniversite
gençliğine yol gösterici olarak konferanslarda ve kamplarda yer almalarının
araştırılması amacıyla 16/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
3.- AK PARTİ Grubunun, Genel Kurulun 16 ve
23 Mayıs 2017 Salı günlerindeki birleşimlerinde sözlü soruların
görüşülmemesine; gündemdeki sıralamanın yeniden düzenlenmesine; Genel Kurulun
16 Mayıs 2017 Salı günkü birleşiminde HSK'nın üye seçiminin Anayasa'nın geçici
21’inci maddesi gereğince yapılmasına ve bugünkü birleşiminde seçim
işlemlerinin tamamlanmasına kadar, 17 Mayıs 2017 Çarşamba günkü birleşiminde
475 sıra sayılı Kanun Teklifi’nin görüşmelerinin tamamlanmasına kadar, 18 Mayıs
2017 Perşembe günkü birleşiminde 364 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarını sürdürmesine; 475
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak bölümler hâlinde görüşülmesine ilişkin önerisi 

IX.- SATAŞMALARA İLİŞKİN KONUŞMALAR
1.- İstanbul Milletvekili Filiz
Kerestecioğlu Demir’in, Konya Milletvekili Abdullah Ağralı’nın HDP grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
2.- İstanbul Milletvekili Engin Altay’ın,
Osmaniye Milletvekili Ruhi Ersoy’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
3.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması

X.- SEÇİMLER
A) Hakimler ve Savcılar Kuruluna Üye Seçimi

1.- Hakimler ve Savcılar Kurulu
Üyeliklerine Seçim (S.Sayısı : 474)
XI.- USUL HAKKINDA GÖRÜŞMELER
1.- Anayasa ve Adalet Komisyonu üyelerinden
kurulu Karma Komisyonun usulüne uygun teşekkül etmediği gerekçesiyle Hâkimler
ve Savcılar Kurulu üyelikleri seçimlerinin yapılıp yapılamayacağı hakkında

XII.- KOMİSYONLAR BÜLTENİ
1.- 01/07/2016-31/12/2016 tarihleri arasında
komisyonlara gelen, komisyonlardan çıkan ve 31/12/2016 tarihinde komisyonlarda
bulunan kanun hükmünde kararnameler, tasarılar, teklifler ve tezkereler

XIII.- YAZILI SORULAR VE CEVAPLARI
1.-İzmir Milletvekili Murat Bakan'ın, Türkiye'nin kredi
notunun yükseltilmesine yönelik tedbirlere ve ekonomik büyüme hedeflerine
ilişkin sorusu ve Ekonomi Bakanı NihatZeybekci’nin cevabı (7/12698)
2.- İstanbul Milletvekili Mustafa Sezgin Tanrıkulu'nun,
2003-2017 yılları arasında görev yapan bakanlık müşavirlerine,
2003-2017 yılları arasında Bakanlıkta çalışan basın
müşavirlerine,
2003-2017 yılları arasında Bakanlıkta çalışan özel
kalem müdürlerine,
İlişkin soruları ve Bilim, Sanayi ve Teknoloji Bakanı
FarukÖzlü’nün cevabı (7/12834), (7/12835), (7/12836)
3.- Ankara Milletvekili Nihat Yeşil'in, Türkiye
ekonomisini ilgilendiren bir beyanına ilişkin sorusu ve Ekonomi Bakanı NihatZeybekci’nin
cevabı (7/12949)














16 Mayıs 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ) , Mehmet
Necmettin AHRAZOĞLU (Hatay)
-----0-----
BAŞKAN – Türkiye Büyük Millet Meclisinin 92’nci
Birleşimini açıyorum.
Toplantı yeter sayısı vardır.
Görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Mehmet Akif Hamzaçebi’nin, 22 ve 23’üncü Dönem
Malatya Milletvekili, 24’üncü Dönem İstanbul Milletvekili Ferit Mevlüt Aslanoğlu’nun
ölümünün 3’üncü yıl dönümüne ilişkin açıklaması 
BAŞKAN – Sayın milletvekilleri, bugün, Türkiye Büyük
Millet Meclisinde 22’nci ve 23’üncü Dönemlerde Malatya, 24’üncü Dönemde ise
İstanbul Milletvekili olarak görev yapan Ferit Mevlüt Aslanoğlu arkadaşımızın
Hakk’ın rahmetine kavuşmasının 3’üncü yıl dönümü. Ferit Mevlüt Aslanoğlu,
Parlamentoda birlikte görev yaptığımız, çok değerli bir arkadaşımızdı, örnek
bir siyasetçiydi. Onun siyaset anlayışını iki kelimeyle, iyilik ve hizmet
olarak özetleyebiliriz. Ölüm yıl dönümünde kendisini bir kez daha rahmetle
anıyorum, mekânı cennet olsun diyorum.
Sayın milletvekilleri, gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Aile Haftası münasebetiyle aile
konulu söz isteyen Düzce Milletvekili Ayşe Keşir’e aittir. 
Buyurunuz Sayın Keşir. (AK PARTİ sıralarından alkışlar)

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Düzce
Milletvekili Ayşe Keşir’in, Aile Haftası’na ilişkin gündem dışı konuşması
AYŞE KEŞİR (Düzce) – Sayın Başkan, değerli
milletvekilleri; 15 Mayıs itibarıyla başlayan Aile Haftası nedeniyle gündem
dışı söz almış bulunuyorum. 
Sosyal ve beşerî sermayeyi güçlendirebilmek için kadim
ve köklü doğrular ışığında, zamanın ruhuna uygun yeni gerçeklerle yeni söylem
geliştirmeye önce aileden başlamamız gerekiyor çünkü aile insan ve toplum
arasındaki en önemli köprüdür. Aile, mahiyeti ve yapısı bakımından tarih
boyunca tüm toplumlarda değişime uğramıştır. Siyasal ve ekonomik hayatın zamanla
gelişimi, sosyokültürel değişimler, yapısı ve kapsamı itibarıyla aile olgusunda
değişimlere yol açmıştır. 
Hemen tüm sosyal konu ve sorunlarda olduğu gibi aile
konusunda da toptancı yaklaşımların çaresiz ve aynı kör noktadan baktığını
görmekteyiz. Ailenin güçlenmesi ile kadın, erkek, çocuk, yaşlı bireyin
güçlenmesi birbirinin alternatifi olmadığı gibi, kadın ve çocuk haklarını
savunmak ile aile bütünlüğünü savunmak da birbirinin alternatifi, hasmı, rakibi
değildir. 
Sayın milletvekilleri, bundan tam bir yıl evvel
çalışmasını tamamlayan Türkiye Büyük Millet Meclisi aile bütünlüğünün
korunmasını araştırma komisyonu Ankara’da gerçekleştirdiği 19 toplantı, 9 il
ziyareti, 2 yurt dışı gezisinde, 4 ülke ziyaretinde 500’ü aşkın kurum ve kişiyi
dinlemiştir. Ailenin yaşadığı sorunları sadece boşanmanın neden ve sonuçlarıyla
sınırlı tutamayız. Şehirleşme, göç, ekonomik şartlar, şiddet, bağımlılık, varsa
ailedeki engelli ve yaşlı bireyin durum ve şartları, sağlık, eğitim ve
istihdama erişim, konut politikaları, iletişim, ulaştırma, medya ve benzeri pek
çok konu aileye ait konuların tam da ortasındadır.
Komisyonumuzun bu çerçevede hazırladığı rapor sizlerle
paylaşılmıştır. Bu vesileyle, Sayın Meclis Başkanımız İsmail Kahraman başta
olmak üzere Komisyon üyelerimize, yüce heyetinize ve emeği geçen herkese tekrar
teşekkür etmek istiyorum. 
Değerli milletvekilleri, sağlıklı aile, sosyoekonomik
yapısı ne olursa olsun kendi içinde hak ve görevlerin dengesini kurmuş ailedir.
Güçlü aile ise çözüm üretme kapasitesi olan aile. Diğer yandan, ülkemizde geniş
ailelerin gittikçe azaldığını ve çekirdek ailelerin hızla arttığını
bilmekteyiz. Ama uzmanlarımız şunu ifade etmektedir: Türkiye’de oluşan çekirdek
aile yapısı kendi içinde, sosyoekonomik şartları ne olursa olsun, hizmet
alışverişi devam eden ailelerdir ve buna “çekirdek aile ağı” diyor
uzmanlarımız. Aslında bu da değişim ve dönüşümü yönetmenin Türk modelidir bize
göre.
Değerli milletvekilleri, evlenmelerle birlikte son
dönemde boşanmalar da azalmaktadır. Boşanmalarda mal paylaşımı ve velayet
konusunda olan ihtilaflar ne yazık ki boşanma süreçlerinin çekişmeli ve
çatışmalı geçmesine neden olmaktadır. Ne yazık ki hâlâ ülkemizde, velayeti
alamayan taraf çocuğuyla kişisel ilişki tesis etmek istediğinde ihtilaf
olduğunda icra dairesi marifetiyle çocuğuyla görüşmekte, halk arasında “çocuk
icrası” denen uygulama ne yazık ki devam etmektedir.
Değerli milletvekilleri, eğer aile yapımız ve aileye
ait sorunların çözümüyle ilgili bir öneride bulunacaksak, ilk olarak yapmamız
gereken şey, çekirdek aile ağını güçlendirecek ürün ve hizmetlerin etkin ve
kolay ulaşımını sağlamak olacaktır. Aile canlı bir sistemdir ve her ailenin
yapısı farklıdır. Birey ve aile dengesini koruyan, bütüncül bakış açısını
içeren bir paradigma değişimine ihtiyacımız olduğu aşikârdır.
Değerli milletvekilleri, aile olmak sadece ihtiyaç
analizleri üzerinden tanımlanamaz. Aile olmak bir evde görev cetvelini
paylaşmak değildir. Sadece evi, odaları, bütçeyi, ev içi görevleri paylaşarak
aile olamayız. Yeni kavramlar ve yeni kodlarla konuşmalıyız. Kendimiz için
istediğimizi başkası için istemedikçe gerçek bir aile olamayız, her evliliği
aile yapamayız. Sevgi, muhabbet, güven, empati, vicdan, hasılı iyilik ve
insanlık olmadan evlilikleri aile yapmamız mümkün değildir.
Bu duygu ve düşüncelerle yüce heyetinizi saygıyla
selamlıyor, yaklaşan 19 Mayıs Gençlik ve Spor Bayramı’mızı da yürekten
kutluyorum. (AK PARTİ sıralarından alkışlar)
BAŞKAN – Teşekkür ederim Sayın Keşir.
Gündem dışı ikinci söz, hasta mahpusların sorunları
hakkında söz isteyen İstanbul Milletvekili Gamze Akkuş İlgezdi’ye aittir. 
Buyurunuz Sayın Akkuş İlgezdi. (CHP sıralarından
alkışlar)
2.- İstanbul Milletvekili Gamze Akkuş
İlgezdi’nin, hasta mahpusların sorunlarına ilişkin gündem dışı konuşması
GAMZE AKKUŞ İLGEZDİ (İstanbul) – Sayın Başkan, değerli
milletvekilleri; hasta mahpusların sorunlarına dikkat çekmek, onların
ızdıraplarını dile getirmek için söz aldım. 
Bildiğiniz gibi cezaevleri insanların özgürlüklerini
kanunen ortadan kaldıran total kurumlardır. Bu total kurumların en belirgin
özelliği de hukuku hiçe sayarak kendi yarattıkları ceza infaz sistemiyle kendi
yönetim biçimlerini oluşturmaktır. Oysa cezaevlerinin insan hakları ve insan
onuruyla olabildiğince uyumlu hâle getirilmesi anayasal bir görevdir. Bakın,
ülkemizdeki mevzuat cezaevine konulmanın zaten bir ceza olduğunu ve farklı
uygulamalarla ek cezaya dönüştürülemeyeceğini garanti altına alıyor. Bu
nedenle, cezaevlerinde sıklıkla uygulanan işkence ve kötü muameleye karşı sıfır
tolerans gösterilmesi hukuken bağlayıcı olan siyasi bir sorumluluktur. Oysa
ülkemizin dört bir yanındaki cezaevlerinden insan onurunu ayaklar altına alan
uygulamalara ilişkin mektuplar almaktayız. Hani “Cezaevleri toplumun kanayan
yarasıdır.” diyoruz ya, artık o yaranın kangren olduğunu görüyoruz. 
Birkaç mahkûm mektubundan örnek vermek istiyorum:
“İnsan, vicdanını, merhametini asla yitirmemeli çünkü tabuttan sonra söylenen
sözler, yakılan ağıtlar, dökülen yaşlar anlamını yitiriyor.” diyor bir hükümlü,
duymazdan mı geleceğiz? “Yüzde 79 görme engelliyim. İnsan her şeyinden
koparılıp buraya atıldığında kendini yalnız, çaresiz, sahipsiz hissediyor.
İntihar ederek ölmek istemiyorum.” diyor bir tutuklu, görmezden mi geleceğiz?
“Gırtlak kanseri olduğumu söylediler, bir de nasıl konuşacağımı. Kendimi
Azrail’le karşı karşıya pişti oynuyor gibi hissediyorum.” diyor hasta bir
mahpus, bilmezden mi geleceğiz? 
Bakın, bu mektuplar OHAL’le birlikte nüfusu Tunceli,
Bayburt, Ardahan, Gümüşhane gibi 10 ili geride bırakan cezaevlerinden geliyor
yani 210 bine yaklaşan nüfusuyla artık Türkiye’nin 82’nci ili olan
cezaevlerinden. Dolayısıyla burada yaşanan hukuksuzlukları, ihlalleri
“Görmedim, duymadım, bilmiyorum.” diyerek normalleştiremeyiz.
Değerli vekiller, oysa 21 değişik tipteki cezaevinde
yeterli görülen imkânların koğuş ve hücre sayısından ibaret olduğunu hep
birlikte görüyoruz. Yatacak bir ranzanız varsa, başınızı sokacak bir koğuş
bulabildiyseniz her şeyin yolunda gittiği kabul ediliyor. Oysa hapishanelerde
barınma, beslenme ve hijyen koşulları giderek kötüleşiyor ve giderek kötüleşen
hapishane koşulları içeride mahkûmları, dışarıda mahkûm yakınlarını ama en
fazla da ağır hasta mahpusları vuruyor. Bugün birçok mahkûmun anayasal hakları
olan sağlık hizmetlerinden faydalandırılmadığını biliyoruz. Bu hakkı “Hiçbir
mahkûma ayrıcalık tanımayız.” diyerek sözde eşitlikçi bir yaklaşımla engellemek
anayasal bir suçtur. Bu yaklaşım, en açık ifadeyle işkencenin sistematik
biçimde meşrulaştırılmasıdır. Bakın, bugün cezaevlerinde ağır hastalandığı
kesinleşmiş ancak henüz tahliye edilmedikleri için ölümü bekleyen 2 binden
fazla mahpus var. Bu insanlar af istemiyor, bu insanlar tedavi görüp sonra
cezalarını çekmek istiyorlar. Ama ne acı ki son beş yılda uzun bürokratik
işlemler nedeniyle 451 mahpus hastanede tedavi göremediği için hayatını
kaybetti. Hâl böyle olunca “Doktorun gelmesi sıkıntıma engel olmayacaksa ölüme
terk edildiğim ortaya çıkıyor.” diyen mahkûmlara ne cevap verebiliriz ki?
Aslında, Adalet Bakanlığının açıkladığı veriler korkunç tabloyu tek başına
açıklıyor. Bugün hastalığı nedeniyle ceza tehiri uygun görülen ancak henüz
tahliye edilemeyen 841 mahkûm var. İleride istatistiklere “eceliyle ölüm”
olarak geçecek bu kayıtlar ve onlarca ailenin evine ateş düşecek, yüzlerce
çocuk öksüz kalacak; anımsatmak isterim. Öte taraftan “Ceza tehiri için devlet
veya üniversite hastanesi raporu yeterlidir.” diyenler sizleri aldatmasın çünkü
bu çözmüyor, size Adli Tıbbın yolunu gösteriyorlar. Tabii, sonrası, Adli Tıp da
yetmiyor. Devlet hastanesi “ağır hasta” diyor, Adli Tıp “Turp gibi sağlamlar.”
raporunu veriyor. Ancak bu da yetmiyor çünkü buradan da size “Hele biraz bekle
bakalım. Toplum güvenliği için tehdit oluşturup oluşturmadığını bir
inceleyelim.” deniyor, tekrar bekletiliyorsunuz. Çünkü kelepçelisiniz ya, hasta
olsanız bile suçlu kategorisinden çıkıp hasta statüsüne geçmeniz mümkün
olmuyor. Bakın tekrarlıyorum: Özgürlükten yoksun bırakılmak bir cezadır, bu
mahpuslara tekrar bir ceza vermek yasal değildir. Bütün bu olumsuz koşulları
ortadan kaldırmak, mahkûm olsalar bile insan hayatına azami saygıyı göstermek
bizlerin görevidir.
Uzun süre hapishanede yatan Nazım Hikmet’in ölümsüz
dizelerine kulak vermenizi isteyerek sözümü bitiriyorum. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Akkuş İlgezdi. 
GAMZE AKKUŞ İLGEZDİ (Devamla) – Nazım Hikmet diyor ki:
“Hapisliğimin on ikinci yılındayım
Üç aydan beri de
Canlı cenaze hâlindeyim
Cenaze olan ben
Serilmiş yatıyordu
Canlı olan ben
Onu ibretle seyrediyordu...”
Canlı olan bizlerin cenazeye dönüşmüş hasta mahpusların
hâline çözüm getireceği inancıyla Genel Kurulu saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Akkuş İlgezdi. 
Gündem dışı üçüncü söz, 15 Mayıs Kürt Dili Bayramı
münasebetiyle söz isteyen Van Milletvekili Lezgin Botan’a aittir. 
Buyurunuz Sayın Botan. (HDP sıralarından alkışlar)
3.- Van Milletvekili Lezgin Botan’ın, 15
Mayıs Kürt Dili Bayramı’na ilişkin gündem dışı konuşması
LEZGİN BOTAN (Van) – Sayın Başkan, değerli milletvekilleri;
ben de sözlerime başlamadan önce, cezaevlerinde rehin tutulan başta eş genel
başkanlarımız, milletvekillerimiz, belediye eş başkanlarımız olmak üzere bütün
yöneticilerimize buradan selam ve saygılarımızı sunuyorum. 
Sayın Başkan, değerli milletvekilleri; 15 Mayıs Kürt
Dili Bayramı günü münasebetiyle söz almış bulunuyorum. Genel Kurulu saygıyla
selamlıyorum. 
Önümde Değerli Başkan, dil bilimci Celadet Bedirhan
tarafından 15 Mayıs 1932 yılında yayımlanan Hawar dergisi var, anlamı
“çığlık”tır. Bu çığlık, Kürt halkının on yıllardır taşıdığı bir çığlıktı. Bu
çığlığı Celadet, Qedrican, Nurettin Zaza, Osman Sebri, Cegerxwin ve Kamuran
Bedirhan yerde bırakmadılar; onları rahmetle ve minnetle anıyorum. 
İlk 23 sayısı Latin ve Arap alfabesiyle, sonraki
sayıları sadece Latin alfabesi olmak üzere, 1943’e kadar 57 sayı olmak üzere
Hawar dergisi yayın yapmıştır. Hawar dergisi, Kürt diline olan katkılarından
dolayı Kürtçe için bir milat oldu. Bu nedenle, 15 Mayıs günü Kürt halkı
tarafından 2006 yılından bu yana “Kürt Dili Bayramı” olarak kutlanmaktadır. 
Kürt halkı, bu topraklarda ana dilleri uğruna tarifi
imkânsız bedeller ödedi ve çok acılar çekti. Bunun sonucunda, 1990’lı yılların
zor günlerinde bile İstanbul Kürt Enstitüsü ve Mezopotamya Kültür Merkezi,
2000’li yıllarda ise Kürdi-Der Kürtçe eğitim veren okullar, kreşler ve kurslar
açtılar; bunun yanında, Kürtçe yayın yapan birçok gazete ve dergi yayınladılar
ama Kürt halkının mücadele ve bedellerle elde ettiği Kürtçenin bütün
kazanımları OHAL rejiminin KHK zorbalığıyla bir günde ortadan kaldırıldı.
Bugün, kürdistanda kayyumlar âdeta Kürtçe kurumlara savaş açmış durumdalar.
1990’lı yılların bugün esamesi okunmayan o dönemin süper valilerinin yerini
ultra süper kayyumlar almış durumdalar. 
Altını çizerek söylüyorum: 9 Mart 2000 yılında dönemin
Cumhurbaşkanı Süleyman Demirel tarafından Kürt Enstitüsü yöneticileri Çankaya
Köşkü’ne davet edilirken AKP, bugün, Kürt Enstitüsünü kapatıyor. Bu utanç
AKP’ye yeter de artar. 2017 Türkiyesinde bile Kürt çocuklarının hâlen ana dillerinde
eğitim almaları yasak. Vaziyet bu iken bu ülkede asimilasyon bitti diye kimse
iddia edemez. Bilakis teknolojik gelişmeler ve diğer faktörlerin etkileri
hesaplandığında, AKP döneminde asimilasyon on kat daha artmıştır. 
Burada dün ile bugün arasında sadece nüans var. AKP
öncesinde Kürt kimliği tanınmadan asimile ediliyordu; bugün, AKP döneminde Kürt
kimliği tanınıyor ama tanındığı hâlde asimilasyon katmerleşerek devam ediyor,
mesele budur. 
Değerli milletvekilleri, Kürt sorunu esasında bir
Kürtçe sorunudur;. tekçi, asimilasyoncu ve erkçi zihniyetin on yıllardan bu
yana Kürt dilini ortadan kaldırma meselesidir. AKP, bu konuda bugüne kadar
hukuki ve anayasal birtakım adımlar atmayarak günübirlik ham işler yaptı. Son
olarak da başkanlık hayalleri uğruna Anayasa’da tekçi ruhu muhafaza ederek Kürt
halkının anayasal inkârının devamı anlamında bir durum zuhur etmiştir. Buna
kızabilir, hatta bunu inkâr da edebilirsiniz ama bu kürsüde biri Kürtçe birkaç
kelime söylediğinde veya Kürtlerin tarihsel coğrafyasını ifade etmek için
“kürdistan” dediğinde koltuklarınızdan hopluyor, masalara vuruyorsunuz.
Son olarak Kürt halkının dil bayramını kutlarken
sözlerimi Celadet Bedirhan’ın “Hawar”daki yazısıyla bitirmek istiyorum: “…”(x) 
Genel Kurulu saygıyla selamlıyorum. “…”(x) (HDP sıralarından alkışlar)
BAŞKAN – Teşekkür ederim Sayın Botan.
Sayın milletvekilleri, İç Tüzük’ün 59’uncu maddesine
göre yapılan gündem dışı konuşmalar sona ermiştir. 
Şimdi elektronik sisteme girmek suretiyle söz talep
eden sayın milletvekillerine sırayla söz vereceğim. 
Söz verme işlemini başlatıyorum.
Sayın Sibel Özdemir…
VI.- AÇIKLAMALAR
1.- İstanbul
Milletvekili Sibel Özdemir’in, gençlerin düzenlediği bayram ve şenliklerin
yasaklanmasına ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkanım.
Gençlik şenliği, bahar festivali, pilav günü, sanat
festivali, gençlerin gençliğini yaşadığı, eğlendiği bu bayramlar otoriter ve
baskıcı Adalet ve Kalkınma Partisi iktidarının yasak koyduğu etkinliklerden
sadece birkaçı. Partili cumhurbaşkanlığı ve iktidarın desteklediği etkinlikler
için ne güvenlik ne OHAL bir gerekçe olmazken onaylamadığınız tüm etkinlikler
komik gerekçelerle yasaklanmaktadır. Kendisi gibi düşünenlerin düzenlediği
etkinlikte “Bize sorgusuz sualsiz itaat eden bir gençlik değil, neyi niçin
savunduğunu bilen bir gençlik lazım.” diyen partili cumhurbaşkanının, neyi
niçin savunduğunu bilen gençlerin düzenlediği bayram ve şenliklerin
yasaklanmasına ses çıkarmaması da ne kadar gerçekçi ve samimi olduğunu
göstermektedir. 
Siyasi iktidar ve partili cumhurbaşkanı kendisi gibi
eğlenmeyen, yaşamayan gençlere baskı uygulamaktan, yasak koymaktan vazgeçmeli,
bir an evvel hızla artan genç işsizliğe çözüm için çabalamalıdır. 
BAŞKAN – Sayın Altaca Kayışoğlu…
2.- Bursa Milletvekili Nurhayat Altaca
Kayışoğlu’nun, Bursa Havaalanı’nın şehre hizmet vermekte yetersiz kaldığına
ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Bursa Türkiye'nin 4’üncü büyük şehri olmasına rağmen
havaalanı şehrimize hizmet vermekte yetersiz kalıyor.
Bursa ülkemiz ihracatının yüzde 10’unu
gerçekleştirmesine rağmen havaalanından uluslararası uçuş yapılmamakta,
havaalanına ulaşım yeteri şekilde sağlanamamaktadır. Havaalanları yapmakla
övünen AKP iktidarı, mevcut havaalanlarını dahi işletmekten âciz olup
Bursalıların bırakın yurt dışını, tatil için yurt içi uçuşlarını dahi
sağlayamamıştır. 4’üncü büyük şehirde yaşayan Bursalılar hava yolu ulaşımından
mahrum bir şekilde çözüm bekliyorlar.
BAŞKAN – Sayın Yalçınkaya…
3.- Bartın Milletvekili Muhammet Rıza
Yalçınkaya’nın, Amasra’da faaliyet gösteren HEMA şirketi tarafından GENEL
MADEN-İŞ Sendikası üyesi 28 madencinin işine son verilmesine ilişkin açıklaması
MUHAMMET RIZA YALÇINKAYA (Bartın) – Teşekkür ederim
Sayın Başkanım.
Seçim bölgem Amasra ilçemizde faaliyet gösteren HEMA
şirketi, yer altında çalışan ve çalışma süreleri üç ile dokuz yıl arasında
değişen GENEL MADEN-İŞ Sendikası üyesi 28 madencinin işine son vermiştir.
Bölgeye kömür çıkarmak için gelen ve on iki yıldır bölgede faaliyet gösteren bu
şirket devlete olan taahhütlerini yerine getirmemektedir. Sürekli hukuksuzluk,
oyalama ve aldatmacayla yerli kömür çıkaracağı yalanına sarılmakta, kömür
çıkaracağı yerde işçi çıkarmaktadır. Şirketin her sorununu çözmek için seferber
olan iktidar işçilerin mağduriyetine seyirci kalmaktadır. Çalışma Bakanlığı,
haksız yere işten çıkarılarak mağdur olan madencilerin işe iade edilmeleri için
gerekli çalışmaları yapmalı, şirketin keyfî uygulamalarına bir an önce dur
demelidir. 
BAŞKAN – Sayın Erkek…
4.- Çanakkale Milletvekili Muharrem
Erkek’in, Atatürk’e hakaret eden bazı kişilerin AKP belediyeleri tarafından
konuk edilmesinin son derece manidar olduğuna ve milletin gönlündeki Atatürk
sevgisinin söküp atılmasının mümkün olmadığına ilişkin açıklaması
MUHARREM ERKEK (Çanakkale) – Teşekkür ediyorum Sayın
Başkan. 
Türkiye Cumhuriyeti devletinin kurucusu,
bağımsızlığımızı ve özgürlüğümüzü borçlu olduğumuz kurucu önderimiz Mustafa
Kemal Atatürk’le ilgili son günlerde yaşadıklarımız son derece düşündürücü. Bazı
meczuplar ona hakaret etmeyi sanki bir görev edinmiş ve sistemli şekilde bu
devam ediyor. Daha da düşündürücüsü, acaba bu kişiler nereden ve kimlerden güç
alıyorlar? Dergilerinde ve programlarında defalarca Atatürk’e küfreden, hakaret
eden bazı çakma tarihçilerin sürekli AKP belediyeleri tarafından konuk edilmesi
de son derece manidar diye düşünüyoruz. Ama şunu unutmamak gerekir:
Milletimizin gönlündeki Atatürk sevgisini ve onun düşüncelerini, çağdaş
uygarlık hedefini hiç kimsenin söküp atması, zedelemesi de mümkün olmayacaktır
diyorum, teşekkür ediyorum. (CHP sıralarından alkışlar)
BAŞKAN – Teşekkür ederim Sayın Erkek.
Sayın Tanal…
5.- İstanbul Milletvekili Mahmut Tanal’ın,
siyasi iktidarın, Yunanistan’a kaçan darbecileri geri istemesine rağmen
Yunanistan’ın işgal ettiği adaları neden geri istemediğini ve sosyal devlet
ilkesini ihlal etmekten ne zaman vazgeçeceğini öğrenmek istediğine ilişkin
açıklaması
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, siyasi iktidar Yunanistan’a
kaçan darbecileri geri istiyor ancak Yunanistan’ın işgal ettiği adaları neden
geri istemiyor?
Soru iki: Türkiye’de insanlar kendini güvende
hissetmiyor. En büyük işkencedir bu. Can güvenliği yok, mal güvenliği yok,
hukuk güvenliği yok, müteşebbis özgürlüğü yok, basın özgürlüğü yok, yargıya
erişim hakkı yok, tarafsız ve bağımsız yargı yok, hak ihlalleri had safhada.
Hukukun olmadığı yerde kaos olur. Kanun hükmünde kararnamelerle ihraç edilen
vatandaşlarımız Sosyal Güvenlik Kurumu kayıtlarına şerh verildiği için işe
alınmamakta, açlığa sevk edilmektedir, parası yoksa tedavi olamamaktadır.
Mahkûmiyet kararı verilmediği müddetçe insanlar, herkes masumdur. Bu sosyal
devlet ilkesi ihlal edilmektedir. İnsanlar aç bırakılmaktadır, buysa terör
örgütlerinin ekmeklerine yağ sürmektir. Siyasi iktidar bundan ne zaman
vazgeçecektir?
Teşekkür ediyorum, saygılar sunuyorum.
BAŞKAN – Sayın Özdiş…
6.- Adana Milletvekili İbrahim Özdiş’in,
internet abonelerinin karşı karşıya kaldığı adil kullanım kotasıyla ilgili
hukuksuz uygulamalara ne zaman çözüm bulunacağını öğrenmek istediğine ilişkin
açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Ahmet Arslan’a: İnternet abonelerinin karşı
karşıya kaldığı en büyük haksızlık olan adil kullanım kotası hakkında 1 Mayıs
itibarıyla bir düzenleme yapıldı ancak doğru düzgün hayata geçmedi, geçemedi.
İnternet servis sağlayıcısı şirketlerin gerek düzenlemeyi umursamazlığı gerekse
açgözlülüğü yüzünden şimdilerde durum belirsiz. Bazı şirketlerin adil kullanım
kotası sonrası kullanılan her gigabyte’ı 1-2 TL gibi fiyatlarla
ücretlendireceği iddia ediliyor, bazıları da inkâr ediyor. Şirketler
tüketicileri soymaya devam ediyor. Bu hukuksuz duruma karşı devlet olarak ne
zaman çözüm bulacaksınız?
Teşekkür ediyorum Sayın Başkan.
BAŞKAN – Sayın Erkan Aydın…
7.- Bursa Milletvekili Erkan Aydın’ın, bazı
kişilerin Mustafa Kemal Atatürk’e hakaretler yağdırmasının utanç verici
olduğuna ve 19 Mayıs günü gençlerin ve halkın onların iftiralarına en güzel
yanıtı vereceğine inandığına ilişkin açıklaması
ERKAN AYDIN (Bursa) – Teşekkür ederim Sayın Başkan.
Kendilerine “tarihçi” diyen bazı kişilerin
televizyonlarda ve gazetelerde Mustafa Kemal Atatürk’e yönelik hakaretler
yağdırması utanç vericidir, rezilliktir, insanlık dışıdır. Atatürk ve
arkadaşlarının kurduğu cumhuriyete -o cumhuriyetin tüm nimetlerinden
yararlanırken- hakaret etme hainliğinin bu kadar yaygınlaşmasında şüphesiz ki
siyasi iktidarın duyarsızlığının da payı büyüktür. Türk halkından Ulu Önder
sevgisini koparacaklarını sananlar unutmasınlar ki kimsenin buna gücü
yetmeyecektir. Bu çağ dışı yaklaşımlara, yalanlara karşı Atatürk’e olan
bağlılığımızı göstermek, gerçeği söylemekten “Asla ve hiçbir koşulda
korkmayın.” diyen Ata’mıza ve onun arkadaşlarına borcumuzdur. İnanıyorum ki 19
Mayıs günü hem gençlerimiz hem de tüm halkımız yobazlara ve onların
iftiralarına en güzel yanıtı verecektir.
BAŞKAN – Teşekkür ederim Sayın Aydın.
Sayın Akyıldız…
8.- Sivas Milletvekili Ali Akyıldız’ın,
Sivas ilinin sanayi siteleri teşvik paketinde yer almamasına ilişkin açıklaması
ALİ AKYILDIZ (Sivas) – Teşekkür ediyorum Sayın
Başkanım.
Ankara’da düzenlenen üretim reform paketi toplantısında
Bilim, Sanayi ve Teknoloji Bakanı Sayın Faruk Özlü şehir dışına yapılacak
sanayi sitelerinin idari ve sosyal tesis binalarının arsa bedellerinin mülkiyet
edinilmesi maksatlarıyla altyapı ve üstyapı yatırımlarının tamamına yakın
kısmının mimarlık ve mühendislik hizmetleri de dâhil krediyle desteklenmesi
hususlarının Bakanlığın görevleri arasına dâhil edileceğini ve bu imkândan
yararlanacak olan 8 ili açıkladı. Bu illerin arasında yine maalesef Sivas
yoktur. Ha, bu bizim için, Sivas için bir sürpriz olmadı, cazibe merkezlerine
almaları için de defalarca önerdik ama Sivas’ı hep göz ardı ettiler, şimdi de
sanayi siteleri teşvik paketine almadılar. Buradan Sayın Bakana sesleniyorum:
En kısa sürede Sivas’ı da üretim reform paketi içindeki iller arasına dâhil
ediniz. Sivas olarak iktidarlarınız döneminde üvey evlat muamelesi görmekten
bıktık artık.
Teşekkür ediyorum.
BAŞKAN – Sayın Tüm…
9.- Balıkesir Milletvekili Mehmet Tüm’ün,
Balıkesir’de son yıllarda ciddi boyutlarda olan çevre kirliliği konusunu çözmek
için bir çalışma olup olmadığını öğrenmek istediğine ilişkin açıklaması
MEHMET TÜM (Balıkesir) – Teşekkür ediyorum Sayın Başkan.
Balıkesir ilimizde son yıllarda çok ciddi bir çevre
kirliliği yaşanmaktadır. Bunların başında Gönen Çayı, Susurluk Çayı ve Havran
Çayı bulunmaktadır. Sayın Bakana soruyorum: Tarımsal sulamada kullanılan Gönen
Çayı’yla ilgili neden bir çalışma yapmıyorsunuz? Çay’da tespit edilen ağır
metal ve diğer kimyasal atıkların insan sağlığına ne gibi zararları vardır?
Susurluk ve Havran Çaylarında daha önce tespit edilen kirliliği neden
gidermiyorsunuz? Başta pirinç ve domates olmak üzere tarımsal ürünlerde kimyasal
atıklara bağlı ciddi problemlerin olduğunu biliyor musunuz? Marmara Denizi’ni
de kirleten bu çevre felaketine karşı neden önlem almıyorsunuz? Hükûmet olarak
halkın sağlığını ne zaman düşüneceksiniz? Balıkesir halkı acilen çözüm
bekliyor, bu konuda bir projeniz var mıdır?
BAŞKAN – Sayın Topal…
10.- Hatay Milletvekili Serkan Topal’ın,
Hatay’ın Defne ilçesine bir devlet hastanesi yapılmasını talep ettiğine,
Dörtyol ile Arsuz Devlet Hastaneleri Projeleri ve İskenderun ile Kırıkhan Ağız
ve Diş Sağlığı Merkezi Projeleri hakkında bilgi almak istediğine ilişkin
açıklaması
SERKAN TOPAL (Hatay) – Teşekkür ediyorum Sayın Başkan.
Hatay ilimizin Defne ilçesi ilimizin 3’üncü büyük
ilçesidir ve nüfusu 143.176’dır. Bu nüfus yoğunluğuna sahip olan Defne
ilçemizde hâlen bir devlet hastanesi yoktur. Anayasa’mız “Herkes sağlıklı ve
dengeli bir çevrede yaşama hakkında sahiptir.” demektedir. Defne ilçemize bir
devlet hastanesi talep ediyoruz. Defne ilçemize devlet hastanesi yapacak
mısınız? Yapımı yılan hikâyesine dönen 250 yataklı Dörtyol Devlet Hastanesi
Projesi hayata geçirilecek mi? Arsuz Devlet Hastanesi Projesi hangi aşamadadır?
50 üniteli İskenderun Ağız ve Diş Sağlığı Merkezi, 24 üniteli Kırıkhan Ağız ve
Diş Sağlığı Merkezi Projeleri hangi aşamadadır?
Teşekkür ediyorum.
BAŞKAN – Sayın Kılıç...
11.- Kahramanmaraş Milletvekili İmran
Kılıç’ın, “adalet” kavramının önemine ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Adalet mülkün temelidir. “El Adl” Allah’ın
isimlerindendir. Allah her şeyi bir ölçü ve denge üzere yaratmıştır. Ölçüyü,
dengeyi bozmamak ve adaletli davranmak elzemdir, insanlığımız bunu gerektirir.
Adalet hakikatten, saadet adaletten doğar. “Bir devletin devam ve bekası
adaletle mümkün olur.” demiştir Hazreti Ali. Âbidin ibadeti nefsini, adilin
adaleti âlemi ıslah eder ama suçlunun beraat ettirildiği yerde hâkim hüküm
giyer. Zalimleri affetmek mazlumlara ezadır, cezadır. Varsa adalet yoktur
rezalet. Adalet güzeldir fakat yöneticilerde olursa daha güzeldir. “Hâkimsiz ve
hekimsiz memlekette oturma.” der atalar. Başkasını yargılayan er geç kendisi de
yargılanır. En büyük yargı Hakk’ın ve halkın yargısıdır, “Bu terazi ağır ve
ince tartar.” denmiştir.
BAŞKAN – Sayın Yıldız Biçer...
12.- Manisa Milletvekili Tur Yıldız
Biçer’in, FETÖ üyesi olduğu gerekçesiyle tutuklanan Adıyaman eski Cumhuriyet
Başsavcısı Faruk Büyükkaramuklu’nun itiraflarında adı geçen YSK Başkanı Sadi
Güven’in hâlen görevi başında olmasının bir çelişki olduğuna ilişkin açıklaması
TUR YILDIZ BİÇER (Manisa) – Sayın Başkan, FETÖ üyesi
olduğu gerekçesiyle tutuklanan Adıyaman eski cumhuriyet başsavcısı Faruk
Büyükkaramuklu 16/11/2016’da mahkemede verdiği ifadede kendisini başsavcı yapan
kişinin bugünkü mühürsüz YSK Başkanı Sadi Güven olduğunu itiraf etmiştir. Eylül
2016’dan bu yana 106.117 kişi ortada hiçbir kanıt yokken kamudan ihraç
edilmişken Faruk Büyükkaramuklu’nun etkin pişmanlıktan derhâl yararlanıp
salıverilmesini sağlayan -bu önemli itirafa rağmen- Sadi Güven’in hâlâ görev
başında olması nasıl bir çelişkidir?
Teşekkür ederim.
BAŞKAN – Sayın Arık...
13.- Kayseri Milletvekili Çetin Arık’ın,
Bünyan ilçesinin Akmescit Mahallesi sakinlerinin Talas ilçesine bağlanma
taleplerinin yerine getirilmesi gerektiğine ilişkin açıklaması
ÇETİN ARIK (Kayseri) – Teşekkür ederim Sayın Başkan.
Bünyan Akmescit Mahallesi sakinleri, yıllardır daha iyi
hizmet alacakları umuduyla Talas ilçesine bağlanmak istiyor. Bu nedenle 2004
yılında referandum yapan Akmescitlilerin talebi görmezden gelindi. Bütünşehir
Yasası’yla belediyeleri de kapatılan Akmescit sakinleri, geçtiğimiz hafta sonu
bir kez daha referandum yaptılar hem de öyle kuralsız, mühürsüz değil, nizami
bir referandum. Referandum sonucunda 732 vatandaşımız Talas ilçesine bağlanmak
için “evet”, 77 vatandaşımız da “Bünyan’da kalalım.” dedi, 11 oy geçersiz
sayıldı. 
Buradan iktidara sesleniyorum: Dilinizden
düşürmediğiniz millî iradeyi bir kez olsun hayata geçirin ve Akmescitli
hemşehrilerimin iradelerine saygı göstererek Talas’a bağlanmaları için gerekli
çalışmaları bir an önce yapın. 
Teşekkür ediyorum. 
BAŞKAN – Sayın Kavuncu…
14.- Kütahya Milletvekili Vural
Kavuncu’nun, Türkiye Büyük Millet Meclisi Başkanlığı ile Dumlupınar
Üniversitesi Rehabilitasyon Hastanesi arasında bir sağlık protokolü
imzalandığına ve bunun önemli bir ihtiyacı karşılayacağına ilişkin açıklaması
VURAL KAVUNCU (Kütahya) – Sayın Başkanım, teşekkür
ediyorum. 
Geçtiğimiz günler içerisinde Türkiye Büyük Millet
Meclisi Başkanlığı ile Dumlupınar Üniversitesi Rehabilitasyon Hastanesi
arasında bir sağlık protokolü imzalandı. Ben, bunun önemli bir ihtiyacı
karşılayacağını söylemek istiyorum. 
Bu vesileyle, Kütahya’mız, kültür, sanat, tarih
anlamında termalleriyle birlikte önemli bir kent. Burada yeni açılan hastanemiz
de bir kaplıca kaynağı üzerinde ve önemli ve terapatik havuzları var. Ayrıca,
nitelikleri açısından farklı tedavi ve hasta gruplarına da hitap ediyor.
Bunlardan bir tanesi de kalp ve akciğer hastaları. Kalp ve akciğer
hastalıklarında cerrahi geçirenlerin, kronik sorunu olanların egzersizle
rehabilitasyonu mümkün. Ayrıca, her türlü diğer fonksiyonel iyileşme gerektiren
hastalıklar için de çok önemli imkânları bütün vatandaşlarımıza sağlıyor. 
Ben, teşekkür ediyorum, saygılar sunuyorum. 
BAŞKAN – Sayın Çam…
15.- İzmir Milletvekili Musa Çam’ın, 22 ve
23’üncü Dönem Malatya Milletvekili, 24’üncü Dönem İstanbul Milletvekili Ferit
Mevlüt Aslanoğlu’nun ölümünün 3’üncü yıl dönümüne ilişkin açıklaması
MUSA ÇAM (İzmir) – Teşekkür ederim Sayın Başkan. 
22 ve 23’üncü Dönem Malatya 24’üncü Dönem İstanbul
Milletvekilimiz Sayın Ferit Mevlüt Aslanoğlu’nu, Plan ve Bütçe Komisyonu
üyemizi ve çok değerli sözcümüzü kaybetmenin 3’üncü yılında üzüntüsü
içerisindeyiz. Kendisine Tanrı’dan rahmet dileriz. Plan ve Bütçe Komisyonunda
24’üncü dönemde kendisinden çok şey öğrendik, kendisini minnetle ve saygıyla
anıyoruz. Ailesine, yakınlarına, sevenlerine başsağlığı diliyoruz. 
Ayrıca, sizin kadirşinaslığınız için de çok teşekkür
ederiz. Bugün burada onu anımsatmış olmanız, hatırlatmış olmanız için de size
de çok teşekkür ediyorum. Ailesine, yakınlarına ve Malatyalı seçmenlerine,
İstanbullu seçmenlerine de sağlık, mutluluk ve güzel günler diliyorum.
Teşekkür ediyorum. 
BAŞKAN – Teşekkür ederim Sayın Çam.
Sayın Öz…
16.- Çanakkale Milletvekili Bülent Öz’ün,
yaz aylarında artan geziler sebebiyle düzenlenen turlara denetimin
artırılmasının can güvenliği açısından çok önemli olduğuna ilişkin açıklaması
BÜLENT ÖZ (Çanakkale) – Sayın Başkan, ülkemizde
özellikle yaz aylarında artan geziler sebebiyle düzenlenen turlara denetimin
artırılması can güvenliği açısından çok önemlidir. Geçtiğimiz cumartesi günü
Muğla yolunda yaşanan elim kazada vefat eden vatandaşlarımızın sorumluluğu
hepimizin üzerindedir. Bahsi geçen araç TÜRSAB’a kayıtlı mıdır? Basında yer
alan iddiaya göre, kaza yapan araç, fren sisteminde sorun olduğu hâlde
muayeneden nasıl geçmiştir? Bu araç, kaza yerine kadar olan üç kontrol
noktasında denetime tabi tutulmuş mudur? Her gün yüzlerce araçla günübirlik tur
düzenlendiği gerçeğinde kontrol noktalarındaki denetimler yaşanılabilecek başka
kazaların önüne geçecektir. Üzerinden iki gün geçtiği hâlde başka tur
araçlarına denetim başlamış mıdır? Maalesef, ülkemizde denetimler sadece
yaşanan kazalar ardından artırılmaktadır. Yine de alınacak her önlem
canlarımızın daha fazla yanmaması için tedbir olacaktır. 
Vefat eden vatandaşlarımıza Allah’tan rahmet,
yaralılara acil şifalar dilerim.
Teşekkür ederim. 
BAŞKAN – Teşekkür ederim Sayın Öz. 
Birer dakikalık konuşmalar sona ermiştir. 
Şimdi, söz talep eden sayın grup başkan vekillerine söz
vereceğim.
İlk söz, Sayın Erkan Akçay’ın.
Buyurunuz Sayın Akçay.
17.- Manisa Milletvekili Erkan Akçay’ın, 15
Mayıs 1919’da İzmir’de gazeteci Hasan Tahsin’in Yunan işgali karşısında ilk
kurşunu sıkarak şehit olması ile 16 Mayıs 1919’da Mustafa Kemal Atatürk ve
beraberindekilerin Galata rıhtımından demir alarak Bandırma Vapuru’yla hürriyet
mücadelesini başlatmalarının yıl dönümlerine ve 22 ve 23’üncü Dönem Malatya
Milletvekili, 24’üncü Dönem İstanbul Milletvekili Ferit Mevlüt Aslanoğlu’nun
ölümünün 3’üncü yıl dönümüne ilişkin açıklaması
ERKAN AKÇAY (Manisa) – Teşekkür ederim Sayın Başkan. 
15 Mayıs, Türk milletinin bağımsızlık ve kurtuluş
yolunda atılan önemli adımlarından birini anmamıza vesile olmaktadır. 
15 Mayıs 1919’da İzmir’de gazeteci Hasan Tahsin, Yunan
işgali karşısında ilk kurşunu sıkmış ve şehit olmuştur. Türk milletinin öz
vatanında boğulmak istendiği o günlerde sadece İzmir’de değil, yurdun dört bir
yanında atılan kurşunlar hem Kurtuluş Savaşı’nın hem de millî iradenin işaret
fişekleri, çoban ateşleri olmuştur. Hatay Dörtyol’da Çavuş Kara Mehmet,
İzmir’de Hasan Tahsin, Ayvalık’ta Ali Çetinkaya ve askerleri, Ödemiş’te
Kuvayımilliyeci Ödemişliler, ateşin ve işgalin üzerine yiğitçe yürümüşler,
işgale karşı direnişin, bağımsızlık yolunda Türk milletinin kutlu yolculuğunun
yolbaşçısı olmuşlardır. Şehadetinin yıl dönümünde başta Hasan Tahsin olmak
üzere Kurtuluş Savaşı’mızın aziz şehitlerini rahmetle ve minnetle anıyoruz. 
Bugün, ayrıca, Türk milletinin kurtuluş mücadelesinin
önemli günlerinden bir diğeridir. 16 Mayıs 1919’da Mustafa Kemal Atatürk ve
beraberindeki 22 kahraman, Galata rıhtımından demir alarak Bandırma Vapuru’yla
hürriyet mücadelesini başlatmışlardı. Bu yolculukla Türk milletinin istiklal
özlemi önce Samsun’a, oradan bütün Anadolu’ya, vatan sathına ulaştırılmıştır. Karadeniz’den
gelen bahar havasıyla Anadolu’da karanlık geceye hilalin aydınlığı kavuşmuştur.
Mustafa Kemal Paşa, Samsun’a ayak bastıktan üç gün sonra, hazırladığı raporla
Hasan Tahsin’in, Çavuş Kara Ahmet’in…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Akçay. 
ERKAN AKÇAY (Manisa) – …Ali Çetinkaya ve askerlerinin,
Ödemişli Kuvayımilliyecilerin ilk kurşunlarının istikametini çizmiştir. Özetle,
Türk milletinin yabancı manda ve kontrolüne tahammülü olmadığı vurgulanmış,
milletin millî hâkimiyet esasını kabul ettiği çok net ifade edilmiştir. 
Bu vesileyle, tarihe mal olan, bu kurtuluş yolculuğuyla
Samsun’a çıkan başta Gazi Mustafa Kemal Atatürk olmak üzere millî mücadelenin
tüm kahramanlarını rahmet, minnet ve şükranla anıyorum. 
Sayın Başkan, değerli milletvekilleri; bugün ayrıca çok
kıymetli değerli milletvekili arkadaşımız ve yıllarca birlikte komisyonda ve
Genel Kurulda çalıştığımız merhum Sayın Ferit Mevlüt Aslanoğlu’nun vefat yıl
dönümü münasebetiyle Ferit Mevlüt Aslanoğlu’nu tekrar rahmetle anıyorum, ruhu
şad olsun. 
Teşekkür ederim Sayın Başkan. 
BAŞKAN – Teşekkür ederim Sayın Akçay. 
Sayın Kerestecioğlu…
18.- İstanbul Milletvekili Filiz
Kerestecioğlu Demir’in, HDP Eş Başkanları Selahattin Demirtaş ve Figen Yüksekdağ’ın
tutukluluğunun 194’üncü günü olduğuna, 16 Nisan referandumunun kendileri ve
referandumda “hayır” demiş yurttaşlar için hiçbir değeri olmadığına, Cumhuriyet
gazetesi internet sitesi Genel Yayın Yönetmeni Oğuz Güven’in tutuklanmasına ve
iktidarın açlık grevinde olan Kemal Gün, Nuriye Gülmen ve Semih Özakça’nın
sesini duyması gerektiğine ilişkin açıklaması
FİLİZ KERESTECİOĞLU DEMİR (İstanbul) – Teşekkür ederim
Sayın Başkan. 
Bugün Eş Başkanlarımız Sayın Selahattin Demirtaş ve
Figen Yüksekdağ’ın tutukluluğunun 194’üncü günü. Meclisin bilgisine arz ederim.

Bugün aynı zamanda 16 Nisan referandumunun birinci ayı.
Halkımız, bu referandumun meşru olmadığını, referandum sürecinin ve
referandumun hukuksuzluğunu ilk günden beri ifade ediyor. Artık tarafsız ve bağımsız
bir yargıdan söz edemediğimiz ve yargının tamamen kuşatma altında olduğu
bugünlerde, bugün bu referandumun yine meşru olmayan sonucu olarak HSK
üyelerinin 7’sinin seçimini Meclise getirecek ve oylatacak iktidar. 
Bu oylama, bizim için asla kabul edilir değil. Sanki
yargı yeterince siyasallaşmamış gibi bugün yapılacak oylamayla yargının tamamen
AKP hâkimiyeti altında olduğu ilan edilecek. Zaten Anayasa teklifinin esas
hedeflerinden birisi de buydu. Bu oylamanın bizim için ve referandumda “hayır”
demiş yurttaşlar için hiçbir değeri olmadığını ve yargının siyasallaşmasına
“hayır” demeye devam edeceğimizi ifade ediyoruz. 
Yine Sayın Başkan, yargının tükendiği noktalardan
birisi, dün cumhuriyet.com.tr genel yayın yönetmeni Oğuz Güven’in
tutuklanmasıydı. Üstelik Oğuz Güven sehven girilen ve yaklaşık elli beş saniye
sonra kaldırılan bir “tweet” nedeniyle tutuklandı. Yani en kötü ihtimalle
“Yanlış bir ifade kullanılmış.” denilerek eleştirilebilecek bir “tweet”
nedeniyle Oğuz Güven suç yakıştırmalarıyla, suç atmalarla tutuklandı. Bu da
ülkemizde ifade ve basın özgürlüğünün ne durumda olduğunu gösteriyor.
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Kerestecioğlu.
FİLİZ KERESTECİOĞLU DEMİR (İstanbul) – Ama aynı zamanda
yargının da ne durumda olduğunu gösteriyor çünkü o kararı okuyan hâkimler belki
avukat arkadaşlarımızın yüzüne bakamadılar ama Oğuz Güven yüzlerine bakarak
dimdik çıktı oradan. Maalesef bunlarla dolu bugünlerimiz. 
İnsanlara yargı ve adalet aramanın yolunu kapatmanın
sonuçlarını açlık grevinde olan ve oğlunun cenazesini isteyen Kemal Gün’de
görüyoruz. Aynı şekilde “İşimi geri istiyorum.” diyen Nuriye Gülmen ve Semih
Özakça’da görüyoruz. Artık iktidarın onların sesini duyması gerekiyor çünkü
sadece bizim duymamız yetmiyor ve bu insanları kaybedersek Türkiye’nin geleceği
için çok derin bir yara açılacak ve bu derin yarada en büyük parmak da
iktidarın olacak. Bunu üstlenmemelerini bir kez daha rica ediyoruz
kendilerinden.
Teşekkür ederim.
BAŞKAN – Teşekkür ederim Sayın Kerestecioğlu.
Sayın Altay…
19.- İstanbul Milletvekili Engin Altay’ın,
22 ve 23’üncü Dönem Malatya Milletvekili, 24’üncü Dönem İstanbul Milletvekili
Ferit Mevlüt Aslanoğlu’nun ölümünün 3’üncü yıl dönümüne, Kurtuluş Savaşı’nın
ilk işaret fişeğini ateşleyen Hasan Tahsin’in şahsında bütün Kurtuluş Savaşı
şehitlerine Allah’tan rahmet dilediğine, Cumhuriyet gazetesi internet sitesinin
Genel Yayın Yönetmeni Oğuz Güven’in tutuklanmasını bir yargı garabeti olarak
gördüklerine ve iktidarın Atatürk’e dil uzatma cüretinin gösterilmesine ortam
sağlamaması gerektiğine ilişkin açıklaması
ENGİN ALTAY (İstanbul) – Teşekkür ederim Sayın Başkan. 
Sizin de zikrettiğiniz gibi, 22’nci-23’üncü Dönem
Malatya, 24’üncü Dönem İstanbul Milletvekili, örnek insan, örnek siyasetçi, insan,
vatan, bayrak ve Atatürk sevdalısı, tanıdığım en çalışkan, en dürüst, en
ahlaklı siyaset adamı Ferit Mevlüt Aslanoğlu’nu, ölümünün 3’üncü yılında
Cumhuriyet Halk Partisi Türkiye Büyük Millet Meclisi Grubu olarak özlemle,
şükranla, rahmetle anıyoruz.
Öte yandan, Kurtuluş Savaşı’mızın ilk işaret fişeğini
ateşleyen Hasan Tahsin’in şahsında bütün Kurtuluş Savaşı şehitlerimize
Allah’ımdan rahmet diliyorum. Onlara gönül, şükran, vefa borcumuz hiçbir zaman
son bulmayacaktır.
Sayın Başkan, öte yandan, Cumhuriyet gazetesi internet
yayın yönetmeni Oğuz Güven’in tutuklanmasını bir yargı garabeti olarak
görüyoruz. Bir yerde adliyenin olmasının orada adaletin olduğu anlamına
gelmediğinin en somut, en güzel örneğidir. Kaldı ki ana muhalefet partisinin
genel başkan yardımcısını kasten ve taammüden, kurşun sıkmak suretiyle
öldürmeye teşebbüs eden bir caninin dün tahliye edildiği düşünüldüğünde, demek
ki bu ülkede hapse girmek için gazeteci, tahliye olmak için de siyasetçiye
kurşun atan olmak gerekir.
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Altay. 
ENGİN ALTAY (İstanbul) – Bunu kabul etmemiz mümkün
değildir. Yargının, iktidar partisinin sopası hâline dönüştüğünün yeni ve yalın
bir örneğidir. Şiddetle protesto ediyoruz. 
Öte taraftan, bütün Türkiye’de infiale yol açan,
Atatürk’e dil uzatan, hakaret ve küfre kadar uzanan kahpelik ve alçaklığa
yeltenenler olsa olsa meczuptur, sapıktır, nankördür. Asıl sorgulanması
gereken, bu cüreti nereden aldıklarıdır? İktidar partisinin bu konuda kimi
uygulamalarının bu tür eylemlere zemin hazırladığının maalesef üzülerek de
altını çizmek zorundayım. Biraz sonra iktidar partisinin grup başkan vekili
konuşacak. Şüphesiz, eminim, o da bu saldırıları, bu hakaretleri yadırgadığını
ve kınadığını ifade edecektir. İktidar partisine düşen, bu meczuplara bu ortamı
sağlamamaktır.
Teşekkür ederim.
BAŞKAN – Teşekkür ederim Sayın Altay.
Sayın Bostancı…
20.- Amasya Milletvekili Mehmet Naci
Bostancı’nın, 16 Mayıs 1919 Mustafa Kemal Atatürk’ün millî mücadeleyi
başlattığına, tarihi doğru ve tutarlı bir şekilde okumanın topluma karşı ahlaki
bir sorumluluk olduğuna, bazı meczupların kerameti kendinden menkul iddialarla
dedikoduya yaslanan beyan ve hezeyanlarını reddettiklerine ve 22 ve 23’üncü
Dönem Malatya Milletvekili, 24’üncü Dönem İstanbul Milletvekili Ferit Mevlüt
Aslanoğlu’nun ölümünün 3’üncü yıl dönümüne ilişkin açıklaması
MEHMET NACİ BOSTANCI (Amasya) – Sayın Başkan, teşekkür
ediyorum.
Tarih bilinci, toplumlar için hangi yolda nasıl
gideceklerine ilişkin idrak durumunu sunar. O yüzden tarih, geçmişte yaşanmış
bitmiş bir hadise değildir, aslında sürekli hatırlanarak kolektif hafızayı
oluşturan ve toplumlar için istikameti tayin eden bir süreçtir. Biz de tarihi
doğru ve tutarlı bir şekilde hatırlamalıyız, bunu geleceğe yönelik bir ışık
olarak görmeliyiz. 
İçinde bulunduğumuz 16 Mayıs tarihi, yakın dönemde
bizim için çok önemli hadiseler zincirinin önemli halkalarından birisidir. 15
Mayıs 1919 tarihinde İzmir işgale uğramış, Anadolu yine aynı şekilde Mondros
Mütarekesi sonrası işgalci güçlerin hevâ ve heveslerine açık hâle gelmiş ve
nihayet bu iş, 15 Mayısta fiilen İzmir işgaliyle birlikte başlatılmıştır. Bu
işgale karşı Anadolu’da ve Rumeli’de Müdafaa-i Hukuk Cemiyetlerinin teşekkül
ettiğini biliyoruz ama tek tek bu cemiyetlerin kolektif bir irade ortaya
çıkartması mümkün olmazdı. 16 Mayıs tarihinde 9. Ordu Müfettişi olarak tayin
edilen Mustafa Kemal Atatürk, 19 Mayısta Samsun’a çıkarak Anadolu’da ve
Rumeli’deki bu millî mücadele iradesini örgütlemiş ve buradan yeni bir milletin
inşasının, yeni bir devlet altında inşasının yolunu açmıştır. O bakımdan
Mustafa Kemal Atatürk ve onunla birlikte mücadele eden bütün arkadaşlarını
Türkiye Cumhuriyeti’nin temel payandaları olan, her birini birer bayrak direği
olarak gördüğümüz…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bostancı. 
MEHMET NACİ BOSTANCI (Amasya) – …gazi ve şehitlerimizi
bu vesileyle, içinden geçtiğimiz şu süreç vesilesiyle rahmet ve minnetle
anarken tarihi doğru ve tutarlı bir şekilde okumanın aynı zamanda topluma karşı
ahlaki bir sorumluluk olduğunun da altını çizmek isterim. Bu çerçevede zaman
zaman birtakım tuhaf insanların, meczupların kerameti kendinden menkul
iddialarla dedikoduya yaslanan beyan ve hezeyanlarını daha önce de reddettik,
bu vesileyle bir kez daha reddettiğimizi ifade ediyorum. 
Diğer yandan, 22, 23, 24’üncü dönemlerde Cumhuriyet
Halk Partisi milletvekili olarak görev yapan Ferit Mevlüt Aslanoğlu’nun
ölümünün 3’üncü yıl dönümünde biz de kendisini rahmetle anıyoruz. Siyasetin bir
ucu rekabet ve çatışmaysa diğer ucu anlaşma ve uzlaşmaydı.
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bostancı. 
MEHMET NACİ BOSTANCI (Amasya) – Teşekkür ediyorum. 
Sayın Aslanoğlu, bu manada Mecliste anlaşma ve
uzlaşmanın hepimize örnek olacak en güzel temsillerini ifa etmiş birisidir. O
yüzden bir kez daha kendisini rahmetle anmak istedim. 
Teşekkür ediyorum Sayın Başkan. 
BAŞKAN – Teşekkür ederim Sayın Bostancı.
IV.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, tarihçilikleri kendilerinden menkul birtakım
kişilerin Mustafa Kemal Atatürk’e yönelik saldırılarını şiddetle kınadığına
ilişkin konuşması
BAŞKAN – Tarihçilikleri kendilerinden menkul birtakım
kişilerin Mustafa Kemal Atatürk’e yönelik saldırılarını şiddetle kınıyorum.
Mustafa Kemal Atatürk, dağılan bir imparatorluğun ardından, bir imparatorluğun
küllerinden Anadolu’da yeni bir devleti, Türkiye Cumhuriyeti’ni kurmanın
mücadelesi olan Kurtuluş Savaşı’nı başlatan, bunu başarıya ulaştıran,
cumhuriyeti ilan eden, Türkiye Cumhuriyeti’nin kurucu değerlerini borçlu
olduğumuz bir önderdir, bir liderdir. Ona yönelik bu saldırıları şiddetle
kınıyorum.
Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye
Büyük Millet Meclisi Başkanlığının, Avrupa Konseyi Parlamenter Meclisi (AKPM)
Asamblesinde Türkiye Büyük Millet Meclisini temsil eden İstanbul Milletvekili
Ekmeleddin Mehmet İhsanoğlu'nun üyelikten istifası üzerine Ankara Milletvekili
Zühal Topcu'nun üyeliğinin Başkanlık Divanınca uygun bulunduğuna ilişkin tezkeresi
(3/1021)
Türkiye Büyük Millet Meclisi Genel Kuruluna
Avrupa Konseyi Parlamenter Meclisi (AKPM) asamblesinde
Türkiye Büyük Millet Meclisini temsil eden İstanbul Milletvekili Ekmeleddin
Mehmet İhsanoğlu'nun üyelikten istifası üzerine Türkiye Büyük Millet Meclisinin
Dış İlişkilerinin Düzenlenmesi Hakkında 3620 sayılı Kanun’un 12'nci maddesi
uyarınca Ankara Milletvekili Zühal Topcu'nun üyeliği Başkanlık Divanınca uygun
bulunmuştur.
Genel Kurulun bilgisine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Bilgilerinize sunulmuştur.
Meclis araştırması açılmasına ilişkin üç önerge vardır,
ayrı ayrı okutuyorum:
B) Meclis Araştırması Önergeleri
1.- Adana Milletvekili Muharrem Varlı ve 21
milletvekilinin, çiftçilerin sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/525)
Türkiye Büyük Millet Meclisi Başkanlığına
Çiftçilerin sorunlarının araştırılması ve çözüm
önerilerinin belirlenerek gerekli önlemlerin alınması amacıyla Anayasa’nın
98’inci Türkiye Büyük Millet Meclisi İçtüzüğü’nün 104’üncü ve 105’inci
maddeleri gereğince Meclis araştırması açılmasını arz ve teklif ederiz. 
1) Muharrem Varlı  (Adana)
2) Erkan Akçay  (Manisa)
3) Celal Adan  (İstanbul)
4) Emin Haluk Ayhan  (Denizli)
5) Mustafa Mit  (Ankara)
6) Baki Şimşek  (Mersin)
7) Mevlüt Karakaya  (Adana)
8) Ruhi Ersoy  (Osmaniye)

9) Zihni Açba  (Sakarya)

10) Mehmet Necmettin Ahrazoğlu  (Hatay) 
11) Saffet Sancaklı  (Kocaeli)
12) Kamil Aydın  (Erzurum)
13) Fahrettin Oğuz Tor  (Kahramanmaraş)
14) Nuri Okutan  (Isparta)
15) Mehmet Günal  (Antalya)
16) Mehmet Erdoğan  (Muğla)
17) Ekmeleddin Mehmet İhsanoğlu  (İstanbul)
18) Yusuf Halaçoğlu  (Kayseri)
19) Erhan Usta  (Samsun)
20) Ahmet Selim Yurdakul  (Antalya)
21) Arzu Erdem  (İstanbul)
22) Zühal Topcu  (Ankara)
Gerekçe:
Tarım, gelişmişlik düzeyine bakılmaksızın bütün ülkeler
için hayati bir öneme sahip, vazgeçilemez stratejik ve hassas bir sektördür.
Millî gelire önemli katkıları yanında, genellikle toplumun gelir düzeyi en
düşük kesiminin üretici olarak yer aldığı ve geçimini sağladığı tarım ürünleri
itibarıyla hayatı devam ettirmenin en önemli kaynağıdır.
Türkiye'de tarımsal üretim yüzde 80 oranında yağışa
bağlı olarak, 77,9 milyon hektar olan toprak varlığının 26,3 milyon hektarını
tarım arazileri oluşturmaktadır.
Kuraklık, yağışın uzun yıllar ortalamasından daha az
gerçekleşmesiyle ortaya çıkan ve herhangi bir zamanda, herhangi bir yerde
meydana gelebilecek olan doğal bir iklim olayıdır. Günümüzde dünyada karşılaştığımız
küresel ölçekte en büyük sorunlardan birisi olan kuraklık, bugün gelinen nokta
itibariyle fiziksel ve doğal çevre, kent yaşamı, kalkınma ve ekonomi,
teknoloji, tarım ve gıda, temiz su ve sağlık olmak üzere hayatımızın her
aşamasını etkilemektedir.
Tarım teknolojisi ileri ülkelerde bile tarımsal
üretimin temel sorunlarından biri de kuraklıktır. Türkiye, dünya üzerinde
kuraklığın sürekli olarak tehdit oluşturduğu yarı kurak bir kuşakta yer
almaktadır. Geçmiş dönemlerde kuraklık zaman zaman ülkemizde büyük zararlara
sebep olmuştur. 
Ülkemizin küresel ısınmanın muhtemel etkileri açısından
risk grubu ülkeler arasında yer aldığı, gelecekte özellikle Akdeniz ve İç
Anadolu bölgelerimizin iklim değişikliğinden daha çok etkileneceği tahmin
edilmektedir. Tarımsal kuraklığın olumsuz etkilerini azaltmak, kuraklık olmadan
önceki dönemlerde alınacak tedbirler ve kuraklığın yaşandığı dönemlerde
yapılacak doğru planlamalarla mümkündür. Bu nedenle, kuraklıktan önceki dönemde
alınacak tedbirler ve kuraklık yaşanırken atılacak adımlar ayrı ayrı
planlanmalıdır. Yağışların devamlılığını sağlayarak su arzını artırmak elimizde
olmasa da kuraklıktan kaynaklanan olumsuz etkileri azaltmak elimizdedir.
Ülkemiz tarımının en önemli sorunu olan parçalı arazi
sorununa mutlaka çözüm bulunmalıdır. Ülke tarımının sağlıklı bir şekilde
planlanması gerekmektedir. Çiftçinin en önemli sorunlarından birisi
maliyetlerdir. Kullandığı tohumdan ilaç ve gübreye, mazota kadar üretim
aşamasındaki her girdisi, uluslararası rakiplerinin kullandığı ürün
girdilerinin üstündedir. Bu nedenle, girdi maliyetlerinin düşürülmesi için
gerekli tedbirler mutlaka alınmalıdır.
Çiftçinin desteklenmesinde doğrudan destekleme gibi
haksız modeller yerine, üretimi yapılan ürün bazlı destekleme yapılmalı ve
üretim yapana destek verilmelidir. Suyun yönetiminin doğru yapılması, çiftçinin
sudan en iyi ve en verimli şekilde istifadesi sağlanmalıdır. Toprak ıslahı,
erozyon kontrolü ve drenaj yönetimi konusunda yetkililerin aktif desteği ve
katkısı sağlanmalıdır. Meteorolojik veriler çiftçiye en hızlı bir şekilde
iletilmelidir.
Çiftçi hiçbir şekilde tarımsal araştırma kuruluşları ya
da üniversiteden bilgi alamamaktadır. Bu nedenle, çiftçinin bilgiye kolayca
ulaşabileceği bilgi sistemi kurulmalı ve üniversite bir şekilde sahaya indirilmelidir.
Organize tarım alanları mutlak surette hayata geçirilmelidir. Kamu bünyesinde
bulunan tarıma elverişli alanlar, altyapısı hazırlandıktan sonra çiftçiye
kiralama yöntemiyle verilmelidir. Çiftçide çevre duyarlılığı ve sağlık
bilincini oluşturacak eğitim programlarına ağırlık verilmelidir. Kullanacağı
ilaç ve gübrenin çevrede ve insan sağlığı üzerinde oluşturacağı etkiler
konusunda bilinçlendirilmesi gerekir.
Çiftçiye teknik bilgi sağlayacak, üretim ve pazarlama
konusunda iş birliği imkânlarını geliştirecek, sosyal politikalar oluşturacak,
yeni bir kooperatif tarzı örgütlenme modeline ihtiyaç bulunmaktadır. Çiftçinin
ürettiği ürünlerin satışı konusunda uzmanlaşacak, serbest piyasa ekonomisinin
kuralları çerçevesinde hizmet verebilecek, profesyonellerce yönetilecek,
çiftçinin de ortağı olduğu paketleme ve depolama tesislerinin hayata
geçirilmesinin yolları bulunmalıdır.
Sonuç olarak, ülkemizdeki çiftçilerin sorunlarının
araştırılması ve çözüm önerilerinin belirlenerek gerekli önlemlerin alınması
amacıyla Meclis araştırma komisyonu kurulmasını arz ederiz. 
2.- Isparta Milletvekili Nuri Okutan ve 20
milletvekilinin, Doğu ve Güneydoğu Bölgelerinde bazı illerde yaşanan olaylarda
ihmali ve kusuru olanların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/526)
Türkiye Büyük Millet Meclisi Başkanlığına
Ülkemizin Doğu ve Güneydoğu Bölgelerinde ve bazı
illerimizdeki olaylarının bu hâle gelmesinde ihmali ve kusuru olanların
araştırılmasıyla ilgili Anayasa’nın 98’inci ve İç Tüzük’ün 104 ve 105’inci
maddeleri uyarınca bir Meclis aştırması açılmasını arz ve teklif ederiz.
25/12/2015
1) Nuri Okutan (Isparta)
2) Erkan Akçay (Manisa)
3) Mehmet
Erdoğan (Muğla)
4) Fahrettin
Oğuz Tor (Kahramanmaraş)
5) Mustafa Mit (Ankara)
6) Deniz
Depboylu (Aydın)
7) Baki Şimşek (Mersin)
8) Kamil Aydın (Erzurum)
9) Kadir
Koçdemir (Bursa)
10) Zihni Açba (Sakarya)
11) Ruhi Ersoy (Osmaniye)
12) Mevlüt
Karakaya (Adana)
13) Oktay Öztürk (Mersin)
14) Edip Semih
Yalçın (İstanbul)
15) Atila Kaya (İstanbul)
16) Ahmet Kenan
Tanrıkulu (İzmir)
17) Emin Haluk
Ayhan (Denizli)
18) Erkan
Haberal (Ankara)
19) Saffet
Sancaklı (Kocaeli)
20) İsmail Ok (Balıkesir)
21) Mehmet
Necmettin Ahrazoğlu (Hatay)
Gerekçe:
Ülkemizin bazı bölgelerinde, illerimizde, özellikle
Doğu ve Güneydoğu Bölgelerimizde hemen her gün sokağa çıkma yasağı konduğunu
öğrenmekteyiz.
Teröristlerin şehirlere bu şekilde yerleşmesinde, hücre
evlerinin oluşmasında, bilhassa büyük yerler başta olmak üzere silah ve
patlayıcı deposu hâline gelmesinde, bazı illerimizde terörist mezarlıkları
oluşturulmasında, terörist büstlerinin dikilmesinde, PKK kamplarının
kurulmasında katkıda bulunan, görmezden gelen, ihmali bulunan kamu görevlileri
tespit edilmelidir.
Örgüt üyeleri geçmişte kırsal alanda, mağaralarda zor
saklanırken, gıda ve hayati malzemelerini zor temin ederken şimdi, örgüt, Kürt
halkının meşru temsilcisi hâline getirilip PKK resmî muhatap kabul edilip
görüşmeler yapıldı. 
Güneydoğu’da devlet yanlılarının bile örgüte nam
edilmesine yönelik tutum ve davranışlar geliştirildi ve örgüt, devletin kamu
kurumlarını, araç gereç ve personelini kullanır hâle geldi. 
PKK terör örgütü şehirlere yerleşti. PKK’nın bazı
yerlerde kamu görevlilerinin araç gereçlerini kullanarak il ve ilçelerde hendek
kazıp barikatlar kurup güvenlik güçlerini sokağa sokmadıkları görülmüştür.
Bölgeye hâkim olup yoldan geçen vatandaşlarımıza kimlik kontrolü yaptıkları
belirlenmiştir. 
Bölge esnafı dükkânlarını kapatıp açamaz hâle gelmiş,
açanlar ise maddi manevi kayba uğramışlardır. Bölge halkı aldatılmış olup barış
ve huzur dolu günler beklerken ateşin içine düşmüştür. Halk hazırlıksız
yakalanmıştır. 
Bölgede okullar terör sebebiyle tatil edilip
öğretmenler hizmet içi eğitim bahanesiyle memleketlerine gönderilmiştir. Öğrenciler
okullara gidemeyip eğitim hakkından mahrum kalmışlardır. 
PKK, okulları sığınak olarak kullanarak okulların
fiziki yapılarına zarar vermiştir. PKK bölgede güç kazanmasıyla eleman
temininde ve onların örgüte kazandırılmasında kurumsal hâle geldi.
Habur Sınır Kapısı’nda mahkeme kurarak teröristleri
yargılayıp aklamışlardır. Sınır dışından gelen şahısların resmen bölücülükleri
tescillenmiş ve terörist oldukları belgelenmiştir.
Yukarıda açıkladığımız bu gerekçelerle, ihmali ve
kusuru olanlara yapılması gerekenler konusunda bir Meclis araştırması komisyonu
kurulması, ülkemize ve yöre halkımızın sosyal, kültürel, tarihî ve ekonomik
açıdan faydası tartışılmaz yararlar sağlayacaktır.
3.- Isparta Milletvekili Nuri Okutan ve 20
milletvekilinin, Fırat Yılmaz Çakıroğlu'nun Ege Üniversitesi kampüsü içinde
şehit edilmesiyle ilgili ihmali olan kişiler ve kurumların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/527)
Türkiye Büyük Millet Meclisi Başkanlığına
Ege Üniversitesi kampüsü içinde şehit edilen Fırat
Yılmaz Çakıroğlu'nun şehit edilmesiyle ilgili ihmali olan kişiler ve kurumlarla
ilgili Anayasa’nın 98’inci ve İç Tüzük’ün 104 ve 105’inci maddeleri uyarınca
bir Meclis araştırması açılmasını arz ve teklif ederiz. 14/12/2015 
1) Nuri Okutan  (Isparta)

2) Erkan Akçay  (Manisa)
3) Mehmet
Erdoğan  (Muğla)
4) Fahrettin
Oğuz Tor  (Kahramanmaraş)
5) Mustafa Mit  (Ankara)
6) Deniz
Depboylu  (Aydın)
7) Baki Şimşek  (Mersin)
8) Zihni Açba  (Sakarya)

9) Kamil Aydın  (Erzurum)

10) Kadir
Koçdemir  (Bursa) 
11) Ruhi Ersoy  (Osmaniye)
12) Mevlüt
Karakaya  (Adana)
13) Oktay Öztürk
 (Mersin)
14) Edip Semih
Yalçın  (İstanbul)
15) Atila Kaya  (İstanbul)
16) Ahmet Kenan
Tanrıkulu  (İzmir)
17) Emin Haluk
Ayhan  (Denizli)
18) Erkan
Haberal  (Ankara)
19) Saffet
Sancaklı  (Kocaeli)
20) İsmail Ok  (Balıkesir)
21)
Mehmet Necmettin Ahrazoğlu  (Hatay)
Gerekçe:
Ege Üniversitesi kampüsü içinde bir hafta boyunca süren
olaylar neticesinde okula giremeyen Fırat Yılmaz Çakıroğlu ve arkadaşları ilçe
emniyet müdürlüğüne, okul yönetimine ve okulun güvenlik görevlilerine can
güvenliklerinin olmadıklarından dolayı okula gidemediklerini belirtmişlerdir.
Bunun üzerine emniyet, okul yönetimi ve okulun güvenlik
görevlileri gerekli tedbirler alındığını söyleyerek okula girmelerini
belirtmişlerdir. 20/2/2015 tarihinde arkadaşlarıyla birlikte okuluna gelen
Fırat Yılmaz Çakıroğlu, PKK terör örgütü sempatizanı öğrenciler tarafından
taşlı, sopalı ve bıçaklı saldırıya uğramışlardır.
Ege Üniversitesindeki gerginlik bir haftadır devam
etmesine rağmen polis, bir kişinin öldüğü ve biri ağır çok sayıda kişinin
yaralandığı olaydan önce neden tedbir almamıştır? Polis tedbir aldıysa
ellerinde satır ve bıçak bulunan öğrenciler üniversite kampüsüne nasıl girmişlerdir?
Bu saldırı sonucunda, daha önceden PKK terör örgütü
üyesi olduğu bilinen Nurullah Semo tarafından bıçaklanarak şehit edilmiştir.
Fırat Yılmaz Çakıroğlu'nun şehit edilmesiyle ilgili güvenlik görevlilerinin
ihmali olduğunu düşünüyor musunuz? Onlarla ilgili ne gibi işlem yapılmıştır?
Hastane olay yerine on beş dakikalık mesafede olmasına
rağmen, öğrenci kılığındaki teröristler ambulansın yolunu keserek olay yerine
gelmesini engellemiş, ambulans olay yerine çok geç gelmiştir. 
Fırat Yılmaz Çakıroğlu'nu kasten öldürme suçuna iştirak
eden kişi ya da kişilere yönelik bir soruşturma başlatıldı mı? 
Eğitim ve öğretim yuvası ve gelecek nesillerimizin hem
bedenen hem aklen sağlıklı bir şekilde yetiştirilmesine hizmet etmesi gereken
üniversitenin çeşitli fakülteleri PKK örgüt sloganlarıyla bölücübaşının
posterleri ile terör örgütü paçavralarıyla donatılırken bunları yapan
teröristler başta milliyetçi öğrenciler olmak üzere, burada öğrenim gören bütün
öğrencilerin can güvenliği olmadığı görülmüştür. 
Güvenlik güçlerinin açık ihmali olduğu hâlde soruşturma
kapsamına alınmamıştır. Bundan sonra soruşturma kapsamına alınacak mı?
Valilik, Emniyet, üniversite yönetimi ve üniversite
güvenliği olarak sizlere daha önceden öğrencilerin can güvenliği olmadığına
dair başvurulmasına rağmen bu konularda neden gerekli önlemler alınmamıştır?
Yukarıda açıkladığımız bu gerekçelerle, ihmali ve
kusuru olanlara hakkında yapılması gerekenler konusunda bir Meclis araştırması
komisyonu kurulması tartışılmaz yararlar sağlayacaktır.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Bir gensoru önergesi vardır. 
Önerge daha önce bastırılıp sayın üyelere
dağıtılmıştır.
Önergeyi okutuyorum:
C) Gensoru Önergeleri
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, 24 Aralık 2016 tarihinde yazılı sınavı
gerçekleştirilen avukatlık mesleğinden adli yargı hâkim ve savcı adaylığı ile
idari yargı hâkim adaylığı sınavı sonuçlarını partizanlık yaparak etkilediği
iddiasıyla Adalet Bakanı Bekir Bozdağ hakkında gensoru açılmasına ilişkin
önergesi (11/15)
Türkiye Büyük Millet Meclisi Başkanlığına
24 Aralık 2016 tarihinde yazılı sınavı gerçekleştirilen
avukatlık mesleğinden adli yargı hâkim ve savcı adaylığı ile idari yargı hâkim
adaylığı sınavı sonuçlarını partizanlık yaparak etkileyen Adalet Bakanı Bekir
Bozdağ hakkında Anayasa’nın 98 ve 99’uncu, TBMM İçtüzüğü’nün 106’ncı maddeleri
uyarınca gensoru açılmasını arz ve teklif ederiz.
 Engin Altay Levent
Gök Özgür Özel
 İstanbul Ankara Manisa
 CHP Grup Başkan Vekili CHP
Grup Başkan Vekili  CHP Grup Başkan Vekili
Gerekçe:
2016 yılında avukatlık mesleğinden adli yargı hâkim ve
savcı adayı ile idari yargı hâkim adayı alımına ilişkin yapılacak sınava
ilişkin yıl içinde değişik tarihlerde duyurular yapılmış, alınacak aday sayısı
ve sınav tarihinde değişikliklere gidilmiştir.
Yazılı yarışma sınavı 24 Aralık 2016 tarihinde
gerçekleştirilmiş ve sonuçları 18 Ocak 2017 tarihinde ilan edilmiştir. Ancak
yazılı sınav sonuçları açıklanmadan önce, 6 Ocak 2016 tarihli mükerrer Resmî
Gazete’de yayımlanan 680 sayılı "Olağanüstü Hâl Kapsamında Bazı
Düzenlemeler Yapılması Hakkında Kanun Hükmünde Kararname”nin 6 ve 8’inci
maddeleriyle sınavların yapılış şeklinde değişikliğe gidilmiştir. 2802 sayılı
Hâkimler ve Savcılar Kanunu’nun 9/A maddesinde yer alan yazılı sınavlar için
öngörülen 70 puan şartı ile "Ancak başarı oranı, ilân edilen kadronun iki
katı fazlasının altında olursa, sadece başarılı olanlar mülâkata çağrılır.”
cümlesi yürürlükten kaldırılmıştır. Yine anılan kanuna eklenen geçici maddeyle
70 puan şartı aranmamasına ilişkin hükmün bu düzenlemenin yürürlüğe girdiği
tarihten önce yapılan ve sonucu açıklanmayan yazılı sınava katılanlar
bakımından da uygulanması öngörülmüştür. Anılan KHK ile 2802 sayılı Kanun’un
9/A maddesinde yer alan, mülakat sınavında başarılı sayılmak için üyelerin 100
tam puan üzerinden verdikleri notların aritmetik ortalamasının en az 70 olması
şartı değiştirilmemiş, korunmuştur.
Yazılı sınavın yapıldığı 24 Aralık tarihinden on üç gün
sonra, sınav sonuçları ilan edilmeden önce yazılı sınavlar için öngörülen yüzde
70 başarı puanı uygulamasının kaldırılması, sonuçları etkilemek üzere düzenleme
yapıldığını göstermektedir. Böylece adaylarda yeterlilik aranmasından
vazgeçilerek, mülakatın etkisi mutlak hâle getirilmiştir. Yazılı sınav için
öngörülen 70 puan şartının kaldırılmasına karşın mülakat sınavı için 70 puan
şartının kaldırılmamış olması, siyasi iktidarın amacını da net bir şekilde
gözler önüne sermektedir. Olağanüstü hâl kararnamesiyle 24 Aralık tarihli
sınavda bilginin yerini torpilin almasının yasal zemini oluşturulmuştur.
Türkiye'nin bekası için ilan edilmiş olağanüstü hâl, yargıç sınavlarına
partizanlık yapmaya zemin hazırlamak için kullanılmıştır. Bu durum, başkaca
herhangi bir neden aranmaksızın tek başına bile, yapılan sınavları şaibeli
kılmak için yeterli gerekçe oluşturmaktadır.
Hukuk devletinin vazgeçilmez unsurları olan
mahkemelerin bağımsızlığı ve hâkimlik teminatı anayasal güvenceye
kavuşturulmuştur. Hâkimlik ve savcılık mesleği için öngörülen anılan ilkeler
kuşkusuz mesleğe alınma sırasında da gözetilmelidir. Birleşmiş Milletler ve Avrupa
Konseyine ilişkin belgelerde de yargıçların seçimlerine ilişkin ilkelere yer
verilmiş ve bu seçimlerin idareden bağımsız organlarca yerine getirilmesi
gerektiği vurgulanmıştır. Oysa yazılı sınavda 70 puan şartının ortadan
kaldırılmasıyla yargıçlık mesleğine alınma tamamen yürütmeye teslim edilmiştir.
Bunlarla birlikte sınavı kazanan adayların büyük
bölümünün AKP örgütleriyle ya da yöneticileriyle ilişkisinin ortaya çıkması
sınavlarda partizanlık yapıldığını tartışmasız bir şekilde ortaya koymaktadır. Mevzuatımızda
yer alan herhangi bir parti adına seçimlere giren yargıçların tekrar
görevlerine dönememesi ilkesi düşünüldüğünde, bu sınavlarla fiilen partili
yargıç döneminin başlatıldığı görülmektedir.
Sonuç olarak uluslararası belgeler ve evrensel ilkeler
ile anayasal ilkelere aykırı şekilde mülakat sınavının etkisi artırılmış,
subjektif değerIendirmeler ve partizanlığa açık bir sınav düzeni
oluşturulmuştur. Sınavın gerçekleşmesinin ardından KHK ile sınav kuralı
değiştirilerek mülakat başlı başına belirleyici kılınmıştır.
Yukarıda yer alan gerekçelerle yargıyı kendi ideolojik
kalıplarına sokmak ve siyasi çıkarlarına göre dizayn etmek amacıyla partizanca
davranan Adalet Bakanı Bekir Bozdağ hakkında gensoru önergesi verilmesi
zorunluluğu ortaya çıkmıştır.
BAŞKAN – Bilgilerinize sunulmuştur.
Gensorunun gündeme alınıp alınmayacağı hususundaki
görüşmenin gününü kapsayan Danışma Kurulu veya grup önerisi daha sonra
onayınıza sunulacaktır. Söz konusu önerinin sunulmaması durumunda anayasal
sürenin son gününde Başkanlıkça resen gündeme alınacaktır.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, 10/5/2017 tarihinde
Şırnak Milletvekili Aycan İrmez tarafından, Şırnak’ın Silopi ilçesinde 4 Mayıs
2017 gecesinde polislerin sürdüğü akrep tipi zırhlı araç bir evin duvarını
yıkarak evde uyuyan 7 yaşındaki Muhammet ve 6 yaşındaki Furkan Yıldırım
kardeşlerin ölümüne sebep olduğu olayın sorumlularının tespit edilmesi ve
aydınlatılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 16 Mayıs 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
16/5/2017
Türkiye Büyük Millet Meclisi Başkanlığına
Danışma Kurulu 16/5/2017 Salı günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Filiz
Kerestecioğlu Demir
 İstanbul

 Grup
Başkan Vekili
Öneri:
10 Mayıs 2017 tarihinde Şırnak Milletvekili Aycan İrmez
tarafından verilen 4524 sıra numaralı, Şırnak’ın Silopi ilçesinde 4 Mayıs 2017
gecesinde polislerin sürdüğü Akrep tipi zırhlı araç bir evin duvarını yıkarak
evde uyuyan 7 yaşındaki Muhammet ve 6 yaşındaki Furkan Yıldırım kardeşlerin
ölümüne sebep olmuştur, bu olayın sorumlularının tespit edilmesi ve
aydınlatılması amacıyla Türkiye Büyük Millet Meclisine verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak 16/5/2017 Salı günlü birleşimde sunuşlarda okunması
ve görüşmelerin aynı tarihli birleşimde yapılması önerilmiştir. 
BAŞKAN – Halkların Demokratik Partisi grup önerisi
üzerinde söz talep eden sayın milletvekillerine söz vereceğim.
İlk konuşmacı, lehte olmak üzere Aycan İrmez, Şırnak
Milletvekili.
Buyurunuz Sayın İrmez. (HDP sıralarından alkışlar) 
AYCAN İRMEZ (Şırnak) – Teşekkür ederim Sayın Başkan.
Sayın Başkan, değerli milletvekilleri; hepinizi
saygıyla selamlıyorum.
Önerge üzerinde konuşmama geçmeden önce burada birkaç
hususu belirtmek istiyorum. Bu Parlamentonun üyesi olan ve yüz binlerce, hatta
milyonlarca oyun temsilcisi olan başta Eş Genel Başkanlarımız Sayın Selahattin
Demirtaş, Figen Yüksekdağ ve diğer arkadaşlarımız burada bizimle olması
gerekirken, maalesef, şu an hukuksuz bir şekilde cezaevinde rehin tutulmakta ve
vekillikleri de hukuka aykırı bir biçimde düşürülmektedir. Türkiye demokrasi
tarihine kara bir leke olarak geçecek bu hukuksuzluklar göstermiştir ki iktidar
sahipleri, partimizi demokratik siyaset alanından tasfiye etmek istemektedir.
Bu kararın bizim için yok hükmünde olduğunu söylemek ve belirtmek istiyorum. 
Ayrıca açlık grevlerinin 68’inci gününde olan
akademisyen arkadaşlarımız Nuriye Gülmen ve Semih Özakça’yı buradan
selamlıyoruz, direnişlerinin yanında olduğumuzu bir kez daha belirtmek
istiyoruz. Ayrıca çocuğunun cenazesini alabilmek ve gömmek için bugün seksen
iki gündür açlık grevinde olan Kemal Gün’ü de buradan hatırlatmak istiyorum.
Evladının cenazesini gömme hakkını bile elinden alan bir siyasi akıl ve
iktidarla maalesef karşı karşıyayız. KHK’yla işten atılan öğretmen Bünyamin
Aydoğan, çalıştığı inşaatta iş kazası sonucu hayatını kaybetti. Bu örnekler ve
maalesef daha niceleri, bu ülkede insan hayatının, emeğinin, insani değerlerin
nasıl ayaklar altına alındığının bir göstergesidir. Siyasi iktidarın iddia
ettiği ve “kader” dediği ölümler, bunlar birer cinayettir. 
Bugün burada üzerinde konuşmak için söz aldığım önerge,
bu ülkede çocukların, değil sokakta oynarken, yataklarında uyurken bile güvende
olmadıklarını, her an her yerde bir cinayete kurban gidebileceklerini maalesef
göstermektedir. 
Değerli milletvekilleri, Şırnak’ın Silopi ilçesinde 4
Mayıs gecesi 12.30 sularında evlerinin salonunda uyuyan 7 yaşındaki Muhammet
ile 6 yaşındaki Furkan Yıldırım kardeşler, ismi açıklanmayan ve ısrarla gizli
tutulan bir polisin kullandığı panzerle, evlerinin duvarlarını yıkarak içeri
girmesi sonucu vahşice öldürülmüşlerdir. Bu vahşi cinayetin siyasi, mülki ve
idari amirler tarafından titizlikle üstünün örtülmeye çalışıldığını
görmekteyiz. Tüm çabalarımıza rağmen kamuoyunu aydınlatıcı bir cevap alamamamız
bu düşüncemizi kanıtlar niteliktedir.
Değerli milletvekilleri, cinayetin gerçekleştiği ev,
daracık bir çıkmaz sokakta. Bu sokakta polis zırhlı aracı devriye amacıyla
dolaşıyorsa olması gereken hızın neden katbekat üstünde dolaşıyor, bilmiyoruz.
Evin duvarını yıkıp Muhammet ve Furkan’ı ezerek öldüren panzerin içindeki
polisleri olay yerinden hızlıca kaçıran polislerin kim olduğunu ve onları
kaçıran polislere bu emrin kim veya kimler tarafından verildiğini bilmiyoruz.
Savcı olay yerine gelmeden panzer olay yerinden çekilmiştir. Panzerin olay
yerinden çekilerek delillerin karartılması suçunun kimin emriyle
gerçekleştirildiğini bilmiyoruz. Duvarı yıkarak 2 küçük kardeşin ölümüne neden
olan polisin tutuklandığı iddia ediliyor. Bu polis kimdir, bir adı var mıdır, gerçekten
tutuklandı mı, onu bile maalesef bilmiyoruz. Bu polis tutuklandıysa neden beş
gün sonra tutuklandı? Bu polisin panzeri kullanma yetkisi var mıdır,
bilmiyoruz. 2 evladını kaybetmiş, hastanede çocuklarının cenazesini görmek
isteyen bir anneye kimlerin hangi yetkiyle ve hangi emirle silah doğrulttuğunu,
onu bile bilmiyoruz. “Gece evine panzerle girer, uyuyan 2 çocuğunu öldürür,
sonra cenazelerini bile göstermeyiz.” diyenler kimlerdir? Bu zihniyet hangi
karanlık güçten emir alıyor, bilmiyoruz.
“Bilmiyoruz.” dediğimize bakmayın; aslında bu vahim
olayın, bu insanlık trajedisinin asıl sorumluları burada oturuyorlar. Önce bu
faillere cezasızlık ödülü, sonrasında da yasal koruma zırhı getirerek
adaletsizliğin en büyüğünü gerçekleştirdiler. Yargılamaya, bu adaletsizliği bu
düzeye getirenlerden başlanmalı aslında. İktidar kürsülerinde oturup
çocuklarımızın katledilmesini yasalarla koruyanlar, kollayanlar bu vahşetin
vebalini taşıdıklarını bilmeliler aslında.
Değerli milletvekilleri, normalde, bu cinayetin gerçekleştiği
bir ülkede yer yerinden oynamalı, sorumlular en ivedi şekilde bulunmalı,
istifalar olmalı, bir daha olmasın diye sert tedbirler alınmalı ve sonunda
toplum vicdanını rahatlatan açıklamalar yapılmalıydı fakat sözde demokrasiyle
yönetilen bu ülkede bu vahşi cinayeti normalleştirme çabası var.
Bakın, Şırnak Valisi cinayete ilişkin ilk
değerlendirmesinde “kader” diyerek 2 kardeşin uykularında vahşice
katledilmesini âdeta normalleştirmeye çalışmıştır. Valilik failin kimliğini
gizleyerek, hatta panzeri gizleyerek, korumaya çalışmış ve bu cinayete ortak
olmuştur. 4 Mayıs gecesi 12.30 sularında gerçekleşen cinayete yönelik olarak
Valilik neredeyse yirmi dört saat sonra açıklama yapma gereği duymuş ve
kamuoyunu aydınlatıcı bir açıklama yapma gereği bile duymazken yalnızca “Bu
olay bizi son derece üzmüştür.” şeklinde ciddiyetsiz ve sorumluluktan uzak bir
açıklama yapmıştır. Açıklamanın devamında “Bazı basın-yayın organlarındaki ve
sosyal medyadaki şoför polis memurunun alkollü olduğu iddiaları gerçeği yansıtmamaktadır.”
ifadelerini kullanarak bu vahşeti gerçekleştirenlerin değil, polislerin alkollü
olduğu iddiasının peşine düşmüştür. Bir ilin en yüksek mülki amirinin 7
yaşındaki Muhammet ve 6 yaşındaki Furkan Yıldırım kardeşlerin uykularında
vahşice ölmelerine neden olan faile ilişkin yaptığı bu açıklama esasında
faillerin kimlerden cesaret aldığını ve korunduğunu göstermiştir.
Silopi’de yaşanan bu vahim olay ilk değildir. Yalnızca
2014 ve 2016 yılları arasında, son üç yılda 116 çocuk yaşamını yitirmiştir.
Size yine Şırnak ili sınırlarında yaşanmış ve henüz üzerinden bir yıl geçmemiş
olan iki cinayeti buradan hatırlatmak istiyorum. 7 Haziran 2016 günü Cizre’nin
Alibey Mahallesi’nde 6 yaşındaki Bünyamin Bayram ile 24 Ekim 2016 günü
Cizre’nin Nuh Mahallesi’nde 5 yaşındaki Hakan Sazak da sokakta oynadıkları
esnada zırhlı aracın çarpmasıyla hayatlarını kaybetmişlerdir. Bünyamin Bayram,
Hakan Sazak, Nihat Kazanhan, Ceylan Önkol, Berkin Elvan, Baran Çağlı ve daha
onlarca çocuğun cinayetleriyle ilgili hukuki ve idari sürecin adalet temelinde
yürütülmemesi sonucunda biz, bugün, yine, maalesef, 2 küçük çocuğun
katledilmesine tanıklık ettik. Bütün bu cinayetler “Kaza oldu.” diye örtbas
edildi, her defasında sorumlular gizlendi, kollandı ve aklandı. Cizre’de infaz
edilen Nihat Kazanhan için Hükûmetin kılı bile kıpırdamadı. Roboski’de
bombalarla katledilen çocuklarla ilgili adil bir yargılama yapılmadı, ceza
verilmedi, hatta sorumlular dahi daha ortaya çıkartılmış değil maalesef. 
Panzerlerin hız sınırını aşarak öldürdüklerini, sokağa
çıkma yasakları esnasında keskin nişancı kurşunuyla can veren bebekleri; Cemile
Çağırga’yı, Ceylan Önkol’u, Enes Ata’yı, Mehmet Uytun’u hatırlıyor musunuz? Tüm
bu çocuklar sizin iktidarınız döneminde katledildiler. İktidar sizsiniz ve
sorumlu da aslında sizlersiniz. Yaşatılan tüm bu vahşetlerin, hukuksuzlukların,
vicdansızlıkların, zulümlerin hesabının verilmeyeceğini zannedenler, bu
hesapsız zamanların sonuna kadar süreceğini sananlar büyük bir yanılgı
içerisindeler. 
Son olarak, Muhammet ve Furkan Yıldırım kardeşlerin
cinayetiyle ilgili sorumluların acilen, ivedilikle ve bir an evvel tespit
edilmesi ve olayın tüm ayrıntılarıyla beraber aydınlatılması bu Parlamentonun
boynunun borcudur diyerek umarız bu hususta gerekli özeni gösterip tüm partiler
birlikte, araştırma önergesiyle ortaya çıkartılması için… Özellikle bu
faillerin ortaya çıkması ve bir daha bu şekilde çocuk ölümlerinin özellikle
yaşatılmaması hususunda dileğimiz, talebimiz o ki bir an evvel bir araştırma
komisyonu kurulup bu olayların… Bölgede son iki yıldır maalesef -evet, on beş
yıldır bu tür olaylar gerçekleşiyor ama son iki yıldır maalesef- gerek polis
kurşunuyla gerek zırhlı araçların hiçbir şekilde trafik kurallarını dahi kale
almadan barbarca, vahşice geçmelerinden kaynaklanan…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum, sözlerinizi
tamamlayınız Sayın İrmez.
AYCAN İRMEZ (Devamla) - Teşekkür ederim Sayın Başkan.
Hiçbir şekilde, insanın yaşam hakkını dahi kale
almayan, değersizleştiren bu polislerin hakkında gerekli işlemlerin yapılması
umarım… Bari geleceğimiz olan bu çocukları katledenlerin bir şekilde adalet
önüne çıkartılıp yargılanması hususunu, tüm partilerin, tüm vekillerin bu
durumu gerçekleştirebilmeleri için, hepimizin aslında bu vebalin altında
kalmaması hususunu bir kez daha belirtmek istiyorum. Sonuçta, bugün burada tüm
bu ülkeyi ve onları temsil eden sizlersiniz. Umarız bu konu, birazcık olsun
hassas davranıp bu talebimize uygun olarak gerçekleşir ve bir an evvel
araştırma önergemizin kabul edilip Meclisten geçmesini talep ediyoruz. 
Teşekkür ederim. (HDP sıralarından alkışlar)
BAŞKAN – Teşekkür ederim Sayın İrmez. 
IV.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili
Mehmet Akif Hamzaçebi’nin, Muhammet Yıldırım ile kardeşi Furkan Yıldırım’ın
ölümüne yol açan olayın aydınlatılmasını ve ailelerine başsağlığı dilediğine
ilişkin konuşması
BAŞKAN – Sayın İrmez, hem önergenize konu olan hem de
konuşmanızda açıkladığınız 7 yaşındaki Muhammet Yıldırım ile kardeşi 6 yaşındaki
Furkan Yıldırım’ın ölümlerine yol açan olayın aydınlatılmasını yürekten
diliyorum. Her iki yavrumuza Allah’tan rahmet diliyorum, ailelerine,
yakınlarına sabır ve başsağlığı diliyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 10/5/2017 tarihinde
Şırnak Milletvekili Aycan İrmez tarafından, Şırnak’ın Silopi ilçesinde 4 Mayıs
2017 gecesinde polislerin sürdüğü akrep tipi zırhlı araç bir evin duvarını
yıkarak evde uyuyan 7 yaşındaki Muhammet ve 6 yaşındaki Furkan Yıldırım
kardeşlerin ölümüne sebep olduğu olayın sorumlularının tespit edilmesi ve
aydınlatılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 16 Mayıs 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisi
aleyhinde Abdullah Ağralı, Konya Milletvekili.
Buyurunuz Sayın Ağralı. (AK PARTİ sıralarından
alkışlar)
ABDULLAH AĞRALI (Konya) – Sayın Başkan, değerli
milletvekilleri; HDP Grubu adına verilen önergeyle ilgili söz almış
bulunmaktayım. Bu vesileyle Genel Kurulu saygıyla selamlıyorum.
Önergeye konu olan olayda, maalesef, 4/5/2017 günü gece
saat 00.30 sıralarında bir siyasi partimizin ilçe binası önünde koruma görevi
ifa eden personelin zırhlı panzeri, manevra yapmak üzereyken hareket ettiği
sırada, aracın teknik bir arızadan dolayı elektrikleri kesilmiş ve direksiyon
hâkimiyetini kaybetmesi sonucunda Karşıyaka Mahallesi, 715’inci Sokak, Numara
13’teki ikametin duvarına çarpması sonucu ikamette bulunan Muhammet Yıldırım ve
Furkan Yıldırım isimli çocuklarımız hayatlarını kaybetmişlerdir. 
Öncelikle, olay sonrasında Şırnak Valiliğimizin
kamuoyuyla paylaştığı açıklamayı sizlerle paylaşmak istiyorum. Şırnak
Valiliğince yapılan açıklama: “İlimiz Silopi ilçesinde 4 Mayıs 2017 gece saat
00.30’da bir polis aracının bir vatandaşımızın evinin duvarına çarpması sonucu
2 evladımızın yaşamını yitirmesi bizleri son derece üzmüş ve derinden
sarsmıştır. Bazı basın-yayın organlarında ve sosyal medyada şoför polis
memurunun alkollü olduğu iddiaları gerçeği yansıtmamaktadır. Şoför polis
memurunun nefes kontrolü ve kan tahlillerinde alkol bulunmadığı tespit
edilmiştir. Konu adli ve idari olarak her yönüyle soruşturulmakta ve soruşturma
bütün titizliğiyle devam etmektedir.” 
Bu vahim olaya karışan polis memuru şu anda
tutuklanmıştır. Olay çok yönlü ve çok ciddi bir şekilde takip edilmektedir. Bir
kere daha ailemizin acılarını paylaşıyoruz. Aile adına baba Mesut Yıldırım
Bey’e buradan tekrar taziyelerimi iletiyorum.
Silopi’de yaşanan bu acı olayla ilgili hem idari hem de
adli soruşturma başlatılmış olup olaya karışan polis memuru tutuklanmış ve
hâlen tutukluluğu da devam etmektedir. 
Yine aynı adreste 2014 yılında sivil bir araç
hâkimiyetini kaybedip yine benzer olaya sebep olmuştur ve kazada hayatını
kaybeden çocuklarımız o olayda da yaralı olarak kurtulmuşlardır ve maalesef bu
olayda hayatlarını kaybetmişlerdir. 
Yine olayın kamuoyunda çokça paylaşılması üzerine ben
kendim bizzat olayın takipçisi oldum ve hastane yetkilileriyle de görüştüm
kendim hekim olmam sebebiyle. Yapılan tüm muayenelerde alkolle ilgili herhangi
bir tespit olmamıştır; hatta, yapılan kan etanol testinde de alkol tespit edilmemiştir.
Yine konuyla ilgili tüm siyasi partilerin -sanırım buna
HDP de dâhil- katılımıyla İnsan Haklarını İnceleme Komisyonunca önümüzdeki
hafta bir heyet Silopi’de incelemelere başlayacaktır. 
Yine HDP önergesinde, özellikle bu acı olay üzerinde
siyaset yapmayı gerçekten çok doğru bulmuyorum çünkü hiçbir şey bu çocukları
geri getiremez. Ben bu acıyı yaşayan insanlardan biriyim. Burada insani
davranmak gerektiği kanaatindeyim, ailenin acısını paylaşıp onlara her türlü
maddi, manevi desteği vermek gerektiği kanaatindeyim. 
Özellikle önergede bahsedilen bazı konular var ki
gerçekten okuyunca çok rahatsız oldum. Özellikle önergede, Doğu ve Güneydoğu
Bölgelerimizde yaşanan olayların, mayınların, bombaların çocuk ölümlerine sebep
olduğu, bu ölümlerin faillerinin de kolluk kuvvetleri olduğu yönündeki iddiayı
hayretle okudum. Burada gerçekten biraz insaflı olmaya davet ediyorum. Bu
iddiada bulunanların bu hendek ve çukur siyasetinde nerede durduklarını
kendilerine sormalarını istiyorum. Doğu ve güneydoğuda yaşananların, hendek ve
bombayla yıkılan evlerin sebebi kimdir? Eğer fail aranıyorsa bu hendek ve çukur
siyaseti destekçilerine dönüp bakmak lazım. Sadece, belki dönüp aynaya bakmak
yeterli olur sanırım. 
Bütün bu yaşanan travmaya rağmen, vatandaşlarımız,
güvenlik güçlerimizin ve sivillerin zarar görmemesi adına yapılan bütün
fedakârlıkları takdir etmektedir. Siviller zarar görmesin diye verilen
şehitlerimizin acısını vatandaşlarımız yüreklerinde hissetmekte, güvenlik
güçlerimize ve devletine her türlü desteği vermektedir. 
Yine bu olaylar üzerinde, hayatını kaybeden çocukların
onuruyla siyaset yapan, onları dağlara çıkaran, hendek kazdıran, ilkokul
çağındaki çocukların ellerine Kaleşnikof verip öz yönetim safsatası altında
hayatları zindan edenlerin, gencecik kızların dağa çıkarılıp tecavüz edilmesine
karşı suskunluklarını da hatırlatmak isterim. HDP her zamanki gibi, acı ve
üzüntü verici olaylarda insanların acılarını paylaşmaktan ziyade, yaralılara
destek olmaktan ziyade, bu olaylarda da, her zaman yaptığı gibi, bir şeyi kendi
siyasi hedefleri için malzeme hâline getirmektedir. Bu insafsızlığı ve
duyarsızlığı kınıyorum. 
Bu vesileyle bu önergenin aleyhinde olduğumuzu
bildiriyor, Genel Kurulu saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Ağralı. 
LEZGİN BOTAN (Van) – Bizi şaşırtmadınız! 
FİLİZ KERESTECİOĞLU DEMİR (İstanbul) – Sayın Başkan…
BAŞKAN – Sayın Kerestecioğlu…
FİLİZ KERESTECİOĞLU DEMİR (İstanbul) – Sayın hatip
konuşmasında birkaç cümlede sataşmada bulundu grubumuza. İfade etmemi
isterseniz…
BAŞKAN – Bir örnek verir misiniz.
FİLİZ KERESTECİOĞLU DEMİR (İstanbul) – Tabii.
“Çocukların ölümleri üzerinden siyaset yapmak” dedi.
LEZGİN BOTAN (Van) – O panzerin ezdiği çocuklar senin
olsaydı… 
FİLİZ KERESTECİOĞLU DEMİR (İstanbul) – “İnsaflı olmaya
davet ediyorum.” dedi, “Dönüp aynaya bakmak yeterli.” dedi. 
BAŞKAN – Yeterli, yeterli örnekler. 
LEZGİN BOTAN (Van) – Zerre kadar vicdanınız yok,
utanın! 
BAŞKAN – Sataşma nedeniyle söz istiyorsunuz, değil mi? 
FİLİZ KERESTECİOĞLU DEMİR (İstanbul) – Evet. 
BAŞKAN – Buyurunuz Sayın Kerestecioğlu. 
LEZGİN BOTAN (Van) – Her şeyi götürüp çarpıtıp nereye
bağlıyorsunuz, ayıp ya! 
BAŞKAN – İki dakika süreyle söz veriyorum. 
IX.- SATAŞMALARA İLİŞKİN KONUŞMALAR
1.- İstanbul Milletvekili Filiz
Kerestecioğlu Demir’in, Konya Milletvekili Abdullah Ağralı’nın HDP grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
FİLİZ KERESTECİOĞLU DEMİR (İstanbul) – Teşekkürler
Sayın Başkan. 
2 çocuğun ölümünden söz ediyoruz. Çocukların ölümü
üzerinden siyaset yapmak değil, çocukları öldürenlerden hesap sorulmasını
istiyoruz. Bugüne kadar çocukları öldürenlerden de büyükleri öldürenlerden de
hesap sorulamadı ve hesap vermediler. Sizin verdiğiniz cevaplar, bu olaya
ilişkin cevaplar değil. Her şeyde dönüp dolaşıp aynı lafları tekrar
ediyorsunuz; yine hendeklere geliyorsunuz, yine şunları anlatıyorsunuz, yine
bunları anlatıyorsunuz. 
Bir panzer gece uyuyan çocukların evine girmiş. Vicdan,
biraz insaf! Buna karşılık gerçekten bu Parlamentoda herkes “Ya, evet, yani
uyuyan çocuklar da güvende değil. Bu bizim çocuğumuz da olabilirdi. Kimin
çocuğu olursa olsun biz bu Parlamentoda milletvekilleriyiz.” diyerek bu
araştırma komisyonunun kurulmasına destek vermeli; olması gereken budur. 
Biz hangi aynaya bakacağız? On beş yıldır siz
iktidarınızda hangi aynaya baktınız? Ayna hiç oldu mu karşınızda gerçekten?
Suruç’a gidip siz acı mı paylaştınız? Ankara Gar katliamı burnunuzun dibinde
oldu, gidip acı mı paylaştınız, bize acı paylaşmaktan söz ediyorsunuz. Biz iki
yıldır paylaştığımız acıların, yaşadığımız acıların haddini hesabını
sayamıyoruz ama sadece kendi acılarımızla ilgili değiliz, kime olursa olsun.
Biz bugün kalkıp da Engelliler Günü’nde burada
fotoğrafını gösterdiğim, o FETÖ’den yargılanan, bizimle hiçbir alakası olmayan
çocukların engelli aylığının kesilmesinin de hesabı verilsin diyoruz. Burası
Parlamentoysa burası çocukları korumak zorunda. Onların sesi de bizler olmak
zorundayız çünkü onların sesi yeterince özgür değil maalesef. 
Teşekkür ederim. (HDP sıralarından alkışlar) 
BAŞKAN – Teşekkür ederim Sayın Kerestecioğlu. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 10/5/2017 tarihinde
Şırnak Milletvekili Aycan İrmez tarafından, Şırnak’ın Silopi ilçesinde 4 Mayıs
2017 gecesinde polislerin sürdüğü akrep tipi zırhlı araç bir evin duvarını
yıkarak evde uyuyan 7 yaşındaki Muhammet ve 6 yaşındaki Furkan Yıldırım
kardeşlerin ölümüne sebep olduğu olayın sorumlularının tespit edilmesi ve
aydınlatılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 16 Mayıs 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisi
lehinde Zeynel Emre, İstanbul Milletvekili. 
Buyurunuz Sayın Emre. (CHP sıralarından alkışlar) 
ZEYNEL EMRE (İstanbul) – Sayın Başkan, değerli
milletvekilleri; Halkların Demokratik Partisinin vermiş olduğu araştırma
önergesiyle ilgili olarak Cumhuriyet Halk Partisi Grubu adına söz almış
bulunuyorum. Bu vesileyle Genel Kurulu saygıyla selamlarım.
Şırnak’ın Silopi ilçesinde 4 Mayıs 2017 gecesinde bir
zırhlı araç bir evin duvarını yıkarak yatağında uyuyan 2 kardeşin ölümüne
sebebiyet verdi. 
Türkiye’de, maalesef, çocuklarımız için belki de en
kötü dönemi yaşıyoruz. Denetimsiz yurtlarda cinsel saldırı altında olduklarını
görüyoruz çocuklarımızın. Çocuk işçilerin usulsüz çalıştırılıp ölümlerine sebebiyet
verildiği bir dönemi yaşıyoruz. Yokluktan, yoksulluktan öldüklerine şahit
oluyoruz. Tırnak içerisinde, kaza kurşunuyla ölen çocuklarımız olduğunu
biliyoruz. Komşu ülkelerden gelip de Aylan Kurdi bebek gibi hayatını kaybeden
çocuklara da şahit oluyoruz. Tüm bunlara bir de yatağında uyurken panzerle
öldürülen çocuklar eklendi. 
Peki, hâl böyleyken yasama üyeleri olarak bizler ne
yapalım arkadaşlar? Nasıl olsa yürütme var, Hükûmet her şeyin en iyisini bilir;
nasıl olsa yargı var, nasıl olsa bağımsız yargı var, gerekeni yapar deyip biz
karışmayalım mı diyelim? Değerli arkadaşlar, o hâlde yasama üyelerine ne gerek
var? Biz ne iş yapacağız burada?
Önce empati yapın. Bugün Muhammet ve Furkan Yıldırım’ın
ailesinin yerine kendimizi koyalım. Bu aile şu anda bizi izliyor da olabilir,
bu araştırma önergesinin reddedilmesiyle birlikte ne hisseder? Emin olun
arkadaşlar, Meclisine, adaletine güveni kalmaz, hak ve hukuka güvenini de
tümden yitirmiş olur.
Değerli arkadaşlar, bakın, Türkiye’de adaletsizliğin
artık tartışılmadığı, süregeldiği, adaletsizliğin temel olarak yerleştiği bir
dönemi yaşıyoruz. İlk ilan edilirken OHAL’le ilgili “Üç ay bile sürmeyebilir,
gerekirse erken bitiririz.” dedi Hükûmet sözcünüz ama on ay oldu, daha ne kadar
süreceğini kimse bilmiyor. Bu Meclis çatısı altında bunu müzakere eden, “Şu
tarihte bu OHAL bitecek.” diyen herhangi bir milletvekili var mı arkadaşlar?
Sizler biliyor musunuz OHAL ne zaman bitecek bu ülkede? Emin olun sizler de
bunu hiç bilmiyorsunuz, bu konuda söyleyeceğiniz hiçbir söz de yok. 
Değerli arkadaşlar, bakın, tüm dünyada, yönetim
biçimleri ne olursa olsun, iktidarlar hep bir şeylerle hatırlanır: Bir tarih
aralığı her zaman bir isimle birlikte ve ona atfen hatırlanır. Örneğin “Ecevit
dönemi” deyince aklımıza gelenler vardır, bize hissettirdikleri,
düşündürdükleri vardır. Keza “Çiller dönemi” deyince, “Menderes dönemi”
deyince, “Erbakan dönemi” “Kenan Evren dönemi” “Özal dönemi” deyince olumlu
olumsuz aklımıza getirdikleri vardır hatta iktidar olsunlar olmasınlar, siyasi
bir çağı, bir atmosferi akıllara getirirler. Diplomatik faaliyetleri yani
üsluplarıyla bu dönemler bir tarihe tekabül eder.
Değerli arkadaşlar, bugün şu artık çok açık görünüyor
ki “AKP dönemi” denince anacağımız şeyler arasında öne çıkan şey, hiçbir dönem
vicdanları bunca sızlatacak kadar yükselmemiş, derinleşip yer etmemiş bir
adaletsizlik, haksızlıktır. Bugün burada daha sonra oylayacağımız Hâkimler ve
Savcılar Kurulu düzenlemesi bu adaletsizliğin yeniden, yeniden üretilmesine
örnek olacaktır.
2010’da ne yapmıştınız? Yargıyı “Alnı secdeye değenden
zarar gelmez.” diyerek bir çeteye teslim etmiştiniz. Ardından ülke boydan boya
yargısız infazların yapılığı mahkeme salonlarına döndü. Bugün ne yapıyorsunuz?
Bugün de yargıyı bu defa da il başkanları, belediye meclis üyeleri,
milletvekili adayları ile AKP’yle bir şekilde iltisaklı olan kişilerin
denetimine bırakıyorsunuz. İktidar partisinin kendi vekilleri, başbakanları,
seçmenleri de dâhil olmak üzere, bu adaletsizlik sürekli işliyor arkadaşlar. 
Bakın, AKP siyasetinin dönemin gerekleri, siyasi
koşullar, değişen stratejiler ile sürekli belli hedefleri önceleyen ve insan
odaklı olmayan tutumu düşünülünce hakkaniyetli ve adil olması belki beklenemez
ama bunu böyle kestirip de atmamak lazım. Partinin ideallerini ortaya koyan
kurucular şimdi nerede arkadaşlar? Partinin on beş yıl süresince beraber
yürüdüğü, iş birliği yaptığı, benzer amaçlar yolunda paydaş olduğu kim varsa
bakın akıbetlerine. Burada aslında muhalefeti saymıyorum daha çünkü muhalefetin
durumunu böyle bir çerçevede anmamak lazım. Çünkü bugün gelinen aşama öyle bir
nokta ki artık bir yerde AKP de bu işin mağdurları arasında sayılacaktır. Neden
mi arkadaşlar? Çünkü özgül ağırlığı, karar mekanizmaları, inisiyatifleri olan
bir siyasi partiden bahsetmek artık mümkün değil. Partilerin tartışarak
yenilenmesi ile talimatla işlemesi arasındaki fark tam da bu siyasi
organizasyonun mağduriyetine işarettir. AKP tıpkı kendi etrafını sert bir
kabukla kaplayan fakat içten içe kuruyup ölen ağaçlar gibi artık kendini köşeye
sıkıştırmıştır. 
Tabii, her şeyin ötesinde, siyasetin belirlediği
hayatlara bakmak lazım. İşte, AKP’nin anılacağı şey de tam burada. AKP’nin
“ekmek” diyerek, “barış” diyerek, “medeniyet” diyerek, “güç” diyerek, özgürlük
vadederek, halkın güvenini isteyerek, alarak hangi konu gerçekleşti arkadaşlar?
Bakın, “barış” dediniz, içeride ve dışarıda yaşadığımız olaylar hepimizin
malumu. Sadece ülke içinde değil, yurt dışında geldiğimiz nokta da hepimizin
malumu. Diplomaside hatanın bedeli 25 milyar doları buldu. Bakın, bu, yakın
zamanda Adalet ve Kalkınma Partisinin Genel Başkanı olacak Sayın Erdoğan’ın
sözleri. Ne diyor? Suriye ve DEAŞ’la mücadele konusunda “Daha fazla uzatmaya
tahammülümüz yok.” Niye yok? Bakın, 3 milyon insan Türkiye’de; eğitimden
sağlığa her şey, a’dan z’ye bize ait. 25 milyar doları bulduk ama yarın ne
olacak? Bazı çareler bulmamız lazım. “Biz büyük ülkeyiz, ona göre dış
politikada yeni bir dış siyaset hamlesi geliştireceğiz.” dediniz ve diplomasi
şu anda domates müzakeresine düştü arkadaşlar. “İstihdam” dediniz, genç
işsizlik oranı yüzde 20’lere yükseldi. “Özgürlük” dediniz, cezaevlerinde yer
kalmadı, şu anda 200 bine yaklaşan tutuklu, hükümlü sayısı var. 
Pankartlardan kelime makaslanacak bir ruh hâline
büründü ülke. Bakın, 1 Mayısta pankartlardan “hayır” kısmı makaslandı.
Cezaevlerini boşaltmak için her türlü uygulamaya başvurdunuz ama buna rağmen
yine de cezaevlerinde yer yok. 
“İstikrar” dediniz, inşaat dışında istikrarlı tek bir
alan kalmadı. “Ekonomik iyileşme” dediniz, dolar bir ara 4 TL civarına
yükseldi, 4 lirayı gördü; nisan ayı enflasyon ortalaması yüzde 12, dokuz yılın
zirvesindeyiz. Kredi garanti fonlarıyla, hazineyle, milletin vergisiyle batık
kredileri kurtarmaya koyuldunuz, bankaları korumaya aldınız, hepsini vatandaşa
fatura ettiniz. “Demokrasi” dediniz, seçimlerde şaibelerden göz gözü görmez
oldu. Partinizin adına “adalet” koydunuz, “Adalet getireceğiz.” dediniz,
yargıyı siyasete gebe bıraktınız.
Bakın, değerli arkadaşlar, yargıçlar çay tarlalarında,
hâkimler ve savcılar Meclis koridorlarında, milletvekili odalarında;
siyasetçiler, gazeteciler, akademisyenlerse cezaevlerinde. İktidarı
devraldığınızı söylediğiniz enkaz, bu durumdan daha mı iyiydi, daha mı kötüydü
arkadaşlar? Şu an Türkiye’de OHAL bilançosunu alıp da baktığımızdaki rakamlar
korkunç, yüz binlerce insan işinden oldu. Bakın, bu konuyla ilgili inceleme
komisyonu kurulacağına yönelik bir karar açıklanmıştı. Üzerinden uzunca bir
zaman geçmesine rağmen bu inceleme komisyonu yani burada hatalı olan, yanlış
karar verilen, mağdur olan insanların mağduriyetinin giderileceği düzenlemenin
denetiminin yapılacağı mekanizma aylardır kurulmamıştı, bugün ilk defa Başbakan
burada bir kelime etti, dedi ki: “Komisyon üyeleri belli oldu.” Değerli
arkadaşlar, bu komisyon da çok açık ki yaşadığımız adaletsizliklere çare
bulamayacak. Artık şapkayı önümüze alıp düşünmemizin zamanı.
Değerli arkadaşlar, direksiyonda sizlersiniz, başımıza
ne gelse yolcuları suçladınız, emin olun artık o kullandığınız direksiyonda
yolcu da yok. Bundan sonra, hele hele şu değişikliklerden itibaren,
üreteceğiniz hiçbir mazeret yok, hiçbir hatada sorumluluğu yükleyeceğiniz kimse
yok. Dolayısıyla, şu anda bu Meclisin etkin olarak çalıştırılması, yasamanın,
millî egemenliğin yansıması, millî egemenliğin tam olarak burada vücut bulması
ve çalışması için doğru şekilde el birliğiyle hareket etmemiz şart. Biz,
Cumhuriyet Halk Partisi olarak bu yaşanan olayın araştırılmasını istiyoruz.
Bundan sonra bu tip olayların yaşanmaması adına şart olduğunu düşünüyoruz. 
Bu vesileyle Genel Kurulu saygıyla selamlıyorum
arkadaşlar. (CHP sıralarından alkışlar) 
BAŞKAN – Teşekkür ederim Sayın Emre. 
Sayın Botan, bir söz talebiniz mi var? 
LEZGİN BOTAN (Van) – Evet Sayın Başkan, madde 60’a
göre. 
BAŞKAN – Buyurunuz, açıyorum mikrofonunuzu. 
VI.- AÇIKLAMALAR (Devam)
21.- Van Milletvekili Lezgin Botan’ın,
güneydoğuda ciddi bir zırhlı araç terörü olduğuna ve herkesi bu konuda duyarlı
olmaya davet ettiğine ilişkin açıklaması
LEZGİN BOTAN (Van) – Teşekkür ediyorum. 
Sayın Başkan, bizler bölge milletvekilleri olarak
sürekli bu vahim olaylarla yüz yüzeyiz. Halkımızın bölgede yaşadığı sorunları
burada dile getirirken AKP, âdeta gardını almış, bunları çarpıtmak yönünde bir
vazife edinmiş gibi. 
Şimdi, insanların alnından önce vicdanları da secdeye
değmeli. İnsanların kulaklarından çok vicdanlarının sağır olmaması lazım. 
Bakın, bölgede gerçekten ciddi bir sorumsuzluk var ve
ciddi bir zırhlı araç terörü var. Yaşlı, ihtiyar… Trafikte geçiş üstünlüğü
vesaire olduğu için, kırmızı ışıkta, güvenlik vesaire şeyi var fakat yerleşim
alanlarında insanların yaşam hakkı hiçe sayılıyor. Kadındır, çocuktur,
ihtiyardır, yaşlıdır, hastadır, hiç dikkate almaksızın… Bakın, Van’da ayın
17’siyle -referandumdan sonra- 23’ü arasında 6 tane olay meydana geldi ve
bunların çoğu -görüntüler de var- doğrudan doğruya insanların…. 
(Mikrofon otomatik cihaz tarafından kapatıldı) 
BAŞKAN – Buyurunuz, tamamlayınız. 
LEZGİN BOTAN (Van) - … yaşam hakları âdeta hiçe
sayılarak ve o 6 olayın 3 tanesi ölümle sonuçlandı. 
Şimdi, bunları dile getirirken burada, biz güvenlik
güçlerine yönelik bilinçli bir karalamada bulunmuyoruz fakat orada gerçekten o
sorumsuzluğun getirmiş olduğu vahim durum var ve Meclisin derhâl bu duruma el
koyması lazım, mülki amirlerin bu konuda ciddi bir şekilde uyarılması lazım.
Doğrudan cana kasıt vardır dolayısıyla bunu sıradan bir kazaymış gibi kimse şey
yapmasın. Elbette ki kazalara bir dediğimiz yok fakat üç gün içerisinde Van’da
6 tane olaydan, üst üste güvenlik güçlerinin, özellikle zırhlı araçların
karıştığı olaylardan söz ediyoruz. Bu sadece Van’da değil, bölgenin tamamında
benzeri durum var. Herkesi bu konuda duyarlı olmaya, vicdanlı olmaya davet
ediyoruz. Olayı politize edip çarpıtmaya, ikide bir klasik bir ezberle bu
olayları, halkımızın acılarını çarpıtmaya hiç kimsenin hakkı yok. Herkesi
duyarlılığa davet ediyorum. 
Teşekkür ediyorum. 
BAŞKAN – Teşekkür ederim Sayın Botan. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 10/5/2017 tarihinde
Şırnak Milletvekili Aycan İrmez tarafından, Şırnak’ın Silopi ilçesinde 4 Mayıs
2017 gecesinde polislerin sürdüğü akrep tipi zırhlı araç bir evin duvarını
yıkarak evde uyuyan 7 yaşındaki Muhammet ve 6 yaşındaki Furkan Yıldırım
kardeşlerin ölümüne sebep olduğu olayın sorumlularının tespit edilmesi ve
aydınlatılması amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 16 Mayıs 2017 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Önerinin aleyhinde ve aynı zamanda öneri
üzerindeki son konuşmacı Mehmet Erdoğan, Muğla Milletvekili.
Buyurunuz Sayın Erdoğan. (MHP sıralarından alkışlar)
MEHMET ERDOĞAN (Muğla) – Sayın Başkan, değerli
milletvekilleri; HDP grup önerisi hakkında Milliyetçi Hareket Partisi Grubu
adına söz almış bulunmaktayım. Bu vesileyle yüce heyetinizi saygıyla
selamlıyorum.
Sözlerimin başında 4 Mayıs günü meydana gelen bu elim
kazada hayatını kaybeden Muhammet Yıldırım ve Furkan Yıldırım kardeşlere
Cenab-ı Allah’tan rahmet, onların annesine, babasına ve yakınlarına başsağlığı
ve sabırlar diliyorum.
Tabii ki bu olaya üzülmemek elde değil, bu olayda 2
küçük çocuğumuz hayatını kaybetmiştir. Temennimiz, böyle olayların, böyle
kazaların bir daha yaşanmamasıdır, bu konuda da zaten emniyet güçlerimizin
gerekli ilgiyi, dikkati göstereceğine inanıyoruz.
Tabii, sözlerime başlamadan önce birkaç hususu da
burada sizlerle paylaşmak istiyorum. Geçtiğimiz hafta, 11 Mayıs Çarşamba günü
Denizli Cumhuriyet Başsavcısı Değerli Hemşehrim Mustafa Alper’i de elim bir
trafik kazasında kaybettik. Kendisine Cenab-ı Allah’tan rahmet diliyorum,
eşine, ailesine, çocuklarına ve milletimize başsağlığı diliyorum.
Yine, 13 Mayıs cumartesi günü, Muğla’mızda Sakartepe
mevkisinde çok vahim bir kaza yaşadık. Burada, İzmir’den Marmaris’e Anneler
Günü vesilesiyle gelmekte olan bir tur otobüsünün Sakartepe’den uçması sonucu
24 vatandaşımız –ki çoğunluğu kadın ve çocuklardan oluşmaktadır- hayatını
kaybetti. Allah onlara rahmet etsin ve yakınlarına yine sabırlar diliyoruz,
başsağlığı diliyoruz. 
Bugün de biraz önce, Genel Kurula girmeden önce
aldığımız bir habere göre, Trabzon’un Maçka ilçesi Karaağaçlı Yaylası
mevkisinde PKK terör örgütü mensupları ile güvenlik kuvvetleri arasında çıkan
çatışmada Jandarma Uzman Çavuş Osmangazi Çetingöz şehit olmuştur, Allah rahmet
eylesin. Şehitlerimizin hepsine rahmet diliyoruz, yakınlarına sabır ve
başsağlığı diliyoruz.
Tabii ki tekrar bu olaya, HDP grup önerisine geriye
döndüğümüzde, bu olayın bir kaza olduğu, kazayla ilgili olarak panzer sürücüsü
hakkında gerekli tahkikatların yapıldığı ve tutuklanarak cezaevine konulduğu;
gene, bu olaydan önce de aynı yerde, gene aynı eve başka bir sivil aracın
çarpması sonucu geçmişte de birtakım olayların olduğu, burada evin konumunun,
imar durumunun da aslında incelenmesi gerektiği; inşallah, önümüzdeki hafta
İnsan Hakları Komisyonundan gidecek heyetin bu duruma da dikkat etmesinde fayda
var. Gene, hani, bu olayın kaza olmasını bize gösterecek birçok sebep var çünkü
oradaki panzer sürücüsünün alkollü olması düşünülemez çünkü panzer sürücüsü
zaten devriye gezen, bölgedeki vatandaşlarımızın güvenliğini sağlamaya çalışan
ekibin şoförü ve aynı zamanda, o aracın içerisinde başka güvenlik kuvvetleri
mensubu arkadaşlarımız da polislerimiz de var. 
Dolayısıyla, böylesine bir olayda alkol vesaire gibi
bir ihmalin olmasının, mesai arkadaşlarının da izin vermesinin kabul
edilemeyeceği açıktır. Bu konuyla ilgili olarak ayrıca, aldığımız bilgilere
göre Emniyet Genel Müdürlüğü 2 polis başmüfettişini görevlendirmiş, konuyla
ilgili inceleme devam etmektedir. Ayrıca, adli makamlar tarafından da gerekli
inceleme yapılmaktadır. Kimler kusurluysa onların tespit edilerek
cezalandırılması konusunda adli ve idari makamların gerekenleri yapacağına da
inanıyoruz. 
Burada tabii, şunu da bilmek lazım: Emniyet ve Jandarma
teşkilatlarımız terörle mücadele konusunda çok hassastırlar, özellikle de sivil
vatandaşlarımızın, bilhassa da kadın ve çocuklarımızın bu operasyonlar
sırasında zarar görmemesi için gerekli hassasiyeti göstermektedirler. Bunun
örnekleri çoktur. Geçtiğimiz dönemde gerek hendek operasyonları sırasında
gerekse 15 Temmuz gecesinde yapılan operasyonlarda güvenlik kuvvetlerimiz bu
konuda gerekli hassasiyeti göstermiştir, bundan sonra da inşallah, böylesine
tatsız bir kazayı tekrar duymayız, görmeyiz, yaşamayız.
Ben, bu vesileye sınırlarımız kenarında yaşanmakta olan
terörle ilgili olaylara dikkatlerinizi çekmek istiyorum. Gerek ABD gerek Rusya
YPG ve PYD’ye ağır silahlar vermekte, onlarla kol kola görüntüler vermekte
hatta YPG’nin, PYD’nin çadırlarına kendi bayraklarını asacak kadar ileri
gitmektedirler. Buna, bazı Batılı ülkelerin de dâhil olduğu herkesin
malumlarıdır. 
Buradan, bir defa söyleyeceğimiz en önemli şey, en
önemli uyarı şudur: Hiç kimsenin, hiçbir devletin terör örgütüyle iş birliği
yapmaması gerektiğini herkesin bilmesi lazım çünkü bu terör örgütlerine verilen
bugünkü destekler belki kısa vadede sadece Türkiye Cumhuriyeti devletini,
bizleri rahatsız edebilir ama bunun bumerang etkisi yarın bu terör örgütlerine
destek verenlere de zarar verecektir. Bu konuda, Amerika’nın, Rusya’nın ve
diğer Batılı ülkelerin şimdiden dikkatli olmasında fayda vardır. 
Gene, bu yapılan işin dostluğa, komşuluğa, müttefikliğe
sığmayacağı açıktır çünkü PYD’ye ve YPG’ye verilen silahların çok kısa sürede
PKK’nın eline geçtiği ve Türkiye'de de güvenlik kuvvetlerimize karşı, dün
Şırnak Uludere’de olduğu gibi kullanıldığı açıktır. Dün, Şırnak Uludere’de,
güvenlik kuvvetlerimize PKK tanksavar silahlarıyla saldırmıştır. 
Gene, geçtiğimiz günlerde, Tunceli’de ve bölgedeki
diğer bazı operasyonlarda tanksavar silahların, güdümlü füzelerin, antitank
mayınların yakalandığı da bir gerçektir; bu silahların da kimler tarafından,
işte, sözde YPG’ye, PYD’ye ama gerçekte PKK’nın eline ulaştırıldığı
bilinmektedir. Bu manada muhataplarımızı uyarmak istiyoruz. 
Gene, terör örgütlerine bu kadar ağır silah verenlerin,
bundan sonra bölgede yaşanacak vahim çatışmaların hesabını vermeye de hazır
olmaları gerektiği konusunda, gerek Amerika’yı gerek Rusya’yı gerekse diğer
Batılı ülkeleri uyarmak gerektiği kanaatindeyim. 
Tabii, bizim de Türkiye Cumhuriyeti devleti olarak,
burnumuzun dibinde cereyan eden bu olaylara seyirci kalmamız, duyarsız kalmamız
mümkün değildir. Türkiye'nin, gerek o bölgede yapacağı operasyonlarla terör
örgütleriyle ciddi bir mücadele yapması lazım gerekse sınır güvenliği konusunda
çok ciddi tedbirler alarak Amerika’nın, Rusya’nın ve diğer Batılı ülkelerin
PYD’ye, YPG’ye verdiği silahların Türkiye’ye girişini engelleme konusunda ciddi
tedbirler alması lazım. Yine, ülkemizin, bu önümüzdeki süreçte yaşanacak olan,
Türkiye’ye gelmesi muhtemel bu ağır silahlarla mücadele konusunda istihbarat ve
aynı zamanda da kendi ordumuzu, askerimizi, polisimizi, jandarmamızı da bunlara
karşı koyacak nitelikli silahlarla donatma konusunda gerekli hazırlıkları zaman
kaybetmeden yapması lazım çünkü her devletin olduğu gibi bizim de en önemli
görevimiz, ülkemizde yaşayan vatandaşlarımızın, milletimizin güvenliğini ve
huzurunu sağlamaktır. Bu konuda tabii ki güvenlik kuvvetlerimizin yeteri kadar
tecrübesi vardır ama karşı taraftaki yapılanmaya uygun olarak bizim de Türkiye
Cumhuriyeti devleti olarak o askerimizi, polisimizi bu olaylara karşı koyacak
şekilde yeteri kadar silahla, mühimmatla donatmamız ve bu konuda gerekli
tedbirleri almamız gerekmektedir. 
Şimdi, bu süreçte, özellikle bugün Sayın
Cumhurbaşkanının Amerika’ya yaptığı gezisi çerçevesinde -birkaç saat sonra
Trump’la yapacağı görüşme çerçevesinde- inşallah sonuç alıcı bir görüşme olur
ve Amerika ve Rusya attığı bu adımları geriye çekerler ve terör örgütlerine
yardım etmekten vazgeçerler. Aksi takdirde bölgede yaşanacak olayların
mesuliyeti, dökülecek kanların vebali Amerika’yı da Rusya’yı da etkiler.
Bu bakımdan, şimdiden bölgedeki vatandaşlarımızın da
askerimizin de polisimizin de bu konularla mücadele konusunda duyarlı bir
sürece girmesini ve yeni yeni vahim olaylarla karşılaşmamamızı temenni ediyor,
Türk ordusuna, Türk polisine önümüzdeki süreçte terörle mücadele konusundaki
çalışmalarında başarılar diliyorum. Şehitlerimizi ve gazilerimizi tekrar
rahmetle, minnetle yâd ediyorum. Bu olayda hayatını kaybeden yavrularımıza da
tekrar Cenab-ı Allah’tan rahmet diliyorum. 
Bu vesileyle yüce heyetinizi saygıyla selamlıyorum.
(MHP sıralarından alkışlar) 
BAŞKAN – Teşekkür ederim Sayın Erdoğan.
Öneriyi oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım.
2.- CHP Grubunun, Grup Başkan Vekili
İstanbul Milletvekili Engin Altay, Grup Başkan Vekili Ankara Milletvekili
Levent Gök ile Grup Başkan Vekili Manisa Milletvekili Özgür Özel tarafından,
tarihçi yazar unvanlarıyla ülkemizin kurucusu Ulu Önder Mustafa Kemal Atatürk'e
ve aile bireylerine nefretle saldıran âciz ve sığ karakterlerin üniversite
gençliğine yol gösterici olarak konferanslarda ve kamplarda yer almalarının
araştırılması amacıyla 16/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
16/5/2017
Türkiye Büyük Millet Meclisi Başkanlığına
Danışma Kurulu 16/05/2017 Salı günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
İstanbul Milletvekili Grup Başkan Vekili Engin Altay,
Ankara Milletvekili Grup Başkan Vekili Levent Gök ile Manisa Milletvekili Grup
Başkan Vekili Özgür Özel tarafından, tarihçi yazar unvanlarıyla ülkemizin
kurucusu Ulu Önder Mustafa Kemal Atatürk'e ve aile bireylerine nefretle
saldıran âciz ve sığ karakterlerin üniversite gençliğimize yol gösterici olarak
konferanslarda ve kamplarda yer almalarının araştırılması amacıyla 16/5/2017
tarihinde Türkiye Büyük Millet Meclisi Başkanlığına verilmiş olan Meclis araştırması
önergesinin (1201 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak 16/5/2017 Salı günkü birleşimde sunuşlarda
okunması ve görüşmelerinin aynı tarihli birleşiminde yapılması önerilmiştir.
BAŞKAN – Sayın milletvekilleri, Cumhuriyet Halk Partisi
Grubu önerisinin görüşmelerine başlayacağız ancak Genel Kurulda bir uğultu
duyuyorum, sayın milletvekillerini sükûnete davet ediyorum, lütfen efendim.
Cumhuriyet Halk Partisi Grubu önerisi üzerinde ilk
konuşmacı, lehte olmak üzere Ahmet Tuncay Özkan, İzmir Milletvekili.
Buyurunuz Sayın Özkan. (CHP sıralarından alkışlar)
AHMET TUNCAY ÖZKAN (İzmir) – Değerli arkadaşlar,
Türkiye Büyük Millet Meclisi Genel Kurulunu, Sayın Başkanım, siz dâhil olmak
üzere saygıyla selamlarken kurucumuz Mustafa Kemal Atatürk’ün manevi
şahsiyetini buradan en kalbî duygularımla selamlıyorum efendim. (CHP
sıralarından alkışlar)
Cumhuriyet, hepimizin cumhuriyeti; tıpkı dil gibi,
kültür gibi…
AYTUN ÇIRAY (İzmir) – Sayın Başkan, çok uğultu var.
BAŞKAN – Sayın Özkan, bir saniye…
Sayın milletvekilleri, bir sohbet grubu ya da grupları
görüyorum. Lütfen efendim…
Bir saniye Sayın Özkan, bir saniye bekleyin efendim. 
Sohbet sona ererse Sayın Özkan’a devam etmesini
söyleyeceğim. 
Buyurunuz, devam ediniz Sayın Özkan.
AHMET TUNCAY ÖZKAN (Devamla) – Teşekkür ederim Sayın
Başkanım. 
Ben, konuşmamın bütün arkadaşlarımın ortak değerlerini
yansıtacağına inanarak kürsüye çıktım. Tıpkı tarihimiz gibi, kültürümüz gibi,
bayrağımız gibi Mustafa Kemal Atatürk’ümüz de, tıpkı ondan önceki büyük şanlı
liderlerimiz de -Fatih gibi, Kanuni gibi, Ertuğrul Bey gibi, Osman Bey gibi-
bizim için kutsal değerlerdir. Her bir yurttaşımızın namusu, ailesi tıpkı
tarihimizi oluşturan bu kişilikler gibi kutsaldır ve onlara yapılacak saldırıyı
kabul etmek mümkün değildir. Hele bu Meclisi oluşturan, bu çatının altında
muhabbetle, şevkle ulusu için çalışan insanların böyle bir onursuzluğu, böyle
bir saldırıyı kabul etmesini mümkün görmek, bunun olabileceğine inanmak aklımın
ucundan dahi geçmez. Buradaki hiçbir arkadaşımın da bu alçaklığı kabul ettiğine
inanmam mümkün değil. Onun için, ben Meclisi, Türkiye Büyük Millet Meclisini
bir bütün olarak, Atatürk’e karşı yapılan bu alçakça saldırıyı araştırmaya,
karşı koymaya ve hep beraber bu saldırıları sonlandırmaya davet ediyorum. 
Tarih ortaklıklar üzerine kurulur. Tarihi oluşturan en
önemli şey ortak değerlerimizdir. Çatışmalarımız üzerine tarih kuramayız. O,
düşmanlıkların üstüne inşa edildiği değerleri oluşturur. Biz ortak
değerlerimizi savunmazsak ve tarihimizin ne olduğunu bilmezsek yıkım bizim için
kaçınılmaz olur. 
Ben, bugün Türkiye Büyük Millet Meclisinin bu alçakça
saldırılar karşısında hep birden, topyekûn göğsünü siper edeceğine inanarak
kürsüdeyim. Çünkü hepimizin ortak değeri bu bayrak, hepimizin ortak değeri bu
vatan ve hepimiz bu savaşın, İstiklal Savaşı’nın, Kurtuluş Savaşı’nın
çocuklarıyız. 
Kurtuluş Savaşı’nın iki şehitli bir ailesinin bir
çocuğu olarak, birini Çanakkale’de, birisini Dumlupınar’da şehit vermiş bir
ailenin bir evladı olarak, Mustafa Kemal Atatürk’e saldırının, bu alçaklığın
boyutu konusunda belki bilgileri olmayan arkadaşlarımı da buradan
bilgilendirmek isterim. Atatürk’e, ailesine, annesine, manevi evlatlarına en
galiz küfürlerle hakaret eden bir alçaklıkla, bunu da topluma karşı
gerçekleştiren bir alçaklıkla karşı karşıyayız. 
Biraz önce Adalet ve Kalkınma Partisinin Grup Başkan
Vekili Naci Hoca çok değerli bir açıklama yaptı tarihin nasıl oluştuğuna dair.
Biz buna “diyalektik gerçeklik” diyoruz. Diyalektik gerçeklik, bizi bir araya
getiren, o dili konuşan insanların ruhları, ürettikleri kültürleri ve hep
beraber yoğurdukları tarih bilincidir. Eğer biz bu bilinçleri söker atarsak
birlikte yaşama koşullarımız ortadan kalkar. İster bilelim ister bilmeyelim,
ister kabul edelim ister etmeyelim milletleri bu bilinçler taşır. 
Mustafa Kemal, elli yedi yıllık hayatında 11 savaşa
katılmış, 24 madalya ve 7 nişan almış, 13 kitap yazmış; Türkiye Cumhuriyeti’ni,
milyonlarca özgür insanı ve bu topraklar üzerinde milyonlarca özgür insanın
yaşayabileceği bu vatanı bize özgür, bağımsız ve mamur olarak bırakan, büyük
mücadelenin sembol adlarından birisidir. (CHP sıralarından alkışlar) 
Bugün kendisine tarihçi sıfatı yakıştırarak ya da başka
sıfatlar altında ona küfredenlerin ne kadar kitap okuduğunu bilmem ama şurada
Anıtkabir var, orada onun kütüphanesi var, o kütüphanede, her okuduğu kitabın
yanına düştüğü notlar var. Bu notlardan anlıyoruz ki 3.977 kitap okumuş, 3.977.
Bugün, Türkiye’de ya da dünyada, yöneten sınıfından olup kendisini entelektüel
sayan kaç kişi bu kitap sayısına ulaşmıştır? 
Mustafa Kemal Paşa bugün İstanbul’dan Bandırma vapuruna
bindi, vatanı ve namusu kurtarmak için. İzmir’de Kahramanlar’dan kente girerken
kenti Yunan işgalinden kurtarmaya giden ilk müfrezemizi -11 kişilik bir
müfreze- Yunan ordusu pusuya düşürmüş ve şehit etmiştir. Mustafa Kemal bunu
duyunca çok üzülmüş, oraya bir heykel diktirmiştir. Lütfen, oradan geçerken o
heykelin kaidesine yazdırdıklarına çok dikkatli bakalım: “Vatan ve namus için
şehit düştüler.” Vatan ve namus için şehit düşenlerin ruhlarını sızlatacak,
onları kabirlerinde rahatsız edecek her hareketin ve eylemin ilk ve kesin karşı
çıkışı Türkiye Büyük Millet Meclisi tarafından yapılmalıdır.(CHP sıralarından
alkışlar) Eğer biz bunu gerçekleştiremezsek hep beraber, el ele, omuz omuza,
yürek yüreğe, bu saldırılar “senin kutsalın”, “benim kutsalım” şeklinde devam
ederse tarih bilincimizi kaybederiz. Bu, çok tehlikeli bir durumdur. 
Arkadaşlar, Atatürk’ün aziz annesi Zübeyde Hanım’la
ilgili söylenen sözleri televizyonda ya da burada dillendirmek bir onursuzluk
olacağı için, o sözlere asla değinmeden size Zübeyde Hanım’la ilgili bir
gerçeği anımsatmak istiyorum. Atatürk’ün annesiyle ilgili söylenen o sözler
karşısında -ki onlar alçakça iftiralardır- size o annenin, Zübeyde Anne’nin
vasiyetnamesini okumak istiyorum. Zübeyde Anne’nin vasiyetnamesi: “‘Lâ İlâhe
İllallah’ sesleriyle gömün.” Ölünce yıkanıp kefenleme ve kabir yaptırılma
işiyle dedegân (bununla Mevlevi dervişlerini kastettiği Şemsettin Sami tarafından
yazılıyor) ve tehlilhân (cenazelerde yüksek sesle “Lâ İlâhe İllallah” diyen)
efendilerle beraber kabre götürülmek istiyor. Defnedildiğinin 3’üncü günün
akşamı hafızlar, hocalar, akraba ve ahbapların akşam yemeğine davet edilerek
yemekten sonra Kur'an-ı Kerim’den cüzler okunması ve duanın ardından hafız ve
hocalara para dağıtılması için 450 lira kâğıt para bırakıyor Selanik
yedieminine.
Bu hanımefendi için, Zübeyde Anne için söylenen sözler
o söyleyenleri taş etmelidir. Ama onun için hep beraber, birlikte bir karar
vermeliyiz; ya bu işi durduracağız, Türkiye Büyük Millet Meclisi olarak kurucu
değerlerimizi sahiplenmemize yol açan, onları ortaya koyan, bizi var eden
insanları savunacağız ya da o insanlara hakaret edilmesine sessiz kalacağız.
Eğer bu önergeyi reddederseniz bu, dışarıda, sessizlik olarak algılanır. Ben
buradaki bütün milletvekili arkadaşlarımın aynı ruh ve heyecanla benim gibi
düşündüklerine inanmak istiyorum. Ben bunun böyle olduğunu düşünüyorum. Aksini
kabul etmek hem Türkiye'nin birikimine hem insanlığa karşı çok büyük ayıp olur.

Türkiye Cumhuriyeti 1923’ten bu yana çok büyük yollar
katetti. Size ilk Başbakanımız Sayın İsmet İnönü’ye Mustafa Kemal’in Türkiye’yi
icmal eden bir raporundan bir paragraf okuyarak teşekkür edeceğim. “Doktor
sayımız 337. Her yerde tefeciler halkı eziyor. Güya tarım ülkesiyiz ama
ekmeklik unumuzun çoğunu dışarıdan getirtiyoruz. Sağlık memuru 434.” 1923’ten
bahsediyorum arkadaşlar. “Ebe sayısı 136. Pek az şehirde elektrik var, İzmir ve
İstanbul dışında, merkezler dışında elektrik yok. 3 şehirde eczane var. Salgın
hastalıklar insanlarımızı kırıyor. 3 milyon insanımız trahomlu; sıtma, tifüs,
verem, frengi ve diğer hastalıklar kol geziyor. Tuğlayı bile dışarıdan
getiriyoruz.”
Eğer yüreği olan, vicdanı olan ve bu ulusun bugün
geldiği yeri şanla, şerefle, gururla taşıyan ve vicdanları olan insanlar o gün
ile bugün arasındaki kıyaslamada Mustafa Kemal’i küfür edilecekler, annesini
hakaret edilecekler, manevi evlatlarını hakaret edilecekler; çocuklarını, onu
karalayacaklar listesine koyuyorlarsa bırakalım gök kubbe yıkılsın, bırakalım
biz nefes almayalım. (CHP sıralarından alkışlar) Çünkü o zaman bizde vefa
yoktur; vefanın olmadığı yerde vicdan da bulunmaz. 
Saygıyla selamlıyorum efendim. (CHP sıralarından
alkışlar) 
BAŞKAN – Teşekkür ederim Sayın Özkan. 
Cumhuriyet Halk Partisi Grubu önerisi aleyhinde
Burhanettin Uysal Karabük Milletvekili. 
Buyurunuz Sayın Uysal. 
BURHANETTİN UYSAL (Karabük) – Sayın Başkan, değerli
milletvekilleri; CHP’nin yurtlarda yaşanan olumsuzlukların araştırılması
amacıyla vermiş olduğu Meclis araştırması önergesiyle ilgili önergenin
aleyhinde söz almış bulunmaktayım. Yüce Meclisi saygıyla selamlıyorum. 
Türkiye, 29,6 yaş ortalamasıyla Avrupa’nın en genç
ülkelerinden bir tanesidir. Her nerede olursa olsun bütün gençler, insanlığın
gelecek umutlarıdır. Gençleri geleceğe hazırlamak, Türkiye Cumhuriyeti
Hükûmetinin en önemli ve öncelikli görevidir.
Kredi ve Yurtlar Kurumunda barınan yükseköğrenim
öğrencileri de devletimizin güvencesi altında özgürce duygu ve düşüncelerini
ifade edebilmekte, istediği inanca ve yaşam biçimine göre yaşamaktadırlar. 
15 Temmuz, ülkemizin karanlık bir girdaptan
milletimizin cesareti, feraseti ve basiretiyle kurtulduğu gündür. AK PARTİ
davasının kurucusu, Genel Başkanı, liderimiz, Türkiye sevdalısı Recep Tayyip
Erdoğan’ın çağrısıyla meydanlara inen, en önce meydanları dolduran
gençlerimizdi. Gençleri sürekli tenkit ettiler “Gençler apolitik, Türkiye'nin
sorunlarına Fransız.” dediler, gençlere çok şey söylediler ama o gençler, 15
Temmuzda “Ya istiklal ya ölüm!” diyerek gözlerini kırpmadan toplara, tüfeklere,
kurşunlara meydan okudular, Türkiye’ye sahip çıktılar, alçaklara bu ülkeyi
teslim etmediler. O gece 249 şehidimiz, 3 bine yakın yaralımız oldu.
Şehitlerimizin arasında ömürlerinin baharında, 15-16 yaşlarındaki gençlerimiz
de bulunmaktadır. Gençlerimizin manevi değerlerinin istismarı suretiyle kendi
ülkesine ve kendi milletine savaş açan ihanet şebekelerinden ve terör
örgütlerinden uzak durması, bu tuzaklara düşmemesi için AK PARTİ olarak
üzerimize düşen ne ise yapıyoruz. Bu, çocuklarımızın geleceğini hazırlamak için
öncelikli görevlerimiz arasındadır. 
Kredi Yurtlar Kurumunun, bugün 2’si Kuzey Kıbrıs Türk
Cumhuriyeti…
BAŞKAN – Sayın Uysal, Sayın Tuncay Özkan’ın üzerinde
konuştuğu Cumhuriyet Halk Partisi Grubu önerisi çok farklı bir konuda, siz
farklı bir konuda konuşuyorsunuz. 
BURHANETTİN UYSAL (Devamla) – Oraya geliyoruz efendim.
Sayın Başkan, oraya geliyoruz. 
BAŞKAN – Ben konuyla ilgili konuşmaya davet ediyorum
sizi. 
BURHANETTİN UYSAL (Devamla) – Evet, oraya geliyoruz
Sayın Başkanım. 
HALUK İPEK (Amasya) – Başkan, bir tane CHP’liye böyle
bir şey söylemediniz. Umarım, herkese söylersiniz. 
BAŞKAN – Duyamadım Sayın Milletvekili, bir daha söyler
misiniz. 
HALUK İPEK (Amasya) – Uyarınızı bütün partilere
yapmanız gerekir. 
YILMAZ TUNÇ (Bartın) – İlk kez yaptınız. 
BAŞKAN – Sayın milletvekilleri, bu Genel Kurulu bugüne
kadar objektif bir şekilde yönetmenin gayreti içerisinde oldum. Şu ana kadar da
sayın hatibin konuya dönmesi için bekledim ve şu an bu hatırlatmayı yaptım.
Oradan buraya bu hatırlatmayı yapmanızı fazlalık olarak görüyorum. 
Buyurunuz Sayın Uysal, devam ediniz efendim. 
BURHANETTİN UYSAL (Devamla) – Sayın Başkanım, teşekkür
ediyorum. 
Tabii, bazı değerleri açıklamadan direkt soruyu
cevaplayacak olursak anlaşılması mümkün değil. Bir iki değer verdikten sonra
araştırma önergesine neden “hayır” dediğimizi de izah edeceğiz. 
ALİ ŞEKER (Gaziantep) – İzaha gerek yok. 
MÜSLÜM DOĞAN (İzmir) – Eğer “hayır” diyorsanız ayıp. 
ALİ ÖZCAN (İstanbul) – “Hayır” diyeceksiniz ha.
BURHANETTİN UYSAL (Devamla) – Bir izah edelim, bir de
biz konuşalım müsaade edin, anlaşacağız. Sizinle anlaşması kolay. 
MUSA ÇAM (İzmir) – Nasıl anlaşmamız kolay yani?
BURHANETTİN UYSAL (Devamla) – Sizin verdiğiniz önergeye
biz de karşıyız. Atatürk’ün şahsına, annesine, manevi kızlarına yapılan
saldırıyı biz de şiddetle kınıyoruz.
ALİ ŞEKER (İstanbul) – Kişinin ayinesi iştir, lafa
bakılmaz.
BAŞKAN – Sayın milletvekilleri, lütfen, lütfen hatibi
dinleyiniz efendim. 
Siz devam ediniz Sayın Uysal.
BURHANETTİN UYSAL (Devamla) – Evet, ayinesi iştir
kişinin, lafa bakılmaz. Biz de yaptığımız işleri anlatarak lafa yer bırakmamaya
çalışıyoruz, lütfen bunu da idrak edin. (AK PARTİ sıralarından alkışlar)
Teşekkür ediyorum.
Yurtlarla ilgili, gençleri yetiştirmek için ne kadar
yatırım yaptığımızı… O gençler bizim gençlerimiz değil, hepimizin gençleri. 
Kredi Yurtlar Kurumunun bugün, 2’si Kuzey Kıbrıs Türk
Cumhuriyeti’nde olmak üzere 81 il ve 170 ilçede toplam 728 yurdunda 601.703
yatak kapasitesine ulaşılmıştır. 2018 yılı itibarıyla da bu sayının 750 binlere
çıkması beklenmektedir. Değişiklik sadece yataktaki kapasitede değildir, koğuş
ve ranza sisteminden vazgeçilerek baza sistemine geçilmiştir; odalar 1 kişilik,
3 kişiliktir ve modern bir otel hüviyetindedir. 
MÜSLÜM DOĞAN (İzmir) – Tam önergeyle ilgili
konuşuyorsunuz.
BURHANETTİN UYSAL (Devamla) – Önergeyle ilgili
konuşuyoruz.
ALİ ŞEKER (İstanbul) – Kıbrıs’a doğru gittin. 
ZÜLFİKAR İNÖNÜ TÜMER (Adana) – Aladağ’da nerede yandı bu
çocuklar?
BURHANETTİN UYSAL (Devamla) – Efendim?
ZÜLFİKAR İNÖNÜ TÜMER (Adana) – Aladağ’da nerede yandı
bu çocuklar?
BAŞKAN – Sayın milletvekilleri…
Sayın Uysal, siz Genel Kurula hitap edin efendim.
Sayın milletvekilleri, lütfen efendim.
BURHANETTİN UYSAL (Devamla) – 2002 yılında 450 bin
öğrenciye sadece öğrenim kredisi veren kurum, bugün 1 milyon 622 bin öğrenciye
burs veya öğrenim kredisi verir hâle gelmiştir. 2002 yılında aylık 11 lira olan
beslenme yardımı, Ocak 2017‘den itibaren 285 liraya yükseltilmiştir. 2002
yılında ödenen öğrenim kredisi miktarı aylık 45 lira iken Ocak 2017’de 425
liraya çıkarılmıştır. 
Tabii, öğrencilerimize Kredi Yurtlarda sadece barınma
hizmeti verilmemektedir, bu öğrencilerimizin geleceğe hazırlanmaları adına
sosyal ve kültürel faaliyetlere de yer verilmektedir. 
Atatürk’e yapılan saldırıyı, ailesine yapılan saldırıyı
şiddetle kınıyoruz. O gün Kredi Yurtlara davet edilen şahıslar bu suçları
işlememişlerdi, suçlu değillerdi. Siz de bir konferans verdireceğiniz zaman
birisinden temiz kâğıdı isteseniz bile o gün için o temiz kâğıdını verebilecek
konumdaydılar. Şimdi, bunu AK PARTİ iktidarının bilinçli bir şekilde yaptığını
söylerseniz haksızlık yapmış olursunuz. Atatürk’ün, Atatürk’ün ailesinin ve
kızlarının sizin sahip çıktığınız kadar bizim de ortak değerimiz olduğunu
belirtmek istiyoruz. (AK PARTİ ve CHP sıralarından alkışlar) 
O yurtlarda yetişen çocuklar sadece sizlerin değil
hepimizin çocukları ve geleceğimizdir. Bu nedenle…
UĞUR BAYRAKTUTAN (Artvin) – “…hayır diyorum.” Bu nedenle
“hayır” diyorsunuz!
BURHANETTİN UYSAL (Devamla) – Şimdi, böyle bir ortamda,
yapılanları gölgelemek adına, bu araştırma önergesinin aleyhinde olduğumuzu
belirtmek istiyoruz. 
ALİ ŞEKER (İstanbul) – Niçin?
MÜSLÜM DOĞAN (İzmir) – Niçin ama?
BURHANETTİN UYSAL (Devamla) – İş yargıya intikal
etmiştir.
MEVLÜT DUDU (Hatay) – Ama hâlâ anlamadık.
BURHANETTİN UYSAL (Devamla) – Ama bir dakika… Bir yaşam
hakkı tanıyın.
Bundan sonra, bu konferanslara çağrılan kişiler yargı
kararıyla suçlu bulunup Atatürk’e ve Atatürk’ün aleyhine suç işledikleri tespit
edildikten sonra Kredi Yurtlar Kurumu eğer bu şahısları tekrar öğrencileri
bilgilendirmek adına davet ediyorsa araştırma önergesini o zaman verirsiniz, o
zaman ben de sizlerle birlikte “hayır” veririm diyorum. 
MUSA ÇAM (İzmir) – “Evet” demeniz lazım, “evet”. 
MÜSLÜM DOĞAN (İzmir) – Niye “hayır” diyorsun?
BURHANETTİN UYSAL (Devamla) – Yüce heyetinizi saygıyla
selamlıyorum. (AK PARTİ sıralarından alkışlar)
ALİ ŞEKER (İstanbul) – Kaç defa hakaret yetiyor?
BAŞKAN – Teşekkür ederim Sayın Uysal.
Sayın milletvekilleri, Sayın Burhanettin Uysal kürsüye
çıkıp konuşmaya başladığında “Cumhuriyet Halk Partisi Grubunun Kredi ve Yurtlar
Kurumunun yurtlarıyla ilgili önergesi hakkında görüşlerimi ifade edeceğim.”
dedi. Belli ki bir yanlış bilgilenme söz konusu. Ben de beş dakika kadar
bekledim, Sayın Uysal’a yardımcı olmak amacıyla -konu muhtemelen kendisine
farklı aktarıldı ki öyle bir konuyla girdi- öyle bir hatırlatma yaptım.
Uyarımın başka bir amacı yoktur, bunu bir başka amaca çekmeye çalışan
arkadaşlarıma üzüntülerimi bildiriyorum. 
Cumhuriyet Halk Partisi Grubu önerisi üzerinde lehte
Ruhi Ersoy, Osmaniye Milletvekili.
Buyurunuz Sayın Ersoy. (MHP sıralarından alkışlar)
RUHİ ERSOY (Osmaniye) – Sayın Başkan, değerli
milletvekilleri; Türkiye Cumhuriyeti’nin kurucusu, Türk milletinin ortak değeri
Aziz Mustafa Kemal Atatürk’ün adının tartışma zemini üzerinde olmasından, böyle
bir gündemin Mecliste oluşturulmasından dolayı da biz Milliyetçi Hareket
Partisi olarak hicap duyuyoruz ve bu süfli açıklamaları yapan sözde tarihçi
popülistleri alenen ve kamu vicdanı önünde Büyük Millet Meclisi huzurunda
kınıyoruz, lanetliyoruz. (MHP sıralarından alkışlar) 
Verilen önergenin lehinde söz almış bulunuyorum, aksi
takdirde Türk milletinin şerefli mücadelesinin bir parçası olan ve medeniyet
ufkundan yeni bir güneş gibi doğacak olan aydınlanmış Türk Rönesans’ının mimarı
Mustafa Kemal Atatürk şahsındaki medeniyet hamlesine karşı söyleyecek sözümüz
olamaz. Zira bugün bizi bir araya getiren ortak temel değerler üzerinden millet
kendisini yeniden var eder ve yarınlara bu var edilişle her gün kendini yeniden
kurarak devam eder. 
“Ortada fol yok yumurta yokken nereden çıktı bu sözde
popülist tarihçiler de popüler kültür argümanı gibi Atatürk’ü tartışma zeminine
-koca koca televizyon kanallarında- geldiler?” sorusuna aslında cevap aramak
lazım. Türkiye’de yaşanan gelişmeler, “Türk Rönesans”ı diye ifade ettiğimiz
Türk çağdaşlaşması ve cumhuriyet mucizesi hiçbir yerde, Orta Doğu’da Türkiye
haricinde hiçbir ülkede sonuç vermediği hâlde kadınlarımız üzerinden Türkiye’de
sonuçlanmaya başlamış olması ve o birikimle bugünlere kadar bizi taşıyor olması
çok değişik sancılarla mümkün oldu. Üzerinden darbeler geçti, demokrasi
sıkıntılı günler yaşadı ama bütün bunlara rağmen, toplum harmanlanarak kendini
yeniden var edebildi. 1938’de Atatürk’le birlikte onun ilkeleri de
defnedildiğinde raydan çıkan cumhuriyetin yeniden rayına girebilmesi için temel
ilkeler ve ülküler konusunda ihtirazlar geliştiren Türkçüler, Türk
milliyetçileri oldu; 3 Mayıs 1944’lerde tabutluklara gönderildiler ve daha
sonrasında Alparslan Türkeş bu sürecin siyasal temsilcisi olarak, varlık
mücadelesi vererek kendisini ifade etmeye başladığı günlerde “Neden MHP’yi
kurmaya ihtiyaç duydunuz? Neden bu söylemlerdesiniz CHP varken?” sorusuna karşı
“Raydan çıktı, o sebeple, cumhuriyeti rayına oturtmak istiyoruz.” ifadesini
kullanmıştır. İşte biz milliyetçiler olarak, ülkücüler olarak, Milliyetçi
Hareket Partisi olarak Büyük Önder Mustafa Kemal’i kurtarıcı, Türk aklının
temsilcisi; Başbuğ Alparslan Türkeş’i de bu manada kurucu önderin genel
tehditlere karşı koruyucusu, bugünkü Milliyetçi Hareket Partisini de devleti
yaşatmak adına misyonunu var edebilmiş Türk milletinin sözcüsü olarak
görüyoruz.
Bu, işin bir tarafı ama asıl diğer taraflarına
baktığımızda cumhuriyetin kuruluşunda, özellikle son asırda, son yüz yıllık,
yüz elli yıllık süreç içerisinde Osmanlı’nın din anlayışının çöktüğü bir
ortamda yeniden Matüridî aklını iktidar kılan, Diyanet İşlerini 1932’de kuran
ve ilk Kur’an tercümesini yaptırarak Allah’ın kelamını direkt öğrenme arzusuyla
milletiyle bütünleştiren ve Sahih-i Buhari tercümelerinden Hamdi Yazır’a,
Kur’an tefsirlerine kadar, cami inşaatlarından Rıfat Börekçi’yle birlikte
verdiği mücadelelere kadar dinin sağlıklı anlaşılmasında önemli misyonlar
üstlenen Mustafa Kemal Atatürk’ü; sahici ailesiyle, şeceresiyle milletiyle,
devletiyle bütünleşmiş bir Mustafa Kemal’i daha sonra ortaya çıkan oligarklar
tanıtmama mücadelesi verdi ve kendi kimliklerini dayatmayı Atatürkçülük adına
yaptıkları için sahici Atatürk’ün üzerini kapattılar. Sahici Atatürk’ü
tanımayan millet, Atatürkçülük adına millete dayatılanlara karşı reaksiyon
göstererek başka yanlışlara girdi. Bu konuda ilmine güvenmiş olduğumuz saygın
bilim insanlarının çalışmaları var. Onlardan bir tanesi Doktor Ali Güler’dir.
Kendisi uzun yıllar Harbiyede de, askerde de görev yapmış önemli bir
tarihçimizdir. “Atatürk’ün Saklanan Şeceresi” ve “Benim Ailem (Atatürk’ün
Saklanan Ailesi)” adlı 2 önemli eseri Meclis huzurundan kamuoyunun dikkatlerine
sunuyorum. 
İşte, bu kamplaşma ve kutuplaşma içerisinde cumhuriyet
değerlerini kendi ideolojilerine göre tahterevalli yapanların aynı zamanda
Osmanlı’yı cumhuriyetin ötekisi, cumhuriyeti Osmanlı’nın ötekisi gösteren
tahterevalli siyasetini yoğun bir şekilde yaptıkları günde, yine bir gün bir
grup konuşmasında Milliyetçi Hareket Partisi Sayın Lideri Devlet Bahçeli dedi
ki: “Türkiye’nin kurtuluşu temel olarak Anıttepe ile Kocatepe arasına çekilmiş
bir halattan geçer, o halatın adı da ‘milliyetçi hareket’tir.” dedi.
Dolayısıyla, bugün tarihî olayları bir, tarihî zemininde değerlendirmek; iki,
bizi bir arada var eden temel değerlerimiz üzerinden teferruattaki tartışmalara
girdiğimizde ilmen tartışmalı konuları zemin olarak siyasetin malzemesi hâline
getirmek hiçbir zaman iyi niyetle karşılanamaz. Rıza Nur hatıratlarından, bazı
dinî konularda söz söyleyen kanaat önderlerinin eserlerinden hareketle
Atatürk’e dil uzatmanın kaynaklarına gidildiğinde, sahiden de Rıza Nur’un
sahici birinci kaynağının Fransa’daki ilgili kütüphaneden asıllarına
bakıldığında bu bölgelerde farklı mürekkeplerin kullandığını da bir hakikattir.
İşte, Ali Güler’in eseri okunduğunda bu hakikatlerin ortaya çıkacağına yürekten
inanıyoruz. 
Bizlerin bu manadaki durduğu yer… 15 Temmuz gerçeğinde
hain FETÖ kalkışmasındaki ihanet girişiminde din adına, Müslümanlık adına bu
milletin silahının bu milletin evlatlarına nasıl çekilebileceğini gösteren bu
süfli anlayış da bir kez daha kaybetmiştir ve Mustafa Kemal’in öngörüsüyle ortaya
koyduğu laiklik anlayışıyla, hürriyetçilik, şahsiyetçilik anlayışıyla,
demokrasi anlayışıyla kamuoyu yeniden tanışma imkânı bulmuştur. Bu konuda sözüm
ona iktidar partisi mutfağına hizmet eden pek çok aydın, entelektüel, kanaat
önderi ve oy veren vatandaşlar da 15 Temmuz sürecinden sonra yaşanan
gerçeklerle “Sadece ve sadece namazımı kıldığım, seccademi serdiğim yer
memleketim, nevibeşer milletim.” denilemeyeceğini; vatansız, milletsiz ve
devletsiz Müslümanlığın tamamlayıcı unsuru olmadığını yaşayarak hep birlikte
gördü ve döneminde entelektüel anlamda, akademik anlamda tartıştığımız pek çok
muhafazakâr kesimin -tırnak içerisindeki- siyasal İslamcı geleneğinden gelenler
de bu hakikati yaşayarak gördü; vatan, millet, büyük Türk milleti ailesi,
devlet, bayrak olmadan bu işler olmuyormuş anlayışına geldiler. O sebeple
meydanlarda yeniden “Türkiyem”ler söylediler, o sebeple büyük Türk milletinin
şerefli al yıldızlı bayrağını ve Mustafa Kemal Atatürk’ü miting meydanlarına
taşıdılar. Onlara teşekkür ediyoruz; doğru olan, hakikat olan buydu. 
Ama asıl -sözümün başında ifade ettiğim- Atatürk’ü
tartışma zeminine çekmek isteyenler acaba bu gelişmeden mi rahatsız oldular?
Türkiye'nin bir bütün hâlinde yeniden büyük Türk milleti ailesi olduğunu ve tüm
unsurlarıyla beraber bir şekliyle öznesinin millet, yükleminin demokrasi,
nesnesinin devlet olduğu hakikatini gören bir anlayıştan rahatsız olanlar acaba
Aziz Atatürk’ü yeniden tartışma zeminine çekerek bu hakikati örtmeye mi
çalışıyorlar? 
Bu konuda samimi bir şekilde iktidar partisinin
kanallarında ve gazetelerinde de eleştiriler getiren, aramızda bulunan birtakım
saygın milletvekillerinin de Atatürk’e karşı söylenilen, dil uzatılan bu konuyu
telin etmesi, kınaması, iktidar partisi aktörlerinin onları da bir şekliyle telin
edip kınaması bu milletin bir kazanımıdır ve bu meselelerin tartışma zemininde
olmaması gerektiğinin bir hakikatidir diye ifade ediyorum. Bu tartışmalar ve
yaşanan tecrübelerden çıkarmış olduğumuz bu birikim bizim kazanımımızdır ve
medeniyet ufkunda yeni bir güneş gibi doğacak olan Türkiye Cumhuriyeti
devletinin milletin devleti olduğunda medeniyet üretebildiğini tarihte
gördüğümüz gibi, en yakın Anadolu coğrafyasında, Selçuklu, Osmanlı, Cumhuriyet
terkibinin sonsuza kadar millet, sonsuza kadar devlet ve medeniyetin yeniden
neşet edeceği günlere bu tartışmaların dışında “neler yapabiliriz”i sorarak
ulaşabiliriz; yeniden, cumhuriyeti kuranların nasıl bir gençlik istediğini
tartışma zeminine çekerek tartışabiliriz. “1923-1938 arasında Türkiye Büyük Millet
Meclisindeki milletvekilleri nasıl bir gençlik istiyordu?” sorusuna cevap veren
doktora tezleri yapıldı. Bu tezlerin okunmasını, bu tezlerden hareketle
cumhuriyetin kültür kodlarıyla ve saklanan sahici Atatürk şeceresiyle
medeniyetin ufkunda yeni bir güneş gibi doğacağımız günler adına büyük heyecan
ve coşku içerisindedir Milliyetçi Hareket Partisi ve büyük Türk milleti bunu
beklemektedir. 
Bu duygu ve düşüncelerle Milliyetçi Hareket Partisi
Grubu adına sözlerimi tamamlıyor, Genel Kurulu saygıyla selamlıyorum efendim.
(MHP sıralarından alkışlar)
BAŞKAN – Teşekkür ederim Sayın Ersoy.
ENGİN ALTAY (İstanbul) – Sayın Başkan…
BAŞKAN – Sayın Altay, 60’ıncı maddeye göre söz
talebiniz var sanıyorum.
ENGİN ALTAY (İstanbul) – O var idi, lakin sizin
gözünüzden kaçtı, Sayın Ersoy kürsüye çıktı. Sayın Ersoy’un partimize yönelik
sataşması üzerine şimdi ayrıca söz talebim var.
ERKAN AKÇAY (Manisa) – Ne sataşması?
BAŞKAN – Hangi cümleyle sataştı Sayın Altay?
ENGİN ALTAY (İstanbul) – “Cumhuriyet Halk Partisi
raydan çıktı, bu yüzden MHP geldi.” gibi bir söz…
ERKAN AKÇAY (Manisa) – Hayır “Cumhuriyet Halk Partisi”
demedi, “Cumhuriyet raydan çıktığı için…” 
ENGİN ALTAY (İstanbul) – O da… 
ERKAN AKÇAY (Manisa) – Böyle bir şey olamaz Sayın
Başkan.
ENGİN ALTAY (İstanbul) - Yani onu da bir sataşma
sayarız. Cumhuriyet niye raydan çıksın? Yani onu da bir sataşma sayarım, her
milletvekilinin de sataşma sayması lazım.
ERKAN AKÇAY (Manisa) – Efendim “cumhuriyet” kavramı
Cumhuriyet Halk Partisinin tekelinde midir Sayın Başkan?
ENGİN ALTAY (İstanbul) – Değil efendim, sen de çık
söyle. Arkadaş tashih etsin. 
ERKAN AKÇAY (Manisa) - Peki, tamam.
BAŞKAN – Buyurunuz Sayın Altay.
OSMAN AKŞIN BAK (Rize) - Hepimizin cumhuriyet.
ENGİN ALTAY (İstanbul) – Hepimizin, ben de onu
söylemeye geldim buraya.
IX.- SATAŞMALARA İLİŞKİN KONUŞMALAR (Devam)
2.- İstanbul Milletvekili Engin Altay’ın,
Osmaniye Milletvekili Ruhi Ersoy’un CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ENGİN ALTAY (İstanbul) – Teşekkür ederim Sayın Başkan.
Öncelikle şunu söylemem lazım: Burada hiçbirimizin bir
başka arkadaşımızla ilgili ne milliyetçiliğini ne imanını ne Atatürk sevgisini
sorgulama haddi ve hakkı yoktur; kesin bu böyledir. Ancak bununla beraber, bu
Parlamentonun üyeleri olarak bu Parlamentoyu kuran yüce liderimiz
-eleştirilebilir, tartışılabilir, ben açık bir adamım ama- biraz önce Tuncay
Özkan’ın dediği gibi, bizim toplumumuzun, ulusumuzun bu noktaya gelmesindeki
önemli şahsiyetler, bizim aynı zamanda namusumuzdur. Bu hakaretlere neyin sebep
olduğu konusunda demin yerimden konuştum. Bunlar sapıktır, meczuptur, olsa olsa
nankördür ama bunlar bu cesareti nereden alıyor; buraya bakmak lazım. İktidar
partisi adına konuşan sayın milletvekili şöyle bir söz etti, dedi ki: “Evet, bu
olmuş ama bu yargıda. Şimdi yargıdaki bir konuyu konuşmamak lazım.” Yani
milyonlarca insanın gözüne baka baka Atatürk’e biri küfür edecek ve AK PARTİ
milletvekili burada diyecek ki: “Efendim, tamam da bu yargıda; yargı bir karar
versin.” 
Beyefendi, böyle bir konuda yargı kararına gerek
yoktur. Sizin şimdi yaptığınızı geçmişte merhum Menderes de yaptı,
muhafazakârlardan üç oy fazla almak için, o cenaha, o insanların içinde
kümelenmiş meczuplara gereğinden fazla taviz verdiği için sonra merhum Menderes,
Atatürk’ü Koruma Kanunu çıkarmak zorunda kaldı kendi koltuğunu koruyabilmek
için. Şimdi düştüğünüz durum üç aşağı beş yukarı budur, bunun altını çizmek
istiyorum. 
Atatürk kesinlikle Cumhuriyet Halk Partisinin değil,
elbette değil, hepinizin; itirazınız, eleştiriniz varsa çıkar, yaparsınız ama
saygı ayrı bir şeydir. İnsan hiç tanımadığı insana saygı gösterirken…
(Mikrofon otomatik cihaz tarafından kapatıldı) 
ENGİN ALTAY (Devamla) - …böyle büyük bir lidere
saygısızlığı meşru görmeyi, bunun kararını mahkemeye bırakmayı yüce milletin
vicdanına havale ediyoruz.
Genel Kurulu saygıyla selamlıyorum. (CHP
sıralarından “Bravo!” sesleri, alkışlar)
BAŞKAN – Teşekkür ederim Sayın Altay. 
ERKAN AKÇAY (Manisa) - Sayın Başkan…
ENGİN ALTAY (İstanbul) – Tamam, ben yanlış anlamışım.
ERKAN AKÇAY (Manisa) – Sayın Başkan…
BAŞKAN – Sayın Akçay, buyurunuz, mikrofonunuzu
açıyorum.
ERKAN AKÇAY (Manisa) – Cumhuriyet Halk Partisi Grup
Başkan Vekili Sayın Engin Altay, konuşmacımız Sayın Ruhi Ersoy’un konuşmasına
atıfla sataşmadan söz aldı fakat daha evvelki, Adalet ve Kalkınma Partisi Grubu
adına konuşan sayın konuşmacının konuşmalarına atfen söyledi, öncelikle bunu
bir ortaya koymamız gerekir. Dolayısıyla, bizim konuşmacımız Sayın Ruhi
Ersoy’un konuşmasına ilişkin, herhangi bir sataşma olmadığı da böylelikle
ortaya çıkmış oldu. 
Teşekkür ediyorum. 
BAŞKAN – Evet, konu açıklığa kavuşmuştur Sayın Akçay,
teşekkür ederim. Açıklamalarınız tutanaklara geçmiştir.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili
İstanbul Milletvekili Engin Altay, Grup Başkan Vekili Ankara Milletvekili
Levent Gök ile Grup Başkan Vekili Manisa Milletvekili Özgür Özel tarafından,
tarihçi yazar unvanlarıyla ülkemizin kurucusu Ulu Önder Mustafa Kemal Atatürk'e
ve aile bireylerine nefretle saldıran âciz ve sığ karakterlerin üniversite
gençliğine yol gösterici olarak konferanslarda ve kamplarda yer almalarının
araştırılması amacıyla 16/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Önerinin aleyhinde son konuşmacı Naci
Bostancı, Amasya Milletvekili.
Buyurunuz Sayın Bostancı. (AK PARTİ sıralarından
alkışlar)
MEHMET NACİ BOSTANCI (Amasya) – Sayın Başkan, değerli
arkadaşlar; Andy Warhol diye postmodern bir sanatçı vardır, meşhur bir adam;
isminden daha meşhur bir sözü var: “Zamanımızda herkes on beş dakikalığına
meşhur olacak.” Süre herhâlde kısalıyor, bazıları beş dakikalığına da meşhur
olabiliyor. Tabii, beş dakika, on beş dakika meşhur olanların hayırlı ve olumlu
işler yaparak meşhur olamayacakları muhakkak. Modern zamanın iletişim araçları da,
zannediyorum, böyle negatif meşhurluğa izin veren mecralar olarak bir
fonksiyonu yerine getiriyor. Birileri çıkıyor, halkımızın biraz argo ifadeyle
“çıkıntılık yapmak” diye tabir ettiği tarzda olağan, rasyonel, toplumun
vicdanına, ahlakına uygun gelecek, ana yolun dışında kenara düşebilecek,
marjinal olabilecek ama insanların dikkatini çekecek laflar ederek tam da bu
Andy Warhol’un dediği tarzda popüler olabiliyorlar. Tarihçiliğin de böyle
boyutu var. 
Ciddi tarihçilerin bu tür beş dakika, on dakika meşhur
olmadığını biliriz. Yani Bernard Lewis önemli bir tarihçiydi. Sina Akşin, Mete
Tunçay, Kemal Karpat; bunların hepsi yakın tarihe ilişkin çalışmalar yaptılar.
Mesela Peter Burke önemli bir tarihçi, Marc Bloch hiç aklımıza bile gelmez. Ama
işte demin ismi sayılan kişiler tarihçilikle, onun yöntemiyle, onun analiz
biçimiyle alakası olmayan, son derece evet meczupça, dedikodu ve söylenti
kabilinden birtakım tuhaf ve kesinlikle tarihî bilgilerle ters düşen ama
kendilerine negatif manada beş dakika şöhret sağlayacak bir diskurla, maalesef,
Atatürk ve annesi, çevresi için bu tür laflar ettiler. Esasen bunlara karşı da
herkes tepkiyi verdi; Sayın Cumhurbaşkanımız konuştu, Sayın Başbakan konuştu,
siyasi partilerin genel başkanları konuştu, televizyonlarda bunlara karşı yine
sözler söylendi. Burada Cumhuriyet Halk Partisinin getirdiği önerge
çerçevesinde 3 arkadaşımız ve nihayet Engin Bey’in heyecanlı konuşması, hepsi
son derece hoştu ve bu meczupluğa karşı mukabele niteliği taşıyordu. 
Şimdi, bunun ötesinde -savcılar da aynı zamanda
görevdeler ve gereken soruşturmaları yapıyorlar- bu işe böyle toplumsal bir
nümayiş karakteri kazandırmak bence bu beş dakika, on dakika negatif şöhret
sahibi insanları fazla önemsemek ve negatif yönden de onların şöhretlerine
katkı sağlamak gibi bir olumsuz etki de doğurabilir diye düşünüyorum.
Şunu biliyoruz: Toplumda siyasi kanaati ne olursa
olsun, Türkiye’nin geleceğine nasıl bakarsa baksın, yakın tarihe ilişkin temel
değerler konusunda insanlar arasında problem yok; belki yorum farklılıkları
olabilir, yaklaşım farklılıkları olabilir ama hiçbir ana mecranın, hiçbir
siyasal grubun burada ifade edildiği tarzda o dedikodu ve söylentilere tekabül
eden bir yaklaşımı ve söylemi, diskuru asla olmaz. 
Elbette yakın tarihe ilişkin eleştiriler de
yapılabilir, insanlar üzerine konuşulabilir; tarihin metodolojisine uymak,
rasyonel olmak, hakkaniyet ve adalet duygusuyla davranmak, bilimsel yöntemleri
esas almak, ayrıca kendi bulunduğum politik çevrenin dışındaki çevreler
nezdinde de, toplumsal çevreler nezdinde de bir hakkaniyet ve adalet duygusu
doğurabilecek tarzda değerlendirmeler yapmak kaydıyla elbette eleştiriler
olabilir. Ama böyle ipe sapa gelmez lafları fazlasıyla ciddiye almak… Toplum,
gereken mukabeleyi yapmıştır; siyaset, yapmıştır; adliye, yapmıştır; fazlasıyla
ciddiye almayı doğru bulmam. Burada çok kıymetli görüşler ifade edildi.
Cumhuriyet Halk Partisinin grup önerisi ile Türkiye Cumhuriyeti’nin kuruluş
değerlerine bağlılık arasında bir illiyet bağı kurulmasını da uygun bulmam.
Sonuçta, önemli olan, topluma, tartışılan bu konuya ilişkin siyasi partilerin
nerede durduğu, meseleye nasıl baktığına ilişkin bilgi vermektir; bu bilgi
verilmiştir. Onun ötesi Meclisin çalışma usulleri içerisindeki bir yöntem
meselesidir. Biz Cumhuriyet Halk Partisinin grup önerisine bu çerçevede karşı
çıkıyoruz, “hayır” diyeceğiz. Ama bu ortak konularda hepimizin hemfikir
olmasından dolayı da memnuniyetimi ifade etmek isterim.
Teşekkürler, saygılar… (AK PARTİ sıralarından alkışlar)

BAŞKAN – Teşekkür ederim Sayın Bostancı.
ENGİN ALTAY (İstanbul) – Sayın Başkanım…
BAŞKAN – Sayın Altay…
ENGİN ALTAY (İstanbul) – Efendim, 60’a göre bir
açıklamada bulunacağım.
BAŞKAN – Buyurunuz, mikrofonunuzu açıyorum.
VI.- AÇIKLAMALAR (Devam)
22.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın CHP grup önerisi üzerinde yaptığı
konuşmasındaki bazı ifadelerine ilişkin açıklaması
ENGİN ALTAY (İstanbul) – Teşekkür ederim.
Sayın Başkanım, herhâlde Sayın Bostancı da bizim grup
önerimizi okumamış, öyle anlıyorum. Zira bizim derdimiz 3 tane sapığın
söylediği bu sözler üzerinden bir feveran etmek falan değil, Atatürk’ün buna
ihtiyacı yok. Ben isimlerini bile anmak istemiyorum. Bizim buradaki derdimiz,
meramımız şudur: Gençlik ve Spor Bakanlığına bağlı Kredi ve Yurtlar Kurumunda
çeşitli yaz kampları, sosyal etkinlikler ve benzeri isimler altında bu
sapıkların bu yurtlarda, bu öğrencilere konferans ve seminer vermeleridir.
Bunun doğru olmadığını düşünüyoruz. Bu ve benzeri olayların Türkiye genelinde
çok yaygın olduğuna dair bilgi, duyum ve kanaate sahip olduğumuz için bunun
araştırılmasının gerekli olduğunu yüce Meclisin takdirine sunuyoruz. Mesele 3
tane sapık laf etti diye Meclisin gündemini işgal etmek değil ama şuna da
katılmayız tabii ki: “Ee, bunlar sapıktır, ediversin.” de diyemeyiz.
MEHMET NACİ BOSTACI (Amasya) – Hayır hayır.
ENGİN ALTAY (İstanbul) – Bu memlekette Atatürk’e küfür
ettirmeyiz, bunun da altını çizmek istiyoruz. (CHP sıralarından alkışlar) Bence
bunu sizin, bizden daha yüksek bir sesle haykırmanız gerekir.
Teşekkür ediyorum.
BAŞKAN – Teşekkür ederim Sayın Altay.
Sayın Bostancı…
MEHMET NACİ BOSTANCI (Amasya) – Sayın Başkanım, ilgili
kişiler bu olay yaşandıktan sonra bir program çerçevesinde gidecekleri her
yerden programları iptal edilmiştir. Yaşanan olaydan sonra toplumun ve
kurumların tepkisi ortadadır. Bundan sonra, böyle bir olay yaşandıktan sonra bu
kişilere bu tarzda herhangi bir görev, konferans verilmesi söz konusu değildir,
olursa gerekeni yapmak hepimizin boynunun borcudur.
Teşekkür ederim.
BAŞKAN – Teşekkür ederim Sayın Bostancı.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili
İstanbul Milletvekili Engin Altay, Grup Başkan Vekili Ankara Milletvekili
Levent Gök ile Grup Başkan Vekili Manisa Milletvekili Özgür Özel tarafından,
tarihçi yazar unvanlarıyla ülkemizin kurucusu Ulu Önder Mustafa Kemal Atatürk'e
ve aile bireylerine nefretle saldıran âciz ve sığ karakterlerin üniversite
gençliğine yol gösterici olarak konferanslarda ve kamplarda yer almalarının
araştırılması amacıyla 16/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum.
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (İstanbul) – Başkanım yoklama istiyoruz.
BAŞKAN – Bir yoklama talebi vardır, o nedenle yoklama
işlemini gerçekleştireceğim; ondan önce, yoklama isteminde bulunan sayın
milletvekillerini ismen tespit edeceğim.
Sayın Altay, Sayın Özkan, Sayın Tanal, Sayın Arslan,
Sayın Çam, Sayın Özkoç, Sayın Özdiş, Sayın Özcan, Sayın Erkek, Sayın Emir,
Sayın Gökdağ, Sayın Akyıldız, Sayın Yüksel, Sayın Gürer, Sayın Tümer, Sayın
Çamak, Sayın Budak, Sayın Yıldız Biçer, Sayın Emre, Sayın Şeker, Sayın Sarıhan,
Sayın Yeşil.
Yoklama için iki dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili
İstanbul Milletvekili Engin Altay, Grup Başkan Vekili Ankara Milletvekili
Levent Gök ile Grup Başkan Vekili Manisa Milletvekili Özgür Özel tarafından,
tarihçi yazar unvanlarıyla ülkemizin kurucusu Ulu Önder Mustafa Kemal Atatürk'e
ve aile bireylerine nefretle saldıran âciz ve sığ karakterlerin üniversite
gençliğine yol gösterici olarak konferanslarda ve kamplarda yer almalarının
araştırılması amacıyla 16/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 16
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler...
Kabul etmeyenler... Öneri kabul edilmemiştir.
Birleşime on beş dakika ara veriyorum.
Kapanma Saati: 17.38
İKİNCİ OTURUM
Açılma Saati: 17.56
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ) , Mustafa AÇIKGÖZ (Nevşehir) 
-----0-----
BAŞKAN – Sayın milletvekilleri, Türkiye Büyük Millet
Meclisinin 92’nci Birleşiminin İkinci Oturumunu açıyorum. 
Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
3.- AK PARTİ Grubunun, Genel Kurulun 16 ve
23 Mayıs 2017 Salı günlerindeki birleşimlerinde sözlü soruların
görüşülmemesine; gündemdeki sıralamanın yeniden düzenlenmesine; Genel Kurulun
16 Mayıs 2017 Salı günkü birleşiminde HSK'nın üye seçiminin Anayasa'nın geçici
21’inci maddesi gereğince yapılmasına ve bugünkü birleşiminde seçim
işlemlerinin tamamlanmasına kadar, 17 Mayıs 2017 Çarşamba günkü birleşiminde
475 sıra sayılı Kanun Teklifi’nin görüşmelerinin tamamlanmasına kadar, 18 Mayıs
2017 Perşembe günkü birleşiminde 364 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarını sürdürmesine; 475
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak bölümler hâlinde görüşülmesine ilişkin önerisi 
16/05/2017
Türkiye Büyük Millet Meclisi Başkanlığına
Danışma Kurulu 16/05/2017 Salı günü (bugün)
toplanamadığından, İç Tüzük’ün 19’uncu maddesi gereğince grubumuzun aşağıdaki
önerisinin Genel Kurulun onayına sunulmasını arz ederim. 
 Mehmet
Naci Bostancı 
 Amasya
 AK
PARTİ Grup Başkan Vekili
Öneri:
Genel Kurulun 16 ve 23 Mayıs 2017 Salı günlerindeki
birleşimlerinde sözlü soruların görüşülmemesi; 
Bastırılarak dağıtılan 475 sıra sayılı Kanun
Teklifi’nin 48 saat geçmeden Gündemin “Kanun Tasarı ve Teklifleri ile
Komisyonlardan Gelen Diğer İşler” kısmının 1’inci sırasına alınması; 
Genel Kurulun;
16/05/2017 Salı günkü birleşiminde HSK'nın üye seçiminin
Anayasa'nın geçici 21’inci maddesi gereğince yapılması; bu birleşiminde 1’inci
oylamada üçte 2 çoğunlukla (367 üye) seçimin sonuçlandırılamaması hâlinde,
2’nci oylamanın yapılması; bu oylamada üye tamsayısının beşte 3 çoğunluğunun
(330 üye) sağlanamaması hâlinde 3’üncü oylamanın yapılması, bu oylamada da üye
tam sayısının beşte 3 çoğunluğunun (330 üye) sağlanamaması hâlinde üçüncü
oylamada en çok oyu almış olan 2 aday arasından ad çekme usulüyle üye belirleme
işleminin tamamlanması ve bugünkü birleşiminde seçim işlemlerinin
tamamlanmasına kadar, 17 Mayıs 2017 Çarşamba günkü birleşiminde 475 sıra sayılı
Kanun Teklifi’nin görüşmelerinin tamamlanmasına kadar, 18 Mayıs 2017 Perşembe
günkü birleşiminde 364 sıra sayılı Kanun Tasarısı’na kadar olan işlerin
görüşmelerinin tamamlanmasına kadar çalışmalarını sürdürmesi; 475 sıra sayılı
Kanun Teklifi’nin İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması önerilmiştir.



475 sıra sayılı
Bazı Alacakların Yeniden Yapılandırılması ile Bazı
  Kanunlarda Değişiklik Yapılmasına Dair Kanun Teklifi (2/1703,1622)




BÖLÜMLER


BÖLÜM MADDELERİ


BÖLÜMDEKİ
MADDE SAYISI




1. BÖLÜM


1 ila 11’inci maddeler arası


11




2. BÖLÜM


12 ila 22’nci maddeler arası
(Geçici 1’inci madde dâhil)


12




TOPLAM MADDE SAYISI


23









BAŞKAN – Adalet ve Kalkınma Partisi Grubu önerisi
lehinde Mehmet Doğan Kubat, İstanbul Milletvekili… 
Buyurunuz Sayın Kubat. (AK PARTİ sıralarından alkışlar)

MEHMET DOĞAN KUBAT (İstanbul) – Sayın Başkanım, çok
değerli milletvekili arkadaşlarım; grup önerimizin lehinde görüşlerimi ifade
etmek üzere söz almış bulunuyorum. Bu vesileyle yüce heyetinizi saygılarımla
selamlarım.
Değerli arkadaşlar, grup önerimizde kamuoyunca da
yakından takip edilen, kamu alacaklarının yeniden yapılandırılmasına dair olan
kanun teklifi 475 sıra sayısını alarak şu anda kırmızı gündeme de girmiştir. Bu
kanunun gündemin 1’inci sırasına alınması önerilmektedir. 
Bu kanunda asıl kamu alacağına bağlı ferî alacakların
yani gecikme zammı, gecikme faizi, idari para cezaları, bunun dışında, vergi
cezalarına bağlı bu feri alacakların yeniden yapılandırılması, bir kısmından
tamamen, bir kısmından da kısmen vazgeçilmesi, böylece yatırımların
hızlandırılması, bu şekilde özellikle daha önce 6736 sayılı Kanun kapsamında 30
Haziran 2016 tarihine kadar yapılandırılan borçların bu hain darbe
teşebbüsünden sonraki aşamada meydana gelen sıkıntıların aşılması ve esnafın
nefes alması… Özellikle 7 milyona yakın vatandaşımızı ilgilendiren bu önemli
düzenlemenin inşallah gündemin 1’inci sırasına alınarak yarın da görüşmelerinin
tamamlanması önerilmektedir.
Öte yandan, 6771 sayılı Anayasa Değişikliğine İlişkin
Kanun -biliyorsunuz- 27 Nisan 2017 tarihli Resmî Gazete’de yayımlanarak
yürürlüğe girdi. Bu Anayasa Değişikliğine İlişkin Kanun’un geçici 21’inci
maddesi gereği Hâkimler ve Savcılar Kurulu üyelerinin Meclis tarafından
seçilmesi gereken 7 üyesinin seçiminin otuz gün içerisinde tamamlanması
gerekiyor. Dolayısıyla, grup önerimizde Anayasa’nın değişen geçici 21’inci maddesi
gereğince yapılması gereken seçimlerin de bugün itibarıyla yapılarak -her 3
turun da bu seçimler tamamlanıncaya kadar inşallah bugün yapılıp tamamlanması-
bu HSK üyelerinin seçimlerinin tamamlanmasını ve yine 475 sıra sayılı Kanun
Teklifi’nin -ki 22 maddedir- temel kanun olarak görüşülmesini önermekteyiz. 
Önerimize desteklerinizi bekler, yüce heyetinizi
saygılarımla selamlarım. (AK PARTİ sıralarından alkışlar) 
BAŞKAN – Teşekkür ederim Sayın Kubat. 
Adalet ve Kalkınma Partisi Grubu önerisi aleyhinde Ayşe
Acar Başaran, Batman Milletvekili.
Buyurunuz Sayın Acar Başaran. (HDP sıralarından
alkışlar)
AYŞE ACAR BAŞARAN (Batman) – Sayın Başkan, değerli
milletvekilleri; birkaç saat herhâlde ya da birkaç dakika sonra mı diyeyim
artık, burada HSK üyelerinin seçimini yapacağız. Ancak, bence bunun bir
tarihsel geçmişine bakmamız gerekiyor, nereden nereye geldik ya da bugün biz
niye burada HSK üyelerinin seçimlerini konuşuyoruz yasama organı olarak ya da
şunu belki konuşmak gerekiyor: Bu Anayasa değişikliği geldiğinde -en büyük
iddia şuydu ki- kuvvetler ayrılığı daha da geliştirilecek, daha da
derinleştirilip büyütülecek iddiası vardı. Ama şu gün şu ilk maddenin
uygulamasında net olarak gördük ki aslında kuvvetlerin tamamen bir karmaşa
hâline geldiği, tamamen iç içe girdiği bir düzenlemenin işte ilk etkisini bugün
bu HSK seçimleriyle görmüş oluyoruz. Çünkü, biliyorsunuz, 2010 referandumuyla
aslında sistem tamamen değiştirildi ve HSYK’da seçim usulü getirildi. Ancak bu
HSYK içerisine, iktidarın o dönem arkadaşları olan ama sonrasında çıkarlar
çatışınca ya da bir şekilde kendi aralarında kavgalar büyüyünce hedefi, düşmanı
hâline geldiği cemaat her tarafa sızmış bulunuyordu. Ben bir hukukçu olarak,
bir avukat olarak hem kendim bire bir bunu yaşayarak gördüm hem de özellikle mensubu
olduğum siyasi harekete olan saldırılar üzerinden bunu çok net gördük bu
dönemde. 
Cemaatin yaptığı bir sürü operasyon vardı; Ergenekon,
Balyoz ama bir tane daha vardı, aslında hiç de konuşulmayan, hâlâ devam eden,
insanların yüzlerce yıl ceza aldığı KCK dosyaları vardı ve biz bunu o dönem de
çıkıp şu kürsülerden… Biz yoktuk belki ama arkadaşlarımız gelip şunu söylüyordu
sizlere -yine dinlenmiyordu, yine söylediklerimiz kulak arkası ediliyordu-
“Bakın, bu yapılan hukuk değil. Bu operasyonların hukukla tanımlanabilir bir
tarafı yok. Bunlar tamamen bir siyasi düşünceye, bir ideolojiye, bir siyasi
harekete karşı bir saldırıdır.” dediğimizde “Hayır.” deniliyordu. Ama ne zaman
ki 17-25’te başka bir şeyler ortaya çıkınca bunun bir cemaat yapılanması olduğu
ve iktidarın içerisine sızdığı söylendi. Acaba iktidar mı onların içerisine
sızmıştı yoksa onlar mı iktidarın içerisine sızmıştı, aslında bu da bence hâlâ
netleştiremediğimiz bir durum olarak karşımızda duruyor.
Evet, arkadaşlar, işte o dönemden bu döneme, hatta
1980’lerde, hatta 1990’larda sürekli ifade ettiğimiz, yargının siyasallaşması
bugün bize zarar veriyor olabilir, bugün yargının bu saldırılarına biz maruz
kalıyor olabiliriz ama her defasında söyledik, adalet herkese lazım; bugün bize
lazım olabilir ama size lazım olduğu günleri gördük. Biz cemaat mensuplarına
şunu söylüyorduk, ben bir avukat olarak da söylüyordum, hâlâ söylüyoruz…
“Bakın, yaptığınız hukuksuz, hem evrensel hukuk kurallarına hem Türk hukuk
kurallarına hem sürekli burada, kürsülerde ‘darbe yasası’ dediğiniz 1980 darbe
yasasına ve onun sonrası, ardılları olan yasalara aykırı.” dediğimizde bize
gülüp geçenler şu anda o adalete mahkûm durumdalar, şu anda o adalet için her
yerde yalvarıyorlar. Biz onların da adalete kavuşturulması gerektiğini
savunuyoruz. İşte yargının siyasallaşması böyle bir mevzu arkadaşlar. 
Şimdi, bu Anayasa değişikliğine bir “bağımsızlık”
kelimesi eklendi “Yargı bağımsız oldu.” diye her yerde propaganda yapıldı.
Bakın, bizimle ilgili, özellikle eş genel başkanlarımız ve milletvekili
arkadaşlarımızla ilgili olarak hazırlanan fezlekelerin şu anda bir çizelgesini
burada görüyorsunuz. Bakın, şurada, 2013 yılında iki tane fezleke var Sayın
Selahattin Demirtaş’la ilgili ama her nasılsa “Gereği yapılsın.” dedikten sonra
bu fezleke sayısı 2016 yılında on dörde çıkıyor. Şimdi kalkıp bize yargının
tarafsız ve bağımsızlığından lütfen söz etmeyin. Yargı şu anda AKP’nin hukuk
komisyonu hâline geldi, hatta bence AKP-MHP ittifakının hukuk komisyonu hâline
geldi. HSK üyeliğinde adı geçen isimler ya da burada oylanacak isimler bir
partinin kadın kolları, bir partinin meclis üyesi, diğer bir partinin genel
başkanının avukatı; bu mudur bağımsız ve tarafsız yargı? Bununla mı gerçekten
toplum vicdanı rahatlatılacak? Gerçekten insanlar “Evet, adil bir yargılanma
var. Evet, burada hukuk işletiliyor.” mu diyecek? Yoksa iktidar kendine muhalif
gördüğü herkesi, o muhalifleri Demokles’in kılıcı gibi elinde tuttuğu bu yargı
eliyle mi susturacak? Gördük bunun örneklerini, dediğim gibi KCK dosyalarında
gördük, 1980 döneminde gördük, 1990'lı yıllarda gördük. İnsanlar faili meçhul
cinayetlerle katledilirken… Bakın, onlardan biri de benim babamdır, 1990’lı
yıllarda faili meçhulle katledildi ve benim avukat olmamın en önemli nedeni
budur. Ben gerçekten o dönemde, çocuk aklıyla bu ülkede hukuk olduğunu
zannediyordum ya da gerçekten o, Almanya’daki hikâye gibi, Berlin’de ya da
Ankara’da hukukçular, yargıçlar var zannediyordum ama hukuk fakültesini
bitirince aslında bunun tamamen bir hayal ürünü olduğunu fark ettim çünkü
yargılama yok, sadece talimatlar var. Bir gazeteci çıkıyor, hedef gösteriyor,
sonraki gün tutuklanıyor. Bakın, arkadaşlarımız serbest bırakılıyor
tutuklanıyor, serbest bırakılıyor tutuklanıyor. Bir arkadaşımız, Sayın Besime
Konca Batman’da serbest bırakıldı, bir saatlik yol, Diyarbakır’a vardığında
itiraz edilmiş, hakkında yakalama kararı çıkarılmıştı. Böyle bir şey olabilir
mi? Şimdi burada biz bağımsız ve tarafsız yargıdan mı söz edeceğiz? Ne değişti
bir saatte, hâkimin aklına ne düştü, kafasına ne düştü ki kalkıp o kararından
vazgeçti, başka bir karar uyguladı? 
Ferhat Encu arkadaşımız daha Şırnak Havaalanına inmeden
hakkında yakalama kararı çıkarıldı. Yine, Besime Konca daha birkaç gün önce
tahliye edildi ama hemen her nasılsa itiraz edildi. Hatta düşünün ki dosyanın
kendi savcısı tahliye talep etmişti ama başsavcı iş edindi bunu. Nereden
talimat aldığı çok açık ortada. Çünkü, bu siyasi hareketin, HDP’nin, HDP
fikriyatının tasfiye edilmesi planlanmıştı. O arkadaşımız tahliye edilmesine
rağmen… Ki propaganda suçunu hukukçular bilir arkadaşlar, bırakın tutuklanmayı
cezası bile zaten yatılabilecek bir ceza değildir ama dosyanın savcısı bunu
propaganda olarak nitelendirirken Sayın Başsavcı, her nasılsa “Hayır,
propaganda değil, örgüt üyeliği.” diyor ve hakkında yakalama kararı
çıkartılıyor. Bununla mı biz bu ülkede huzurlu bir toplum oluşturacağız? 
Batman’da bir fuhuş dosyası var, hepinizin duymak
istemediği bir fuhuş dosyası ama her nasılsa birileri kefaletle serbest
bırakılmış. Demek ki maddi gücü olan kefaletini ödeyecek ve kendini bu şekilde
yargılanmaktan kurtaracak. Böyle bir hukuk sisteminde söz ediyoruz ama şunu net
olarak söyleyelim arkadaşlar: Mesele hukuk sistemindeki sıkıntılar değil.
Bakın, adaletin toplumsal vicdana dokunduğu noktada toplumsal sıkıntıları
düşünün. İnsanlar adalete ulaşamadığını düşündüğünde, insanlar mahkemelerin
adil karar vermediğini düşündüğünde dönüp kısasa kısas mı yapsınlar, böyle bir
toplum mu tasarlıyorsunuz ya da toplumun bir kaos hâline gelmesini mi tasarlıyorsunuz?
Yaptınız, cemaatle yaptınız, gördük sonuçlarını, yargıda bütün yetkileri
verdiniz cemaatin eline… Biz bunu görüyorduk, biliyoruz. Batman’da bir imam
vardı, onun önüne gidip eğilen hâkim, savcı oluyordu. Bunu siz de biliyorsunuz,
biz de biliyoruz. Niye müdahale edilmedi? Çünkü o zaman dostlarınızdı onlar. 15
Temmuz darbe girişimini getiren buydu, bunu siz de biliyorsunuz. 
Biz hep diyoruz… Bakın arkadaşlar, bu ülkede sizin
tasarladığınız gibi darbelerin karşısında bir duruş olmaz. Bu ülkede darbelerin
karşısında tek bir duruş olur: Demokratikleşme, hukukun evrensel ilkelerini
uygulama, insan haklarına saygılı bir sistem kurma ve bütün bu erkleri tek elde
toplamaktan vazgeçme. Bugün sizin işinize geliyor olabilir ama üç gün sonra
ters düşmeyeceğiniz anlamına gelmiyor.
Tekrar hatırlatıyor ve uyarıyoruz: Bugün dost
olduklarınızla yarın düşman olabilirsiniz. Yarın bir dahaki darbe girişiminde
tekrar bütün sorumluluğu halka verip “Siz gidin o tankların önünde savaşın.”
deme hakkınız yok, bu sorunu çözecek olan bu Meclistir.
Yine, tekrar uyarıyoruz: Bakın, insanlar hak aramak
için açlık grevindeler. Cezaevinde altmış küsur gün insanlar, kendi insan
onuruna yakışır şekilde yaşamak için açlık grevine girdiler ve bugün bakın
birkaç metre ötenizde insanlar KHK’larla işinden edildiği için açlık
grevindeler. Yine, bir baba çocuğunun cenazesini alabilmek için açlık grevinde.
Eğer bir ülkede açlık grevi hak arama yöntemi hâline gelmişse o ülke hukuk
devleti olma vasfını yitirmiştir ve hukuk devleti ilkesini eğer aşarsa, işte, o
zaman asıl o püskürtmeye çalıştığınız darbelerin daha büyüğüyle karşı karşıya
olma ihtimalimizin olduğunu tekrar söylüyor ve uyarıyoruz.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Acar Başaran.
Adalet ve Kalkınma Partisi Grubu önerisi lehinde Hasan
Basri Kurt, Samsun Milletvekili.
Buyurunuz Sayın Kurt. (AK PARTİ sıralarından alkışlar)
HASAN BASRİ KURT (Samsun) - Sayın Başkan, kıymetli
milletvekilleri; partimizin grup önerisi lehinde söz almış bulunuyorum.
Hepinizi saygıyla, hürmetle selamlıyorum. 
Yapmış olduğumuz, halk oylamasıyla gerçekleştirmiş
olduğumuz Anayasa değişikliğiyle birlikte HSYK’nın yapısını bugün
değiştireceğiz, bunu gündemimize almak üzere… Hâlihazırda, esnafımızın da
beklemiş olduğu vergi borçları, bunların faizleriyle ilgili bir düzenleme var.
Bu, uzun zamandır da yine vatandaşımızın, esnafımızın -sahaya çıktığımızda
rastladığımız bir şey- bizden talebiydi. Bu, geçen hafta Komisyonda gündeme
geldi ve bugünkü gündemimizden sonra yarın da onu gündemimize almak istiyoruz
475 sıra sayısıyla. 
Yapacağımız çok iş olduğunu ve bir an önce gündeme
geçilmesinin yerinde olduğunu düşünüyorum. 
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Kurt, aynı zamanda, bu
kısa konuşma için de çok teşekkür ediyorum. 
Adalet ve Kalkınma Partisi Grubu önerisi aleyhinde
Engin Altay, İstanbul Milletvekili. 
Buyurunuz Sayın Altay. (CHP sıralarından alkışlar) 
Sayın Altay, yoksa siz de mi kısa konuşacaksınız? 
ENGİN ALTAY (İstanbul) – Sayın Başkan, takdir edersiniz
ki ben o kadar kısa konuşamam. 
BAŞKAN – Buyurunuz. 
ENGİN ALTAY (İstanbul) - Teşekkür ederim Sayın Başkan. 
Sayın milletvekilleri, Genel Kurulu saygıyla
selamlıyorum. 
AK PARTİ grup önerisiyle, esas itibarıyla, henüz daha
2019’da hayata geçecek Anayasa değişikliğinin fiilî uygulaması yine devam
ediyor. Yine Türkiye Büyük Millet Meclisi, en temel işi olan denetim işinden
koparılıyor. Türkiye Büyük Millet Meclisinin denetim hakkı çoğunluk partisinin
parmak çoğunluğuyla gene maalesef muhalefet partilerine kullandırılmayacak.
Bununla beraber, bazı kamu alacaklarının yeniden yapılandırılmasıyla ilgili bir
teklifi muhtemelen “Yarın görüşelim.” diyorlar. İyi, görüşelim. Yarın, Plan ve
Bütçe Komisyonu üyelerimiz bu konudaki anlayışımızı ortaya koyacak. Elbette,
vatandaşın lehine, eğer mümkünse Türkiye Büyük Millet Meclisine gelen her
konunun vatandaşın daha da lehine dönüştürülmesine katkı vererek bunun
geçmesinde bizim partimiz açısından da bir sakınca yok. Yarın bu tasarıya
olabildiği kadarıyla katkı da sunacağız. Vatandaşlarımızın böyle bir yeniden
yapılandırma ihtiyacı sizin yanlış ekonomik politikalarınızdan kaynaklı olarak
sürekli doğuyor. Bu kaçıncı af biz unuttuk. Yani sürekli af çıkarmak yerine
ekonomiyi doğru dürüst yönetseydiniz, Meclis buralarda af çıkarmakla
uğraşmazdı. Her şeye rağmen bu af düzenlemelerine vatandaşın menfaatine,
vatandaşın cebine dokunan meselelerde Cumhuriyet Halk Partisi olumlu
katkılarını sürdürecektir. (CHP sıralarından alkışlar) 
Ancak, bununla beraber, sayın milletvekilleri, Sayın
Başkanım, Türkiye Büyük Millet Meclisi saat 15.00 itibarıyla çalışmalarına
başladı, saat 18.15, Türkiye Büyük Millet Meclisinde sayın bakan yok
diyecektim, Millî Eğitim Bakanımızı gördüm, o da yeni geldi, teşrif etti.
Bakanlar Kurulunun, Hükûmetin Türkiye Büyük Millet Meclisindeki çalışmalara
ilgisizliği Türkiye Büyük Millet Meclisine bir saygısızlıktır. Dolayısıyla
sizin ağzınızdan düşürmediğiniz milli iradeye de bir saygısızlıktır. Yeni
sistem yürürlüğe girmedi, yeni sistem yürürlüğe girince zaten bakanlar burada
olmayacak ama hep söylüyoruz “hukuka saygı” “yasalara saygı” “mevzuat” “kanun”
“Anayasa” diyoruz, ayıp, hakikaten yanlış yapılıyor. Burada milletvekillerimiz
seçim bölgelerinde yaşanan sorunları Türkiye Büyük Millet Meclisinde konuşurken
laf olsun diye konuşmuyor ki, Hükûmet bu konuda bir şeyler yapar mı, bu konuda
bir tartışma olur mu, bir sorunun çözümüne katkı sunulur mu diye
milletvekillerimiz konuşuyor. Ama Hükûmet için Türkiye Büyük Millet Meclisi bir
teferruattan ibaret. Üzülerek söylüyorum, Hükûmetin Meclise bakışı bu.
Değerli milletvekilleri, öte yandan, yine,
milletvekillilerimizin sıkça dile getirdiği bir konu var: Ege Denizi’ndeki
adalarla ilgili milletin ve milletin vekillerinin kafası karışık. Hükûmetten bu
Meclise bilgi vermesini, işin aslını milletvekillerimize, dolayısıyla
milletimize anlatmasını bekliyoruz. Hakikaten “Yunanistan’dan FETÖ’cüleri
verin, adaları size verelim.” mi dediniz merak ediyoruz, iş oraya kadar geldi.
Yani iş mizaha dönüştü. Bu sizi incitmiyor mu? Yani bu memlekette bir çakıl
taşının bile bizim için ne kadar çok kan akıtılarak alındığını, lafa geldi mi
böyle “Şehitlerimiz için evet” pankartı yazarak ahkâm kesmeyi biliyorsunuz. O
adalarda -ki kimi uluslararası anlaşmalarla Türkiye'ye ait olduğu tescillenmiş-
Birleşmiş Milletler kararıyla tescil edilmiş adalarda, şu anda Yunan
askerlerinin kuzu çevirme yapması sizi incitmiyor mu? Beni incitiyor.
Milliyetçi Hareket Partisine, Halkların Demokratik Partisine de soruyorum,
incitmiyor mu sizi? Böyle şey olur mu? Böyle milletvekilliği yapılır mı?
Milletin kör kuruşuna da sahip çıkacağız, memleketin çakıl taşına da sahip
çıkacağız, bu kadar basit. (CHP sıralarından alkışlar) Bunu yapamayan buradan
gidecek, tabii milletin takdiriyle, ayrı.
Gene, Suriye’deki gelişmeler. Hanginizin haberi var
olup bitenden? İktidar partisi milletvekillerinden şuraya gelip -ben kendi
konuşmamdan feda edeceğim- “Ey milletvekilleri, Suriye’de şöyle şöyle oluyor,
oldu, olacak.” diyebilecek bir milletvekili var mı burada? Yok, hikâye.
Gene, Darbe Komisyonu, 3 Ocakta çalışmalarını bitirdi.
Bize kızıyorsunuz “Kontrollü darbe” dedikçe. Bu Darbe Komisyonu, beş ay geçti,
niye bu raporu ortaya çıkarmaz? Bu darbe kontrollü değilse… Yeni bir tartışma
açmak için söylemiyorum, o rapor çıkınca asıl kıyamet kopacak ama rapor
çıkmayacak.
Peki, burada, sizin, bizim, hep birlikte kaldırılan
parmaklarımızla kurulan komisyonun, bu çalışmasını Meclisin huzuruna getirmesi
gerekmiyor mu? Buna seyirci kalmaya devam mı edeceksiniz? Daha ileri gitmek
istemiyorum, bu da Türkiye Büyük Millet Meclisi için bir ayıptır. 
Açlık grevinde insanlar var. 100 kere dedik, “PKK’yla
da, FETÖ’yle de, IŞİD’le de en katı, en acımasız şekilde mücadele edin, ne
istiyorsanız biz vermeye hazırız.” dedik ama KESK’in ne kabahati var? KESK’i
bir terör örgütü gibi itham etmek, algılamak, KESK’li öğretmenlere, KESK’li
öğretim elemanlarına bu zulmü yapmak insanlık dışıdır. 
Gene söylüyorum, biraz önce bir sayın milletvekili
söyledi, Sayın Selahattin Demirtaş dâhil 10 milletvekili cezaevinde. Suçları
varsa çeksinler, yargılansınlar ama suçları sabitlenmeden bir siyasi partinin
genel başkanını cezaevine koymayı doğru bulmuyoruz. Siz de bulmayın; bugün
onlara, yarın size, siz de bulmayın. Gelsin buraya, yargılansın elbette, suçu
sabitlenirse, cezası, hükmü kesinleşirse bakılır. Doğru değil. Bu da Türkiye
Büyük Millet Meclisi için bir lekedir, bir ayıptır. (CHP sıralarından alkışlar)

Bugün saat 11.00-12.00 itibarıyla yeni bir leke ve
ayıpla karşı karşıyayız. Sayın milletvekilleri, Halide Edip Adıvar 6 Haziran
1919’da Sultanahmet’te miting yaptı, 19 Mayıs 1919’da Fatih’te miting yaptı,
İzmir’in işgalini protesto mitingi yaptı İstanbul’da itilaf devletleri, işgal
kuvvetleri komutanı varken. Şimdi İstanbul’da vali mi var, General Harrington
mı var şu anda an itibarıyla? Harrington öldü de yani üçüncü kuşak Harrington
mı var İstanbul’da? Demokrasi, tepki ve protesto rejimidir. Biz sabrediyoruz,
toplum gerilmesin, insanlar sokaklarda demokratik bir şekilde, barışçıl bir
şekilde tepki ve protesto haklarını kullansınlar, Hükûmet de onların
güvenliğini sağlasın diyoruz fakat bir güç toplumu âdeta germek için,
İstanbul’da ve başka illerde bir kamplaşma yaratmak için çırpınıyor. Şimdi
İstanbul Valisi Harrington Beşiktaş Belediyesinin ayın 16’sında Mustafa
Kemal’in Samsun’a çıkmak üzere Beşiktaş hudutlarından hareket ettiği yerde ve
sonrasında Beşiktaş’ın değişik bölgelerinde yapılacak 19 Mayıs etkinliklerini
yasaklamış. 
İBRAHİM ÖZDİŞ (Adana) – Yuh!
ENGİN ALTAY (Devamla) – Yuh ki yuh! Yuh ki yuh! 
Gerekçesi de şöyle: “Ülkemizin bulunduğu şartlar
dikkate alındığında provokatif eylem ve olayların meydana gelebileceği,
etkinliklere katılacaklar da dâhil halkın huzur, güvenlik ve esenliğinin…”
falan filan diye gidiyor. Aynı vali -ülkemizin içinde bulunduğu bir süreç ise-
İstanbul Büyükşehir Belediyesinin Vodafone’la birlikte düzenlediği etkinlikte
böyle bir tereddüt yaşamamış. Aynı vali Etnospor Kültür Festivali için böyle
bir sorun yaşamamış, endişe yaşamamış. Aynı vali, gene Beşiktaş’ta, şimdi
yasakladığı yerlerde, meydan ve sokaklarda yapılan bilim, kültür, sanat ve spor
şenliği için -Beşiktaş İlçe Millî Eğitimle birlikte yapılan, hatta 17 Mayısta,
aynı tarihte- bir zarar görmüyor, bunda bir sakınca yok. Ama 19 Mayıs 1919, Mustafa
Kemal Atatürk, CHP’li bir belediye yan yana gelince terör, provokasyon
sebebiyle vali etkinliği yasaklıyor.
Valiyi de severdim fakat ben bu kararın valinin şahsen
aldığı bir karar olduğuna inanmıyorum. Bu ayıptan, bu yanlış karardan bir an
önce dönülmelidir ve bu konuda bizden çok Hükûmetin ve AK PARTİ’li
milletvekillerinin meseleye müdahale etmesi lazım. Beyler, ne yapılmaya
çalışılıyor? Türkiye’de ne yaşatmaya, millete ne yaşatmaya çalışıyorsunuz merak
ediyorum. Sizi kastetmiyorum, sizin güvenoyu verdiğiniz Hükûmeti kastediyorum.
Ne yapılmaya çalışılıyor? 19 Mayısı yasaklamak suretiyle, aynı üç gün içinde
Millî Eğitimin yapacağı benzer etkinlikte terör, provokasyon tehdidi görmeden,
Cumhuriyet Halk Partili bir belediyenin yaptığı etkinliği…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Altay,
tamamlayınız.
ENGİN ALTAY (Devamla) – … “ülkemizin içinde bulunduğu
şartlar” falan diyerek yasaklamakta ben bir şey arıyorum. Bu kamplaşma sizi
kesmiyor. Sizi derken kastım Hükûmet. Bu kamplaşma AK PARTİ Genel Başkanı,
Cumhurbaşkanı Recep Tayyip Erdoğan’ı kesmiyor. Belli ki kamplaşmayı büyütmek,
yaygınlaştırmak arzusu içinde. Bu kürsüden hükûmet üyelerine sesleniyorum,
sizlerin vicdanına sesleniyorum: Türkiye’yi daha fazla kamplaştırmayın.
Türkiye'nin huzura ihtiyacı var, barış iklimine ihtiyacı var. Bu kararın bedeli
ağır olur, bu ve benzeri kararların bedelleri ağır olur, ülkenin barışı için
ağır olur, ülkenin huzuru için ağır olur, ülkenin esenliği için ağır olur ve bu
ayıp size yeter, hepimize yeter. Sizleri sağduyuya davet ediyorum; bu
kepazeliği, bu General Harrington’ın bile yapmadığını yapan valiye haddini
bildirmeye sizi davet ediyorum.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Altay.
Sayın Kerestecioğlu, 60’ıncı maddeye göre söz talebiniz
mi var?
FİLİZ KERESTECİOĞLU DEMİR (İstanbul) – Evet Sayın
Başkan.
BAŞKAN – Buyurunuz, mikrofonunuzu açıyorum.
VI.- AÇIKLAMALAR (Devam)
23.- İstanbul Milletvekili Filiz Kerestecioğlu
Demir’in, 17 Mayıs 1987’de dayağa karşı yapılan kampanyanın ve yürüyüşün
30’uncu yıl dönümüne ve ünlü mimar Behruz Çinici tarafından yapılmış Meclis Camisi’nin
durumuna ilişkin açıklaması
FİLİZ KERESTECİOĞLU DEMİR (İstanbul) – Ben farklı bir
konuda, hazır Meclis toplanmışken, yani görüşülen konuyla ilgili değil ama eğer
uygun görüyorsanız şimdi, daha sonra derseniz…
BAŞKAN – Buyurunuz, mikrofonunuzu açmışken…
FİLİZ KERESTECİOĞLU DEMİR (İstanbul) – Tamam.
Türkiye’de özellikle kadınlar için çok önemli olduğundan
söz almak istedim, yarın burada bulunamayacağım için maalesef. 
17 Mayıs, 1987’de dayağa karşı yapılan kampanyanın ve
yürüyüşün yıl dönümüdür ve 30’uncu yılı yarın. Özellikle Türkiye’deki tüm
kadınlar için çok önemli anlamlar taşıyan, kurumların kuruluşuna öncülük eden
ve Türkiye’de kadınlara yönelik şiddeti ifşa eden yani bunun “Kol kırılır, yen
içinde kalır.” değil, özel hayata dair olmadığını ve bütün kadınların ortak
mücadelesiyle sonlanabileceğini ifade eden, bunun başlangıcı olan bir günün 30’uncu
yıl dönümüdür 17 Mayıs. Ardından Mor Çatı Kadın Sığınağı Vakfı, Kadın Eserleri
Kütüphanesi, üniversitelerde kadın araştırmaları bölümleri, barolarda kadın
hakları merkezleri ve kanunlarda çok sayıda değişikliğe öncülük etmiş olan bir
kampanyanın yıl dönümüdür. Ben özellikle bunu anmak için söz almak istedim ve
Türkiye’de de bütün kadınların şiddetten kurtulacağı ve aslında erkek
egemenliğinden kurtulacağı günleri dileyerek bitirmek istiyorum.
Bir konu daha var Meclisin özellikle bilmesi gereken,
daha doğrusu bizi aydınlatması gereken. Bu konuya da müsaade ederseniz
değinebilir miyim?
BAŞKAN – Süreniz bitti ama buyurunuz bir dakika içinde
toparlayınız.
FİLİZ KERESTECİOĞLU DEMİR (İstanbul) – Tabii. 
Teşekkür ediyorum.
Şimdi, bugün bütün partileri Mimarlar Odasının Ankara
Şubesi ziyaret etti. Herhâlde diğer partilerin de bilgisi vardır. Fakat
Mecliste bir Meclis Camisi var ve bu cami, ünlü mimar Behruz Çinici tarafından
yapılmış bir cami, 1995 yılında Ağa Han Mimarlık Ödülü’ne layık görülmüş olan
bir cami ve özel bir anlayışla aslında yapılmış bu cami. Çünkü cami, Meclisi
baskılamayan, Meclisin iradesinin önüne çıkmayan bir yapı olarak tasarlanmış ve
arkaya, bir cennet bahçesine açılıyor, tabii “Doğru yoldan, doğruluktan
geçenler buraya geçebilir.” diye bunu mimarı anlatıyor. Ancak şu anda bu cami
kapalı bir durumda.
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (İstanbul) - Gerisini o zaman
sözlü olarak tutanağa geçsin diye tamamlayayım çünkü şunu sormak istiyorum: Bu
cami yıkılarak yerine şimdi yine o moda olan heyula gibi yapılar mı yapılacak,
yoksa aslında dünyada örneği bulunmayan ve bilirkişi raporlarıyla tescilli bir
kültür varlığı olan burası yerinde kalacak ve ibadete açılacak mı? Bunu sormak
istiyorum.
BAŞKAN – Teşekkür ederim Sayın Kerestecioğlu.
MEHMET NACİ BOSTANCI (Amasya) – Sayın Başkan…
BAŞKAN - Sayın Bostancı, buyurunuz.
24.- Amasya Milletvekili Mehmet Naci
Bostancı’nın, İstanbul Milletvekili Engin Altay’ın CHP grup önerisi üzerinde
yaptığı konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum.
Sayın İstanbul Valisinin almış olduğu idari bir karar
belli gerekçeler çerçevesinde burada eleştirilebilir, yanlış bulunabilir, buna
itiraz da edilebilir, siyasal olarak karşı çıkılabilir. Ama devletin bir
valisini General Harrington’un üçüncü kuşaktan torunu gibi takdim etmek uygun
olmamıştır, doğru değildir, esasen hak iddia edilen konuya ilişkin de gölge
düşürecek bir üslup ve dildir; bunun altını çizmek isterim.
İkincisi: AK PARTİ’nin toplumu bütünleştirmek ve kader
ortaklığını tahkim etmek üzerine kurulu bir siyaseti vardır. Siyasi rekabet ile
kamplaştırma meselelerini birbirine karıştırmamak gerekir. Bazen kamplaşmaya
itiraz ediyorum denilirken de siz kamplaşmaya hizmet ediyor olabilirsiniz; bu
yanlışlığa da düşmemek lazım. 
Teşekkür ederim. 
BAŞKAN – Teşekkür ederim Sayın Bostancı. 
ENGİN ALTAY (İstanbul) – Sayın Başkan...
BAŞKAN – Sayın Altay...
ENGİN ALTAY (İstanbul) – Sayın Bostancı yaptığım
konuşmada “İstanbul Valimizi General Harrington’un üçüncü kuşak torunu.” diye
nitelediğimi iddia etmek suretiyle sözlerimi çarpıtmıştır.
BAŞKAN – Siz böyle bir şey söylemediğinizi ifade
ediyorsunuz. 
ENGİN ALTAY (İstanbul) – Böyle söylemedim. 
BAŞKAN - Buyurunuz. (CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
3.- İstanbul Milletvekili Engin Altay’ın,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
ENGİN ALTAY (İstanbul) – Allah var, siz de biliyorsunuz
ki böyle söylemedim. Siyasetçi ne söylemeyeceğini bilir, ben onu bilenlerdenim.
Ben tam olarak şöyle söyledim: Bu uygulamayı Harrington olsa, Halide Edib’e
izin veren işgal kuvvetleri komutanlarından biri olsa -Harrington dedim isim
olarak da- yapmaz.
MEHMET NACİ BOSTANCI (Amasya) – Ondan daha kötü dediniz
öyle mi? 
ENGİN ALTAY (Devamla) – Bir dakika. 
O şimdi olmaz da olsa olsa onun ikinci kuşak, üçüncü
kuşak torunu İstanbul’a işgal kuvvetleri komutanı olarak atansa bu yaptığınızı
yapmaz dedim. İstanbul Valisini “Harrington’un torunudur.” diye algılamanıza
üzüldüm. Bu bir tahrifattır, sizi bu konuda düzeltme yapmaya davet ediyorum.
Ama ben isterdim ki sizden Naci Bostancı olarak, İstanbul Valisi yanlış
yapıyor, bayram kutlamayı engellemek gaflettir, dalalettir, hatta ihanettir
demenizi beklerdim ben. (CHP sıralarından alkışlar) 
BAŞKAN – Teşekkür ederim Sayın Altay. 
MEHMET NACİ BOSTANCI (Amasya) – Sayın Başkan...
BAŞKAN – Sayın Bostancı...
MEHMET NACİ BOSTANCI (Amasya) – Sayın Başkanım, aslında
daha ağır bir ifade kullanıyor, onu söyledi, herkes de duydu herhâlde. İdarenin
bir tasarrufu, ne olduğunu bilmiyoruz, kendileri itiraz ediyorlar, her itirazın
arkasına takılmamızı bekleyemezler ama hakkaniyetin ve adaletin takipçisi
olacağımızdan kimsenin kuşkusu olmasın. (AK PARTİ sıralarından alkışlar) 
BAŞKAN – Teşekkür ederim Sayın Bostancı. 
ENGİN ALTAY (İstanbul) – Başkanım, biz 19 Mayısı
Türkiye'nin 780 bin 500 kilometrekaresinin her metrekaresinde, size rağmen,
kutlamaya devam edeceğiz. (CHP sıralarından alkışlar)
MEHMET NACİ BOSTANCI (Amasya) – Bize rağmen değil, hep
beraber kutlayalım. 
BAŞKAN – Teşekkür ederim Sayın Altay. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, Genel Kurulun 16 ve
23 Mayıs 2017 Salı günlerindeki birleşimlerinde sözlü soruların
görüşülmemesine; gündemdeki sıralamanın yeniden düzenlenmesine; Genel Kurulun
16 Mayıs 2017 Salı günkü birleşiminde HSK'nın üye seçiminin Anayasa'nın geçici
21’inci maddesi gereğince yapılmasına ve bugünkü birleşiminde seçim
işlemlerinin tamamlanmasına kadar, 17 Mayıs 2017 Çarşamba günkü birleşiminde
475 sıra sayılı Kanun Teklifi’nin görüşmelerinin tamamlanmasına kadar, 18 Mayıs
2017 Perşembe günkü birleşiminde 364 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarını sürdürmesine; 475
sıra sayılı Kanun Teklifi’nin İç Tüzük’ün 91’inci maddesine göre temel kanun
olarak bölümler hâlinde görüşülmesine ilişkin önerisi (Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmiştir. 
İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.

VII.- BAŞKANLIĞIN GENEL KURULA SUNUŞLARI (Devam)
D) Önergeler
1.- İstanbul
Milletvekili Onursal Adıgüzel’in, (2/1128) esas numaralı 2429 Sayılı Bayram ve
Genel Tatiller Kanununda Değişiklik Yapılmasına Dair Kanun Teklifi’nin doğrudan
gündeme alınmasına ilişkin önergesi (4/97)
Türkiye Büyük Millet Meclisi Başkanlığına
(2/1128) esas numaralı Teklif’imin TBMM İçtüzüğü’nün
37’nci maddesi uyarınca doğrudan Genel Kurul gündemine alınmasını arz ve talep
ederim. 
 Onursal
Adıgüzel 
 İstanbul

BAŞKAN – Öneri üzerinde teklif sahibi olarak Onursal
Adıgüzel, İstanbul Milletvekili konuşacaktır. 
Buyurunuz Sayın Adıgüzel. (CHP sıralarından alkışlar)
ONURSAL ADIGÜZEL (İstanbul) – Sayın Başkan, değerli
milletvekilleri; 28 Nisanın iş cinayetlerinde hayatını kaybedenleri anma ve yas
günü ilan edilmesiyle ilgili verdiğimiz kanun teklifi üzerine konuşacağım.
Genel Kurulu saygıyla selamlıyorum. 
AKP iktidara geldiği günden bugüne 19 bin insan iş
cinayetlerine kurban verilmiş durumda ve yüzlercesi de sakat kalmış durumdalar.
Hepiniz biliyorsunuz, geçen hafta Soma’nın 3’üncü yıl dönümüydü ve Soma’da
yitirdiğimiz 301 insanımız için adalet beklentisi karşılık bulmadı. Sizler ne
kadar üç maymunu oynamaya devam etseniz de bizler ne acılı ailelere attığınız
tekmeleri ne de yandaşlara peşkeş çektiğiniz ve yüzlerce işçiye mezar olan
madenleri unuttuk. Unutmadık, sizin de unutturmanıza izin vermeyeceğiz. 
Değerli milletvekilleri, Bünyamin öğretmen, geçtiğimiz
hafta, çalıştığı baraj inşaatında vinçle havaya kaldırılan borunun üzerine
düşmesi sonucu hayatını kaybetti. Bilmem haberiniz var mı sayın iktidar
temsilcileri? Malum, başkentin göbeğinde altmış dokuz gündür devam eden açlık
grevinden bihabersiniz, o yüzden Bünyamin öğretmenden bihaber olmanız da çok
muhtemel ama merak etmeyin, biz her fırsatta sizin körelmiş vicdanlarınıza
seslenmeye ve mağdur ettiğiniz binlerce insanı toplum vicdanına hatırlatmaya
devam edeceğiz.
Değerli milletvekilleri, Bünyamin Aydoğan KHK’yla ihraç
ettiğiniz, ekmeğinden, işinden ettiğiniz, yıllarca emek vererek kazandığı
mesleğini bir imzayla elinden aldığınız, bu ülkenin 80 milyon vatandaşından
biriydi. Bir gece yarısı KHK’sıyla yargısız infaz ettiniz, işsizlikle
aşsızlıkla sınadınız, yargı yolunu, hak arama yollarını kapattınız, SGK
kayıtlarından çıkan “İhraç edilmiştir.” yazısıyla Bünyamin öğretmeni yaşayan
ölü hâline getirdiniz ve Bünyamin öğretmen 39 yaşında, yirmi gün önce işe
başladığı şantiyede iş cinayetine kurban gitti. 
Sayın Başkan, değerli milletvekilleri; Nuriye Gülmen ve
Semih Özakça iktidarın tüm sessizliği ve kayıtsızlığı karşısında başkentin
göbeğinde sürdürdükleri açlık grevinde altmış dokuz günü geride bıraktılar.
“İşimizi geri istiyoruz.” diye insani bir taleple başlattıkları açlık grevinde
artık kritik süreçteler. Türkiye'nin dört bir tarafından binlerce insan
“Nuriye’nin ve Semih’in açlığına ses ver.” diye sokaklarda; sizlerin ise
kulaklarınız sağır, gözleriniz kör, bu zalimliğe karşı vicdanlarınız taş kesmiş
durumda. İktidar kendilerinden randevu talep eden, evlatları her geçen gün
ölüme daha da yaklaşan annelere “Komisyonu beklesinler, komisyona müracaat etsinler.”
diye cevap veriyor. Siz hangi komisyondan bahsediyorsunuz Allah aşkına? Kimin
aklıyla dalga geçiyorsunuz? 23 Ocakta yayımlanan 685 sayılı KHK’yla
kurulacağını duyurduğunuz OHAL inceleme komisyonunu aradan geçen dört aya
rağmen neden hâlâ faaliyete geçirmediniz?
ORHAN DELİGÖZ (Erzurum) – Bugün geçti, bugün geçti.
ONURSAL ADIGÜZEL (Devamla) – Sırf muhalif oldukları
için, suçunun ne olduğunu dahi bilmeden, hukuksuz kararlarla ihraç ettiğiniz,
malına mülküne el koyduğunuz, çoluğuyla çocuğuyla, açlıkla sınadığınız
insanlara vadettiğiniz komisyon… Evet, daha “Bugün geçti.” dediniz ama yetmiş
gündür insanlar açlık grevinde, ölümle burun burunalar. Dokuz ayda en az 37
insan intihar etti. Tabii, sizin umrunuzda değil. Yarattığınız 10 binlerce
mağdurun sesine ne zaman kulak vereceksiniz? “FETÖ’yle mücadele” deyip
duruyorsunuz, biz de size soruyoruz: Engelli çocukların maaşlarını keserek mi,
eşleri işsiz bırakarak mı FETÖ’yle mücadele ediyorsunuz? Cezaevlerinde görüş
yasağı getirerek mi FETÖ’yle mücadele ediyorsunuz? Yoksa, cezaevlerinde 800’ü
aşkın mahkûm ölüme terk edilmişken yalnızca Topbaş’ın damadı Kavurmacı’yı
tahliye ederek mi mücadele ediyorsunuz? FETÖ’nün siyasi ayağını örtbas ederek
mi adaleti sağlıyorsunuz?
Değerli milletvekilleri, ben buradan, bu ülkenin bir
milletvekili, hepsinden öte, bir vatandaşı olarak vicdanlarınıza sesleniyorum:
Duyun artık binlerce insanın adalet beklentisini, ses verin Nuriye ve Semih’in
açlığına, ses verin anaların feryadına. Unutmayın, bugün ayarını bozduğunuz
kantar yarın sizi de tartacak. O yüzden, “Ey Musa, sen haklısın ancak rızkımızı
Firavun veriyor.” demeyin, vicdanlarınıza kulak verin.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Adıgüzel.
Önerge üzerinde, bir milletvekili olarak Ali Şeker,
İstanbul Milletvekili konuşacaktır.
Buyurunuz Sayın Şeker. (CHP sıralarından alkışlar)
ALİ ŞEKER (İstanbul) – Sayın Başkan, değerli
milletvekilleri; 28 Nisanın iş cinayetlerinde hayatını kaybedenleri anma ve yas
günü ilan edilmesini öngören kanun teklifimize ilişkin söz almış bulunuyorum.
Genel Kurulu saygıyla selamlıyorum.
İşçi Sağlığı ve İş Güvenliği Meclisinin raporlarına
göre 2016 yılında Türkiye’de en az 1.970 işçi çalışırken yaşamını yitirdi.
2016’da Şirvan’da madenciler, Alaşehir’de tarım işçileri, Bor’da tekstil
işçileri, Elâzığ’da sera işçileri toplu iş kıyımlarında hayatını kaybetti.
Üçüncü havalimanı inşaatında ölenlerin sayısı hâlâ belli değil. 2017 yılının
ilk dört ayında en az 586 işçi yaşamını iş cinayetlerinde yitirdi. Sadece
geçtiğimiz ay çalışırken hayatını kaybeden işçi sayısı 145’i buldu. En trajik
işçi kayıplarından birini az önce Onursal arkadaşım anlattı. 39 yaşında, bir
gece yayınlanan kararnameyle işinden edip inşaat şantiyelerinin güvenliksiz
çalışma koşullarına mahkûm ettiğiniz Bünyamin öğretmen yirminci günde iş
cinayetine kurban gitti. Geçtiğimiz cumartesi günü 301 madencinin hayatını
kaybettiği ve sizlerin “Bu işin fıtratında var.” dediğiniz Soma cinayetinin
3’üncü yıl dönümünde kürsüye çıkan bir anne “Herkesin görmesi için 300 300, 500
500 mü ölmemiz gerekiyor?” diye haykırdı gözyaşları içerisinde. 
Değerli milletvekilleri, iş cinayetlerinde hayatlarını
kaybeden işçi yakınları adalet arıyor. Fıtrat mühendisi iktidar, yaşadığı acıyı
anlatmak isteyen, derdini dökmek isteyen işçilere sokak ortasında tekme atan
danışmanları korumaya alıyor. Başka ne yapıyor iktidar? İş kazaları ve işçi
sağlığı alanlarında çalışma yapanları cezalandırıyor, işten atıyor. İşçi
Sağlığı ve İş Güvenliği Meclisi gibi bu alanda akademisyenlerle bilimsel çalışmalar
yapan, raporlar yayımlayan, çözüm önerileri geliştiren ve yaşanan cinayetleri
bizlerin de bilmesini, duymasını sağlayan kurumların çalışmalarını engelliyor.
En son yayımlanan KHK’yla hayatını bilime, barış, demokrasi ve işçi hakları
mücadelesine adamış bilim insanları Profesör Doktor Mehmet Zencir, Profesör
Doktor Onur Hamzaoğlu ve Yardımcı Doçent Doktor Özgür Müftüoğlu KHK’yla ihraç
edildiler, “Bu işçi ölümleri azalsın.” diye mücadele eden bilim adamları. Bu
bilim insanları işçi hakları alanında çalışıyorlar, OHAL’in işçi hakları
açısından da olumsuz etkileri olduğunu söylüyorlardı; yanlışların duyulmasını
da sağlıyorlardı bu bilim adamları. İktidar gerçekleri duymamızı istemedi,
herkesin kafasını kuma gömmesini istedi her zamanki gibi. Bir gece yarısı
kararnamesiyle bu bilim insanları akademiden ihraç edildiler. Ne olduğuyla
ilgilenmediler, ne olduğunu duyuranı da cezalandırdılar, aynı, suçlarını
duyuran gazetecileri hapse attıkları gibi. Tıpkı MİT tırları davasında suçu ve
suçu işleyeni araştırıp yargılayacağı yerde bunu bırakıp “Bu bir haberdir.”
diyerek duyuran Cumhuriyet gazetecilerini tutuklattığı gibi. Ya da Enerji
Bakanının maillerinde ortaya dökülen karmaşık ilişkileri, suçları sorgulayacağı
yerde mailleri duyuran gazetecileri sorgusuz sualsiz hapse attığı gibi. FETÖ’ye
övgüler dizenler bakanlıklarını, belediye başkanlıklarını sürdürürken bir
“tweet” başlığı atıldıktan elli beş saniye sonra silinmesine rağmen Oğuz
Güven’i tutuklattıkları gibi.
Değerli milletvekilleri, biraz vicdanınız varsa eğer,
gözlerinizi, aklınızı kapatamazsınız bu olup bitenlere. Düne kadar FETÖ’yle
beraber yürüyenler, beraber ıslananlar, aynı menzile farklı yollardan
yürüyenler, FETÖ’yle mücadele adına OHAL sürecinde yayımlanan kararnamelerle
FETÖ zihniyetiyle ezelden beri mücadele eden on binlerce kişiyi açlığa mahkûm
ettiniz ama FETÖ’ye Ankara’nın arazilerini parsel parsel peşkeş çekenler,
Pensilvanya’ya çantalarla para gönderen belediye başkanları hâlâ yerlerinde
oturuyorlar. 
Ankara’nın göbeğinde, Yüksel Caddesi’nde İnsan Hakları
Anıtı önünde 2 insan, akademisyen Nuriye Gülmen ve Öğretmen Semih Özakça yarın
itibarıyla eylemlerinin yetmişinci gününe geliyorlar. Sizden olmayanı ömür boyu
açlığa mahkûm etmenize isyan ederek bedenlerini açlığa ve ölüme yatırdılar.
Eriyorlar, direniyorlar. Sizlerin de duymasını istiyorlar. İşlerini geri
istiyorlar, onurlarına saygı duyulmasını istiyorlar. Nuriye ve Semih’i
KHK’larınızla sosyal izolasyona tabi tuttunuz, yaşayan birer ölü hâline
getirdiniz. Haksız yere işten attığınız on binlerce emekçinin sesidir onlar.
Vicdanlara seslenen bu çığlığı duyun. Dünyanın duyduğu bu çığlığa daha ne kadar
kör ve sağır kalacaksınız? 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Şeker.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Birleşime bir saat ara veriyorum. 
 Kapanma Saati: 18.44
ÜÇÜNCÜ OTURUM
Açılma Saati: 19.46
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ) , Mehmet
Necmettin AHRAZOĞLU (Hatay)
-----0-----
BAŞKAN – Sayın milletvekilleri, Türkiye Büyük Millet
Meclisinin 92’nci Birleşiminin Üçüncü Oturumunu açıyorum.
Birleşime kırk beş dakika ara veriyorum. 
Kapanma Saati: 19.47
DÖRDÜNCÜ OTURUM
Açılma Saati: 20.35
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ) , Mehmet
Necmettin AHRAZOĞLU (Hatay)
-----0-----
BAŞKAN – Sayın milletvekilleri, Türkiye Büyük Millet
Meclisinin 92’nci Birleşiminin Dördüncü Oturumunu açıyorum.
FİLİZ KERESTECİOĞLU DEMİR (İstanbul) – Sayın Başkan,
söz talebim var.
BAŞKAN – Sayın milletvekilleri, alınan karar gereğince
gündemin “Seçim” kısmına geçiyoruz. 
X.- SEÇİMLER
A) Hakimler ve Savcılar Kuruluna Üye Seçimi

1.- Hakimler ve Savcılar Kurulu
Üyeliklerine Seçim (S.Sayısı : 474)(x)
BAŞKAN – Şimdi, bu kısımda yer alan ve Anayasa’nın
geçici 21’inci maddesinin (C) fıkrası uyarınca Hâkimler ve Savcılar Kurulu
üyelikleri için yapılacak seçime başlıyoruz. 
Hâkimler ve Savcılar Kuruluna Türkiye Büyük Millet
Meclisi tarafından 7 üyelik için, her 1 üyelik için aday gösterilen üçerli
Yargıtay üyesi arasından 3 üye, aday gösterilen 3 Danıştay üyesi arasından 1
üye, yükseköğretim kurumlarının hukuk dallarında görev yapan ve aday gösterilen
3 öğretim üyesi arasından 1 üye, aday gösterilen 3 avukat arasından 1 üye,
yükseköğretim kurumlarının hukuk dallarında görev yapan öğretim üyeleri ile
avukatlar arasından aday gösterilen 3 adaydan 1 üye seçimi yapılacaktır. 
Anayasa Komisyonu ile Adalet Komisyonu üyelerinden
kurulu Karma Komisyonca belirlenen aday listelerini okuyorum: 
Yargıtay Üyeleri Arasından Seçilecek 1’inci Üyelik İçin
Aday Listesi: 
1) Mustafa Çavuş
2) Yusuf Kuzu
3) Yaşar Şimşek
Yargıtay Üyeleri Arasından Seçilecek 2’nci Üyelik İçin
Aday Listesi:
1) Mehmet Ademoğlu
2) Mustafa Kurtaran
3) Mehmet Osmanoğlu
Yargıtay Üyeleri
Arasından Seçilecek 3’üncü Üyelik İçin Aday Listesi:
1) Alp Arslan
2) Ziya Dinler
3) Mahmut Kaya 
Danıştay Üyeleri
Arasından Seçilecek Üyelik İçin Aday Listesi: 
1) Cafer Ergen
2) Cevdet Erkan
3) Emin Sınmaz
Öğretim Üyeleri
Arasından Seçilecek Üyelik İçin Aday Listesi:
1) Ali Cengiz
Köseoğlu
2) İlhan Üzülmez
3) Abdulkerim
Yıldırım
Avukatlar
Arasından Seçilecek Üyelik İçin Aday Listesi:
1) Ülkü Soylu
2) Şerife Taşbaşı
3) Songül Yazar
Öğretim Üyeleri
ile Avukatlar Arasından Seçilecek Üyelik İçin Aday Listesi:
1) Ali Aydın
Akpınar
2) Ömer Faruk Aksoy
3) Hamit Kocabey
Komisyonca her bir üyelik için ayrı ayrı belirlenen
adayların adlarını gösteren oy pusulaları, adayların soyadlarının alfabe
sırasına göre düzenlenmesi suretiyle Başkanlıkça bastırılmıştır. 
Hâkimler ve Savcılar Kurulu üyesi seçilebilmek için ilk
oylamada üye tam sayısının üçte 2 çoğunluğu yani 367 oy aranacaktır. İlk
oylamada seçimin sonuçlandırılamaması hâlinde ikinci ve üçüncü oylamalarda üye
tam sayısının beşte 3 çoğunluğunun yani 330 milletvekilinin oyunu alan adaylar
seçilmiş olacaktır. Beşte 3 çoğunluğun sağlanamaması hâlinde üçüncü oylamada en
çok oyu almış olan seçilecek üyelerin 2 katı aday arasından ad çekme usulüyle
üye belirleme işlemi tamamlanacaktır. 
Sayın milletvekilleri, oylamanın sayım ve dökümü için
ad çekmek suretiyle 5 kişilik bir tasnif komisyonu tespit edilecektir. Tasnif
komisyonuna ad çekmeyle belirlenen üyeler oylama işlemi bittikten sonra
komisyon sıralarında yerlerini alacaklardır. 
Şimdi, ad çekme işlemini gerçekleştiriyorum…
MEHMET NACİ BOSTANCI (Amasya) - Sayın Başkanım,
tasnifin daha hızlandırılması maksadıyla tasnif komisyonu 7 üye olabilir mi?
ENGİN ALTAY (İstanbul) – Sayın Başkan… 
FİLİZ KERESTECİOĞLU DEMİR (İstanbul) – Sayın Başkanım,
söz talebimiz var.
BAŞKAN - Bir saniye hepinizi dinleyeceğim.
Sayın Bostancı…
MEHMET NACİ BOSTANCI (Amasya) – Tasnif komisyonu 7
üyeden teşekkül edebilir mi acaba sayımın hızlandırılması için? Usul ekonomisi
bakımından. 
BAŞKAN – Sayın Bostancı, tasnif komisyonunun kaç üyeden
oluşacağı İç Tüzük’te yazılıdır. İç Tüzük, tasnif komisyonunun 5 üyeden
belirleneceğini hüküm altına almıştır dolayısıyla 7 üye şeklindeki bir tasnif
komisyonu teşkili mümkün bulunmamaktadır.
Sayın Altay…
VI.- AÇIKLAMALAR (Devam) 
25.- İstanbul Milletvekili Engin Altay’ın,
Anayasa ve Adalet Komisyonu üyelerinden kurulu Karma Komisyonun usulüne uygun
teşekkül etmediği ve referandum sonuçlarına ilişkin hukuki sürecin devam ettiği
gerekçesiyle Hâkimler ve Savcılar Kurulu üyelikleri seçimlerinin
yapılamayacağına ilişkin açıklaması
ENGİN ALTAY (İstanbul) – Sayın Başkan, biz, bu
seçimlerin iki sebeple bugün yapılamayacağını düşünmekteyiz. Bu sebeple de…
Önce, tabii, sebeplerimizi söyleyeyim: Birincisi, Genel Kurula gelen bu listeyi
teşekkül ettiren Anayasa Adalet Karma Komisyonunun teşekkülünde…
BAŞKAN – Mikrofonunuzu açayım Sayın Altay.
ENGİN ALTAY (İstanbul) – …Türkiye Büyük Millet Meclisi
İçtüzüğü’ne ve içtihatlara geçmiş uygulamalara aykırı bir yol izlenmek
suretiyle, bir sayın üye istifa etmediği hâlde Komisyon üyeliğinden düşürülmek
suretiyle Komisyonun, bu listeyi oluşturacak Komisyonun usulüne uygun teşekkül
etmediği bizce sabittir.
İkinci husus şudur: 16 Nisan tarihinde yapılan mühürsüz
referandum bizce meri olmakla birlikte meşru değil iddiamızı ana muhalefet
partisi olarak müteaddit defalar dillendirdik ve bu konuda bir hukuk
sürecimizin devam ettiğini hem Genel Kurulla hem kamuoyuyla paylaştık. Bizim
daha bu konuda, bu referandumun sonuçları bakımından, süreç bakımından, oy
verme günü yapılan, YSK’nın yaptığı iş ve işlemler bakımından burada kanun
dışılık olduğu iddiamız hukuk yolları bakımından nihayete ermemiştir yani
Avrupa İnsan Hakları Mahkemesi sürecimiz devam etmektedir. Bu sebeple bu
Komisyon raporunu iade etmelisiniz. İade etmemeniz hâlinde ise İç Tüzük’ün 63’üncü
maddesine göre bir usul tartışmasıyla bu konudaki değerlendirmemizi Genel
Kurulun ve kamuoyunun bilgisine daha net bir şekilde sunmak arzusundayız. Böyle
bir talebimiz var.(x)
BAŞKAN – Teşekkür ederim Sayın Altay.
Sayın Kerestecioğlu, buyurunuz.
26.- İstanbul Milletvekili Filiz
Kerestecioğlu Demir’in, hem referanduma gidilen süreç hem de sonuçları meşru
olmadığı için bu oylamayı da meşru bulmadıklarına ve oylamaya
katılmayacaklarına ilişkin açıklaması
FİLİZ KERESTECİOĞLU DEMİR (İstanbul) – Sayın Başkan,
bugün, daha önce de ifade ettiğim gibi, referandumun, 16 Nisan referandumunun
ilk ayı tamamlandı; 16 Mayıstayız. Biz bu sürecin, hem referanduma götüren
sürecin hem de sonuçlarının meşru olmadığını düşünüyoruz. Bunun şu anda
karşılık bulacak iki uygulaması olacak: Bir tanesi HSK üyelerinin seçimidir,
diğeri de partili cumhurbaşkanlığıdır. Biz, meşru olmayan bu sonuçları
tanımadığımızı ve hâlâ insanların hem hukuki olarak hem de demokratik haklarını
kullanarak “hayır” oylarının peşinde olduğunu düşünüyoruz ve aynı şekilde biz
de böyleyiz. 
Burada seçilecek üyelerle ilgili de çok sayıda şaibe
ortaya çıkmıştır maalesef. Ancak yargının, şu anda zaten siyasal olan yargının
daha da siyasallaşmasından başka bir şeye hizmet etmeyecek olan bu oylamayı da
meşru bulmadığımızı ve oylamaya da katılmayacağımızı ifade etmek istiyoruz.
Teşekkür ederim. 
(HDP milletvekillerinin Genel Kurul salonunu terk
etmesi)
BAŞKAN – Teşekkür ederim Sayın Kerestecioğlu.
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurunuz, mikrofonunuzu
açıyorum.
MEHMET NACİ BOSTANCI (Amasya) – Sayın Başkanım,
teşekkürler. (Gürültüler)
BAŞKAN – Sayın Bostancı, bir saniye…
Sayın milletvekilleri, önemli bir konuyu görüşüyoruz.
Şimdi, Sayın Grup Başkan Vekili Naci Bostancı konuşacaktır. Lütfen efendim,
sessizliğe davet ediyorum sizi. 
27.- Amasya Milletvekili Mehmet Naci
Bostancı’nın, Meclis komisyonu üyeliğini parti gruplarına ait bir hak olarak görmek
gerektiğine ve referandum süreci hukuken bittiğine göre Meclisin bu çerçevede görevini
yaptığına ilişkin açıklaması
MEHMET NACİ BOSTANCI (Amasya) – Sayın Başkanım, Meclis
komisyonu üyelerini parti grupları bildirmektedir. Dolayısıyla, parti
gruplarına ait temelde bir hak olarak görmek gerekir. 
İkinci olarak, bizim iç hukukumuzda YSK bu tür
seçimlerde nihai hükmü veren organdır ve 28 Nisan tarihinde nihai hükmü
vermiştir. Meşruiyet tartışmalarını siyasi olarak sürdürmek mümkündür ama
hukuken, yasal olarak halk oylaması bitmiştir ve onun gereğini yerine getirmek
ilgili kurumların görevidir. Meclis de bu çerçevede görevini yapmaktadır.
Kanaatimiz bu şekildedir. 
Teşekkürler.
BAŞKAN – Teşekkür ederim Sayın Bostancı.
Sayın Altay…
ENGİN ALTAY (İstanbul) – Usul tartışmasıyla ilgili
ısrarımızı sürdürüyoruz efendim.
BAŞKAN – Daha o konuda görüşümü ifade etmedim Sayın
Altay, ben söz isteyen tüm grup başkan vekillerine söz verdim. 
ENGİN ALTAY (İstanbul) – Hayır, ben ona binaen…
BAŞKAN – Sayın milletvekilleri, Anayasa’nın 94’üncü ve
İç Tüzük’ün 64’üncü maddelerine göre Genel Kurulda tartışılan konular hakkında,
ileri sürülen görüşler hakkında herhangi bir şekilde kişisel görüşümü ifade
etmem ya da tartışmalara katılmam mümkün değildir. Bu nedenle ortaya konulan
seçim sonuçlarının meşruiyetiyle ilgili tartışmalarda herhangi bir şekilde
görüş ifade etmem mümkün değil. Ancak Sayın Altay’ın ifade ettiği bir konu var,
ona ilişkin bir açıklama yapmak istiyorum: Milliyetçi Hareket Partisi Grubu
tarafından Adalet Komisyonunda Milliyetçi Hareket Partisine düşen 1 üyelik için
Bursa Milletvekili Kadir Koçdemir’in yerine İstanbul Milletvekili İsmail Faruk
Aksu aday gösterilmiştir. Bu bildirim üzerine Genel Kurulun 9/5/2017 tarihli
89’uncu Birleşiminde söz konusu seçim işlemi sonuçlandırılmıştır. Söz konusu
işlemin alışılmış teamüle uygun olmadığı anlaşılmakla birlikte, oturumu yöneten
Başkan olarak önceki bir birleşimde sonuçlandırılmış bir Genel Kurul kararı
üzerinde bir tasarruf yetkimin bulunmadığı açıktır. Bir Genel Kurul kararı
kabul edilmesiyle birlikte sonuçlarını doğurmaktadır. Dolayısıyla Bursa Milletvekili
Sayın Kadir Koçdemir’in üyeliğinin sonlandırılmasına ilişkin olarak
yapabileceğim bir işlem bulunmamaktadır. Burada benim siyasi parti gruplarına
önerim, siyasi parti gruplarının bir araya gelerek bugüne kadar teamül olarak
gelmiş olan bu konuda bir uygulama birliğini sağlamalarıdır.
Sayın Altay’ın usul tartışması talebini karşılıyorum,
usul tartışmasını açıyorum. 
MEHMET DOĞAN KUBAT (İstanbul) – Lehte…
ENGİN ALTAY (İstanbul) – Aleyhte…
BAŞKAN – Sayın Kubat lehte, Sayın Altay aleyhte… 
Söz verme işlemini başlatıyorum. 
İlk söz Sayın Doğan Kubat’a aittir. 
Sayın Kubat, buyurunuz. (AK PARTİ sıralarından
alkışlar)
Süreniz beş dakikadır. 
XI.- USUL HAKKINDA GÖRÜŞMELER
1.- Anayasa ve Adalet Komisyonu üyelerinden
kurulu Karma Komisyonun usulüne uygun teşekkül etmediği gerekçesiyle Hâkimler
ve Savcılar Kurulu üyelikleri seçimlerinin yapılıp yapılamayacağı hakkında
MEHMET DOĞAN KUBAT (İstanbul) – Sayın Başkanım, çok
değerli milletvekili arkadaşlarım; biraz sonra Anayasa’nın geçici 21’inci
maddesi gereğince gerçekleştireceğimiz HSK seçimleri, Adalet ve Anayasa
Komisyonu tarafından birlikte oluşturulan Karma Komisyon tarafından -sıra
sayısı 474- görüşülüp karara bağlanıp şu anda Genel Kurulun huzuruna gelmiştir
ve biz de buna göre biraz sonra seçimlere başlayacağız. 
Şimdi, değerli Cumhuriyet Halk Partisi grup başkan
vekili, Adalet Komisyonu üyesi bir üyenin değişiminden kaynaklı bu raporun
hukuken sakat olduğu, Komisyona iade edilmesi gerektiği yönünde bir iddia
ortaya attı. Biraz önce Sayın Başkanımız da ifade ettiler, geçen oturumda
Milliyetçi Hareket Partisinin Adalet Komisyonundaki 1 üyesini, yine Milliyetçi
Hareket Partisi İç Tüzük’ün 21’inci maddesinin ikinci fıkrasının usulde
paralellik ilkesi gereğince bu komisyonlara, ihtisas komisyonlarına üye verme
hakkının bir siyasi parti grubuna ait olduğunu ve bu nedenle değiştirme
hakkının da kendisine ait olduğunu ifade ederek Meclis Başkanlığına yaptığı bir
başvuru neticesi burada, Genel Kurulda “Başkanlığın Genel Kurula Sunuşları”
kısmında bu üye değişimi oylandı ve Genel Kurul kararıyla o yeni arkadaşımızın
seçimi tamamlanmış oldu. Böylece Adalet Komisyonunun ve Anayasa Komisyonunun
üye teşekkülünde herhangi bir hukuka aykırılık söz konusu olmamaktadır. Kaldı
ki Komisyon 52 kişiden oluşuyor, beşte 3’ü 32 üye yapar. Seçim sonuçlarına
baktığımız zaman 34 üyeyle her bir kontenjan adayın, üçer adayın, 21 üyenin
seçildiğini görüyoruz. Bu aykırı kabul edilse bile -ki bana göre değil- böyle
bir durum sonuca etkili bir hâl dahi değildir. Dolayısıyla, bu konuda Sayın
Başkanımızın yapacağı herhangi bir işlem bulunmamaktadır. Komisyon raporunu
Komisyona iade etmek gibi bir durum, yetki söz konusu değildir. Şu anda yapılan
seçim öncesi bu tartışma Anayasa’ya ve İç Tüzük’e uygun değildir. Başkanımızın
tutumu yerindedir.
Bu düşüncelerle yüce heyetinizi saygılarımla
selamlıyorum. (AK PARTİ sıralarından alkışlar) 
ENGİN ALTAY (İstanbul) – Bülent Tezcan’a devrediyorum
Sayın Başkanım.
BAŞKAN – Bülent Tezcan, Aydın Milletvekili.
Buyurunuz Sayın Tezcan. (CHP sıralarından alkışlar) 
BÜLENT TEZCAN (Aydın) – Teşekkür ederim Sayın Başkan.
Sayın Başkan, değerli milletvekilleri; bugün, 16 Nisan
mühürsüz seçiminde aslında milletin kabul etmediği, gayrimeşru sonuçlarının
hâlâ devam ettiği referandumun sonucuna bağlı olarak Hâkimler ve Savcılar Kuruluna
üye seçmek üzere Türkiye Büyük Millet Meclisi Genel Kurulu toplanmış bulunuyor.
Değerli arkadaşlar, tarihimizde “sopalı seçimler” denen
seçimler yaşanmıştır. Tarihimizde açık oy, gizli sayım ilkesinin uygulandığı
seçimler hep tartışılmıştır ve ne yazık ki 16 Nisan halk oylaması da tarihimize
kara bir leke olarak “mühürsüz seçimler” adıyla daha şimdiden yerleşmiştir. Bu
seçimlerin meşruiyet sorunu hâlâ devam ederken, halk oylamasının gayrimeşru
sonuçları hâlâ devam ederken bir telaş ve acele içerisinde yargının en üst
kurulu olan Hâkimler ve Savcılar Kuruluna üye seçme işlemi yapılmaktadır.
Değerli arkadaşlar, Amerika Birleşik Devletleri’nde
Senato yüksek yargıya yargıç seçerken önce alt komitede uzun bir sorgu yapılır
yüksek yargıç adaylarına, o imtihanı geçerse Senatonun önünde de ayrıca bir
uzun sorguya çekilir ve bu sorgu canlı yayınlanır. Niye? Çünkü millet görsün,
gerçekten oraya seçilen adaylar, yargıçlar liyakat esasına göre mi tayin
ediliyor, sadakat esasına göre mi seçiliyor, tayin ediliyor diye. (Gürültüler)
BAŞKAN – Sayın Tezcan, bir saniye efendim.
Sayın milletvekilleri, rica ediyorum, bir kez sizlere
hatırlatmıştım, salonda büyük bir uğultu var, hatibin konuşmasını kürsüden dahi
dinlemekte zorluk çekiyorum. Lütfen, sessizliğe davet ediyorum efendim sizi. 
Buyurunuz. 
BÜLENT TEZCAN (Devamla) – Teşekkür ederim Sayın
Başkanım. 
Değerli arkadaşlar, bu Anayasa değişiklik teklifinde
teklifin neredeyse yüzde 90’ı ilk genel ve Cumhurbaşkanı seçimlerinde yürürlüğe
girecekken özellikle 2 maddesi -diğer bazı askerî yargıyla ilgili maddeleri bir
tarafa bırakıyorum- derhâl yürürlüğe girecek dendi. Bunlardan birisi de
Hâkimler Savcılar Kurulu. Öyle bir telaşla düzenlenmiş ki ne Karma Komisyonda
ne de Türkiye Büyük Millet Meclisinde adayları dinleme imkânı dahi
bırakılmamış, zaman dahi verilmemiş. Düşünün ki mesleğe hâkim ya da savcı
alırken yazılı sınavla yetinmeyip mülakat yapalım diyen anlayış, oranın en üst
kurulu olan Hâkimler Savcılar Kuruluna seçilecek üyeyi seçecek Meclisin onu
dinlemesi için yeterli zamanı dahi tanımadan alelacele bir seçim usulü
getirmiş.
Bakın, bütün bunlar şunu gösteriyor: Bağımsız yargı
istenmiyor, bir yeni cemaat-siyaset ittifakıyla yargıda yeni bir tahakküm
süreci oluşturulmak isteniyor. Buralarda daha önce oluşturulan cemaat ve
siyaset ittifakının, bloğunun yargıyı hangi noktalara götürdüğünü ve bir terör
örgütüne nasıl teslim ettiğini gördük. Şimdi görüyoruz ki hâlâ ders alınmamış,
hâlâ akıllanılmamış, hâlâ yeni cemaat-siyaset ittifaklarıyla yargı dizayn
edilmeye çalışılıyor.
Biz Cumhuriyet Halk Partisi olarak mühürsüz seçimin
gayrimeşru sonuçlarının üzerine oluşturulmak istenen bu gayrimeşru yapılanmanın
parçası olmayacağız. Bu gayrimeşru kaçak inşaatın parçası olmayacağız. Bu
nedenle Parlamentoda bulunuyoruz ancak bu gayrimeşru inşanın parçası olarak oy
kullanma noktasına gelmeyeceğiz, oy kullanmayacağız. Bu çerçevede, meşruiyet
tartışması çözülünceye kadar da yargıyla ilgili tereddütler devam edecek ve bu
yanlış yarın belki bu çatının üzerine başka bombaların düşmesine neden olacak. 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Tezcan, buyurunuz
tamamlayınız. 
BÜLENT TEZCAN (Devamla) – Bu yanlışta ısrar yeni
cemaat-siyaset-tarikat ittifaklarıyla dün 15 Temmuzda olduğu gibi bu Meclisin çatısına
ne yazık ki yeni bombalar olarak dönebilecek. Biz, bu gayrimeşru sürecin tarih
önünde de Meclis önünde de siyaset önünde de ortağı olmayacağız, oy
kullanmayacağız. 
Teşekkür ediyorum. 
Sağ olun. (CHP sıralarından alkışlar)
BAŞKAN – Teşekkür ederim Sayın Tezcan. 
Sayın milletvekilleri, usul tartışmasının öncesinde
konuya ilişkin görüşlerimi ifade etmiştim, o nedenle tartışma sonrasında ifade
edeceğim yeni bir görüş bulunmamaktadır. 
X.- SEÇİMLER (Devam)
A) Hakimler ve Savcılar Kuruluna Üye Seçimi
(Devam)
1.- Hakimler ve Savcılar Kurulu
Üyeliklerine Seçim (S.Sayısı : 474) (Devam)
BAŞKAN - İşleme kaldığımız yerden devam ediyoruz. 
Tasnif komisyonu üyelerinin seçiminde kalmıştık. 
Şimdi, tasnif komisyonu üyelerini ad çekme suretiyle
oluşturacağız. 
Sayın Tekin Bingöl, Ankara? Yok. 
Sayın Orhan Miroğlu, Mardin? Burada.
Sayın Ebubekir Bal, Diyarbakır? Yok. 
Sayın Hüseyin Kocabıyık, İzmir? Yok. 
Sayın Atay Uslu, Antalya? Burada.
Sayın Haydar Akar, Kocaeli? Yok. 
Sayın Rafet Sezen, Edirne ? Yok.
Sayın Hayati Tekin, Samsun? Yok.
Sayın Emin Haluk Ayhan, Denizli? Burada.
Sayın Musa Çam, İzmir? Yok. 
Sayın Hasan Turan, İstanbul? Burada. 
Sayın Şahap Kavcıoğlu, Bayburt? Burada.
5 üyeyi tamamlamış olduk. 
5 kişilik Tasnif Komisyonu oluşmuştur.
Şimdi oylamanın ne şekilde yapılacağını arz ediyorum:
Komisyon ve Hükûmet sıralarında yer alan kâtip üyelerden komisyon sırasındaki
kâtip üyeler, Adana'dan başlayarak Denizli'ye kadar, Denizli dâhil ve
Diyarbakır'dan başlayarak İstanbul'a kadar, İstanbul dâhil; Hükûmet sırasındaki
kâtip üyeler ise İzmir'den başlayarak Mardin'e kadar, Mardin dâhil ve
Mersin'den başlayarak Zonguldak'a kadar, Zonguldak dâhil, adı okunan
milletvekilinin adını defterden işaretleyecektir. Adı işaretlenen
milletvekiline 7 adet mühürlü oy pusulası ve 7 adet zarf verilecektir. Oyunu
kullanan milletvekili, oy pusulalarını içeren zarfları Başkanlık Divanı
kürsüsünün önüne konulmuş olan oy kutularından herhangi birine atacaktır. Oy
pusulalarında her üyelik için belirlenen aday listelerinden birer adayın isimlerinin
karşısına yani kare içerisine çarpı işaretiyle işaret koyulacaktır. Oy
pusulalarında birden fazla adayın isimlerinin işaretlendiği pusulalar geçersiz
sayılacaktır. Oy pusulalarının her biri ayrı ayrı değerlendirilecektir. Bu
hususlar, oy pusulalarında da dipnot olarak belirtilmiştir.
Oy pusulalarında oyun kime ait olduğunu belirleyecek
herhangi bir işaret, imza veya karalama durumunda oy geçersiz sayılacaktır.
Geçerli oy, tercihi belirten çarpı işareti dışında hiçbir işaret
taşımayacaktır. 
Sayın kâtip üyelerin yerlerini almalarını rica
ediyorum. 
Birinci oylamada kullanılacak mühürlü oy pusulaları ve
zarfları sayın kâtip üyelere teslim edilsin. 
Oy pusulaları kâtip üyelere teslim edildi mi? Kâtip
üyeler gruplandırmaları yaptılar mı acaba? Yedi ayrı grup yapıldı, değil mi? Bu
tarafa da soruyorum: Yedi ayrı grup oluşturulmuş mudur? Evet, sorun yok.
Sayın milletvekilleri, şimdi, oylamaya başlayacağım
ancak bir konuyu hatırlatmak istiyorum: Oylama gizlidir. Oy kullanan her sayın
milletvekillinin oy kulübesine girerek oy pusulasını orada işaretlemesi önem
taşımaktadır. Herhangi bir şekilde oy pusulasının oy kulübesi dışında
işaretlenmesi hâlinde oylamayı yenileyeceğimi bilgilerinize sunuyorum. 
İsmi okunmayan sayın milletvekillerine kâtip üyelerin
oy pusulası vermemelerini özellikle rica ediyorum. İsmi okunmayan
milletvekilleri kâtip üyelerin yanına gitmeyecektir. 
Oylamaya Adana ilinden başlıyoruz.
(Oyların toplanmasına başlandı) 
BAŞKAN – Sayın milletvekilleri, bir yanlış anlama
olmaması açısından açıkladığım bir hususu bir daha tekrarlıyorum: Yedi ayrı
pusula vardır; yedi ayrı pusula, yedi ayrı zarfa konulacaktır ancak herhangi
bir oy kovasına atılabilecektir tabii ki bu pusulalar.
(Oyların toplanmasına devam edildi)
BAŞKAN – Oy kabinlerinde yığılma olmasını önlemek
açısından okuma işlemini burada durduruyorum. Uygun bir zamanda, kalabalık
azaldığı anda yeniden okumaya devam edeceğiz. 
Kâtip üyeler, ismi okunan üyeler dışındaki kişilere
bundan sonra pusula vermesinler. 
(Oyların toplanmasına devam edildi)
BAŞKAN – Sayın milletvekilleri, oy pusulalarının oy
kabininde işaretlenmesi gerekmektedir. Milletvekillerimizin bu konuya özellikle
dikkat etmelerini rica ediyorum. Kabinde işaretlenmeyen, dışarıda işaretlenen
oy pusulası, seçimin yenilenmesi sebebidir.
(Oyların toplanmasına devam edildi)
BAŞKAN – Kâtip üyelerin ismi okunmayan sayın
milletvekillerine oy pusulası vermemesi gerekmektedir, kendilerine
hatırlatıyorum.
(Oyların toplanmasına devam edildi)
BAŞKAN – Sayın milletvekilleri, tekrar hatırlatıyorum,
oylama gizlidir. Sayın milletvekillerinin oy pusulasını oy kulübesinde
işaretleyerek zarfa koyması gerekmektedir. Oy kulübesi dışında oy pusulasının
işaretlenmesi, gizliliğin ihlali anlamına gelmektedir; lütfen, bu kurala riayet
edelim. 
(Oyların toplanmasına devam edildi)
BAŞKAN – Sayın milletvekilleri, Divana göre sağ tarafta
olan kulübelerde, oy kullanma kabinlerinde bir yığılma olduğunu görüyorum,
solumdaki kabinlerde ise bir boşluk var. İsmini kâtip üyeye işaretletip oy
pusulasını alan sayın milletvekilleri benim solumdaki kabinlerde de oy
kullanabileceklerdir. 
TAHSİN TARHAN (Kocaeli) – Başkanım, açık kullansınlar
açık, beceremiyorlar!
(Oyların toplanmasına devam edildi) 
BAŞKAN – Oyunu kullanmayan sayın üye var mı? Olmadığı
anlaşılıyor.
Oylama işlemi tamamlanmıştır.
Oy kupaları kaldırılsın.
Tasnif Komisyonu üyeleri lütfen yerlerini alsınlar. 
Tasnif Komisyonu üyelerinin adlarını bir kez daha
okuyorum: Orhan Miroğlu, Mardin; Atay Uslu, Antalya; Emin Haluk Ayhan, Denizli;
Şahap Kavcıoğlu, Bayburt; Hasan Turan, İstanbul.
(Oyların ayrımı yapıldı)
BAŞKAN – Sayın milletvekilleri, Tasnif Komisyonunun
tutanağı gelmiştir, okutuyorum:
Türkiye Büyük Millet Meclisi Başkanlığına
Hâkimler ve Savcılar Kurulundaki 7 üyelik için yapılan
seçimin birinci oylamasına 348 üye katılmış, kullanılan oyların dağılımı
seçilecek üyeliklere ait aday listeleri ile birlikte aşağıda gösterilmiştir.
Saygıyla arz olunur.
Tasnif Komisyonu
 Orhan Miroğlu Atay
Uslu Emin Haluk Ayhan
 Mardin Antalya Denizli
 Şahap Kavcıoğlu Hasan
Turan
 Bayburt İstanbul

Yargıtay Üyeleri
Arasından Seçilecek 1. Üyelik İçin Aday Listesi Mustafa Çavuş  5
Oy
Yusuf Kuzu 6
Oy
Yaşar Şimşek 334
oy
Yargıtay Üyeleri
Arasından Seçilecek 2. Üyelik İçin Aday Listesi 
Mehmet Ademoğlu 324
oy
Mustafa Kurtaran 15
oy 
Mehmet Osmanoğlu 7
oy
Yargıtay Üyeleri
Arasından Seçilecek 3. Üyelik İçin Aday Listesi 
Alp Arslan 340
oy
Ziya Dinler 4
oy
Mahmut Kaya 3
oy
Danıştay Üyeleri
Arasından Seçilecek Üyelik İçin Aday Listesi 
Cafer Ergen 339
oy
Cevdet Erkan 1
oy
Emin Sınmaz 4
oy
Öğretim Üyeleri
Arasından Seçilecek Üyelik İçin Aday Listesi 
Ali Cengiz
Köseoğlu 331 oy
İlhan Üzülmez 4
oy
Abdulkerim
Yıldırım 11 oy
Avukatlar
Arasından Seçilecek Üyelik İçin Aday Listesi
Ülkü Soylu 23
oy
Şerife Taşbaşı 2
oy
Songül Yazar 318
oy
Öğretim
Üyeleri/Avukatlar Arasından Seçilecek Üyelik İçin Aday Listesi
Ali Aydın
Akpınar 6 oy
Ömer Faruk Aksoy 3
oy
Hamit Kocabey 335
oy
Boş  6
oy
Geçersiz 15
oy
BAŞKAN – Birleşime on beş dakika ara veriyorum.
Kapanma Saati: 23.46
BEŞİNCİ OTURUM
Açılma Saati: 00.24
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir),
Mehmet Necmettin AHRAZOĞLU (Hatay)
-----0-----
BAŞKAN – Sayın milletvekilleri, Türkiye Büyük Millet
Meclisinin 92’nci Birleşiminin Beşinci Oturumunu açıyorum.
Hâkimler ve Savcılar Kuruluna 7 üyelik için seçime
devam ediyoruz.
Az önce yapılan birinci oylamada Anayasa'da öngörülen
üçte 2 oy çoğunluğu hiçbir üyelik için bulunamamıştır. Bu nedenle şimdi ikinci
oylamaya başlıyoruz. Bu oylamada üye tam sayısının beşte 3 çoğunluğunun yani
330 milletvekilinin oyunu alan adaylar seçilmiş olacaktır. 
Sayın milletvekilleri, oylamanın sayım ve dökümü için
ad çekme suretiyle 5 kişilik bir Tasnif Komisyonu tespit ediyorum ve ad çekme
işlemini gerçekleştiriyorum:
İsmail Tamer, Kayseri? Burada. 
Cesim Gökçe, Ağrı? Burada.
Mehmet Habib Soluk, Sivas? Burada.
Mustafa Şükrü Nazlı, Kütahya? Yok.
Yusuf Halaçoğlu, Kayseri? Yok.
Mustafa Köse, Antalya? Burada.
Ayşe Acar Başaran, Batman? Yok.
Mustafa Mit, Ankara? Yok.
Edip Semih Yalçın, İstanbul? Yok.
Necati Yılmaz, Ankara? Yok. 
Jülide Sarıeroğlu, Ankara? Yok. 
Zeyid Aslan, Tokat? Yok.
Bennur Karaburun, Bursa? Yok.
Sami Çakır, Kocaeli? Yok.
Didem Engin, İstanbul? Yok.
Hüda Kaya, İstanbul? Yok. 
Yakup Akkaya, İstanbul? Yok. 
Fatih Şahin, Ankara? Burada. 
Böylece ad çekme işlemi gerçekleştirilmiştir.
Sayın milletvekilleri, Tasnif Komisyonuna seçilen
üyeler oylama işlemi bittikten sonra komisyon sıralarındaki yerlerini
alacaklardır. 
Sayın kâtip üyelerin yerlerini almalarını rica
ediyorum. 
İkinci oylamada kullanılacak mühürlü oy pusulaları ve
zarflar sayın kâtip üyelere teslim edilmiş durumda. 
Oylamaya Adana ilinden başlıyoruz. 
(Oyların toplanmasına başlandı) 
BAŞKAN – Sayın milletvekilleri, kürsünün solundaki
kabinler boşalmış durumda. Orada imzalarını verip karşılığında pusulalarını ve
zarflarını alan bir kısım arkadaşlarımız benim solumda olan kabinlerde de
oylarını kullanabilirler. 
(Oyların toplanmasına devam edildi) 
BAŞKAN – Oyunu kullanmayan sayın üye kaldı mı? 
Evet, bütün üyeler oyunu kullandığına göre oylama işlemi
tamamlanmıştır. 
Oy kupaları kaldırılsın. 
Lütfen Tasnif Komisyonu üyeleri de yerlerini alsınlar. 
Ben Tasnif Komisyonu üyelerinin isimlerini tekrar
okuyorum: Kayseri Milletvekili İsmail Tamer, Ağrı Milletvekili Cesim Gökçe,
Sivas Milletvekili Mehmet Habib Soluk, Antalya Milletvekili Mustafa Köse,
Ankara Milletvekili Fatih Şahin. 
Tasnif Komisyonu üyelerimizi yerlerine alıyoruz ve
tasnif işlemlerine başlıyoruz. 
(Oyların ayrımı yapıldı)
BAŞKAN – Sayın milletvekilleri, Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
Hâkimler ve Savcılar Kurulundaki 7 üyelik için yapılan
seçimin ikinci oylamasına 348 üye katılmış, kullanılan oyların dağılımı
seçilecek üyeliklere ait aday listeleriyle birlikte aşağıda gösterilmiştir.
Saygıyla arz olunur.
Tasnif Komisyonu
 İsmail Tamer Cesim
Gökçe Mehmet Habib Soluk
 Kayseri  Ağrı Sivas
 Mustafa Köse Fatih
Şahin
 Antalya Ankara
Yargıtay Üyeleri Arasından
Seçilecek 1. Üyelik İçin Aday Listesi Mustafa Çavuş  11
Oy
Yusuf Kuzu 2 Oy
Yaşar Şimşek 333 oy
Yargıtay Üyeleri Arasından Seçilecek 2. Üyelik İçin
Aday Listesi 
Mehmet Ademoğlu 331 oy
Mustafa Kurtaran 7 oy 
Mehmet Osmanoğlu 7 oy
Yargıtay Üyeleri Arasından Seçilecek 3. Üyelik İçin
Aday Listesi 
Alp Arslan 340 oy
Ziya Dinler 1 oy
Mahmut Kaya 3 oy
Danıştay Üyeleri Arasından Seçilecek Üyelik İçin Aday
Listesi 
Cafer Ergen 341 oy
Cevdet Erkan 2 oy
Emin Sınmaz 3 oy
Öğretim Üyeleri Arasından Seçilecek Üyelik İçin Aday
Listesi 
Ali Cengiz Köseoğlu 333 oy
İlhan Üzülmez 4 oy
Abdulkerim Yıldırım 7 oy
Avukatlar Arasından Seçilecek Üyelik İçin Aday Listesi
Ülkü Soylu 9 oy
Şerife Taşbaşı 4 oy
Songül Yazar 334 oy
Öğretim Üyeleri/Avukatlar Arasından Seçilecek Üyelik
İçin Aday Listesi
Ali Aydın Akpınar 6 oy
Ömer Faruk Aksoy 2 oy
Hamit Kocabey 337 oy
Boş  2 oy
Geçersiz 16 oy
BAŞKAN – Evet, böylece Tasnif Komisyonu üyelerine de
teşekkür ediyoruz ayrıca. 
Sayın milletvekilleri, bu sonuca göre, aşağıda ismini
okuyacağım adaylar, yapılan 2’nci oylamada Anayasa’da öngörülen beşte 3 oy
çoğunluğunu sağlamış ve Hâkimler ve Savcılar Kurulu üyesi seçilmişlerdir. 
Yargıtay üyeleri arasından seçilen 1’inci üyelik için
Yaşar Şimşek, Yargıtay üyeleri arasından seçilen 2’nci üyelik için Mehmet
Ademoğlu, Yargıtay üyeleri arasından seçilen 3’üncü üyelik için Alp Arslan,
Danıştay üyeleri arasından seçilen üyelik için Cafer Ergen, öğretim üyeleri
arasından seçilen üyelik için Ali Cengiz Köseoğlu, avukatlar arasından seçilen
üyelik için Songül Yazar, öğretim üyeleriyle avukatlar arasından seçilen üyelik
için Hamit Kocabey seçilmişlerdir. 
Hayırlı uğurlu olsun diyorum. 
Emeği geçen tüm milletvekillerine, tüm çalışanlarımıza,
kâtip üyelerimize, Tasnif Komisyonu üyelerine, uzmanlarımıza, stenograflara,
herkese çok çok teşekkür ediyorum. 
Alınan karar gereğince, kanun tasarı ve teklifleriyle
komisyonlardan gelen diğer işleri sırasıyla görüşmek için, 17 Mayıs 2017
Çarşamba günü saat 14.00’te toplanmak üzere birleşimi kapatıyor, hayırlı
geceler diliyorum. 
Kapanma Saati: 02.12
XII.- KOMİSYONLAR BÜLTENİ
1.- 01/07/2016-31/12/2016 tarihleri arasında
komisyonlara gelen, komisyonlardan çıkan ve 31/12/2016 tarihinde komisyonlarda
bulunan kanun hükmünde kararnameler, tasarılar, teklifler ve tezkereler(x)




(x) Bu bölümlerde hatip tarafından Türkçe
olmayan kelimeler ifade edildi.





(x) 474 S. Sayılı Basmayazı tutanağa
eklidir.


(x) Bu konuşmaya ilişkin düzeltme
17/5/2017 tarihli 93’üncü Birleşim Tutanağı’nın 47’nci sayfasındadır. 


(x) Komisyonlar Bülteni tutanağın sonuna
eklidir.




