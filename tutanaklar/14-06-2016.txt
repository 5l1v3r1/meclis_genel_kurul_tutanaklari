



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 101’inci
Birleşim
 14
Haziran 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Filiz Kerestecioğlu Demir’in,
İstanbul ilinin sorunlarına ilişkin gündem dışı konuşması
2.- Ankara Milletvekili Nihat Yeşil’in, Ankara ilinin
sorunlarına ilişkin gündem dışı konuşması
3.- İstanbul Milletvekili Şirin Ünal’ın, Jandarma teşkilatının
kuruluşunun 177’nci yıl dönümüne ilişkin gündem dışı konuşması

V.- AÇIKLAMALAR
1.- Bursa Milletvekili Erkan Aydın’ın, liseli
öğrencilerin gerici ve bağnaz eğitime karşı tepkisine destek verdiğine,
okullardaki gerici ve laiklik karşıtı uygulamaları şiddetle kınadığına ve
imam-hatip lisesine dönüştürülmeye çalışılan Şehit Jandarma Er Bahadır Aydın
Ortaokulunun normal eğitime devam etmesi gerektiğine ilişkin açıklaması
2.- Mersin Milletvekili Baki Şimşek’in, ramazan ayını
kutladığına, Mersin Tarsus teknoloji üniversitesi kurulması kararı alındığına
ve adının Eshabı Kehf üniversitesi olması yönünde Tarsus kamuoyunda büyük bir
beklenti olduğuna ilişkin açıklaması
3.- İstanbul Milletvekili Didem Engin’in, Hükûmetin dar
gelirli vatandaşların cebine göz dikmekten vazgeçmesi ve adil bir vergi sistemi
için çalışması gerektiğine ilişkin açıklaması
4.- Ordu Milletvekili Metin Gündoğdu’nun, Cemil
Meriç’in ölümünün 29’uncu yıl dönümüne ilişkin açıklaması
5.- Balıkesir Milletvekili Ahmet Akın’ın, Balıkesir’in
Susurluk ilçesinin bazı köylerinde yaşanan sorunlara ilişkin açıklaması
6.- İstanbul Milletvekili Mahmut Tanal’ın, Kanaltürk’e
kayyum atanması sonucu bir kısım basın mensubunun Can Erzincan televizyonuna
geçmesi nedeniyle Can Erzincan televizyonunun uydudan çıkarılma durumuyla karşı
karşıya bulunduğuna ve bu uygulamanın basına yönelik bir sansür olduğuna
ilişkin açıklaması
7.- Bursa Milletvekili Nurhayat Altaca Kayışoğlu’nun,
Hükûmetin istikrarlı bir şekilde doğa katliamlarına devam ettiğine, Bursa’nın
Mudanya ilçesinde Yalıçiftlik köyünün Ketendere sahiline Ro-Ro limanı
yapılmasına bölge halkının itiraz ettiğine ilişkin açıklaması
8.- İzmir Milletvekili Atila Sertel’in, Kars Araştırma
Hastanesinin durumuna ve çok sayıda kişinin EURO 2016 nedeniyle devlet kasasından
Fransa’ya gitmesine ilişkin açıklaması
9.- Niğde Milletvekili Ömer Fethi Gürer’in, aile geliri
ve gelir testi uygulamasıyla engelli ailelerin ücretlerinde kesinti yapıldığına
ya da tümden hak mahrumiyeti oluştuğuna ilişkin açıklaması
10.- Balıkesir Milletvekili Namık Havutça’nın,
Balıkesir Gönen Ovası Sulama Projesi’nin bir türlü hayata geçirilememesi
nedeniyle köylülerin yaşadığı mağduriyetin giderilmesi gerektiğine ilişkin
açıklaması
11.- Manisa Milletvekili Tur Yıldız Biçer’in, Ensar
Vakfı’nın devlet mekanizmasını kullanarak devlet ile toplum, devlet ile birey
ilişkilerinde dini referans kaynağı hâline getirmesinin anayasal bir suç
olduğuna ve perşembe günü Manisa’da yapılacak eyleme toplumun tüm duyarlı
kesimlerini davet ettiğine ilişkin açıklaması
12.- Tokat Milletvekili Kadim Durmaz’ın, Jandarma
teşkilatının kuruluşunun 177’nci yıl dönümüne, Tokat’ın Niksar Ovası’nda aşırı
yağış sebebiyle mağdur olan üreticilerin borç ödemeleriyle ve istifa etmiş
uzman erbaşlarla ilgili Hükûmetin bir tasarrufu olup olmadığını öğrenmek
istediğine ilişkin açıklaması
13.- İstanbul Milletvekili Gamze Akkuş İlgezdi’nin,
okullarda yükselen isyan seslerine kulak verilmesini dilediğine ilişkin açıklaması
14.- Sivas Milletvekili Ali Akyıldız’ın, Sivas’ta Millî
Eğitim Bakanlığına bağlı tek fen lisesinin öğrenci kapasitesinin düşürülmek
istenmesine, Sivas Numune Hastanesinde mobbing skandalı ve Sivas’ın
ilçelerindeki uzman doktor sorunlarının hâlen çözülmediğine ilişkin açıklaması
15.- İstanbul Milletvekili Sibel Özdemir’in, 370’ten
fazla lisede öğrencilerin eğitim sistemindeki baskıcı uygulamalar konusunda
seslerini duyurmak için bildiri yayınladıklarına ve yeni Millî Eğitim Bakanının
öğrencilerin kamuoyu gündemine taşıdığı sorunlarını ve taleplerini sağduyuyla
karşılamasını talep ettiğine ilişkin açıklaması
16.- Diyarbakır Milletvekili İdris Baluken’in, 12
Haziran Dünya Çocuk İşçiliğiyle Mücadele Günü’ne, bazı yerleşim yerlerinde uygulanan
sokağa çıkma yasakları ve abluka uygulamalarının devam ettiğine, Yüksekova’da
iftar çadırlarına ve yemek dağıtılmasına izin verilmediğine ve bu uygulamaları
kınadığına ilişkin açıklaması
17.- Manisa Milletvekili Erkan Akçay’ın, Cemil Meriç’in
ölümünün 29’uncu, Dündar Taşer’in ölümünün 44’üncü yıl dönümlerine ve ömrünü
büyük Türkiye ülküsüne adayan Başbuğ Alparslan Türkeş’i, Dündar Taşer’i,
ebediyete intikal eden arkadaşlarını ve tüm şehitleri rahmet, minnet ve
şükranla andığına ilişkin açıklaması
18.- Amasya Milletvekili Mehmet Naci Bostancı’nın,
Cemil Meriç’in ölümünün 29’uncu yıl dönümüne, doğuda, güneydoğuda belli
yerlerde terör örgütünün yürüttüğü bir şiddet olayı ve buna karşı devletin
halkın can güvenliği ve esenliği için yürüttüğü bir mücadele olduğuna ilişkin
açıklaması
19.- İstanbul Milletvekili Engin Altay’ın, ramazan
ayının barışın, huzurun, refahın, mutluluğun egemen olacağı, kan ve göz yaşının
akmayacağı günlere vesile olmasını temenni ettiğine, okullarındaki keyfî
tutumları protesto etmek için bildiri yayınlayan liselilere yönelik herhangi
bir şiddet uygulanmaması konusunda Hükûmeti uyardığına, Cumhurbaşkanının ve
Türkiye Büyük Millet Meclisi Başkanının iftar davetlerine ilişkin açıklaması
20.- Amasya Milletvekili Mehmet Naci Bostancı’nın,
Mardin Milletvekili Mithat Sancar’ın 383 sıra sayılı Kanun Tasarısı’nın tümü
üzerinde HDP Grubu adına yaptığı konuşmasındaki bazı ifadelerine ilişkin
açıklaması 

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Malatya Milletvekili Öznur Çalık’ın
Kadın Erkek Fırsat Eşitliği Komisyonu üyeliğinden istifasına ilişkin önerge yazısı
(4/42)
2.- İstanbul Milletvekili Mehmet Akif Hamzaçebi’nin
(2/588) esas numaralı, 6306 Sayılı “Afet Riski Altındaki Alanların Dönüştürülmesi
Hakkında Kanun”, 2981 Sayılı “İmar ve Gecekondu Mevzuatına Aykırı Yapılara
Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun” ve 4706 Sayılı “Hazineye Ait Taşınmaz Malların
Değerlendirilmesi ve Katma Değer Vergisi Kanununda Değişiklik Yapılması
Hakkında Kanun”da Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/43)

B) Meclis Araştırması Önergeleri
1.- Aydın Milletvekili Deniz Depboylu ve 20
milletvekilinin, 6360
Sayılı Büyükşehir Kanunu’nun mevzuattan veya uygulanma yöntemlerinden
kaynaklanan sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/226)
2.- MHP Grubu adına Grup Başkan Vekili İzmir
Milletvekili Oktay Vural’ın, 17/25 Aralık yolsuzluk ve rüşvet soruşturmasının
karşı savı olarak ortaya atılan iddiaların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/227)
3.- Aydın Milletvekili Bülent Tezcan ve 23
milletvekilinin, ülkemizdeki yolsuzluk olaylarının nedenleri ve sonuçlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/228)

C) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı İsmail Kahraman ve beraberindeki heyetin, 10-12
Temmuz 2016 tarihlerinde İtalya'da düzenlenecek olan Akdeniz için Birlik
Parlamenter Asamblesi Başkanlık Divanı toplantısına katılmak üzere İtalya'ya
ziyarette bulunmalarına ilişkin tezkeresi (3/800) 

VII.- ÖNERİLER
A) Siyasi Parti Grubu Önerileri
1.- MHP Grubunun, Adana Milletvekili Muharrem Varlı ve
arkadaşları tarafından, çiftçilerin sorunlarının araştırılarak alınması gereken
önlemlerin belirlenmesi amacıyla 16/2/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, dünyanın ve Türkiye’nin gündemindeki bir
sorun olan çocuk işçiliğinin bütün boyutlarıyla araştırılması amacıyla
13/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 14 Haziran 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
3.- CHP Grubunun, Malatya Milletvekili Veli Ağbaba ve
23 milletvekili tarafından, terörle CHP’yi yan yana göstermeye yönelik algı
operasyonunun tüm yönleriyle araştırılması ve 2016 yılında cezaevlerinde terör
örgütleriyle ilişkiye geçtiği iddia edilen 24 CHP milletvekiline ilişkin
gerçeklerin ortaya çıkarılması amacıyla 14/6/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer işler" kısmında bulunan 383 ve 343 sıra
sayılı Kanun Tasarılarının bu kısmın 1’inci ve 3’üncü sıralarına alınmasına ve
diğer işlerin sırasının buna göre teselsül ettirilmesine ilişkin önerisi 


VIII.- SATAŞMALARA İLİŞKİN KONUŞMALAR
1.- Adana Milletvekili Muharrem Varlı’nın, Karaman
Milletvekili Recep Konuk’un MHP grup önerisi üzerinde yaptığı konuşması
sırasında şahsına sataşması nedeniyle konuşması
2.- İstanbul Milletvekili Mehmet Muş’un, Malatya
Milletvekili Veli Ağbaba’nın CHP grup önerisi üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
3.- İstanbul Milletvekili Mehmet Muş’un, İstanbul
Milletvekili Engin Altay’ın AK PARTİ grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
4.- İstanbul Milletvekili Engin Altay’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
5.- İstanbul Milletvekili Mahmut Tanal’ın, İstanbul
Milletvekili Halis Dalkılıç’ın CHP grup önerisi üzerinde yaptığı konuşması sırasında
şahsına sataşması nedeniyle konuşması

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, milletvekillerinin kullandığı sözcüklere dikkat etmesi gerektiğine
ilişkin konuşması 

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Maarif Vakfı Kanunu Tasarısı (1/720) ve Millî
Eğitim, Kültür, Gençlik ve Spor Komisyonu Raporu (S. Sayısı: 383) 

XI.- YAZILI SORULAR VE CEVAPLARI
1.- Burdur
Milletvekili Mehmet Göker'in, Burdur'un Değirmen Deresi mevkiinde bulunan Karamanlı
Barajı'nın kirletildiği iddiasına ilişkin sorusu ve Orman ve Su İşleri Bakanı
Veysel Eroğlu’nun cevabı (7/4091)
2.- İzmir Milletvekili Tacettin Bayır'ın, 2003-2016
yılları arasında bakanlık tarafından düzenlenen kurs, seminer ve eğitimlere ait
harcamalara ilişkin sorusu ve Gümrük ve Ticaret Bakanı Bülent Tüfenkci’nin
cevabı (7/5062)
3.- İstanbul Milletvekili Mustafa Sezgin Tanrıkulu'nun,
2015-2016 yılları arasında gerçekleşen temsil ve ağırlama harcamalarına,
Bağlı kurum ve kuruluş binalarının depreme karşı
dayanıklılık durumuna,
Memur alımlarına dair çeşitli iddialara,
2010-2016 yılları arasında maaşında icra takibi ve
haciz olan personele,
Bakanlığa bağlı kurum ve kuruluşlardaki makam
araçlarına,
İlişkin soruları ve Orman ve Su İşleri Bakanı Veysel
Eroğlu’nun cevabı (7/5256) (7/5257) (7/5258) (7/5259) (7/5464)
4.- İstanbul Milletvekili Oğuz Kaan Salıcı'nın, iflas
erteleme kararı alan firmalara ilişkin sorusu ve Gümrük ve Ticaret Bakanı Bülent
Tüfenkci’nin cevabı (7/5424)
5.- İstanbul Milletvekili Mustafa Sezgin Tanrıkulu'nun,
Bakanlığa bağlı kurum ve kuruluşlardaki makam araçlarına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/5425)
6.- Diyarbakır Milletvekili Altan Tan'ın, Dereköy Sınır
Kapısı'ndan yapılan araç ve şahıs giriş çıkışlarına,
Cilvegözü Sınır Kapısı'ndan yapılan araç ve şahıs giriş
çıkışlarına,
İlişkin soruları ve Gümrük ve Ticaret Bakanı Bülent
Tüfenkci’nin cevabı (7/5528) (7/5529)
7.- Adana Milletvekili Elif Doğan Türkmen'in, hizmet
binasında çalışan tek asansörün makama tahsis edildiği iddiasına ilişkin sorusu
ve Maliye Bakanı Naci Ağbal’ın cevabı (7/5677)


14 Haziran 2016 Salı
BİRİNCİ OTURUM
Açılma Saati: 15.01
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit
DURMUŞOĞLU (Osmaniye), Emre KÖPRÜLÜ (Tekirdağ)
-------0------
BAŞKAN – Sayın milletvekilleri, Türkiye Büyük Millet
Meclisinin 101’inci Birleşimini açıyorum. 
Toplantı yeter sayısı vardır, görüşmelere başlıyoruz. 
Gündeme geçmeden önce üç sayın milletvekiline gündem
dışı söz vereceğim. 
Gündem dışı ilk söz, İstanbul’un sorunları hakkında söz
isteyen İstanbul Milletvekili Filiz Kerestecioğlu Demir’e aittir. 
Buyurun Sayın Kerestecioğlu Demir, süreniz beş dakika. 
Sayın milletvekilleri, sessizliğimizi muhafaza edelim
lütfen.
Buyurun. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Filiz Kerestecioğlu Demir’in,
İstanbul ilinin sorunlarına ilişkin gündem dışı konuşması
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Değerli milletvekilleri, “Mahalleler Birliği” adı
altında örgütlenmiş kentsel dönüşüm mağdurları hem dün hem bugün Meclisteki tüm
partileri ziyaret ettiler ve sorunlarını, taleplerini aktardılar. Yıllardır
kendi yaşam alanları ve kent hakkı için mücadele eden ve bu mücadeleyi kimseye
havale etmeden bire bir kendileri sürdüren Mahalleler Birliğini selamlayarak
sözlerime başlamak isterim. 
Bir kenti kimin kullandığı, kimlerin kent hakkına sahip
olduğu yöneticilerle, bu ülkenin idarecileriyle ilgilidir. Şehir çevre düzeni,
planlar kentlerin anayasalarıdır. Bu anayasada kadınların, engellilerin,
çalışanların, çocukların, yaşlıların kent üzerinde ne kadar hak sahibi
olduklarını görebilirsiniz. 
Çok uğultu var Sayın Başkan ama… Yani, süremden de
gidiyor, hiçbir şekilde…
BAŞKAN – Sayın milletvekilleri, lütfen konuşmacıyı
dinleyelim.
Buyurun.
FİLİZ KERESTECİOĞLU DEMİR (Devamla) – Mesela…
BAŞKAN – Sayın milletvekilleri… Lütfen…
Buyurun Sayın Konuşmacı.
FİLİZ KERESTECİOĞLU DEMİR (Devamla) – Mesela Sarıyer,
Fikirtepe, Seyrantepe kentsel dönüşüm alanı ilan edildiyse anlarız ki orada
toprak rantı yerleşik nüfusun barınma hakkına üstün gelmiştir. Kentin,
sermayenin kâr mantığına göre değil, insan için, kentlerin refahı için
düzenlenip düzenlenmediği politik bir meseledir fakat en azından kent planına
riayet edilmesi gerekir. Oysa, İstanbul’un anayasası anlamına gelen 1/100.000
ölçekli çevre düzeni planı kime ne vadediyor göremiyoruz bile çünkü plan
defalarca deliniyor. Hazırlanan planda üçüncü köprü, üçüncü havaalanı, iki
yakaya iki şehir, tüp tünel gibi projelerin hiçbiri yok. Bu planın en önemli
ilke kararlarından biri, kuzeye eğilim gösteren kent gelişiminin engellenerek
doğu-batı aksında kademelendirilmiş bir gelişimin sağlanmasıydı. Bugün ise
kentin dokusunu altüst edecek kuzeye doğru bir büyüme var. 
Bugün, maalesef, üç tarafı denizlerle çevrili olan
İstanbul’da yolculuk yapan 100 kişiden sadece 2,3’ü deniz ulaşımını kullanıyor
yani deniz ulaşımının payı yalnızca yüzde 2,5. Bir saatten sonra İstanbul gibi
turistik bir şehirde vapur bulmak ise mümkün değil. Demir yolu ulaşımı
imkânları son derece kısıtlı. Haydarpaşa’yı da içine alan projeyi ortaya
attıktan sonra iktidar, Haydarpaşa’yı talileştirmek için hızlı tren ray inşaatı
bahanesiyle demir yolu ulaşımını durdurdu. Garlar misyonlarına uygun biçimde korunur
ve işlerken kimliksiz, tarihsiz bir kent yaratılmaya çalışılıyor. Tekrar
söylüyoruz: Tarihiyle, hikâyeleriyle, her gün binlerce yolcuya ev sahipliği
yapan Haydarpaşa gardır ve gar olarak kalacak.
İstanbul’da temel ulaşım, özel araç kullanımına bağlı kara
yolu ulaşımı. Kentte trafiğin günlük tıkanıklık oranı yüzde 57. Akşam
saatlerinde bir kişi gideceği yere yüzde 125 oranında geç kalıyor. Bu oran
sabah saatlerinde ise yüzde 84. İstanbul’da tramvay, hafif metro daha öncelikli
olması gerekirken en çok kullanılan araç metrobüs. Dünya ölçeğindeyse bu tam
tersi. İMO’nun inşaat mühendisleri rakamlarına göre İstanbul’da 170
kilometrelik raylı sistemin sadece 39 kilometresi metro hattı. Londra
metrosunun ise uzunluğu 400 kilometre, Berlin metrosu 473 kilometre, New York
metrosu da 1.355 kilometre uzunluğunda; İstanbul, dediğim gibi, 39 kilometre.
Evet, kenti kırdan ayıran temel özelliklerden biri
kültürel etkinliklerin çeşitliliğidir ama buna baktığımız zaman da İstanbul’da
kültürel etkinliklere, spor faaliyetlerine ulaşabilenlerin neredeyse marjinal
olarak kaldığını görüyoruz. Kentin çoğunluğunun bunlar için hiçbir ödeme gücü
yok. Her yanı eskiden gül bahçeleriyle, dut ağaçlarıyla dolu bu şehirde, şimdi
uçsuz bucaksız binalar inşa edilirken insanlar bizim kültürümüze uymayan
Fransız balkonlara maalesef mecbur edilmişler. Her yıl duvarlara ihaleyle yeni
çiçekler yapıştırılıyor. Oysa biz ağaçlarımızı, parklarımızı istiyoruz.
Bir şarkı var “Ah İstanbul, İstanbul olalı görmedi
böyle keder.” diye.
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (Devamla) – Bu kederi
gerçekten umuda dönüştürmek, tıpkı Mahalleler Birliği gibi, mücadele eden
insanların sayesinde olacaktır.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Kerestecioğlu Demir.
FİLİZ KERESTECİOĞLU DEMİR (İstanbul) – Bir dakikam
gitti ama Sayın Başkan.
BAŞKAN – Bir dakika değil, ben baktım Sayın
Kerestecioğlu.
FİLİZ KERESTECİOĞLU DEMİR (İstanbul) – 50 saniye.
BAŞKAN – Otuz saniye.
Gündem dışı ikinci söz, Ankara’nın sorunları hakkında
söz isteyen Ankara Milletvekili Nihat Yeşil’e aittir.
MAHMUT TANAL (İstanbul) – Ankara’nın her tarafı ücretli
otopark hâline getirildi Nihat Bey. Dava kazandım, kararı uygulamıyorlar.
BAŞKAN – Buyurun Sayın Yeşil. (CHP sıralarından
alkışlar)
2.- Ankara Milletvekili Nihat Yeşil’in, Ankara ilinin
sorunlarına ilişkin gündem dışı konuşması
NİHAT YEŞİL (Ankara) – Sayın Başkan, saygıdeğer
milletvekilleri; hepinizi saygıyla, sevgiyle selamlıyorum. Ankara ilinin
sorunlarına ilişkin gündem dışı söz almış bulunmaktayım. 
Ben, konuşmama başlamadan önce, şehitlerimizi rahmetle
anarken geçen hafta Genel Başkanımıza yapılan o haksız saldırıyı da nefretle
kınıyorum. Yani, şehit cenazelerinde yapılan bu antidemokratik anlayışı hiçbirimizin
tasvip etmemesi gerekir.
Değerli arkadaşlar, şimdi, onun için…
AYŞE SULA KÖSEOĞLU (Trabzon) – Kesinlikle biz de tasvip
etmiyoruz.
NİHAT YEŞİL (Devamla) – Ama maalesef buna prim vermeme
noktasında tüm milletvekili arkadaşlarımızın o konuda duyarlı olmasını
özellikle istirham ediyorum.
AYŞE SULA KÖSEOĞLU (Trabzon) – Vermiyoruz.
NİHAT YEŞİL (Devamla) – Şimdi, değerli arkadaşlar, biz
bunlarla, kent sorunlarıyla ilgilenmemiz gerekirken Büyükşehir Belediye
Başkanımız kendine özel, özgü kurallarıyla “billboard”lara başkası vasıtasıyla
“billboard” hazırlaması yaparak o menfur saldırıları kınamayı boş verin tamamen
destek olunuyor. Onun için, bunlara pek fazla girmek istemiyorum.
AYŞE SULA KÖSEOĞLU (Trabzon) – Sayın Başbakanımız grup
konuşmasında açık ve net bir şekilde kınadığını söyledi.
NİHAT YEŞİL (Devamla) – Saygıdeğer arkadaşlar, kent
yönetimi, insan ve doğa ilişkisini kavrayabilmiş, vatandaşı müşteri olarak
görmeyen, kentsel gelişimi kamu yararına kontrol altında tutabilen, geleceğe
dönük ihtiyaçlara uygun, estetik, planlı, programlı projeler geliştirebilen bir
anlayışa sahip olması gerekir. Bütün dünya başkentlerinde… Cumhuriyetimizin
başkentinde maalesef Sayın Belediye Başkanımızın bu tür davranışlarını… İşte,
bizim, kongre merkezlerimizle, kültür merkezlerimizle, saraylarımızla, bunlarla
anılmamız gerekirken ama biz Büyükşehir Belediye Başkanımızda bunları görmeyi
boş verin; o, siyasetin diğer alanlarında bunu yapmaya çalışıyor, yirmi iki
yıldan beri de bu anlayışı devam ettiriyor.
Bakın, Ankara’da şu anda Türkiye’nin en pahalı su
bedelini… Normal metreküp bedeliyle bir Ankaralı suyun metreküpüne 3 lira 40
kuruş ödüyor, atık su bedeline de 1 lira 70 kuruş veriyor. Bu 1 lira 70 kuruşla
birlikte ortalama 5 lira 10 kuruş artı KDV’yle en pahalı suyu içiyoruz. Sayın
Başkanımızın, bu suyla ilgilenmesi, ucuz suyun bu halka sunulması gerekirken
bunları yapmıyor; bunlarla ilgili daha değişik olaylarla uğraşıyor. Büyükşehir
Yasası’nı bahane ederek, iki yüz yıldan beri toplumun kendi imkânlarıyla
getirdiği suya saat takarak ASKİ bunları ücretlendiriyor ve bununla da, çevre
ilçelerde yaşayan yoksul köylümüzün hayvanını, merasını, bahçesini sularken
kullandığı suyuna saat takarak daha da zor durumda bırakmaya çalışıyor. 
Beypazarı’nda yıllardan beri, biz hepimiz, özellikle
organize sanayi bölgesinin geliştirilmesi gerekirken onu atıl bir noktaya
atmışız ve bırakın organize sanayi bölgesini geliştirmeyi daha da kötü bir
noktaya taşıdık. 
Ayaş Belediye Başkanımız, yolsuzlukla ilgili görevden
alınmasına rağmen, daha doğrusu partiden ihraç edilmesine rağmen, hâlen daha
görevine devam ediyor.
Değerli arkadaşlar, Sayın Belediye Başkanımız, 7
Haziran seçimlerinde durdurulan yol harcamaları katkı paylarını tekrar
ücretlendirerek hatta haciz götürerek, Çubuk’un köylerini de şu anda hacizle
baş başa bırakıyor. 
Ankara, en pahalı ulaşım olayına da sahip oluyor.
Kilometrede 2 lira 55 kuruşla Türkiye’de kilometre bazında en pahalı toplu
taşımacılığı Ankara yapıyor, bir bilet yaklaşık 4 liraya mal oluyor. 
Murat Karayalçın zamanında Ankara’nın metro planları
yapılmasına rağmen on yedi yıl boyunca Sayın Gökçek bunları yapmadı, on yedi
yıl sonra Ulaştırma Bakanlığımıza devredilerek Ulaştırma Bakanlığı bu projeleri
tamamlamaya çalıştı. 
Melih Bey’in döneminde kilometre bazında 100 milyon harcama
yapılmışken, üstelik bu metroyu on yılda tamamlamayı beklerken, aynı metroya
İzmir’de kilometre bazında 60 milyon harcandığı söyleniyor. 
Ankara Metrosundan bahsederken şunu da söylemek
isterim: Dün, Melih Bey sosyal medya üzerinden bir anket yaptı. Bu ankette
kadınlara yönelik tacizin önlenmesi bahanesiyle, Ankara Metrosunda cinsiyet
ayrımcılığını tetikleyen haremlik selamlık pembe vagonlar oluşturulmasını
teklif etti. Kadını eşit yurttaş olarak görmeyen bu karanlık zihniyeti
lanetliyorum. 
Melih Bey, hem Ulu Önder Mustafa Kemal Atatürk’ün aziz
hatırasını hiçe sayarak hem de Ankaralının parasını sorumsuzca kullanarak
Atatürk Orman Çiftliği arazisine inşa ettirdiği, belediye meclisinde “Kişisel
zevkim oldu.” dediği alana 783 milyon para harcamıştır. Ankaralılar bunun
hesabını soruyor. Bunu da kabul etmesi mümkün değil. 
Saygıdeğer milletvekilleri, Ankara Büyükşehir
Belediyesi hakkında ciddi anlamda olumsuz iddialar var. Büyükşehir
Belediyesinin belediye binası yanındaki kullanılan kıymetli araziyi TOKİ’ye 400
milyona satıyor, TOKİ 900 milyon liraya Emlak Konuta devrediyor, Emlak Konut da
“Pasifik İnşaat” diye bir firmaya…
(Mikrofon otomatik cihaz tarafından kapatıldı)
NİHAT YEŞİL (Devamla) - …1 milyar 400 milyona
mülkiyetini veriyor.
Şimdi, Ankaralının cebinden 1 milyar parası gitmiş
oluyor.
Çok teşekkür ederim, sağ olun. (CHP sıralarından
alkışlar) 
BAŞKAN – Teşekkür ederim Sayın Yeşil. 
Gündem dışı üçüncü söz, jandarma teşkilatının
kuruluşunun 177’nci yıl dönümü münasebetiyle söz isteyen İstanbul Milletvekili
Şirin Ünal’a aittir.
Buyurun Sayın Ünal. (AK PARTİ sıralarından alkışlar)
3.- İstanbul Milletvekili Şirin Ünal’ın, Jandarma
teşkilatının kuruluşunun 177’nci yıl dönümüne ilişkin gündem dışı konuşması
ŞİRİN ÜNAL (İstanbul) – Sayın Başkan, değerli milletvekilleri;
Jandarma Genel Komutanlığının 177’nci kuruluş yıl dönümü hakkında söz almış
bulunmaktayım. Bu vesileyle yüce heyetinizi saygıyla selamlıyorum.
Dünya milletleriyle karşılaştırıldığında düzenli ve
uzun ömürlü devletler kurma yeteneğini ve gücünü göstermiş olan Türkler, tarih
sahnesinde görüldükleri günden bu yana düzenli devlet anlayışlarının yanı sıra
ülkelerinde emniyet ve asayişin sağlanması yolunda koydukları yasalar ve
törelerle de dikkat çeken bir millet olmuşlardır. Eski Türklerde “başbuğ”,
“kağan”, “hakan” diye anılan hükümdarlar aynı zamanda emniyet ve asayiş
hizmetleriyle bizzat uğraşmışlardır. Orhun Kitabelerinde “yargan” olarak geçen
ve hakanların emrinde emniyet ve asayişi sağlayan bir zabıtanın bulunduğu
bilinmektedir. Selçuklularda Surta, Osmanlılarda Subaşılar, daha sonraları
Zaptiyeler ve yakın tarihte jandarma, emniyet ve asayiş hizmetlerini yürüten
askerî kolluk teşkilatları olarak görülmektedirler.
Arşivlerde 1839 yılından itibaren jandarma adına ve
muhtelif jandarma tayin kararnamelerine rastlanılmış olduğundan, Türk jandarma
teşkilatının 1839 yılında kurulduğu anlaşılmış ise de araştırmalarda kuruluş ay
ve gününün tespiti mümkün olmamıştır. Bu nedenle, Asakir-i Zaptiye
Nizamnamesi'nin kabul tarihi olan 14 Haziran 1869 tarihinin 14 Haziranı
alınarak, 14 Haziran 1839 tarihi jandarma teşkilatının kuruluş günü olarak
kabul edilmiştir.
Jandarma, 1908 yılında İkinci Meşrutiyet’in ilan
edilmesinden sonra özellikle Rumeli’de büyük başarılar göstermiştir. Bunun
üzerine, teşkilat 1909 yılından itibaren yeniden düzenlenerek Harbiye
Nezaretine bağlanmış ve “Umum Jandarma Kumandanlığı” ismini almıştır. Jandarma
birlikleri 1914 yılında başlayıp 1918 yılında tamamlanan Birinci Dünya
Savaşı’nda ve 1919 yılında başlayıp 1922 yılında biten Kurtuluş Savaşı’mızda
çok önemli yararlılıklar göstermişler, hem iç güvenlik görevlerini sürdürmüşler
hem de birçok cephede Silahlı Kuvvetlerin ayrılmaz bir parçası olarak yurt
savunmasına iştirak etmişlerdir. Jandarma birliklerinin bu savaşlarda
gösterdiği kahramanlıklar ve yararlılıklar her türlü övgünün üzerindedir.
Jandarma, 1984 yılından günümüze kadar geçen süre içerisinde ülkemizin bölünmez
bütünlüğüne kasteden başta PKK olmak üzere tüm terör örgütlerine karşı
özellikle Doğu ve Güneydoğu Anadolu ile bütün ülke sathında terörle mücadelenin
en önemli unsurlarından birisi olmuştur. Bu uğurda binlerce şehit ve gazi veren
Jandarma, bundan sonra da her ne pahasına olursa olsun, ülkemizin birlik ve
beraberliğini korumaya devam edecektir.
Değerli milletvekilleri, ülkemizin güvenliği, asayişin
sağlanması ve halkımızın huzuru için halkımızla iç içe görev yapan Jandarma
Genel Komutanlığı iyi eğitimli personeli, donanımı, disiplini, vatan sevgisi ve
kabiliyetiyle gurur verici çalışmalara imza atmaktadır. Modernizasyon ve
yeniden yapılanma çalışmalarına öncelik veren Jandarma Genel Komutanlığı,
milletimizin birlik ve bütünlüğü, vatan topraklarının korunması için ülkemizin
her köşesinde fedakârca hizmet vermektedir. 
Sözlerime son verirken, yüksek bir vazife şuuruyla halkımızın
can ve mal güvenliğinin sağlanmasında, kamu düzeninin korunmasında görev alan
Jandarma Genel Komutanlığının kuruluş yıl dönümünü kutluyor ve bu kutlu günde
aziz şehitlerimizi rahmet ve minnetle yâd ediyor, görevlerini başarıyla
sürdüren Jandarma Genel Komutanlığı mensubu kardeşlerime selam ve saygılarımı
sunuyorum.
Teşekkür ederim. (AK PARTİ sıralarından alkışlar)
BAŞKAN – Teşekkür ederim Sayın Ünal.
Sayın milletvekilleri, şimdi, sisteme giren ilk 15
milletvekiline yerlerinden, daha sonra da grup başkan vekillerine yine
yerlerinden söz vereceğim.
Sayın Aydın…
V.- AÇIKLAMALAR
1.- Bursa Milletvekili Erkan Aydın’ın, liseli
öğrencilerin gerici ve bağnaz eğitime karşı tepkisine destek verdiğine,
okullardaki gerici ve laiklik karşıtı uygulamaları şiddetle kınadığına ve
imam-hatip lisesine dönüştürülmeye çalışılan Şehit Jandarma Er Bahadır Aydın
Ortaokulunun normal eğitime devam etmesi gerektiğine ilişkin açıklaması
ERKAN AYDIN (Bursa) – Teşekkür ederim Sayın Başkan. 
Her geçen gün çığ gibi artan gerici ve bağnaz eğitime
karşı liseli öğrencilerin tepkisine tam destek veriyorum, karanlığa karşı
yürüyüşlerinde yalnız olmadıklarını bir kez daha vurguluyorum, okullardaki
gerici ve laiklik karşıtı uygulamaları da şiddetle kınıyorum. Mezun olduğum
Samsun Anadolu Lisesinin de haklı direnişinde yanlarında olduğumu bildiriyor ve
okul idaresinin de haksız uygulamasını bir an önce sonlandırmasını talep
ediyorum.
Son uygulamalardan biri de seçim bölgem Bursa’da adını
şehit isminden alan Şehit Jandarma Er Bahadır Aydın Ortaokulu imam hatip
lisesine dönüştürülmeye çalışılmaktadır. Okul, o bölgedeki tek ortaokuldur.
Orada birçok imam hatip okulu bulunmaktadır ama normal eğitim veren başka okul
yoktur. O yüzden, buranın normal eğitime devam etmesini, velilerin ve
öğrencilerin de isteğini buradan dile getiriyorum ve Atatürk’ün dediği gibi
“Atatürk gençliği karanlıkları ışığa boğacak.” diyorum.
Teşekkür ediyorum.
BAŞKAN – Teşekkür ederim.
Sayın Şimşek…
2.- Mersin Milletvekili Baki Şimşek’in, ramazan ayını
kutladığına, Mersin Tarsus teknoloji üniversitesi kurulması kararı alındığına
ve adının Eshabı Kehf üniversitesi olması yönünde Tarsus kamuoyunda büyük bir
beklenti olduğuna ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan. 
Herkesin ramazan ayını kutluyorum.
Uzun yıllardır verilen mücadele sonucunda Mersin Tarsus
Teknoloji Üniversitesinin kurulmasına karar alınmıştır. Yalnız, bölgede uzun
yıllar yapılan mücadele sırasında, bu üniversitenin adının Eshabı Kehf
Üniversitesi olması yönünde Tarsus kamuoyunda büyük bir beklenti vardır. Bunun
isminin mutlaka Eshabı Kehf Üniversitesi olarak düzenlenmesini ve bir tarım
bölgesi olan Çukurova’da, mutlaka bu üniversite içerisinde ziraat fakülteleri,
ziraat meslek yüksekokulları ve Eshabı Kehf’in adına yakışacak bir ilahiyat
fakültesinin de üniversite kapsamı içerisinde ele alınmasını istiyoruz.
Teşekkür ediyorum.
BAŞKAN – Sayın Engin…
3.- İstanbul Milletvekili Didem Engin’in, Hükûmetin dar
gelirli vatandaşların cebine göz dikmekten vazgeçmesi ve adil bir vergi sistemi
için çalışması gerektiğine ilişkin açıklaması
DİDEM ENGİN (İstanbul) – Teşekkürler Sayın Başkan.
7 Haziran seçimlerinde Cumhuriyet Halk Partisi “Asgari
ücret yükseltilmeli.” demişti ve bu vaadi 1 Kasım seçimlerinde AKP tarafından
örnek alınmıştı. 
Seçim sonrasında AKP Hükûmeti asgari ücreti 1.300
liraya yükseltti, fakat yükü asgari ücretliye ve işverene yükledi. Örneğin
asgari geçim indirimi 1.300 liraya dâhil edildi, ayrıca ekim ayından itibaren
bir üst vergi dilimine geçiş sebebiyle asgari ücretli çalışanlar daha fazla
vergi vermeye başlayacaklar. Bunlar yetmiyormuş gibi, 45 yaş altındaki her
çalışan için zorunlu bireysel emeklilik sistemi başlatılıyor ve asgari ücretli
çalışanlardan bile her ay otomatik olarak 100 TL alınacak. Yani, asgari ücret
ekim ayında, asgari geçim indirimi hariç, 1.007 liraya düşecek.
Hükûmet dar gelirli vatandaşlarımızın cebine göz
dikmekten vazgeçmeli ve adil bir vergi sistemi için çalışmalı. 
Teşekkürler. 
BAŞKAN – Teşekkür ederim. 
Sayın Gündoğdu… 
4.- Ordu Milletvekili Metin Gündoğdu’nun, Cemil
Meriç’in ölümünün 29’uncu yıl dönümüne ilişkin açıklaması
METİN GÜNDOĞDU (Ordu) – Saygıdeğer Başkan, kıymetli
milletvekilleri; Cemil Meriç, ömrü boyunca kitaplara sarılmış, bu yolla
milletimize ve edebiyatımıza çok önemli katkılar sağlamış mümtaz
yazarlarımızdandır. Sanatçı kimliğinin yanı sıra değerli bir mütefekkir olan
Hüseyin Cemil Meriç “İnsanlar sevilmek için yaratıldılar, eşyalar ise
kullanılmak için. Dünyadaki kaosun nedeni, eşyaların sevilmeleri ve insanların
kullanılmalarıdır.” sözleriyle erdemli bir dünya görüşünün nasıl olması
gerektiğini ortaya koymuştur. Bizlere garbın şarka bakışını, geleneklerin
“modernize” adı altında nasıl erozyona uğradığını anlatan merhum Cemil Meriç’i
vefatının 29’uncu seneidevriyesinde saygıyla ve rahmetle anıyorum. 
BAŞKAN – Teşekkür ederim. 
Sayın Akın…
5.- Balıkesir Milletvekili Ahmet Akın’ın, Balıkesir’in
Susurluk ilçesinin bazı köylerinde yaşanan sorunlara ilişkin açıklaması
AHMET AKIN (Balıkesir) – Sayın Başkan, teşekkürler. 
Susurluk ilçemizin bazı köylerinde çözüm bekleyen
sorunlar var. Söve-Soğuksu ve Göbel-Söve mahallelerimiz arası yolların asfaltı
dört beş yıldır yapılmıyor. Muhtarlarımız sürekli girişimlerde bulunuyor,
müracaatlar yapıyorlar. Kendilerine bu yolların yapılacağı söyleniyor ama aradan
geçen bunca zamana rağmen bir gelişme olmuyor, hemşehrilerimiz oyalanıyor.
Yine Söve Mahallemizde dört beş mahallenin
yararlandığı, arazilerini suladığı bir gölet var. Uzun yıllar önce yapılmış ve
açık kanalet sistemiyle su iletimi yapılıyor. Kanaletler dökülmüş durumda,
hiçbir şekilde bakım ve onarımları da yapılmıyor. Açık kanalet yerine yer altı
kapalı sistem yapılması yönünde projeler hazırlanmış, çalışmalar yapılmış ama
bu konuda da hiçbir gelişme yok. Hem açık kanalet sistemi fayda üretmiyor hem
de yapılması planlanan yer altı kapalı sistem konusunda bir şey yok. Buradan
yararlanan, arazilerini sulayan hemşehrilerimizin beklentileri var. Buradan
ilgili ve yetkililere… 
(Mikrofon otomatik cihaz tarafından kapatıldı) 
AHMET AKIN (Balıkesir) – …sesleniyorum: Bu taleplere
daha fazla duyarsız kalmayın. 
BAŞKAN – Sayın Tanal… 
6.- İstanbul Milletvekili Mahmut Tanal’ın, Kanaltürk’e
kayyum atanması sonucu bir kısım basın mensubunun Can Erzincan televizyonuna
geçmesi nedeniyle Can Erzincan televizyonunun uydudan çıkarılma durumuyla karşı
karşıya bulunduğuna ve bu uygulamanın basına yönelik bir sansür olduğuna
ilişkin açıklaması
MAHMUT TANAL (İstanbul) – Teşekkür ederim Sayın Başkan.

Değerli milletvekilleri, Bugün TV Kanaltürk’e kayyum
atanması nedeniyle bir kısım basın mensubu CNN Türk, Sky Türk ve diğer medya
gruplarında çalışmaya başlamışlardır, bir kısmı ise Can Erzincan televizyonuna
geçmiştir. Can Erzincan televizyonuna geçen bu basın mensupları nedeniyle Can
Erzincan şu anda uydudan çıkarılmayla karşı karşıyadır. Bu uygulama suçta ve
cezada kanunilik ilkesine aykırıdır, bu uygulama basına yönelik bir sansürdür,
bu uygulama düşünce özgürlüğüne, ifade özgürlüğüne aykırı bir uygulamadır. Bu
uygulamayla halkın öğrenme ve bilgilenme hakkı engellenmektedir. Siyasi
iktidarın bu hukuksuz uygulamadan vazgeçmesini talep ediyorum.
Saygılarımı sunarım.
BAŞKAN – Teşekkür ederim.
Sayın Kayışoğlu…
7.- Bursa Milletvekili Nurhayat Altaca Kayışoğlu’nun,
Hükûmetin istikrarlı bir şekilde doğa katliamlarına devam ettiğine, Bursa’nın
Mudanya ilçesinde Yalıçiftlik köyünün Ketendere sahiline Ro-Ro limanı
yapılmasına bölge halkının itiraz ettiğine ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum. 
Hükûmet istikrarlı bir şekilde doğa katliamlarına devam
ediyor. Son olarak Bursa’nın Mudanya ilçesinde Yalıçiftlik köyünün Ketendere
sahiline Ro-Ro limanı yapılmak isteniyor ve bu şekilde İstanbul’un tır trafiği
bu hêliyle Anadolu’ya yığılmak isteniyor ve o bölge halkı buna itiraz ediyor.
Hiçbir şekilde onların görüşü alınmış değil, onlara sorulmuş değil. Orası aynı
zamanda antik bir liman, tarihî bir yapısı var, sit alanı, bununla ilgili
hiçbir çalışma yapılmamış ve Ro-Ro limanı açılarak hem oradaki doğa hem tarihî
yapı hem halkın beklentileri yok ediliyor, katlediliyor. Oraya Ro-Ro limanı
yaptırmayacağımızı buradan Hükûmete tekrar söylüyorum.
Teşekkürler.
BAŞKAN – Sayın Özkan… Yok.
Sayın Sertel…
8.- İzmir Milletvekili Atila Sertel’in, Kars Araştırma
Hastanesinin durumuna ve çok sayıda kişinin EURO 2016 nedeniyle devlet
kasasından Fransa’ya gitmesine ilişkin açıklaması
ATİLA SERTEL (İzmir) – Teşekkür ederim Sayın Başkan.
Kars Araştırma Hastanesiyle ilgili bir görüş belirtmek
istiyorum.
Burada acili açacak doktor bile bulamadıklarından
yakınıyorlar, zaman zaman asistanlarla acil açılıyor. Burada onkoloji ünitesi
açılmıştı, 10 trilyonun üzerinde de para harcanmıştı fakat şimdilerde
kardiyoloji de taşınmış, cihazlar da kullanılmadan ortada kalmış. Kars’ın bir
bakanı var, adı Ahmet, soyadı Arslan; kendisinin dikkatini çekiyorum Sağlık
Bakanıyla birlikte. Artık Kars’ın hizmete ihtiyacı var. Vekil bakan oldu ve
memleketine elini uzatması lazım. 
Bu arada, TRT’yle ilgili bir soru önergesi verdim Sayın
Başkan. TRT kasasından, devlet kasasından 93 kişinin maçlar nedeniyle Fransa’ya
gittiğini öğrendik. Ayrıca, federasyonun da 560 kişiyle oraya bir çıkarma
yaptığını görünce “Devlet malı deniz, yemeyen domuz.” anlayışını da hak
etmediğimizi söylemek istiyorum.
BAŞKAN – Sayın Gürer…
9.- Niğde Milletvekili Ömer Fethi Gürer’in, aile geliri
ve gelir testi uygulamasıyla engelli ailelerin ücretlerinde kesinti yapıldığına
ya da tümden hak mahrumiyeti oluştuğuna ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Engellilerle ilgili çok sayıda şikâyet almaktayız. Bu
yıl aile geliri ve gelir testi uygulamasıyla Sosyal Yardımlaşma ve Dayanışma
Vakfı, engelli ailelerin ücretlerinde ya kesinti yapmış ya da tümden hak
mahrumiyetleri oluşturmuştur. Niğde ilinin Elmalı köyünde, Hamamlı köyünde,
Niğde merkezde örnekleriyle vatandaşlar benzer sorunlar yaşamaktadır. 
Niğde’nin İlhanlı Mahallesi’nden İlkay Kaya, kendisinin
daha önce muhtaçlık aylığı aldığını, eşinden engelli maaşı aldığını,
maaşlarının kesilip yalnız evde bakım maaşıyla geçinmek zorunda bırakıldığını
anlatmaktadır. Eşi yüzde 85 engellidir, kendisi yüzde 65 engellidir. Akülü
araçlarını dahi tamir ettirememekte, evlerinin giderlerini
karşılayamamaktadırlar. Bu yıl uygulamaya geçirilen bu uygulamanın yasayla
birlikte değerlendirilerek gözden geçirilmesi gereklidir çünkü çok sayıda
yurttaştan benzer şikâyetler almaktayız. Daha önce kendilerine ücret ödenirken
şu anda ücretlerinin kesildiğini, geçim sıkıntısı yaşadıklarını ve mağdur
olduklarını ifade etmektedirler.
Teşekkür ederim.
BAŞKAN – Sayın Havutça…
10.- Balıkesir Milletvekili Namık Havutça’nın,
Balıkesir Gönen Ovası Sulama Projesi’nin bir türlü hayata geçirilememesi
nedeniyle köylülerin yaşadığı mağduriyetin giderilmesi gerektiğine ilişkin
açıklaması
NAMIK HAVUTÇA (Balıkesir) – Teşekkür ederim Sayın
Başkan.
Balıkesir Gönen Ovası Sulama Projesi, yıllardır
sürüncemede ve bir türlü hayata geçirilemedi. Gönen Ovası’nın sulama projesi
kapsamında Bandırma Misakça köyünde 160 bin hektarlık araziye Nisan 15’te su
verilmesi sözü verildiği hâlde, hâlâ araziye su verilememiş ve köylüler
arazilerini ekememiştir. Bu durumda Tarım Bakanlığı yetkililerinden… Bu
köylülerin Ziraat Bankasına, tarım kredi kooperatifine yığınla borçları
bulunmaktadır. Bu köylüler araziyi ekemediği takdirde -ki ekememişlerdir-
geçimlerini nasıl sağlayacaklar, borçlarını nasıl ödeyecekler, evlatlarını
nasıl besleyecekler? Buradan Tarım Bakanlığı yetkililerine sesleniyorum:
Oradaki mağduriyeti gidermek için köylülerimize maddi destek anlamında bir şey
düşünülüyor mu?
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Efendim, sıramızı
Tur Biçer Hanım’la değişmiştik.
BAŞKAN - Sayın Biçer, buyurun. 
11.- Manisa Milletvekili Tur Yıldız Biçer’in, Ensar
Vakfı’nın devlet mekanizmasını kullanarak devlet ile toplum, devlet ile birey
ilişkilerinde dini referans kaynağı hâline getirmesinin anayasal bir suç
olduğuna ve perşembe günü Manisa’da yapılacak eyleme toplumun tüm duyarlı
kesimlerini davet ettiğine ilişkin açıklaması
TUR YILDIZ BİÇER (Manisa) - Sayın Başkan, başta, adı
tecavüzle anılan Ensar Vakfı olmak üzere, birçok vakıf ve dernek, İslam’ın
Sünni yorumuyla ve AKP devleti aracılığıyla kamusal yaşamı yeniden inşa etmeye
çalışmaktadır, bunun için de ne yazık ki çocuklarımızı hedef almaktadır. Bugün,
Ensar Vakfı’nın Manisa’da İl Millî Eğitim Müdürünün bilgisi olmadan, okul aile
birliğinin görüşü ve onayı alınmadan, sadece Kaymakamlık oluru ile bir devlet
okulunda açmaya çalıştığı yaz okulu, bunun en güzel örneğidir. Ensar Vakfı’nın
devlet mekanizmasını kullanarak devlet ile toplum, devlet ile birey ilişkilerinde
dini referans kaynağı hâline getirmesi anayasal bir suçtur. Bu nedenle perşembe
günü Manisa’da yapacağımız eyleme toplumun tüm duyarlı kesimlerini davet
ederim. 
Teşekkür ediyorum. 
BAŞKAN – Teşekkür ederim. 
Sayın Durmaz...
12.- Tokat Milletvekili Kadim Durmaz’ın, Jandarma
teşkilatının kuruluşunun 177’nci yıl dönümüne, Tokat’ın Niksar Ovası’nda aşırı
yağış sebebiyle mağdur olan üreticilerin borç ödemeleriyle ve istifa etmiş
uzman erbaşlarla ilgili Hükûmetin bir tasarrufu olup olmadığını öğrenmek istediğine
ilişkin açıklaması
KADİM DURMAZ (Tokat) – Yüksek vazife şuuruyla
ülkemizin, halkımızın huzuru, can ve mal güvenliğinin sağlanmasında halkımızla
iç içe görev yapan; tarihi şan, şeref ve başarılarla dolu Jandarma
teşkilatımızın 177’nci kuruluş yıl dönümü kutlu olsun. 
Ayrıca, Tokat’ın Niksar Ovası’nda aşırı yağış sebebiyle
patates üreticileri, Şahinli, Mahmudiye, Haydarbey, Yolkonak, Gürçeşme,
Boğazbaşı, Sarıyazı, Hacılı, Yarbaşı köyleri, perişan durumdadır. Bunlarla
ilgili, borç ödemeleri konusunda Tarım Bakanlığının bir tasarrufu var mıdır? 
Yine, istifa etmiş olan-zorunlu hâllerde ve kendi
isteğiyle- uzmanlarla ve erbaşlarla, uzman erbaşlarla ilgili Hükûmetin bir
tasarrufu var mıdır? Bunun ilgilerce cevaplandırılmasını istiyorum. 
BAŞKAN – Sayın İlgezdi...
13.- İstanbul Milletvekili Gamze Akkuş İlgezdi’nin,
okullarda yükselen isyan seslerine kulak verilmesini dilediğine ilişkin
açıklaması
GAMZE AKKUŞ İLGEZDİ (İstanbul) – Sayın Başkan,
okullarımızdan isyan sesleri yükseliyor. İstanbul Erkek Lisesi öğrencilerinin
yaktığı meşalenin ardından bildiri yayınlayan lise sayısı çığ gibi büyüyor.
Proje okul uygulamasıyla tek tipleştirmek istediğiniz öğrenciler isyan
ediyorlar, Millî Eğitim Bakanlığına seslerini duyurmaya çalışıyorlar. “Proje
okul yapacağız diyerek öğretmen ve müdürlerimizi sınavsız atayamazsınız,
geleceğimizle oynayamazsınız.” diyorlar. Bu sese kulak vermenizi diliyorum. Her
ne kadar birileri onları potansiyel suçlu olarak göstermeye çalışsa da bu
gençler bizim ışığımız, bu gençler bizim aydınlık yarınlarımız, karanlığa
teslim olmayan bu gençler bizim onurumuz. 
Sözlerimi, sudan sebeplerle görevden alınarak havuza
gönderdiğiniz İstanbul Erkek Lisesi öğretmenlerinden bir eğitimcinin
öğrencilerine rehber sözleriyle bitiriyorum: “Özgür düşünceden yana olun,
demokrasiden yana olun, insan haklarından yana olun ve sevgiyi daima her şeyin
üzerinde tutun.” 
Teşekkürler. 
BAŞKAN – Teşekkür ederim. 
Sayın Akyıldız…
14.- Sivas Milletvekili Ali Akyıldız’ın, Sivas’ta Millî
Eğitim Bakanlığına bağlı tek fen lisesinin öğrenci kapasitesinin düşürülmek
istenmesine, Sivas Numune Hastanesinde mobbing skandalı ve Sivas’ın
ilçelerindeki uzman doktor sorunlarının hâlen çözülmediğine ilişkin açıklaması
ALİ AKYILDIZ (Sivas) – Teşekkür ediyorum Sayın
Başkanım. 
Sivas’ta Millî Eğitim Bakanlığına bağlı 1 adet fen
lisesi mevcut, bu fen lisesinin de öğrenci kapasitesi 150 kişi. Aldığımız
duyumlara göre, bu öğrenci kapasitesinin önümüzdeki eğitim öğretim yılında 120
kişiye düşürülmesi planlanıyormuş. Şimdi, Sivas’ın nüfusunun 620 bin olduğunu
ve hemen komşu ilimiz Yozgat’ın 420 bin olduğunu düşündüğümüzde; Yozgat’ta 2
tane fen lisesi var, 240 öğrencisi var. Hani Yozgat’ınki azaltılsın demiyorum,
Sivas’ınki de Yozgat’ınkinin üzerine çıkarılsın diyorum. Bu noktada bir çalışma
yapmayı düşünüyor mu Sayın Millî Eğitim Bakanımız?
Bir ikincisi de: Sivas’taki Numune Hastanesindeki
mobbing skandalıyla ilgili sorun hâlâ çözülmüş değil ve Sivas’ın ilçelerindeki
uzman doktor sorununa da bir çözüm bulunmuş değil. Bu konuları da tekrar
hatırlatmak istedim. 
Teşekkür ediyorum, saygılarımı sunuyorum. 
BAŞKAN – Teşekkür ederim.
Sayın Özdemir’e söz verelim, ilk on beşi tamamlayalım. 
Buyurun Sayın Özdemir.
15.- İstanbul Milletvekili Sibel Özdemir’in, 370’ten
fazla lisede öğrencilerin eğitim sistemindeki baskıcı uygulamalar konusunda
seslerini duyurmak için bildiri yayınladıklarına ve yeni Millî Eğitim Bakanının
öğrencilerin kamuoyu gündemine taşıdığı sorunlarını ve taleplerini sağduyuyla
karşılamasını talep ettiğine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan. 
İstanbul Erkek Lisesi, Vefa ve Fatma Talip Kahraman
Anadolu İmam Hatip Liselerinin de aralarında bulunduğu 370’ten fazla liseden
öğrenciler eğitim sistemindeki baskıcı uygulamalar konusunda seslerini duyurmak
için birbiri ardına bildiri yayımladılar. Liseliler, ortaöğretim eğitim
sistemindeki baskıcı uygulamalara, eğitim sisteminin laiklikten
uzaklaştırılmasına ve çağ dışı uygulamalara tepki gösterdiler. Karanlığa
sırtını, aydınlığa karşı yüzünü dönen öğrencilerimizi kutluyorum. Demokratik
yollarla tepkilerini ortaya koyan liselilerin ne söylediğine, neye tepki
gösterdiklerine bakmadan, aralarında dış mihraklar arayan, nesilleri
ayrıştıran, kutuplaştıran ne yazık ki bir Cumhurbaşkanı var çünkü onun aklında
liselilerin böyle bir tepki göstermeleri mümkün değildir. 
Yeni Millî Eğitim Bakanının, bu öğrencilerimizin
demokratik yollarla kamuoyunun gündemine taşıdığı sorunlarını ve taleplerini
sağduyuyla karşılamasını ve dinleyip anlamasını ve çözüm bulmasını talep
ediyorum.
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Özdemir. 
Şimdi, sisteme giren grup başkan vekillerine söz
vereceğim.
Sayın Baluken, buyurun.
Süreniz iki dakikadır.
16.- Diyarbakır Milletvekili İdris Baluken’in, 12
Haziran Dünya Çocuk İşçiliğiyle Mücadele Günü’ne, bazı yerleşim yerlerinde
uygulanan sokağa çıkma yasakları ve abluka uygulamalarının devam ettiğine,
Yüksekova’da iftar çadırlarına ve yemek dağıtılmasına izin verilmediğine ve bu
uygulamaları kınadığına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, değerli milletvekilleri; Uluslararası
Çalışma Örgütü ILO, Dünyada Çocuk İşçiliğiyle Mücadele Günü olarak 12 Haziranı
belirlemişti. Ülkemizde de yine, Çocuk İşçiliğiyle Mücadele Günü olarak 12
Haziran tarihi kabul ediliyor. 
Şu anda Türkiye’de birçok çocuk ağır ve tehlikeli
işlerde çalışıyor. TÜİK’in yapmış olduğu çocuk iş gücü anketi verilerine göre,
2012 yılındaki çocuk işçi sayısı 893 bin olarak belirlenmiş. Bu rakam çocuk işçilerin
toplam çocuk nüfusu içindeki oranının yüzde 6’ya tekabül ettiğini gösteriyor.
Bu, tabii, korkunç bir rakam. Bununla ilgili gerekli politikaların
geliştirilmesi ve bu çocukların kölece koşullarda çalıştığı, çalışmak zorunda
bırakıldığı bu zeminin mutlaka ortadan kaldırılması gerektiğini ifade etmek
istiyorum. Bugün bu amaçla grubumuz bir araştırma önergesi de Genel Kurula
sunacak. Umarım ki bütün siyasi partiler destek verir ve Meclis olarak çocuk
işçiliği sorununa çözüm getirecek olan önerilerle ilgili bir arayış içerisine
gireriz.
Diğer taraftan, Sayın Başkan, Yüksekova, Şırnak ve
Nusaybin başta olmak üzere, Kürt illerinde uygulanan sokağa çıkma yasakları ve
abluka uygulamaları devam ediyor. Şırnak’ta, Yüksekova’da ve Nusaybin’de şu
anda evler yakılıp yıkılıyor, iş yerleri yakılıp yıkılıyor. Hendek ve
barikatların olmadığı mahallelerde de kent merkezleri yüzde 90 oranında talan
edilmiş durumda. Yüksekova’da operasyonlar bittikten sonra kentin yüzde 90’ı
yıkıldı. Nusaybin’le ilgili yıkım öyle bir aşamaya geldi ki…
(Mikrofon otomatik cihaz tarafından kapatıldı) 
BAŞKAN – Tamamlayın lütfen, artı bir dakika veriyorum.
İDRİS BALUKEN (Diyarbakır) - …Birleşmiş Milletler İnsan
Hakları Yüksek Komiserliği oradaki süreci uydu görüntüleri üzerinden takip
ettiklerini ve bu yıkımın kabul edilemez olduğunu ifade etti. Yüksekova’da
iftar çadırlarına izin verilmiyor. İftar çadırlarına götürülen sıcak yemekler,
çadır kurulamadığı için arkadaşlarımız tarafından mahallelere götürülmek
isteniyor, buna izin verilmiyor. Mübarek ramazan ayında insanların iftarda bir
kaşık sıcak yemek almasının önüne geçecek bir düşman hukuku işletiliyor,
yemekler gözaltına alınıyor. Böyle bir uygulamayla karşı karşıyayız. Bu
uygulamaları kınıyoruz. Hiç kimse sanmasın ki bu uygulamaları yapıp bunları
yapanlara koruma zırhı getiren yasal düzenlemelerle tarih önünde hesap
vermekten sıyrılacağız. Bunların tamamı insanlığın önünde, adalet önünde
mutlaka sorgulanacak ve adalet önünde hesap verecek uygulamalardır. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Baluken.
İDRİS BALUKEN (Diyarbakır) – Bir an önce bu
uygulamaların kaldırılması çağrısını yineliyorum.
Teşekkür ederim.
BAŞKAN – Sayın Akçay, buyurun.
17.- Manisa Milletvekili Erkan Akçay’ın, Cemil Meriç’in
ölümünün 29’uncu, Dündar Taşer’in ölümünün 44’üncü yıl dönümlerine ve ömrünü
büyük Türkiye ülküsüne adayan Başbuğ Alparslan Türkeş’i, Dündar Taşer’i,
ebediyete intikal eden arkadaşlarını ve tüm şehitleri rahmet, minnet ve
şükranla andığına ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Büyük düşünce adamı, sosyolog ve edebiyatçı Cemil
Meriç’in vefatının 29’uncu yıl dönümünü idrak ediyoruz. Merhum Cemil Meriç
hayat yolculuğunun başlangıcını şu şekilde tasvir etmişti: “Kimi başında taçla
doğar, kimi elinde kılıçla; ben kalemle doğmuşum.” Cemil Meriç, kendisine
çizdiği yaradılışının gereği olarak okuma, öğrenme, düşünme, üretme azminden
hiçbir zaman vazgeçmedi. Bu uğurda gözlerini kaybettiğinde dahi onun için
kitaplar fırtınalı sulardaki limandı, kitaplar onun hayat yolculuğunun sınır
taşları olmuştu. Cemil Meriç “Kimim ben?” sorusuna “Hayatını Türk irfanına
adayan münzevi ve mütecessis bir fikir işçisi.” diyerek cevap vermiştir. Cemil
Meriç’in hisarında sadece özgür düşüncenin bayrağı dalgalanmıştır. Bu bayrağın
gölgesindeki “Bu Ülke”, “Mağaradakiler”, “Umrandan Uygarlığa”, “Işık Doğudan
Gelir”, “Jurnaller” gibi eserleri baş ucu kaynaklarıdır. Cemil Meriç’in bu
eserlerinin her aydının ve siyasetçinin mutlaka satır satır okuması ve okuyacağı,
idrak edeceği eserler olduğunu düşünerek bu vesileyle Cemil Meriç’i rahmet ve
şükranla anıyorum. 
Yine, partimizin kurucularından ve fikir
kaynaklarımızdan Dündar Taşer’in de vefat yıl dönümünü idrak ediyoruz. Dündar
Taşer, Türk milletinin son yüzyılda yetiştirdiği en önemli fikir ve dava
adamlarından birisidir. Merhum Taşer, büyük Türkiye ülküsüyle yoğrulan ve genç
neslin de bu ülküye sahip olması için gayret gösteren, genç nesli de bu
şekilde yetiştirmeye gayret eden büyük bir aydındı.
(Mikrofon otomatik cihaz tarafından kapatıldı) 
BAŞKAN – Tamamlayın lütfen, bir dakika daha verelim.
ERKAN AKÇAY (Manisa) - Türklüğe ait her fikir ve
hadiseyi Türk milletinin tarih içinde teşekkül etmiş millet ve devlet
anlayışına göre değerlendirmiştir. Bu vesileyle, ömrünü milletimize ve büyük
Türkiye ülküsüne adayan Başbuğumuz Alparslan Türkeş’i ve merhum Dündar Taşer’i,
ebediyete intikal eden arkadaşlarımızı ve tüm şehitlerimizi rahmet, minnet ve
şükranla anıyorum.
Teşekkür ediyorum.
BAŞKAN – Sayın Bostancı, buyurun...
18.- Amasya Milletvekili Mehmet Naci Bostancı’nın,
Cemil Meriç’in ölümünün 29’uncu yıl dönümüne, doğuda, güneydoğuda belli
yerlerde terör örgütünün yürüttüğü bir şiddet olayı ve buna karşı devletin
halkın can güvenliği ve esenliği için yürüttüğü bir mücadele olduğuna ilişkin
açıklaması
MEHMET NACİ BOSTANCI (Amasya) – Sayın Başkan, teşekkür
ediyorum.
Rahmetli Cemil Meriç’in vefatının 29’uncu yıl dönümü,
13 Haziran 1987 tarihinde vefat etmişti. “Ex Oriente lux”, “Işık Doğudan
Yükselir”, “Kırk Ambar”, “Mağaradakiler”, “Umrandan Uygarlığa”, “Jurnal” 2
cilt, “Bu Ülke” ve daha sayısız makale ve kitap Cemil Meriç tarafından kaleme
alınmış, milletimizin ve insanlığın irfanına sunulmuştu. Bildiğiniz gibi, Cemil
Meriç gözleri görmeyen bir mütefekkirdi tıpkı Borges gibi ama herhâlde irfan
sahibi insanların gözlerindeki perdeyi kaldıran bir insan oldu yazdıklarıyla,
düşünceleriyle, eleştirileriyle, fikirleriyle. Çok miktarda sözü var, “Kamus
namustur.” mesela bunlardan birisidir. “Kamus” sözlük ama kastettiği, söylenen
her sözün ilgili kişi için bir namus meselesi olduğunu, o yüzden ağzından laf
kaçmak değil, düşünerek, tartarak ve gerçekten irfan ve insanlık adına ne
söylüyoruz, buna ilişkin bir endişe taşıyarak konuşmamız gerektiğini bize
hatırlatan bir sözdür. Bunun üzerine de daha uzun konuşulabilir. İyi ki
milletimizin yüz akı olan bu tür mütefekkirlerimiz var. 
Diğer yandan, doğuda, güneydoğuda belli yerlerde, belli
mekânlarda terör örgütünün barikatları, çukurları marifetiyle yürüttüğü bir
şiddet olayı ve buna karşı devletin halkın can güvenliği ve esenliği için
yürüttüğü bir mücadele vardı teröre karşı. Evet, bazı şehirlerde bazı yerler
yıkıldı...
(Mikrofon otomatik cihaz tarafından kapatıldı) 
BAŞKAN – Buyurun, tamamlayın sözlerinizi, bir dakika
daha veriyorum Sayın Bostancı.
MEHMET NACİ BOSTANCI (Amasya) – Şehir içine yerleşmiş,
evler arasında tüneller açmış, evleri patlayıcılarla doldurmuş bir terör
örgütüne karşı mücadele takdir edilmelidir ki kolay değil. Suriye’deki şehir
savaşlarını Türkiye’ye taşımak isteyen terör örgütüne karşı güvenlik güçlerimiz
başarılı bir şekilde mücadele etmişler ve halkın can güvenliğini
sağlamışlardır. Buradaki yıkımlarda, terör örgütünün evlere yerleştirdiği ve
güvenlik güçlerini hedef aldığı suikast girişimleri, patlatmaların çok önemli
rolü vardır, evlerin hepsini tuzak hâline dönüştürmüştür. Dolayısıyla,
yıkımlardan bahsederken, yıkımların hiçbir biçimde kendi gündeminde olmadığı,
katliamların, cinayetlerin gündeminde olmadığı, tek hedefinin terör marifetiyle
netice almak olduğu terör örgütünün stratejisini unutmamak gerekiyor. Devlet
buna karşı halkın esenliği için ihtimamla bir mücadele vermiştir. Bunu saygıyla
karşılamak lazım.
Teşekkürler.
BAŞKAN – Teşekkür ederim Sayın Bostancı. 
Sayın Altay, buyurun.
19.- İstanbul Milletvekili Engin Altay’ın, ramazan
ayının barışın, huzurun, refahın, mutluluğun egemen olacağı, kan ve göz yaşının
akmayacağı günlere vesile olmasını temenni ettiğine, okullarındaki keyfî
tutumları protesto etmek için bildiri yayınlayan liselilere yönelik herhangi bir
şiddet uygulanmaması konusunda Hükûmeti uyardığına, Cumhurbaşkanının ve Türkiye
Büyük Millet Meclisi Başkanının iftar davetlerine ilişkin açıklaması
ENGİN ALTAY (İstanbul) – Teşekkür ederim Sayın Başkan.
Genel Kurulu saygıyla selamlıyorum.
Sayın Başkan, bir mübarek aydayız. Peşinen, bu ayın
-Cenab-ı Allah’tan dileğimiz- öncelikle ülkemizde, tüm İslam âleminde, tüm
dünya insanlık âleminde barışın, huzurun, refahın, mutluluğun egemen olacağı,
kanın akmayacağı, gözyaşının akmayacağı günlere de vesile olmasını çok temenni
ediyoruz. 
Bununla beraber, biraz önce grubumuza mensup
milletvekillerimizin de değindiği gibi, Türkiye’de liselerde bir huzursuzluk
var. Umarım ve dilerim ki, sadece ve sadece laik, bilimsel eğitim talebiyle
okullarındaki keyfî tutumları protesto etmek için bildiri yayınlayan liselilere
yönelik -geçmişte Türkiye’nin hafızasında kötü anılan, devlet eliyle, devlet
marifetiyle- olumsuz şiddeti görmeyiz. Bu vesileyle Türkiye Büyük Millet
Meclisinden Hükûmeti uyarmak isterim ki, sakın ola ki liselerde TOMA’ları,
biber gazlarını Türkiye’ye yaşatmasınlar. Demokrasinin, hele böyle bir mübarek
ayda, bir tepki rejimi olduğunun, bir protesto rejimi olduğunun, demokraside
olmazsa olmazın hoşgörü ikliminin egemen kılınması olduğunun unutulmamasını
talep ediyorum. 
Bu vesileyle Türkiye’de hiç kimsenin, hiç kimsenin
inancını sorgulama haddi ve hakkının olmadığının bir kere daha altını çizerken;
yine, bu vesileyle insanların inançlarını, ibadetlerini, inançları çerçevesinde
hiçbir siyasi ve ticari kaygı ve hesap gözetmeden yapmalarının dinimizin de
emredici hükümleri arasında olduğunun altını çizerken…
(Mikrofon otomatik cihaz tarafından kapatıldı) 
BAŞKAN – Buyurun açıyorum mikrofonu, bir dakika daha,
toparlayın lütfen. 
ENGİN ALTAY (İstanbul) – …iki iftara da değinmeden
geçemeyeceğim. Sayın Cumhurbaşkanının sarayda sadece ve sadece Türkiye Büyük
Millet Meclisindeki 1 siyasi partinin milletvekillerine iftar vermesinin
takdirini yüce milletimize ve Cenab-ı Allah’a bırakıyorum. Bununla beraber,
Türkiye Büyük Millet Meclisinin Sayın Başkanının 1.500- 2.000 kişilik bir iftar
vereceği malumumuzdur. Bence şöyle olursa daha yakışık alır: Bu iftarı Sayın
Kahraman verecekse maaşından ve önceki birikimlerinden vermelidir, eğer Sayın
Kahraman vermeyecekse bu iftarı Türkiye Büyük Millet Meclisinin verdiği
kamuoyuyla paylaşılmalıdır. 
Genel Kurulu saygıyla selamlıyorum. 
BAŞKAN – Teşekkür ederim.
Gündeme geçiyoruz. 
Başkanlığın Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Malatya Milletvekili Öznur Çalık’ın
Kadın Erkek Fırsat Eşitliği Komisyonu üyeliğinden istifasına ilişkin önerge
yazısı (4/42)
BAŞKAN – Sayın milletvekilleri, Malatya Milletvekili
Sayın Öznur Çalık’ın Kadın-Erkek Fırsat Eşitliği Komisyonu üyeliğinden istifasına
ilişkin yazısı 10/06/2006 tarihinde Başkanlığımıza ulaşmıştır. 
Bilgilerinize sunulmuştur. 
Meclis araştırması açılmasına ilişkin üç önerge vardır,
ayrı ayrı okutuyorum: 
B) Meclis Araştırması Önergeleri
1.- Aydın Milletvekili Deniz Depboylu ve 20
milletvekilinin, 6360 Sayılı Büyükşehir Kanunu’nun mevzuattan veya
uygulanma yöntemlerinden kaynaklanan sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/226)
Türkiye Büyük Millet Meclisi
Başkanlığına
6360 Sayılı
Büyükşehir Kanunu’nun, mevzuattan veya uygulanma yöntemlerinden kaynaklanan
sorunlarının belirlenmesi ve bu sorunların giderilmesine yönelik ayrıntılı
çalışma yapmak üzere, Anayasa'nın 98 ve TBMM İçtüzüğü’nün 104 ve 105’inci
maddeleri gereğince Meclis araştırması açılmasını arz ve talep ederiz.
1) Deniz
Depboylu (Aydın)
2) Ahmet Selim
Yurdakul (Antalya)
3) Kamil Aydın (Erzurum)
4) Mehmet
Erdoğan (Muğla)
5) Mehmet Parsak (Afyonkarahisar)
6) Mevlüt
Karakaya (Adana)
7) Fahrettin
Oğuz Tor (Kahramanmaraş)
8) Baki Şimşek (Mersin)
9) Mustafa Mit (Ankara)
10) Seyfettin
Yılmaz (Adana)
11) Mehmet
Necmettin Ahrazoğlu (Hatay)
12) Mustafa
Kalaycı (Konya)
13) İsmail Faruk
Aksu (İstanbul)
14) Yusuf
Halaçoğlu (Kayseri)
15) Saffet
Sancaklı (Kocaeli)
16) Erkan
Haberal (Ankara)
17) Nuri Okutan (Isparta)
18) Ümit Özdağ (Gaziantep)
19) Emin Haluk
Ayhan (Denizli)
20) Zühal Topcu (Ankara)
21) Arzu Erdem (İstanbul)
Temel Gerekçe:
Çağımızda iç ve dış göçler ile artan nüfusun da
etkisiyle yaşanan hızlı ve çok boyutlu kentleşme sorunlarının çözümü için
uygulamaya konmuş olan Büyükşehir Yasası, çözüm amacını düşünüldüğü gibi
gerçekleştirememiş, aksine beraberinde farklı sorunları peşi sıra getirmiştir.
Ulaşım, imar, bütçe, altyapı gibi birçok konuda büyükşehir
belediyesinin denetimi ve koordine edici yetkisi altında bulunması, özellikle
siyasi farklılığın yaşandığı belediyeler arasında gerilim yaratan ilişkilere
neden olmaktadır.
Daha önceden İller Bankasından aldığı payla daha iyi
hizmet veren ilçe belediyeleri, bu yardımdan mahrum kalarak maddi kayıp
yaşamıştır. Yine su, kanalizasyon, vergi vb. gelirleri büyükşehir
belediyelerine devredildiği için ilçe belediyeleri gelirinin büyük bir kısmını
kaybetmiştir. Bununla birlikte birçok ilçe belediyesinin kendilerine bağlanan
belde ve köyler sebebiyle hizmet alanları genişlemiştir. Daha da kötüsü ilçe
belediyelerine belde belediyelerinin borçları devredilmiş, ilçe belediyeleri
borç batağına saplanmıştır.
Bazı büyükşehir belediye başkanlarının yasadan
kaynaklanan gücüyle keyfî uygulamalarda bulunması sorunların daha da büyümesine
neden olmaktadır. Hatta bu gücü diğer belediyelerin üstünde baskı yaratma
unsuru olarak kullanmaktadırlar.
Başta Ankara, İstanbul, İzmir'i uygulama içine alan bu
yönetmelik, siyasal amaçlar düşünülerek 26 ili kapsamına almıştır. Bu
uygulamaya geçmeden önce büyükşehir olmaları durumunda yaşanacak sorunların
tespiti ve uygulamanın altyapı çalışmaları yapılmamıştır. Daha vahimi,
Büyükşehir Belediye Yasası'nın getireceği gücü, yerel yönetimi kazanan
başkanların hangi amaçlarla kullanabileceği hesaplanmamıştır.
6360 sayılı Büyükşehir Kanunu’nun, mevzuattan veya
uygulanma yöntemlerinden kaynaklanan sorunlarının belirlenmesi ve bu sorunların
giderilmesine yönelik ayrıntılı çalışmanın planlanması amacıyla Meclis
araştırma komisyonunun kurulması önem arz etmektedir. 
2.- MHP Grubu adına Grup Başkan Vekili İzmir
Milletvekili Oktay Vural’ın, 17/25 Aralık yolsuzluk ve rüşvet soruşturmasının
karşı savı olarak ortaya atılan iddiaların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/227)
Türkiye
Büyük Millet Meclisi Başkanlığına
Son yıllarda özellikle de 17/25 Aralık süreciyle ülke
gündeminden hiç düşmeyen rüşvet ve yolsuzlukların, bunların sosyal, hukuki ve
ekonomik boyutlarının araştırılarak yasal önlemler dâhil olmak üzere rüşvet ve
yolsuzlukların önlenmesi amacıyla verilen araştırma önergelerine karşı ve 17/25
Aralık sürecinde yaşanan rüşvet ve yolsuzluk iddialarının soruşturulmasına yönelik
AKP milletvekillerinin verdiği soruşturma önergesi doğrultusunda hazırlanmış
rapor görüşmeleri sırasında ve kamuoyundaki tartışmalarda bu süreçteki
girişimler "darbe”, "montaj", "kumpas", "algı
operasyonu", "tezgâh" olarak dile getirilmiştir. "17/25 aralık
yolsuzluk ve rüşvet soruşturmasının karşı savı olarak ortaya atılan bu
iddiaların araştırılmasını teminen Anayasa’mızın 98'inci, Türkiye Büyük Millet
Meclisi İçtüzüğü'nün 104'üncü ve 105'inci maddeleri uyarınca Milliyetçi Hareket
Partisi Grubu adına verilmiş olan Meclis Araştırması açılmasını arz ederiz.
 Oktay
Vural 
 İzmir

 MHP
Grup Başkan Vekili
Gerekçe:
Herhangi bir kamu görevlisi ya da politikacının,
pozisyonundan doğan görev ve yetkilerini bilinçli bir şekilde kullanıp, bir
kişi ya da belli bir gruba çıkar sağlayıp karşılığında birtakım çıkarlar elde
etmesi olarak tanımlanabilecek rüşvet ve yolsuzluk, tüm toplumsal kesimlerin
mücadele etmeye çalıştığı, devlet otoritesini sarsan, adalete olan güven
duygusunu yok eden organize ve bulaşıcı bir hastalıktır. Türkiye
Cumhuriyeti'nin de kuruluşundan bu yana özellikle siyasi yönetimin başı çektiği
birçok olaydan dolayı rüşvet ve yolsuzluk konusunda acı tecrübeleri
bulunmaktadır.
AKP hükûmetleri döneminde ise ortaya çıkan yolsuzluk ve
rüşvet skandalları, yerel yönetimlerden vakıf ve derneklere, özelleştirmelerden
kamu ihalelerine, görevini kötüye kullanan üst düzey bürokratlardan rüşvet
çarkının dişlileri hâline gelmiş hükûmet üyelerine kadar geniş bir alana
dağılmış, ortaya saçılan bilgi ve belgeler, ilgililerin cüretkârlığı noktasında
tüm kamuoyunu şaşkınlık içerisinde bırakmıştır. AKP, iktidarda bulunduğu süre
içerisinde 4734 sayılı Kamu İhale Kanunu'nu 158 kez değiştirmiş, "ihaleye
fesat karıştırma" suçunun cezasını düşürmüş, Sayıştayı denetim yapamaz hâle
getirmiş ve toplam müfettiş sayısı 13 bini bulan teftiş kurullarını kapatarak
tüm denetim mekanizmalarını ortadan kaldırmıştır.
Milliyetçi Hareket Partisi Grubu olarak son yıllarda
ülke gündeminden hiç düşmeyen bu rüşvet ve yolsuzlukların sosyal, hukuki ve
ekonomik boyutlarının araştırılarak yasal önlemler dâhil olmak üzere rüşvet ve
yolsuzlukların önlenmesi amacıyla 17 Aralık 2015 tarih ve 2015/535 sayı ile
Türkiye Büyük Millet Meclisi Başkanlığına vermiş olduğumuz Meclis araştırma
önergesinin Genel Kurulda okunarak 17 Aralık 2015 Perşembe günü görüşülmesi
hakkındaki grup önerimiz Türkiye Büyük Millet Meclisi Genel Kurulunda
görüşülerek oy çokluğu ile reddedilmiştir.
Genel olarak ve TBMM Genel Kurulunda yapılan mezkûr
görüşmeler esnasında AKP milletvekilleri tarafından özellikle 17-25 aralık
Rüşvet ve Yolsuzluk Soruşturması kapsamında ortaya çıkan ses kayıtları ve
tapelerin "paralel yapının darbe teşebbüsü", "algı
operasyonu", "sahte-montaj" olduğu, Hükûmet üyelerinin çocuklarının
evlerinde bulunan para, para sayma makinesi ve kasaların "paralel
yapı"ya mensup polisler tarafından yerleştirildiği, ayakkabı kutularının
içinde bulunan paraların bir ildeki imam-hatip lisesi yapımında kullanılmak
üzere orada bulundurulduğu gibi iddialar dile getirilmiştir.
AKP milletvekilleri tarafından dile getirilen bu
çelişkili hususların, kamuoyunun görerek, duyarak âdeta şahit olduğu yolsuzluk
ve rüşvet delillerinin karşısında inandırıcı olmamakla birlikte araştırılmaya
ihtiyacı vardır.
Uzun zamandır ülke gündemini işgal eden 17-25 Aralık
sürecindeki gelişmeler hakkında dile getirilen bu iddiaların araştırılması, bu
iddialar hakkında sorumlu kurumların aldıkları kararların tespiti, 17-25 Aralık
soruşturmalarında hukuk devletini işlevsiz kılma iddialarına ilişkin bütün girişim
ve süreçlerin tüm boyutlarıyla ile araştırılarak alınması gereken önlemlerin
belirlenmesi amacıyla bütün bu hususları içerecek şekilde Meclis araştırması
açılması gerekmektedir.
3.- Aydın Milletvekili Bülent Tezcan ve 23
milletvekilinin, ülkemizdeki yolsuzluk olaylarının nedenleri ve sonuçlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/228)
Türkiye Büyük Millet Meclisi
Başkanlığına
AKP hükûmetleri döneminde Türkiye'nin yolsuzluk olaylarında
büyük artışlar yaşanmış, Türkiye hem ulusal hem de uluslararası kamuoyunda
yolsuzluklarla anılan bir ülke konumuna taşınmıştır.
Uluslararası sivil toplum kuruluşu Şeffaflık Örgütü
tarafından yapılan Yolsuzluk Algı Endeksi'nde 2012 yılında 54’üncü sırada yer
alan Türkiye, geçtiğimiz yıl puanı en fazla düşen ülke olmuş ve 64’üncü sıraya
gerilemiştir. Bu durumun en önemli gerekçelerinden birisinin 17-25 Aralık
tarihlerinde ortaya çıkan yolsuzluk olayları olduğuna kuşku yoktur.
Cumhuriyet tarihinde eşi görülmemiş büyüklükteki
yolsuzluk olaylarının üstü örtülmüştür. Aralarında yargı mensuplarının da
bulunduğu birçok kamu görevlisinin baskı altına alınmaya çalışılması,
kamuoyunda rüşvet ve yolsuzluğun var olduğu konusundaki kanıyı daha da
güçlendirmiştir.
Yaşananlar sadece 17-25 Aralık tarihlerinde ortaya
çıkan rüşvet ve yolsuzluk olaylarıyla sınırlı değildir. Bu olayların dışında da
ülkemizde hemen her gün, her alanda yeni yolsuzluk olaylarına tanık
olunmaktadır.
Yolsuzluk olayları demokrasimizin geleceğini de tehdit
eden bir noktaya ulaşmıştır. Yolsuzluk olayları ile siyasetin finansmanı
arasında ilişki bulunması bu tespiti doğrulamaktadır. Bu bağlamda, basın
kuruluşlarının el değiştirmeleri, siyasi iktidarın hegemonyasına girmeleri ya
da otosansür uygulamaları noktasında yaşananların yolsuzluk olaylarından ayrı
düşünülemeyeceği de açık bir gerçektir.
Toplumsal yaşamı yozlaştıran rüşvet ve yolsuzluk
olgusuyla mücadele edilmesi konusunda yasama organının da üzerine düşeni
yapması gerektiğine kuşku yoktur.
Bu bağlamda ülkemizdeki yolsuzluk olaylarının nedenleri
ve sonuçları ile gelir dağılımında yarattığı etkileri, toplumsal yaşamımızda
yarattığı yozlaşma ile toplum psikolojisine getirdiği olumsuzlukları, toplumda
yarattığı umutsuzluğu, adalet sistemine olan güvene etkilerinin incelenmesi ve
alınması gereken önlemlerin belirlenmesi amacıyla Anayasa'nın 98’inci ve TBMM
İçtüzüğü'nün 104 ve 105’inci maddeleri gereğince Meclis araştırması açılmasını
arz ve teklif ederiz.
1) Bülent Tezcan  (Aydın)
2) Mevlüt Dudu  (Hatay)
3) Cemal Okan Yüksel  (Eskişehir)
4) Mehmet Gökdağ  (Gaziantep)
5) İrfan Bakır  (Isparta)
6) Uğur Bayraktutan  (Artvin)
7) Aytuğ Atıcı  (Mersin)
8) Aytun Çıray  (İzmir)
9) Ahmet Tuncay Özkan  (İzmir)
10) Aydın Uslupehlivan  (Adana)
11) Ali Akyıldız  (Sivas)
12) Akın Üstündağ  (Muğla)
13) Akif Ekici  (Gaziantep)
14) Serkan Topal  (Hatay)
15) Gaye Usluer  (Eskişehir)
16) Ali Şeker  (İstanbul)
17) Kazım Arslan  (Denizli)
18) Tur Yıldız Biçer  (Manisa)
19) Haluk Pekşen  (Trabzon)
20) Mustafa Tuncer  (Amasya)
21) Çetin Osman Budak  (Antalya)
22) Ömer Süha Aldan  (Muğla)
23) Necati Yılmaz  (Ankara)
24) Mehmet Göker  (Burdur)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır.
Sayın milletvekilleri, Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım:
C) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı İsmail Kahraman ve beraberindeki heyetin, 10-12
Temmuz 2016 tarihlerinde İtalya'da düzenlenecek olan Akdeniz için Birlik
Parlamenter Asamblesi Başkanlık Divanı toplantısına katılmak üzere İtalya'ya
ziyarette bulunmalarına ilişkin tezkeresi (3/800) 
9/6/2016
Türkiye Büyük Millet Meclisi
Genel Kuruluna
Türkiye Büyük Millet Meclisi Başkanı İsmail Kahraman ve
beraberindeki heyetin, 10-12 Temmuz 2016 tarihlerinde İtalya'da düzenlenecek
olan Akdeniz için Birlik Parlamenter Asamblesi Başkanlık Divanı toplantısına
katılmak üzere İtalya'ya ziyarette bulunmaları hususu Türkiye Büyük Millet
Meclisinin Dış İlişkilerinin Düzenlenmesi Hakkında 3620 sayılı Kanun'un 9’uncu
maddesi uyarınca Genel Kurulun tasviplerine sunulur.
 Ahmet
Aydın
 Türkiye
Büyük Millet Meclisi
 Başkan
Vekili
BAŞKAN – Kabul edenler... Kabul etmeyenler... Kabul
edilmiştir. 
Sayın milletvekilleri, Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Adana Milletvekili Muharrem Varlı ve
arkadaşları tarafından, çiftçilerin sorunlarının araştırılarak alınması gereken
önlemlerin belirlenmesi amacıyla 16/2/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi
Başkanlığına
Danışma Kurulunun 14/6/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını arz ederim.
Saygılarımla.
 Erkan
Akçay
 Manisa
 MHP
Grup Başkan Vekili
Öneri:
16 Şubat 2016 tarih, 1105 Sayı ile TBMM Başkanlığına Adana
Milletvekili Muharrem Varlı ve arkadaşlarının "Çiftçilerin sorunlarının
araştırılarak alınması gereken önlemlerin belirlenmesi amacıyla" vermiş
olduğu Meclis araştırma açılması önergemizin 14/06/2016 Salı günü (bugün) Genel
Kurulda okunarak görüşmelerinin bugünkü birleşiminde yapılması önerilmiştir.
BAŞKAN – Milliyetçi Hareket Partisi grup önerisinin
lehinde ilk konuşmacı Adana Milletvekili Sayın Muharrem Varlı olacak.
Buyurun Sayın Varlı. (MHP sıralarından alkışlar)
MUHARREM VARLI (Adana) – Sayın Başkan, değerli
milletvekilleri; grubumuzun önerisi üzerinde söz aldım. Bu vesileyle hepinizi
saygıyla selamlıyorum.
Tabii, “çiftçilerin problemleri” denilince o kadar çok
problem var ki burada on dakika değil, on saat konuşsak bile bunu anlatmak veya
çözüme kavuşturmak zor olacaktır ama biz on dakika içerisinde önemli bulduğumuz
ve her defasında söylemekten yorulmadığımız, söylemeye de devam edeceğimiz
problemleri sizlerle, televizyonları başında bizi izleyen değerli
çiftçilerimizle, değerli milletimizle paylaşacağız.
Şimdi, öncelikle, çiftçilerin para kazanabilmesi,
ektiğinden zevk alması ve bununla çoluğunun çocuğunun rızkını kazanabilmesi
için düşmesi gereken bu gübre fiyatlarının hâlâ düşmediği serbest piyasada ve
tarım kredi kooperatiflerindeki fiyatlardan belli oluyor. 
Şimdi, ben daha önce gübredeki KDV’nin düşürülmesiyle
ilgili birçok defa soru önergesi, kanun teklifi verdim ve burada konuşma yaptım
ama hep bunu kulak arkası yapmıştınız. Ne zaman ki 7 Haziran seçimlerinde
Milliyetçi Hareket Partisi bunu seçim beyannamesine aldığında bununla oy
kazandığını, sizin de oy kaybettiğinizi görünce 7 Haziran seçimlerinden sonra 1
Kasım seçimlerine gidildiğinde siz de böyle bir uygulama yapacağınızı gündeme
aldınız ve bunu da kamuoyuyla paylaştınız. 
Evet, olumlu bir gelişme; gübredeki KDV’nin yüzde
18’den sıfıra düşürülmesi ancak bu çiftçiye yeterince yansıdı mı? Çiftçiye
yeterince yansımadı. Neden yansımadı? Yansımayışının sebebi de piyasada
devletin serbest piyasayla rekabet edecek bir organı yok. Daha öncesinde tarım
krediyle bunu çözebiliyorduk ama geldiğiniz günde tarım kredi gibi önemli bir
kurumu özerkleştirdiniz ve şu anda tarım kredi, gübre fiyatlarını sübvanse
edebilmek adına piyasaya giremiyor. Niye? Çünkü özerk bir kurum olduğunu iddia
ettiğiniz bir kurum olduğu için giremiyor. Aslında tarım krediyi aktif olarak
kullanabilsek ve piyasaya gübre fiyatlarını regüle edebilecek şekilde
kullanabilsek çok faydalı olacak.
Bakın, ben size birkaç örnek vermek istiyorum. Şimdi,
tarım kredi devletin kurmuş olduğu bir kurum. Buradaki gübre fiyatları ile
serbest piyasadaki gübre fiyatlarını karşılaştırmak istiyorum ve sizlerin de
vicdanına sunuyorum: Değerli arkadaşlarım, üre gübresi serbest piyasada 810
lira -yani 81 kuruş- ama tarım kredide 994 lira -yani 99,4 kuruş- arada 100
küsur lira bir fark var. Yine, DAP gübresi dışarıda, serbest piyasada 1.160
lira ama tarım kredide 1.260 lira. Yine, serbest piyasada 20-20 taban gübresi
860 lira, tarım kredide 1.060 lira. Yani böyle bir mantıkla gübre fiyatlarını
düşüreceğinizi nasıl düşünüyorsunuz; bunu anlamak mümkün değil. 
Yine, mazot: Dünyanın en pahalı mazotunu yine Türk
çiftçisi kullanıyor hâlâ. Varil fiyatları düşmüş olmasına rağmen bu, yeterince
Türk çiftçisine yansımadı. Mazot fiyatları yeterince düşürülmedi, Türk çiftçisi
hâlâ dünyanın en pahalı mazotunu kullanıyor. 
Şimdi, dünyanın her tarafında ülkeler çiftçisini
korumak için tarımsal mazot uygulaması yaparlar ve onun fiyatı Amerika’da da,
efendim, Yunanistan’da da, Fransa’da da, İtalya’da da üç aşağı beş yukarı 1
milyon 260 bin lira gibidir, eski rakamla. Yani, değerli arkadaşlarım, bizde
ise şu anda, mazot fiyatı hâlâ 3 milyon 830 bin liralarda dolaşıyor, hâlâ Türk
çiftçisi bu fiyattan mazot tüketiyor. Yani, dünyadaki çiftçiler ile Türk
çiftçisinin mazot rakamı, aradaki fark 2 milyon 570 bin liraya dayanıyor eski
rakamla yani yeni rakamla 2,57 kuruş. Ya, bu Allah’tan reva mıdır? Yani Türk çiftçisi
dünya çiftçisiyle nasıl rekabet edecek bu şartlarda? Nasıl Türk çiftçisini
koruyacaksınız? Yani ucuz mazot projeniz vardı, 2002 yılında ilk iktidara
geldiğinizde bunu çok kullanmıştınız, “Çiftçiye mavi mazot vereceğiz, ucuz
mazot vereceğiz.” demiştiniz, ancak şu ana kadar daha onunla ilgili hiçbir
gelişme sağlamadınız. 
Biz seçim beyannamemizde ÖTV’yi ve KDV’yi
düşüreceğimizi, çiftçiye ucuz mazot vereceğimizi söylemiştik, ne yazık ki
iktidar olamadık ama siz iktidarsınız; Allah rızası için çiftçiye bu zulmü reva
görmeyin değerli arkadaşlar, Allah rızası için çiftçiye bu zulmü reva görmeyin.
Çiftçi ucuz mazot kullanmayı hak ediyor çünkü çiftçi alnının teriyle para
kazanmaya çalışıyor, alnının teriyle o topraklarda yetiştirdiği ürünle
çoluğunun çocuğunun rızkını temin etmeye çalışıyor.
Şimdi, buğday Türkiye’nin en temel ürünlerinden bir
tanesi. Şu anda, bu yıl tahmin ediyorum 18 milyon ton civarında gerçekleşecek
buğdayın rekoltesi çünkü Ankara’da da, Konya’da da… Zaten Çukurova’ya, Amik
Ovası’na buğday ekmez oldu, efendim, gübre fiyatlarından ve buğdaydan para
kazanamadığından dolayı. Bu bölgede de buğday yeterince iyi ve kaliteli değil.
Dolayısıyla, Türkiye’nin ihtiyacı 22 milyon ton, 22 milyon tonun ancak 18
milyon tonunu Türkiye üretecek ve 4 milyon ton buğdayı dışarıdan almak
mecburiyetinde kalacağız. Yani topraklarımız buna müsaitken, iklimimiz buna
müsaitken biz neden tohumculuğu geliştirmeyiz? Biz İç Anadolu Bölgesi’nde,
Konya’da, Ankara’da daha iyi ürün alabileceğimiz tohumlar neden geliştirmeyiz?
Gübre fiyatlarını ucuzlatıp, çiftçinin buğdayına bol gübre atıp daha fazla
mahsul almasını neden sağlamayız? Bunların hepsi soru işareti. Ben bunları
yıllardan beridir burada gündeme getiriyorum ama hiçbirine de daha çözüm
bulamadık. 
Hep çıkıp diyorsunuz ya “Eleştiri, eleştiri… Çözüm?”
İşte çözümü de ortaya koyuyoruz, çözümü de söylüyoruz ama yok, buradan giriyor
öbür kulaktan çıkıyor, bir dakika sonra unutuyorsunuz her şeyi. Zaten, sizin
çiftçiyle alakalı bir politikanız yok; çiftçiyi geliştirmek, çiftçiyi büyütmek,
çiftçiyi iyi duruma getirmek gibi bir politikanız yok. 
Değerli arkadaşlarım, bakın, pamuk endüstriyel bir
bitki, Türkiye’nin yetiştirebileceği en önemli ürünlerden bir tanesi. Çukurova
pamuk ekmiyor, Amik Ovası pamuk ekmiyor. Niye? Çünkü, maliyetler, girdiler çok
pahalı, üründen para kazanamıyor. İlk defa bu yıl -olumlu bir gelişme, bakın,
ben olumlu olan şeyleri de söylüyorum burada- 75 kuruş yani eski rakamla 750
bin liraya çektiniz pamuktaki prim desteğini. Yeterli mi? Değil. Bu, 1 liralar
civarında olursa ve dışarıdan ithal gelecek pamuk engellenir, fon konularak
Türkiye’ye ithal pamuğun girmesi engellenirse Türkiye’de yeniden kendi
ihtiyacını karşılayabilecek düzeyde pamuk üretebiliriz. Bakın, lif pamukta
Türkiye’nin ihtiyacı -TÜİK rakamlarına göre veriyorum, sizin kendi kurumunuz-
TÜİK rakamlarına göre 1 milyon 500 bin ton. Türkiye ne kadarını üretebilmiş?
Ancak 800 bin tonunu üretebilmiş lif pamukta yani 700 bin ton dışarıdan pamuk
satın almak zorunda kalmışız ki bunun Türkiye’ye maliyeti ne kadar biliyor
musunuz arkadaşlar? 3 katrilyon. Yani, 3 katrilyon parayı kendi çiftçimizin
cebinden alıp Amerikalı çiftçinin, Hindistanlı çiftçinin, Yunanistanlı
çiftçinin cebine koymuştur. Yazık, günah değil mi ya? Allah’tan reva mı? Yani
geçmiş yıllarda, çok eski yıllarda Türkiye, pamukta kendi ihtiyacını
karşıladığı gibi dışarıya satabilecek pozisyondayken şu anda dünyanın en büyük
pamuk ithalatçısı hâline gelmişiz. 
Değerli arkadaşlarım, bunu da bir an önce düzeltmemiz
lazım; pamuk primini, desteklerini artırıp ondan sonra, dışarıdan gelecek ithal
pamuğun önünü kesmemiz ve fonla bunu engellememiz lazım. Eğer bunu
başaramazsak, Türkiye’de, ne yazık ki pamukçuluk bitme noktasına geldi, bunu
bir türlü canlandıramayız yeniden. 
Mısır: Şimdi, Türkiye’nin ihtiyacı 6 milyon ton
civarında mısırda. Bunun 1 milyon ton kadarını nişasta ve glikoz fabrikalarında
-ki zaten ortak onların ikisi- orada tüketiliyor, 5 milyon ton kadarı yemlik
mısır olarak tüketiliyor yani yem fabrikalarında tüketiliyor. Ee, şimdi, Türkiye,
aşağı yukarı, pamukçuluk bittikten bu yana 6-7 milyon ton mısır üretiyor, 1
milyon ton da Ofisin elinde mısır var. Yarın, mısır hasadı başladığında bu 1
milyon ton mısırı piyasaya sürüp de çiftçiyi perişan edecekseniz, lütfen,
bugünden bunun tedbirini alın arkadaşlar. Allah rızası için çiftçinin hasadı
başladığında ya dışarıdan mısır gelmesini engelleyin ya da Ofisin elindeki
mısırı çiftçinin karşısında bir tehdit olarak kullanmayın, çiftçiyi faizcinin
kucağına düşürmeyin. Herkesin şu anda traktörü, evi, tarlası ipotekli;
çiftçinin bir tek canı kaldı, o da para kazanamadığı için ya hasta ya reva,
ölümcül bir hastalık içerisinde. 
(Mikrofon otomatik cihaz tarafından kapatıldı)
MUHARREM VARLI (Devamla) – Onun için, üreten ve bu
ülkeye kazanç getiren bir kurum çiftçilik kurumu. Burayı korumamız gerektiğini
söylüyorum.
Hepinize saygılar sunuyorum. (MHP sıralarından
alkışlar) 
BAŞKAN – Teşekkür ederim Sayın Varlı.
Milliyetçi Hareket Partisi grup önerisi aleyhinde olmak
üzere Karaman Milletvekili Sayın Recep Konuk konuşacak.
Buyurun Sayın Konuk. (AK PARTİ sıralarından alkışlar)
MUHARREM VARLI (Adana) – Aleyhinde konuşacak değli mi
Sayın Konuk?
BAŞKAN – Evet. 
Buyurun Sayın Konuk.
RECEP KONUK (Karaman) – Sayın Başkan, değerli
milletvekilleri; yüce Meclisi saygıyla selamlıyorum. MHP grup önerisi üzerinde,
aleyhinde görüş belirtmek üzere söz aldım. 
Tarım sektörünün içinden gelen birisi olarak öncelikle
şunu ifade etmekte yarar görüyorum: Ülke tarım sektörünün tespit edilmemiş ve
çözüm reçetesi yazılmamış sorunu yoktur. Bu sadece bugün için değil, bundan on
sene önce de böyleydi, yirmi sene önce de, kırk sene önce de, elli sene önce
de. Örnek olsun diye söylüyorum: Ülkemizin parçalı arazi sorunu bugün karşımıza
çıkan bir sorun değildir. Tarım arazilerinin parçalı yapısı elli sene önce de
vardı, kırk sene önce de vardı; hatta MHP’nin iktidarda ortak olduğu, hükûmette
yer aldığı 1999-2002 arasında da parçalı arazi sorunu tarım sektörümüzün
önündeki yapısal problemlerden biriydi. Bu mesele o gün tespit edilmemiş bir mesele
de değildi, parçalı arazi meselesi sır falan da değildi. Çaresi belli miydi? O
da belliydi. Bunun iki tane reçetesi var: Birincisi, arazi toplulaştırması;
ikincisi, tarım arazisinin miras yoluyla bölünmesinin önlenmesidir. Yani, sorun
belli, reçete de belli. AK PARTİ hükûmetlerinden önce bu sorunu ve reçeteyi
bütün hükûmetler de biliyordu ancak hiç kimse adım atamadı, bu soruna el atmaya
kimse cesaret edemedi. Ne zamana kadar? AK PARTİ iktidarlarına kadar. 
Bakın, burada hamasete gerek yok, ben size rakamları
vereyim. 1961 yılından 2002’ye kadar Türkiye'nin tamamında 450 bin hektarlık
arazi toplulaştırılmıştır. 2003’ten 2016’ya kadar on üç yılda toplulaştırılan
arazi miktarı ise 4 milyon 600 bin hektardır. Yani kırk bir yılda alınan
mesafenin 10 katından fazlasını biz on üç yıla sığdırdık. Sözde değil, özde
toplulaştırma yaptık. Yetmedi, tarım arazilerinin miras yoluyla bölünmesinin
önüne geçen yasa da geçtiğimiz dönemde çıkartılmış oldu.
Değerli milletvekilleri, bakın, tarımsal gelişmenin
zaten en büyük datası veya göstergelerinin başında 2002 yılı itibarıyla 11’inci
büyük tarım ekonomisine sahip olan Türkiye'nin bugün 7’nci büyüklüğe ulaşmış
olmasında gözükür. Bakın, devralındığı günden bugüne özellikle tarımsal
gelişmeleri rakam olarak ortaya koyarsak belki seyri daha da doğru anlamış
oluruz. 1980 yılında Türkiye'nin büyükbaş hayvan varlığı 16 milyon 925 bin iken
1990’da 11 milyon 740 bine, 2000 yılında ise 10 milyon 907 bine düşmüştü. 2002
başında ise Türkiye ancak 9 milyon 925 bin büyükbaşa sahipti. 1980’de 67 milyon
673 bin olan küçükbaş sayımız 2002’de 32 milyonu bile bulmuyordu. Bu acı tablo
keşke önceden görülebilseydi. 2015 yılı itibarıyla büyükbaş sayımız 14 milyon
727 bine yükselmiş, küçükbaş hayvan varlığımız ise 42 milyona dayanmıştır. 8,5
milyon ton olan süt üretimimiz ise 18 milyon 655 bin tona yükselmiştir.
Türkiye, yirmi-yirmi beş yılda kaybettiğini ancak on-on iki, on üç yılda geri
koymaya, üretme alışkanlığını yeniden kazanmaya başlamıştır. 
Bakın, burada az önce mısırdan ve diğer ürünlerden de
söz edildi. Bunu, on yıllık dekatlara tahsis ederek bakıldığı zaman son on
yılda nasıl bir terakkinin sağlandığını rakamlar bize çok daha doğru ifade
edecektir. 
2002 yılında, sayın milletvekilleri, 145 bin ton olan
tohum üretimi günümüz itibarıyla 896 bin tona yükselmiştir. 19,5 milyon ton
olan buğday üretimi 22,6 milyon tona; 2,1 milyon ton olan mısır 6,4 milyon
tona, 850 bin ton olan ayçiçeği 1 milyon 680 bin 780 tona yükselmiştir. 
MEHMET NECMETTİN AHRAZOĞLU (Hatay) – Samana, ete gel. 
RECEP KONUK (Devamla) – Ayrıca 95 bin ton muz üretimi
270 bin tona, 35 bin ton olan Antep fıstığı 144 bin tona yükselirken, tarla
bitkileri, meyve ve sebze üretiminde de ciddi artışlar sağlanmıştır. Bu pozitif
değişim, sürdürülebilir üretim konusunda yapılan onlarca doğru işin sonucudur.
Bu örnekleri daha da çok çoğaltmak mümkün. 
AHMET SELİM YURDAKUL (Antalya) – İthal et.
RECEP KONUK (Devamla) – Özellikle AK PARTİ iktidara
geldiğinde desteklemelerin neredeyse yüzde 80’e varan oranı ürün ve üretimden
uzak, varlığı ödüllendiren desteklerken, bu sistem bugün ürünü destekler
şekilde değişime ve dönüşüme uğramıştır. 
ÖMER FETHİ GÜRER (Niğde) – Patateste yok ama patateste.
50 lira var da bir işe yaramıyor.
ENGİN ÖZKOÇ (Sakarya) – O rakamların hepsi yanlış.
BAŞKAN – Buyurun Sayın Konuk.
RECEP KONUK (Devamla) – Değerli milletvekilleri, tarım,
tarımsal büyüme çok şükür ülkemizde büyük bir hız ve ivmeyle devam ediyor. 
HAYDAR AKAR (Kocaeli) – Mısır üretimi arttı ama
tatlandırıcı da arttı, değil mi? Çocuklarımız zehirleniyor. Onu niye
söylemiyorsunuz? Niye arttı mısır üretimi Türkiye’de? Cargill için arttı,
Cargill. Bütün ailelerimizi, çocuklarımızı zehirliyorlar. 
RECEP KONUK (Devamla) – Bakın, özellikle sulamadan
bahsedilmiş. Sulamayla ilgili ben size rakamları da vereyim. Nitekim sulamada
özellikle GAP’ta, DAP’ta ve KOP’ta ciddi gelişmeler olmuş, özellikle damlama ve
yağmurlama desteklemeleriyle de çok ciddi mesafeler alınmıştır.
HAYDAR AKAR (Kocaeli) – Ah be sevgili kardeşim, Antep
fıstığı ile muz… Soğanı söyle, patatesi söyle, kuru fasulyeyi söyle, nohutu
söyle. 
BAŞKAN – Sayın milletvekilleri, lütfen…
RECEP KONUK (Devamla) – Değerli milletvekilleri, tarımı
ayağa kaldırmanın çok önemli bir yol ve yöntemi var, o da şudur… 
HAYDAR AKAR (Kocaeli) – Pamuğu söyle…
BAŞKAN - Lütfen Sayın Akar…
RECEP KONUK (Devamla) – Bütün dünyanın geçtiği yoldan
bizim de geçmemizdir. 
HAYDAR AKAR (Kocaeli) – Mısır üretimi artmış!
Tatlandırıcı arttı ülkede. Hepimizin çocukları zehirleniyor, onu söyle. 
BAŞKAN – Sayın Akar, lütfen, konuşmacıyı dinliyoruz
şimdi. 
RECEP KONUK (Devamla) – Türkiye’de ben tatlandırıcının
seyrini de biliyorum, hangi hükûmetler döneminde tatlandırıcıların hangi
nispette arttırıldığını da biliyorum. 
HAYDAR AKAR (Kocaeli) – Anlatayım mı?
CEYHUN İRGİL (Bursa) – AKP hükûmetleri…
RECEP KONUK (Devamla) – Hepsini biliyoruz.
HAYDAR AKAR (Kocaeli) – Her sene yüzde 50 kota
artırıyorsunuz ihtiyaç olmamasına rağmen. Çocuklarımızı zehirliyorsunuz, sizin
çocuklarınızı da zehirliyorsunuz.
RECEP KONUK (Devamla) – Bunun çözümü bütün…
HAYDAR AKAR (Kocaeli) – Sadece bizim değil,
hepimizin... Tüm Türkiye’yi zehirliyorsunuz. 
BAŞKAN – Sayın Akar, lütfen, müdahale etmeyin.
Sayın konuşmacı, siz, lütfen, Genel Kurula hitap eder
misiniz…
HAYDAR AKAR (Kocaeli) – Avrupa’da yüzde 2’si,
Türkiye’de yüzde 15’i şekerpancarı kotasının. Onları söyle. Gerçekleri
konuşalım biraz. 
BAŞKAN - Sayın Konuk, konuşmanız bitti mi?
HAYDAR AKAR (Kocaeli) – Mısır üretimi artmış! Bir de ne
artmış? Muz ile Antep fıstığı artmış arkadaşlar. Alkışlıyorum! Bravo!
Türkiye'nin karnı doydu. 
RECEP KONUK (Devamla) – Bu, şu saat itibarıyla, şu
dakika itibarıyla verdiğim rakamların hepsi sahih rakamlardır. 
HAYDAR AKAR (Kocaeli) – Sahih değil, bir tanesi gerçek
değil o rakamların. 
MELİKE BASMACI (Denizli) – Hayır… Hayır… Bir tanesi
gerçek değil. TÜİK’e bakın, TÜİK’e…
HAYDAR AKAR (Kocaeli) – Bir yıl 20 milyon tona çıktınız
buğdayda, on dört yıl batırdınız ülkeyi.
RECEP KONUK (Devamla) – Bunların hepsi doğru
rakamlardır.
BAŞKAN – Sayın milletvekilleri, lütfen…
RECEP KONUK (Devamla) – Bunlar rakam. Hamaset yok,
rakam üzerinden konuşuyoruz, rakam, rakam… Bunlar rakam Beyefendi. 
HAYDAR AKAR (Kocaeli) – Ben sana söyleyeyim rakamları. Sadece
bir yıl çıktınız 20 milyon tona, asla çıkamadınız!
MELİKE BASMACI (Denizli) – TÜİK rakamlarına bakın. 
RECEP KONUK (Devamla) – Beyefendi, bunlar rakam. 
HAYDAR AKAR (Kocaeli) – Bu kadar da doğru olmayan
şeyler söylenmez ki. Arada bir doğru şey söyleyin ya. 
BAŞKAN – Sayın milletvekilleri…
Sayın Konuk, siz devam edin konuşmanıza lütfen.
RECEP KONUK (Devamla) – Tarımdaki gelişmeyi, tarımdaki
terakkiyi az önce rakam olarak size arz ettim.
ENGİN ÖZKOÇ (Sakarya) – Yanlış onlar.
HAYDAR AKAR (Kocaeli) – Hepsi yanlış, söylediklerinin
alayı yanlış. 
MELİKE BASMACI (Denizli) – Ya da yaşadığınız ülke
Türkiye değil.
RECEP KONUK (Devamla) – Değerli milletvekilleri,
tarımdaki büyüme önümüzdeki günlerde yapılan altyapı yatırımlarıyla daha da çok
gelişecektir. 
MELİKE BASMACI (Denizli) – Ya rakamlar böyle ya siz
başka yerde yaşıyorsunuz. 
HAYDAR AKAR (Kocaeli) – Paralel yapı vermiş bu
rakamları arkadaşlar, aldatıyorlar sizi(!) 
BAŞKAN – Sayın Akar, rica ettim sizden, lütfen…
HAYDAR AKAR (Kocaeli) – Sayın Başkan, müsaade edin ya o
kadar. 
BAŞKAN – Müsaade ediyorum ama konuşmacının konuşmasına
müdahale ediyorsunuz, insicamını bozuyorsunuz. 
HAYDAR AKAR (Kocaeli) – Ne yapacağımıza siz karar
vermeyeceksiniz orada.
BAŞKAN – Benim size bu konuda ikazda bulunmam çok
normal ve doğal. Lütfen…
HAYDAR AKAR (Kocaeli) – Karşılıklı, gayet, güzel
konuşuyoruz, rakamları tartışıyoruz. Her şeye müdahale etmeyin siz oradan. 
RECEP KONUK (Devamla) – Beyefendi, burası kürsü. Söz
alırsınız gelir konuşursunuz. Yani oradan konuşarak neyi doğru ifade ettiniz? 
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Konuk. 
CEYHUN İRGİL (Bursa) – Süreniz doldu, teşekkür ederiz. 
MELİKE BASMACI (Denizli) – Evet, süre doldu, teşekkür
ederiz. 
HAYDAR AKAR (Kocaeli) – Olsun, biz konuşuyoruz
karşılıklı, sıkıntı yok. 
RECEP KONUK (Devamla) – Ben, o nedenlerle MHP grup
önerisinin aleyhinde oy kullanacağımı belirtiyor…
HAYDAR AKAR (Kocaeli) – Vallahi seni alkışlıyorum(!) Bu
kadar çarpıtılabilir ya! Vallahi billahi, bravo(!) [CHP sıralarından “Bravo”
sesleri, alkışlar(!)]
ENGİN ÖZKOÇ (Sakarya) – Doğru olmayan rakamları
vermekten dolayı. 
RECEP KONUK (Devamla) – …yüce Meclisi saygıyla
selamlıyorum. (AK PARTİ sıralarından alkışlar) 
BAŞKAN – Sayın Konuk, teşekkür ederim. 
ERKAN AKÇAY (Manisa) – Sayın Başkan…
BAŞKAN – Sayın Akçay, buyurun. 
ERKAN AKÇAY (Manisa) – Sayın Başkan, sayın hatip konuşması
sırasında Milliyetçi Hareket Partisi Grubu adına konuşma yapan…
RECEP KONUK (Karaman) – Eğer siz bunları konuşmak ve
tartışmak istiyorsanız tarımı sizinle her türlü platformda konuşmaya hazırım.
HAYDAR AKAR (Kocaeli) – Ben tarımcı değilim ama seninle
bütün ürünleri konuşuruz, her şeyi konuşuruz. 
RECEP KONUK (Karaman) – Nerede isterseniz varım, böyle
laf atarak değil, bunu her yerde konuşurum. 
HAYDAR AKAR (Kocaeli) – Her şeyi konuşuruz, her şeyi
konuşuruz. 
ENGİN ÖZKOÇ (Sakarya) – Hangi televizyon kanalında
istiyorsan. 
MELİKE BASMACI (Denizli) – TÜİK rakamlarına bakın,
sadece TÜİK rakamlarına bakın. 
BAŞKAN - Sayın milletvekilleri, Sayın Konuk, Sayın
Akar; Sayın Akçay’ı dinliyorum, lütfen. 
HAYDAR AKAR (Kocaeli) – Türkiye’de tatlandırıcının
yüzde kaçını kim üretiyor, onu da söyleseydiniz şu kürsüde. 
BAŞKAN - Sayın Akar, izin verirseniz Sayın Akçay’ı
dinleyeceğiz. 
ENGİN ÖZKOÇ (Sakarya) – Hangi televizyon kanalında
istiyorsan. 
RECEP KONUK (Karaman) – O rakamları da konuşuruz. 
BAŞKAN - Sayın Akçay… (AK PARTİ ve CHP sıraları
arasında karşılıklı laf atmalar) 
Sayın milletvekilleri, bittiği zaman haber verin, Sayın
Akçay’a söz vereceğim. 
Oldu mu, bitti mi? 
SUAT ÖNAL (Osmaniye) – Daha bitmedi.
BAŞKAN - Buyurun, devam edin bitmediyse. 
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay. 
ERKAN AKÇAY (Manisa) – Sayın hatip konuşması sırasında
Milliyetçi Hareket Partisi Grubu adına konuşma yapan Sayın Muharrem Varlı’ya
atfen hamaset yapmakla itham etmiştir; bir. İkincisi: Sayın Varlı’nın konuşmasında
dile getirmemesine rağmen parçalı arazilerden de bahsetmek suretiyle Sayın
Varlı’ya ait olmayan görüşü atfetmiştir. O nedenle sataşmadan iki dakika söz
istiyoruz. 
BAŞKAN – Peki, buyurun, iki dakika. 
ERKAN AKÇAY (Manisa) – Sayın Varlı konuşacak. 
BAŞKAN – Buyurun Sayın Varlı.
İki dakika.
VIII.- SATAŞMALARA İLİŞKİN KONUŞMALAR
1.- Adana Milletvekili Muharrem Varlı’nın, Karaman
Milletvekili Recep Konuk’un MHP grup önerisi üzerinde yaptığı konuşması
sırasında şahsına sataşması nedeniyle konuşması
MUHARREM VARLI (Adana) – Teşekkür ederim Sayın Başkan. 
Tabii, Sayın Konuk adına üzüldüm; kendisi Tarım
Komisyonu Başkanı, tarımın içerisinden gelen ama tarımın üzerinden
sanayileştirdiği bir kurum var. Ben çiftçiyim, bizzat toprağın içerisinde
uğraşan, topraktan para kazanmaya çalışan bir insanım, alnımın terini de
toprağa döken bir insanım. Onun için, mısırı da, buğdayı da, pamuğu da sizden
çok daha iyi bilirim Sayın Başkan; bir. İkincisi, siz 2002 ile bugünü
karşılaştırdınız, 2002’de doğan çocuk askere gidecek neredeyse yani 2002 ile
bugünün arasında on beş yıl geçti, Türkiye’de de çok şeyler değişti elbette ki.

Yani şimdi şunu söylemek istiyorum; her çıktığınızda
rakamlarla -siz veya bir başka arkadaşınız- şunu söylüyorsunuz: “Biz şunu
yaptık, bunu yaptık.” Ya, peki, kardeşim, yani hayvancılıkta bu kadar iyiyseniz
bu et fiyatları niye düşmüyor hâlâ? Niye insanlarımız ucuz et yiyemiyor hâlâ?
Niye dışarıdan karkas et ithal etmek zorundasınız hâlâ? Ben mi kurbanlık koyun
ithal ettim? Sizin iktidarınız döneminde olmadı mı? Ya, sapa samana muhtaç
ettiniz bu milleti. Yani buğday ekilmiyor, buğday ekilmediği için sap olmuyor,
dolayısıyla çiftçi samanını bile alamıyor. Yani gidip dışarıdan sap saman ithal
eden bu Hükûmet değil mi? Kurbanlık koyunu ilk defa ithal eden bu Hükûmet değil
mi? 
Ha, bir şey için de teşekkür ederim ben size. Yani ben
kültürümü de geliştirmiş oldum böylece. Angus nedir bilmiyorduk. Ben şaroleyi
sadece araba biliyordum, meğerse o da bir inek ırkıymış, bir sığır ırkıymış
yani şarole marka. Sizin sayenizde bunları da öğrendik. Yani Arjantin’den
anguslar geldi, bilmem nereden şaroleler geldi, impalalar geldi. Sizin
sayenizde bu manada kültürümüz de gelişti ama Tarım Komisyonu Başkanı olarak
şahsen çiftçinin durumunu burada savunmanızı beklerdim, çiftçinin hakkında “Şu
eksikler var, bu eksikler var, yapamadık ama inşallah bundan sonra yapacağız.”
demenizi beklerdim. 
Bunun için çok üzgün olduğumu beyan ediyor, hepinize
saygılar sunuyorum. (MHP sıralarından alkışlar) 
BAŞKAN – Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Adana Milletvekili Muharrem Varlı ve
arkadaşları tarafından, çiftçilerin sorunlarının araştırılarak alınması gereken
önlemlerin belirlenmesi amacıyla 16/2/2016 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi grup önerisinin
lehinde olmak üzere son konuşmacı Kırklareli Milletvekili Sayın Türabi Kayan
olacak.
Buyurun Sayın Kayan. (CHP sıralarından alkışlar) 
TÜRABİ KAYAN (Kırklareli) – Teşekkür ederim Sayın
Başkan.
Sayın Başkan, değerli milletvekilleri; çiftçinin
sorunları hakkında lehte söz almış bulunuyorum.
Değerli milletvekilleri, insanoğlu var olduğundan bu
yana önce toplamayla, ardından avlanmayla, daha sonra da tarımla karnını
doyurmaya başlamıştır. Tarım devrimiyle kültürler başlamıştır. Bu kültürler
sayesinde insanoğlu beynini ilerletmiş, makineleşmeye yönelmiş, makineleşmeden
sonrada Sanayi Devrimi’ni yaratarak bugünlere gelmiştir. Ama hiçbir zaman
insanoğlunun karnını doyurmak tarımdan başka bir yöntemle olmamıştır. Onun
için, tarım son derece önemlidir. Onun için, tarım, hepinizin bildiği gibi,
dünyada insanı doyuran bir uğraştır. 
Değerli milletvekilleri, peki, bu şekilde geliştikten
sonra tarımın ilerlemesi nasıl olmuştur? Makineleşmeyle, dünya aydınlanma
devrimiyle pusulayı icat edip buharlı makineyi bulduktan sonra tarımda üretim
katbekat artmıştır ve dünya bu şekilde zenginleşmeye, biriktirmeye başlamıştır.
Peki, dünya biriktirirken bizler neler yaptık? Bizler,
Osmanlı Dönemi’nde özellikle, bu kadar araziye rağmen buğdayı Rusya’dan, pirinci
Mısır’dan, şekeri İngiltere’den, Fransa’dan alıyorduk. Şeker fabrikamız yok
idi. Şekeri bize pahalı bir şekilde yedirmek için, bize şekeri dünyanın en
pahalı ürünü olarak yedirmek için Fransız, İngiliz gemileri limana yanaştıkları
zaman kapaklarını açmıyorlardı. Ta ki şeker bitsin, karaborsaya düşsün,
karaborsa fiyatından satış başladığı anda gemiler kapaklarını açıp şeker
sevkiyatı yapmaya başlıyorlardı. Bunun önüne biz nasıl geçtik? 1926’da ilk defa
şeker fabrikasını kurarak, pancar üretimini çiftçimize öğreterek ama ondan önce
de çiftçimizi topraklandırarak bu işlere başladık. Çünkü daha önceden tarım
arazilerinin tamamı sultanındı ve işletmesini bilmiyorlardı. Daha sonra
bürokrasinin eline geçmeye başladı, Osmanlı tapulama sistemine geçince; onlar
da bilmiyorlardı. Nasıl işleneceğini, nasıl kullanılacağını zerre kadar
bilmedikleri için çiftçinin eline vermişlerdi bunları. Çiftçinin sırtından
yılda 3 defa deri alarak bu ürünü sağlamaya çalışıyorlardı, beceremiyorlardı.
Beceremezler çünkü, eğer alın teri vererek oradan kazanmasını sağlayamazsanız
üretimi artıramazsınız ve yetemezsiniz, toplumunuza yeterli gıdayı
veremezsiniz, stratejik ürünü bu topluma sunamazsınız.
Onun için, bu
ülkede cumhuriyetle birlikte üretim başlamıştır, üretim artmıştır ve üretim mekanizmaları
günbegün hayata geçmiştir, makineleşme başlamıştır, gübreleme başlamıştır ve
“tarımsal mücadele” dediğimiz ilaç yöntemleri başlamıştır. O yöntemle biz son
zamanlarda buğday üretimini yılda 25 milyon tona çıkarmıştık. Az önce MHP’li
arkadaşım da söyledi, 18 milyon ton civarında rekolte bekleniyor. Değerli
dostlar, 22-23 milyon ton ihtiyacı olan bir ülke 18 milyon ton üretiyorsa
burada bir açık vardır. Bizler, bu ülkeyi cumhuriyetle birlikte, dünyanın kendi
kendini besleyen yedi ülkesinden biri hâline getirmişken, bugün 4 milyon, 5
milyon ton buğday açığı vermekteyiz; dışarıya buğday parası veriyoruz, döviz
veriyoruz.
Sevgili AKP’li
arkadaşlar, bu döviz dışarıya çıktığı zaman, bir daha içeriye gelmiyor. Gelmesi
için bir mal üretip satmanız gerekiyor. Hâlbuki kendi çiftçinizi desteklemiş
olsanız, dışarıya bu döviz kaybı da olmayacak, onu tekrar içeriye almak için
başka zor koşullara da girmeyeceksiniz. Onun için, bizim üretimi artırmamız
gerekiyor. Üretimi artırmamız için de önce tarla hazırlamasını yapmamız, tarla
hazırlaması için makineleşmeyi, mekanizasyonu yenilememiz gerekiyor. Yenilemek
için de çiftçimizi desteklememiz gerekiyor. Çiftçi bugün destekleniyor mu? Biz
yıllardır söylüyoruz “Mazotu 1,5 lira yapacağız." diye. Sizler, biz “1.500
lira yapacağız asgari ücreti.” dediğimiz zaman “1.300 lira yapacağız.” dediniz
ve bu, bu Meclisten çıktı. Şimdi aynı şeyi mazot için de sizden bekliyoruz. 1,5
lira yerine 1 lira 30 kuruşa çevirin mazotu, gelin, sizi alnınızdan öpelim. Bu
çiftçinin gerçek alın terini, hak ettiğini sizler verin diyoruz biz. 
Değerli arkadaşlar, sulamayla, gübrelemeyle ve tarımsal
mücadeleyle ürün artırılır ama bu Hükûmet, ürün artırmak bir yana, dışarıdan
ithal etmeyi kendisine şiar edinmiştir. “Size pahalı geliyorsa, sizi kurtarmıyorsa
dışarıdan alırız.” diyerek utanmadan bu, çiftçiyle dalga geçilmektedir. 
Değerli arkadaşlar, bu çiftçi, yüzlerce yıldan beri,
binlerce yıldan beri sizin karnınızı ve bu toplumu doyuruyor. Onun için, onun
hak ettiğini mutlaka vermeniz ve yerine getirmeniz gerekiyor. 
Tarımın sorunları büyük. Tarımın sorunlarında, önce
tohum ıslahı, ardından sulama ve ondan sonra da bu, çiftçinin en çok başının
belası olan, kültür bitkisine musallat olan gerek haşerat gerek diğer
bitkilerden arınması için tarımsal mücadelede destek şarttır. 
Sulama konusu: Değerli arkadaşlar, bugün en pahalı
sulama Türkiye’de yapılmaktadır. Barajlardan elektrik elde ediyoruz ama aynı
barajlardan sulama yapıp da çiftçimize su veremiyoruz. Verdiğimiz suyu da
buharlaştırarak veriyoruz, açık kanallarla, açık sulama yöntemleriyle. Hâlbuki
bugün, dünya, kapalı şebekeyle ve damlama sulama yöntemiyle suda en az zayiat
verilerek sulama sistemine geçmiştir ve çiftçisini desteklemektedir. Biz,
dünyanın desteklediği çiftçinin… Dünya, kendi ülkesinin çiftçisini
destekleyerek ürününü satmaya çalışıyor. Biz ise, çiftçimize vermekten imtina
ettiğimiz dövizlerimizi yabancı ülkelerin çiftçisini besleyerek harcıyoruz.
Ondan sonra da mısırı dışarıdan ithal ediyoruz. Biz sulamayı geliştirmedikçe
mısır üretimini geliştiremeyiz. Mısır üretimi, değerli arkadaşlar, hayvan
gıdası olarak, hayvan yemi olarak en ucuz bir yem yöntemidir. Bunu
sağlayabiliyor muyuz? Hayır. Onun için dışarıdan angus ithal etmek zorunda
kalıyoruz, onun için dışarıdan saman ithal etmek zorunda kalıyoruz. 
Bizim, çiftçimizi korumak için, önce bu çiftçinin
üretimini artırmamız gerekiyor, ardından da üretimi artırılmış olan çiftçimizin
ürününü depolamasını sağlıklı bir şekilde geliştirmemiz gerekiyor. Onun için,
bizim, Toprak Mahsulleri Ofisini yeniden canlandırmamız ve çiftçinin elindeki
malı, tüccara muhtaç kılmadan, onun alın terinin karşılığını vererek almamız ve
depolamamız gerekiyor. Depolama yöntemini de, en vahşi bir şekilde toprağın
altına gömerek, orada çürüterek değil, havalandırma yöntemleriyle, ilaçlama
yöntemleriyle, bugünün en modern yöntemleriyle gerçekleştirip çiftçinin yüz
akının, alın terinin, emeğinin karşılığını vererek sağlamamız gerekiyor. 
Bizim kendi çiftçimize üvey evlat muamelesi yapıp
yabancı ülkelerin çiftçilerine öz evlat muamelesi göstermek size yakışıyor mu,
bu topluma yakışıyor mu, dünyayı besleyen bu ülkeye yakışıyor mu? Yakışmıyor.
Bizler çiftçiye ne yapıyoruz, biliyor musunuz? Yüksek faizli kredi verip,
yüksek fiyatlı gübre verip, yüksek fiyatlı mazot verip, kredisini ödeyemez hâle
getirip tarlasını sattırıyoruz. Bugün çiftçi tarlasını satıyor değerli
arkadaşlar. Cumhuriyetten önce, gördüğünüz bütün köyler çiftlikti. Bu
çiftlikler yabancılara kiralanıyordu ve üretemiyorlardı.
(Mikrofon otomatik cihaz tarafından kapatıldı)
TÜRABİ KAYAN (Devamla) – Cumhuriyetle ürettik,
cumhuriyetin bu üretimini…
BAŞKAN – Teşekkür ederim Sayın Kayan.
TÜRABİ KAYAN (Devamla) – Bir dakika müsaade eder
misiniz?
BAŞKAN – Yapamam çünkü diğer arkadaşlarınıza vermedim
artı bir dakika.
TÜRABİ KAYAN (Devamla) – Peki.
Değerli arkadaşlar, size şunu söyleyeceğim: Bu ülke,
ilk defa, bu Hükûmet sayesinde yabancılara toprak satışını gerçekleştirmiştir.
YILMAZ TUNÇ (Bartın) – İlk defa mı? Yıllardır var ya,
“ilk defa” diyorsun ya.
BAŞKAN – Sayın Kayan, teşekkür ederim.
TÜRABİ KAYAN (Devamla) – 300 dekardan, Bakanlar Kurulu
kararıyla 600 dekara çıkarma yetkisi verilmiştir. Şirket oluştursa yabancılar,
100 kişi bir araya gelse, bir şirket kursa, 600 dekardan 100 kişi 60 bin dekar
yapar. 
İSMAİL AYDIN (Bursa) – Mütekabiliyet esas,
mütekabiliyet.
BAŞKAN – Sayın Kayan, teşekkür ederim.
TÜRABİ KAYAN (Devamla) - Böylece Türkiye’nin hepsi
yabancı şirketlerin çiftliği olur, bizler de yabancıya ırgat oluruz. 
BAŞKAN – Sayın Kayan, süreniz bitti, lütfen.
TÜRABİ KAYAN (Devamla) - Sizler bu ülkeyi ırgat yapmak
mı istiyorsunuz, efendi yapmak mı? Buna karar verin.
Hepinize teşekkür ediyorum. (CHP sıralarından alkışlar)
İSMAİL AYDIN (Bursa) – Hikâye anlatıyorsun, hikâye.
BAŞKAN - Milliyetçi Hareket Partisi grup önerisi aleyhinde
ikinci olarak Osmaniye Milletvekili Sayın Suat Önal konuşacak.
Buyurun Sayın Önal. (AK PARTİ sıralarından alkışlar)
SUAT ÖNAL (Osmaniye) – Sayın Başkan, değerli
milletvekilleri; Milliyetçi Hareket Partisinin çiftçilerin sorunlarının
araştırılarak alınması gereken önlemlerin belirlenmesi amacıyla vermiş olduğu
grup önerisi aleyhine söz almış bulunuyorum. Bu vesileyle hepinizi saygıyla
selamlıyorum. 
Değerli milletvekilleri, Türkiye’nin günümüzde artık
her gün gelişen, güçlenen, daha da büyüyen ve dünyada göz kamaştıran bu
büyümesinin içerisinde yer alan unsurlardan bir tanesi de tarımdır. Türkiye’nin
en önemli güçlerinden birisi şimdi de ifade ettiğim gibi kendi kendine yetecek
bir tarımsal üretim potansiyeline sahip olmasıdır. 
CEYHUN İRGİL (Bursa) – Öyle midir şu anda?
ENGİN ALTAY (İstanbul) – “Öyle değil.” diyor
arkadaşlar.
SUAT ÖNAL (Devamla) – Sayın Cumhurbaşkanımız Recep
Tayyip Erdoğan’ın Başbakanlığı döneminde AK PARTİ hükûmetleri, 2002’den bu yana
toprağı berekete dönüştüren çiftçilerimize bütün imkânlarını kullanarak sahip
çıkmış ve sahip çıkmaya da devam etmektedir. 
AK PARTİ hükûmetleri döneminde tarım sosyal bir alandan
çok iktisadi ve stratejik bir sektör olarak da ele alınmış, çiftçilerimizin
kronik sorunlarına çare olacak temel kanunlar çıkarılmıştır. AR-GE için bugüne
kadar toplamda yaklaşık 1,4 milyar TL kaynak sağlanmıştır. Dünyanın 3’üncü
büyük tohum gen bankası kurulmuş ve çalışmaları tüm dünya tarafından ilgiyle
takip edilmektedir. Son teknolojiye sahip 13 adet ileri araştırma, teknoloji ve
eğitim merkezi açılmış; bitkisel ve hayvansal araştırma ve üretime yönelik 15
merkezin kuruluş çalışmaları devam etmektedir. 
Türkiye, günümüzde tarım ve gıda ürünleri dış
ticaretinde net ihracatçı bir ülkedir.
CEYHUN İRGİL (Bursa) – 9 milyar dolarlık buğday
alıyoruz arkadaşım Rusya’dan, Rusya’dan 9 milyar dolarlık buğday aldınız. 
MELİKE BASMACI (Denizli) – Kesin başka bir ülkede
yaşıyoruz!
SUAT ÖNAL (Devamla) - 2013-2015 döneminde, tarım ve
gıda ürünleri dış ticaretinde toplam 53 milyar dolar dış ticaret fazlası
verdik. Tarımsal ihracatımız 2002 yılında 3,7 milyar dolardan 2015 yılı sonunda
16,8 milyar dolara yükseldi. Dış ticaret dengesiyse 5,6 milyar dolar olarak
gerçekleşti. Türkiye, 192 ülkeye 1.681 çeşit tarımsal ürün ihraç eden bir ülke
konumuna gelmiştir. Toplam tarımsal destekler 2002 yılında 1 milyar 856 milyon
TL iken 2015 yılı sonunda 10 milyar 300 milyon TL olarak gerçekleşmiştir. 
İktidarımız süresince hayvancılığa da tarım gibi özel
önem verdik. 2002 yılında toplam tarımsal destekler içerisinde hayvancılığa
yüzde 3,4 oranında destek verilmekteyken 2015 yılı sonu itibarıyla bu oran
yüzde 33’e çıkmıştır. Vermiş olduğumuz kırsal kalkınma destekleri sayesinde
çiftçilerimizin modern tarıma geçişini sağladık. AK PARTİ’yle birlikte Türkiye için
tarımda da yeni bir çağ başlamıştır. Son on yılda 5 milyon hektar alanda
toplulaştırma çalışması yapılmış, 2 milyon hektar alanda da çalışmalar devam
etmektedir. Hedefimiz, her yıl 1 milyon hektar arazi toplulaştırarak 2023
yılına kadar 14 milyon hektar alanda arazi toplulaştırması yaparak
kullanılabilir tarım alanlarından daha fazla verimi elde etmektir.
ÖMER FETHİ GÜRER (Niğde) – Toplulaştırmadan çok şikâyet
var.
SUAT ÖNAL (Devamla) – Sürekli gündeme gelen ancak bir
türlü çözüm üretilemeyen bir konuya da yine AK PARTİ hükûmetleri çare olmuştur.
Doğal afetlerden etkilenen üreticilerin mağduriyetlerini gidermek üzere, yetmiş
yıllık bir rüya olan tarım sigortaları uygulamasına 2006 yılında AK PARTİ
Hükûmeti döneminde başlanmıştır ve başarıyla da devam etmektedir. 
Her dönemde olduğu gibi 1 Kasım seçimlerinde de biz
çiftçilerimizi unutmadık. Çiftçilerimiz de milletimiz gibi bizi unutmadı ve
çiftçilerimiz, yapılan tüm politikalarda olduğu gibi AK PARTİ’nin icraatlarını
benimsediğini sandıkta gösterdi. Tabii ki burada değerli arkadaşlarımız
kendilerine göre eleştiri yapabilirler, onların eleştirilerine saygı duyuyoruz
ancak gerçekleri de görmelerini ümit ediyoruz. 
Yemde ve gübrede KDV’yi biz kaldırdık. Seçim bölgem
Osmaniye, Çukurova’nın bereketli topraklarının bir parçasını barındıran yer.
Dolayısıyla, biz de çiftçilerimizle muhatap oluyoruz, her hafta sonu
gittiğimizde onlarla görüşüyoruz, dertlerini dinliyoruz. Evet, dolayısıyla, AK
PARTİ iktidarlarında, hükûmetlerinde tüm tabanımız, çiftçilerimiz de bu vesileyle
desteklenmiştir. 
Küçük ölçekli üretim yapan çiftçilerimizi de ayrıca
destekliyoruz. Seracılarımıza benzer şekilde desteklerimiz devam ediyor. Genç
çiftçilerimize proje karşılığında 30 bin TL karşılıksız destek veriyoruz. Tarım
ve Kırsal Kalkınmayı Destekleme Kurumunu -ki IPARD kapsamında 42 ilde
destekleniyordu- ulusal kaynaklarla 81 ile de yaygınlaştırdık ve 39 ilde de bu
kurumu kuruyoruz. 
CEYHUN İRGİL (Bursa) – Mutlular mı?
SUAT ÖNAL (Devamla) – Bu, Osmaniye’nin de daha önce bu
kapsamın dışında olup bugün bu kapsama alındığı ve çiftçilerimizin de büyük bir
memnuniyetle sevincini bizimle paylaştığı bir husustur.
ÖMER FETHİ GÜRER (Niğde) – O IPARD değil, doğru bilgi
verin.
SUAT ÖNAL (Devamla) – Tarımsal ihracatta fındık içi,
kuru kayısı, üzüm, kuru incir ve kirazda dünyada 1’inci sıradayız. Tarımsal
ekonomik büyüklük açısından, 2002’de AK PARTİ iktidara geldiğinde Avrupa’da
4’üncü sıradayken, bugün Avrupa’nın 1’inci büyük tarımsal ekonomisi olmanın
gururunu yaşıyoruz. Bu bile, birçok şeyi anlatmaya yeter.
CEYHUN İRGİL (Bursa) – Çok güzel(!)
SUAT ÖNAL (Devamla) - Hedefimiz, inşallah, tüm tarım
arazilerimizi hem toplulaştırarak…
CEYHUN İRGİL (Bursa) – 9 milyar dolarlık buğdayı
nereden alıyoruz, onu söyle? Ukrayna’dan 9 milyar dolarlık buğday alıyor muyuz,
almıyor muyuz?
SUAT ÖNAL (Devamla) - …hem de sulanabilir hâle
getirerek çiftçilerimizin daha fazla ürün elde etmesini sağlamak, onları
ekonomik olarak daha iyi hâle getirmek ve millî gelirimizi de bu anlamda
artırmaktır.
MELİKE BASMACI (Denizli) – Daha pamuktaki teşvik
ödenmedi. Nitratı kaldırdınız, üre pamuğu sararttı. 
SUAT ÖNAL (Devamla) - Biz, toprağa hak ettiği değeri
veriyoruz. Allah’a şükür, toprak da bereketini, ürününü, bolluğunu ülkemizden
esirgemiyor, ziyadesiyle karşılığını veriyor. 
Şimdi bakın, tabii, genel anlamda konuştuk ama ben
kendi ilimle de ilgili, özellikle bu konuda çiftçilerimizden aldığımız geri
dönüşümleri sizlerle paylaşmak isterim. Bu vesileyle de özellikle, tabii ki tüm
bakanlıklarımıza teşekkür ederken, birlikte Orman ve Su İşleri Bakanımız Sayın
Veysel Eroğlu Bey’e de ayrıca Osmaniye adına teşekkürlerimi iletmek istiyorum.
“Neden?” derseniz, Bin Bir Günde Bin Bir Gölet Projesi’yle, birçok ilimizde
olduğu gibi…
MELİKE BASMACI (Denizli) – Binbir Gece Masalları hepsi.
SUAT ÖNAL (Devamla) - …Türkiye genelinde olduğu gibi,
Osmaniye ilimizde de birçok gölet yapılmıştır ve sulama amaçlı baraj yapımları
da devam etmektedir.
Yarbaşı Karacaören Göleti ve Merkez Köyyeri Göleti
tamamlanmış ve artık, sulanamayan tarım arazilerinin sulanması noktasına
gelinmiştir. 
Düziçi ilçemizin bereketli ovalarında, sulama
noktasında sulanamayan yerleri sulama amacıyla Sabun Çayı üzerinde Çatak Barajı
yapım çalışmaları başlamış ve inşallah, bu yılın sonu itibarıyla da ihalesi
yapılıp yapım aşamasına gelinecektir.
MUHARREM VARLI (Adana) – Suat Bey, şu Cevdetiye’yi
hallet, Cevdetiye’yi.
SUAT ÖNAL (Devamla) – Yine, Kadirli’de Mehmetli
Barajı’mızdaki set yüksekliği artırılarak sulanabilir arazi kapasitesi yaklaşık
2 katına çıkarılmıştır. 
MUHARREM VARLI (Adana) – Çiftçinin en çok suya ihtiyacı
olduğu dönemde Cevdetiye’yi anlat, Cevdetiye’yi. 
SUAT ÖNAL (Devamla) - Yine, Kadirli’de Savrun
Barajı’yla ilgili yapım çalışmaları hazırlıkları sürmektedir. Bunlar da
çiftçilerimizi, milletimizi ziyadesiyle memnun etmektedir. Bunları her
gittiğimizde çiftçilerimizden bir teşekkür babında memnuniyet göstergesi olarak
alıyoruz, görüyoruz. 
Dolayısıyla, Hükûmetimiz fakir fukaranın, öğrencinin,
yaşlının, garip gurebanın yanında olduğu gibi çiftçimizin de yanındadır. 
(Mikrofon otomatik cihaz
tarafından kapatıldı)
SUAT ÖNAL (Devamla) - Milliyetçi Hareket Partisinin bu
grup önerisinin aleyhinde olacağımı ifade ediyor, hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Önal.
Milliyetçi Hareket Partisi grup önerisini oylarınıza
sunuyorum…
İDRİS BALUKEN (Diyarbakır) – Karar yeter sayısı
istiyoruz Başkanım.
BAŞKAN – Karar yeter sayısı arayacağım.
Kabul edenler… Kabul etmeyenler… Karar yeter sayısı
vardır, grup önerisi kabul edilmemiştir.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, dünyanın ve Türkiye’nin gündemindeki bir
sorun olan çocuk işçiliğinin bütün boyutlarıyla araştırılması amacıyla
13/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 14 Haziran 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
14/6/2016
Türkiye Büyük Millet Meclisi
Başkanlığına
Danışma Kurulunun 14/6/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından,
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Diyarbakır
 HDP
Grup Başkan Vekili
Öneri:
13 Haziran 2016 tarihinde Diyarbakır Milletvekili, Grup
Başkan Vekili İdris Baluken tarafından, çocuk işçiliği, dünyanın ve Türkiye’nin
gündeminde olan bir sorundur; bu bağlamda çocuk işçiliğinin bütün boyutlarıyla
araştırılması amacıyla Türkiye Büyük Millet Meclisine verilmiş olan 2235 sıra
numaralı Meclis Araştırması Önergesi’nin Genel Kurulun bilgisine sunulmak
üzere, bekleyen diğer önergelerin önüne alınarak 14/6/2016 Salı günkü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN – Halkların Demokratik Partisi grup önerisinin
lehinde ilk olarak İstanbul Milletvekili Filiz Kerestecioğlu Demir konuşacak.
Buyurun Sayın Kerestecioğlu Demir. (HDP sıralarından alkışlar)
FİLİZ KERESTECİOĞLU DEMİR (İstanbul) – Sayın Başkan,
değerli milletvekilleri; 12 Haziran Dünya Çocuk İşçiliğiyle Mücadele Günü’ydü.
Çocukların çocukluklarını yaşamaktan alıkoyan, potansiyellerini ve
saygınlıklarını eksilten, fiziksel ve zihinsel gelişimleri açısından zararlı
işler “çocuk işçiliği” olarak tanımlanır. Çocuk işçiler okullarına düzenli
devam edemez, okullarından erken ayrılırlar ya da aşırı uzun süren ve ağır
işleri okullarıyla beraber yürütmek durumunda kalırlar. 
15 yaşını doldurmuş çocuklar okul saatleri dışında ve
tatillerde cep harçlığı sağlayacak kimi işlerde yer almak gibi işleri zaman
zaman yapabilirler ama İş Kanunu’na göre 15 yaşını doldurmuş veya 14 yaşını
doldurmuş ve ilköğretimi bitirmiş çocuklar gelişimlerine ve eğitimlerine engel
olmayacak hafif işlerde çalışabilirken, bugün Türkiye’de 14 yaşın altındaki
çocuklar da dâhil olmak üzere çocuklar oldukça ağır ve tehlikeli işlerde
yoksullukla başa çıkmak için çalışmak zorunda kalıyorlar. 
TÜİK’in resmî verilerine göre çocuk işçiler toplam
çocuk nüfusunun yüzde 5,9’unu oluşturuyor. Ev işinde karşılığı olmadan emeği
sömürülen çocukların oranı ise yüzde 49,2. Bu çocuklar hane halkı için
alışveriş yapma, yemek pişirme, çamaşır yıkama, ütü yapma, küçük kardeşlere
veya hanede bulunan hasta fertlere bakma, evi temizleme, hanede bulunan
eşyaları onarma gibi faaliyetler yapıyorlar. Devletin sunması gereken
nitelikli, yaygın ve ücretsiz bakım hizmetleri küçücük çocuklar tarafından
yapılıyor. Türkiye nüfusunun yüzde 15’i yoksulluk sınırının altında yaşıyor.
Yoksul fertlerin yüzde 44,3’ü çocuk. Çocuklar arasındaki eşitsizlik, eşitsizliğin
yaygınlaşmasının, kalıcı hâle gelmesinin ve nesilden nesile aktarılmasının
nedeni oluyor. 
UNICEF’in yayınladığı Çocuklar İçin Adalet Raporu’nun
2016 sonuçlarına göre ise Türkiye’de farklı ekonomik gruba mensup çocuklar
arasında eğitim, sağlık ve yaşam memnuniyeti bakımından uçurumlar var.
Çocukların yaşam memnuniyeti eşitliği bakımından son sırada yer alan Türkiye,
sağlık konusundaki eşitlik bakımından ise İsrail’le beraber son 2 sırayı
paylaşıyor. 
Dinlemiyorsunuz arkadaşlar ama Türkiye’nin çocukların
yaşam memnuniyetinde en son sırada yer alan bir ülke olduğunu ifade etmek
istiyorum bir kez daha, sağlık eşitliği açısından da İsrail’le beraber son 2
sırada yer aldığını ifade etmek istiyorum.
İDRİS BALUKEN (Diyarbakır) – Sayın Başkan, uğultu çok.
BAŞKAN – Sayın milletvekilleri, lütfen sessizliğimizi
koruyabilir miyiz, lütfen.
FİLİZ KERESTECİOĞLU DEMİR (Devamla) – Çocuk işçiliğinin
en kötü ve ağır biçimlerinden biri de mevsimlik tarım işçiliği. Çocuk işçilerin
yaklaşık yarısı tarım işlerinde çalışıyor. Üstelik, mevsimlik tarım işçisi
çocukların sayısı her yıl artış gösteriyor. 2006 yılına kadar çocuk işçiliğinde
azalma varken bu eğilim 2006-2012 yılları arasında durdu ve özellikle tarım
kesimindeki artışla birlikte çocuk işçi sayısı tekrar artmaya başladı. 
BAŞKAN – Sayın konuşmacı… Sayın Kerestecioğlu, bir
dakika… Sürenize ekleyeceğim.
FİLİZ KERESTECİOĞLU DEMİR (Devamla) – Ama, bir dakika
verirseniz çünkü demin olmadı.
BAŞKAN – Ekleyeceğim sürenize Sayın Kerestecioğlu,
lütfen itiraz etmeyin.
FİLİZ KERESTECİOĞLU DEMİR (Devamla) – Ama, demin
eklemediniz Başkanım, o yüzden.
BAŞKAN – Sayın milletvekilleri, sohbetinize kulislerde
devam edebilirsiniz, lütfen sessizliğimizi koruyalım.
Buyurun Sayın Kerestecioğlu.
FİLİZ KERESTECİOĞLU DEMİR (Devamla) – Teşekkürler Sayın
Başkan.
2012 yılında çocuk işçi sayısı 893 bine ulaştı.
Bilmiyorum, kendi çocuklarınızla ilgili herhangi bir düşünceniz var mı ama şu
anda Türkiye’de -2012 yılında daha doğrusu- çocuk işçi sayısı 893 bine ulaşmış.
Çocuk işçiliğinin en kötü biçimlerinin on yıl içinde kaldırılması
hedeflenmişken 2002’de, 2016 yılında bu hedefin çok çok uzağındayız. 
Okula gitmeyen çocuklar için haftalık çalışma süresi
elli dört saat. Çocukların çalışma süresi Türkiye ortalamasının dahi üzerinde.
Çocukların üçte 1’ine iş yerinde yemek verilmiyor ve çocukların yarısından çoğu
400 lira altında bir ücretle çalışıyorlar. Bu rakamlara henüz yansımayan ve
birçoğu Türkiye’de kayıtlı olarak dahi bulunmadığından, adresleri belli
olmadığından ileride de yansımayacak Suriyeli çocuklar var; savaşın en
yoksulları, yoksulluğun en ağır işçileri olan Suriyeli çocuklar. Çocuk
ticaretinden seks ve porno ticaretine kadar, Suriyeli çocuklar çok ciddi bir
istismar tehdidi altındalar, sanayide de en ağır işlerde çalışıyorlar.
Geçtiğimiz günlerde, IŞİD, El Kaide, El Nusra cephesi,
Suriyeli Ahrar-uş Şam örgütü ve Özgür Suriye Ordusu militanlarına satılan
askerî giysilerin Gaziantep ve Antakya’da dikildiği merdiven altı tekstil
atölyeleri basına yansıdı. 9-12 yaşlarındaki Suriyeli göçmen çocuklar bu
atölyelerde çalışıyorlardı. Atölye sahibi dahi, bu çocukların okula gitmek
yerine çalışmak zorunda kaldıklarını söylüyordu. UNICEF’e göre, Türkiye’de
göçmen çocukların yüzde 80’i okula gitmiyor. Üstelik, atölyede çalışan
çocukların bazıları ailelerini Antakya’da bırakıp çalışmak için Gaziantep’e
gelmişler ve ne yazık ki iş cinayetleri de çocukları öldürüyor. İşçi Sağlığı ve
İş Güvenliği Meclisi son üç buçuk yılda en az 194 çocuğun çalışırken yaşamını
yitirdiğini, tam da Dünya Çocuk İşçiliğiyle Mücadele Günü olan 12 Haziranda
açıkladı. 2013 yılında en az 59 çocuk işçi, 2014 yılında en az 54 çocuk işçi,
2015 yılında en az 63 çocuk işçi, 2016 yılının ilk beş ayında ise en az 18
çocuk işçi çalışırken yaşamını yitirdi. Trafik, servis kazası, beyin kanaması, zehirlenme,
boğulma, düşme, ezilme, göçük, patlama, yanma gibi, çocukların adlarıyla
insanın yan yana getirmeye içinin elvermediği nedenlerle küçücük yaşta
gözlerini hayata yumdular.
Eski Çalışma Bakanı Faruk Çelik bir önergeye verdiği
cevapta, 2013 yılında 21 ve 2014 yılında 16 çocuğun çalışırken yaşamını
yitirdiğini belirtmiş oysa karşımızda isimleri ve hikâyeleriyle çok daha fazla
sayıda çocuk var. Devlet, ya ölen çocuk işçiler için rakam dahi tutmuyor ya da
devlet ve sermaye rakamları gizliyorlar.
Dünya Çocuk İşçiliğiyle Mücadele Günü’nde, Adana’da bir
oto tamircisinde, araçlardan çıkan atık motor yağların toplandığı varilin
patlamasıyla tamircide çalışan 13 yaşındaki çocuk işçi Mehmet Bozkurt ağır
yaralandı. Mehmet, bugün hâlen yaşam mücadelesi veriyor.
Ahmet Yıldız’ın adını pek çoğunuz unutmuştur. 13
yaşındaki kimya işçisi Ahmet -plastik enjeksiyon makinesine sıkışarak can
vermesi- hastaneye “Trafik kazası geçirdi.” diye getirilmiş, işverenine açılan
davada 30.040 lira ceza verilmiş, bir de 24 takside bölünmüştü. Çocuklara
verdiğimiz bu kıymet Sur’da, Cizre’de, Gever’de öldürülen, evleri yıkılarak
evlerinden koparılan çocuklara verdiğimiz; Karaman’daki, Nizip’teki denetimsiz
kamplarda ve yurtlarda çocuk istismarıyla ilgili geçmişlerini dahi kontrol
etmediğimiz…
(Mikrofon otomatik cihaz tarafından kapatıldı)
BAŞKAN – Bir dakika daha süre veriyorum size Sayın
Kerestecioğlu, lütfen tamamlayın.
Buyurun.
FİLİZ KERESTECİOĞLU DEMİR (Devamla) - Çocuklara
verdiğimiz…
BAŞKAN – Sayın Kerestecioğlu, bir dakika…
İDRİS BALUKEN (Diyarbakır) – Sayın Başkan, sistemde
sorun mu var? Bir dakika yirmi bir saniye görünüyor zaten. Yani, henüz bir
buçuk dakikalık süre varken kesildi.
BAŞKAN – Sistem kapandı, evet.
Bakalım, bir dakika…
İDRİS BALUKEN (Diyarbakır) – Sistemde sorun var. Yani,
söz süresi bitmedi çünkü.
BAŞKAN – Evet, saate bakmadım, sistem kapandı diye
ikazda bulundum. Bir dakika…
İki dakika veriyoruz Sayın Kerestecioğlu, sistemde bir
arıza varmış.
Teşekkür ederim Sayın Baluken ikazınız için.
Buyurun.
FİLİZ KERESTECİOĞLU DEMİR (Devamla) - Çocuklara
verdiğimiz bu kıymet Sur’da, Cizre’de, Gever’de öldürülen, evleri yıkılarak
evlerinden koparılan çocuklara verdiğimiz; Karaman’daki, Nizip’teki denetimsiz
kamplarda ve yurtlarda çocuk istismarıyla ilgili geçmişlerini dahi kontrol
etmediğimiz eğitimcilere ve çalışanlara emanet ettiğimiz çocuklara verdiğimiz
kıymetten ayrılabilir mi?
Türk Tabipleri Birliği Merkez Konseyi Üyesi Doktor
Filiz Ünal İncekara, Diyarbakır Sur’da 3,5 yaşındaki bir erkek çocuğunun sadece
salondaki halıda oynadığını, halının dışına çıkıp oyuncak bile alamadığını
anlatıyor. Çocuk, kendisini o halının içinde güvende hissediyor. Suriye’de
çatışma ortamından ayrılmış 8-14 yaş arası çocukların bir buçuk yıl sonra
Almanya’da bir resim atölyesinde hâlâ tank, top, uçaksavar çizdiklerini
söylüyor. Bu savaş uzun yıllar silinemeyecek. 
Son dönemde İstismar Komisyonu ve HDP heyetiyle 3 yerde
inceleme yaptım; Nizip, Karaman ve Sincan Çocuk Cezaevi. Nizip’te de gördük ki
pek çok kadın ve kız çocuğu insanca ve güvenceli bir iş bulamadıklarından çocuk
yaşta ve ikinci eş olarak evlenmeye mecbur kalıyorlar. 
Artık, çocuk ve evlilik, istismar, çocuk ve işçilik,
ölüm, hapishane bir araya gelmemeli. Gerçekten dünyayı çocuklara vermemiz
gerekiyor. 
Ben, son olarak kendi hakları için mücadele yürüten
liselerdeki öğrencileri selamlayarak konuşmamı bitirmek istiyorum. 
Köklü bir geleneği olan, yöneticilerini kendi
vakıflarının önerileri ve sınavlarla işe alan liseler “proje okul” adı altında
iktidarın atadığı yöneticilerle yönetilmeye, itibarsızlaştırılmaya çalışıldı
ama gençler, maalesef, bunlara karşı gereken mücadeleyi yürütmeye kararlılar ve
gelecek de onlarda diyor, hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim. 
Halkların Demokratik Partisi grup önerisinin aleyhinde
Aydın Milletvekili Sayın Deniz Depboylu konuşacak. 
Buyurun Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, saygıdeğer
milletvekilleri; Milliyetçi Hareket Partisi Grubum adına çocukların ihmali ve
istismarıyla ilgili olarak konuşmak üzere söz almış bulunmaktayım. Sizleri
saygıyla selamlıyorum. 
Gazi Meclisimizde çocuklarımız için yaptıklarımızla
övünç duyarak biz bu kadar çok şey yaptık, acaba daha çok ne yapabiliriz diye
konuşmamız gereken 2016 yılında, biz, hâlâ çocuklarımızın ihmal ve
istismarlarını nasıl engelleriz diye konuşuyor, kafa yoruyoruz. Bu, gerçekten
çok üzücü. 
Çocukların cinsel istismarı üzerine çok konuştuk ve
hatta bununla ilgili bir araştırma komisyonu kuruldu. Ben de aynı komisyonda
görev aldım grubum adına, çalışıyoruz ve bu istismarların önlenmesiyle ilgili
olarak da grubum adına umudumu kaybetmemek istediğimi de belirtmek istiyorum.
Ancak, ne yazık ki biz dün Karaman’daydık, Karaman’da incelemeler yaptık,
toplantı yaptık.
ABDURRAHMAN ÖZ (Aydın) – Bir de Söke ye gidin, Söke’ye.
DENİZ DEPBOYLU (Devamla) - Olabilir, siz
oradaymışsınız, biz de Karaman’daydık ama maalesef…
ERKAN AKÇAY (Manisa) – Cevap vermeyin, Genel Kurula
konuşun.
ABDURRAHMAN ÖZ (Aydın) – Hayır, Söke’de de CHP'li
Meclis üyesinin bir benzer olayı oldu da geçen hafta.
BAŞKAN – Sayın milletvekilleri, lütfen konuşmacının
insicamını bozmayın, lütfen.
Buyurun Sayın Depboylu.
DENİZ DEPBOYLU (Devamla) – Evet, maalesef, orada
toplantıda gördüklerimiz ve duyduklarımız biraz umudumu kaybetmeme neden oldu.
“Neden?” diyeceksiniz. Özel kurumları bir kenara bıraktım, resmî kurum ve
kuruluşlarda çalışan ve bu olaylarla ilgili olarak ihmal ve kusuru olduğu
tespit edilen veya görünen kişiler hakkında hiçbir idari soruşturma maalesef
açılmamış.
Bunu şimdilik bir kenara bırakacağım ve bugün biraz
daha çocuklarımızın uğradığı diğer istismarların üzerinde durmak istiyorum, iki
istismarla ilgili: Bunların birincisi çocuğun ekonomik istismarı. Evet, biz
grubumuz adına çocukların ekonomik olarak istismar edilmesine ve çocuk
işçiliğine karşı çıktığımızı her fırsatta dile getiriyoruz. Uluslararası
Çalışma Örgütü, 15 yaşın altında aile bütçesine katkıda bulunmak veya yaşamını
kazanmak amacıyla çalışanları “çalışan çocuk” ya da “çocuk işçi” olarak
sınıflandırmış, 15 ve 24 yaş arasındakilere de “genç işçi” demiş ve biz de buna
dayanarak 4857 sayılı İş Kanunu’nda 15 yaşına kadar olanlara “çocuk işçi”,
15-18 yaş arasındakilere de “genç işçi” demişiz. Ancak, imzaladığımız bir
Birleşmiş Milletler Çocuk Hakları Sözleşmesi var ve burada imza attığımız
maddelerden biri, her çocuğun 18 yaşına kadar çocuk olarak kabul edileceği yani
18 yaş altındakilerin çocuk olduğunu kabul edeceğimize dair bir madde ama bunu
nedense her seferinde yok sayıyoruz.
Çocukların ekonomik hayatta olmasının sebeplerine şöyle
bir baktığımızda, neden çocuklar işçi oluyorlar diye düşündüğümüzde, en temel
sebebin de yoksulluk olduğunu görüyoruz. Aileler, gelir düzeyleri düşük olduğu
için çocuğun kazandığı parayla ekonomilerini güçlendirmeye çalışıyorlar. Yine,
sanayileşme sürecini tamamlayamamış, nüfus artış hızı yüksek, dolayısıyla,
nüfus yapısı genç olan ülkelerde ailelerin eğitime yaklaşımı çocukla ilgili,
fakirliğin zorlayıcı baskısı altına girmektedir. TÜRK-İŞ’in yaptırdığı bir araştırmada,
mayıs ayı içinde 4 kişilik bir ailenin açlık sınırı 1.385 liradır, yoksulluk
sınırı ise 4.478 lira düzeyindedir; maalesef, açlık sınırının altında yaşayan
birçok aile, çoluk çocuk hepsi birlikte çalışmaktadırlar. Açlık sınırı altında
yaşayan ve toplumun yüzde 40’ını oluşturan asgari ücretlilerden 100 lira
kesmeyi planlayan Hükûmet, yoksulluğu artırarak daha çok çocuğu mu çalışma
hayatına itiyor? Bunun bir sorgulanması gerekmektedir.
Ülkemizde hâlâ çocuklar ihmal ve istismara uğruyor,
eğitim hakkından mahrum bırakılıyor, iş hayatında güvensiz ortamlarda
çalıştırılıyorsa bu bizim sorunlarımızı çözdüğümüz anlamına gelmiyor; bunu iyi
bir değerlendirmek gerekiyor çünkü nihayetinde bakıyoruz, çocuklarımızın hakkı
olan para “yardım” adı altında başka ülkelere gönderiliyor. Zira, bugün grup
toplantımızda liderimiz Sayın Devlet Bahçeli’nin de ifade ettiği gibi, Sayın
Cumhurbaşkanı ve AKP’li bakanlar, dönem dönem millî gelire göre insani yardım
yapan ülkeler arasında Türkiye’nin ilk sıralarda yer aldığını ifade etti. 
Bütün bu sebeplerin dışında, peki, çocuklar neden işçi
olarak seçiliyor? Çünkü çocuk işçiliği ucuz, çocuklar haklarını arayamıyorlar.
Diğer bir nedense mevzuat eksiklikleri; çocukların yaygın olarak istihdam
edildikleri küçük işletmeler, tarım ve sokakta yürütülen işler ile ev
hizmetlerinin İş Kanunu’nun dışında tutulmasının yanında kapsamda olan iş
yerlerinin denetiminin eksik olarak yapılması, etkin olarak yapılmaması, cezai
müeyyidelerin yetersizliği, denetim yapan kurum ve kişilerin denetimlerde çocuk
işçiliğini göz ardı etmeleri veya yaklaşım tarzlarındaki yetersizlikler bu
sorunu daha ciddi hâle getirmektedir.
Türkiye İstatistik Kurumu 2014 yılında çocuk bülteninde
çocuk nüfusunu açıklamış, Türkiye nüfusunun yüzde 29,4’ü çocuk yani 22 milyon 838
bin 482 çocuğumuz var. 2012 yılında ise çocuk işçiliği üzerinde bir araştırma
yapmış ve 893 bin çocuğun çalıştığını ifade etmiş. 2012’den sonra TÜİK çocuk
işçilerimizi hiç merak etmemiş; kaç çocuk çalıştırılıyor, ne şartlarda
çalışıyor bakmamış, ya yok saymış ya da görmezden gelmiş. 
Anayasa’mızın 50’nci maddesi diyor ki: “Kimse, yaşına,
cinsiyetine ve gücüne uymayan işlerde çalıştırılamaz. Küçükler ve kadınlar ile
bedenî ve ruhî yetersizliği olanlar çalışma şartları bakımından özel olarak
korunurlar.” 
Sayın vekiller, çalıştırılan çocukların hem ruhsal,
psikolojik hem de bedensel açıdan gelişimleri tehlikeye girmektedir,
eğitimlerini tamamlayamamaktadırlar. 
Yine, çocukların olumsuz koşullar altında
çalıştırılması onların öz güvenlerine de zarar vermekte, hayati tehlike
yaratmakta, eğitimini tamamlayamadığı için bu döngüden geri gelip tekrar ileri
dönemde eksiklerini kapatması mümkün olmamakta. 
Yine, aileden uzakta çalışıyor olması onların ihmal ve
istismar olaylarına maruz kalmalarını da güçlendirmekte, daha da kötüsü işçi
olarak çalışan çocukların bağımlılık yapan maddelerle karşılaşma ve bunlara
alışma riski de artmaktadır. Çocuk her anlamda korunmaya muhtaçtır. 
Yine, yapılan araştırmalarda, kentlerde çocuklu aile
reislerinin de çalışma eğilimlerinin düştüğünü tespit edilmiş çünkü aile
reisleri, ne kadar çok çocuğu varsa bir organizatör gibi çocuklarını çalıştırıp
kendileri de ekonomik koşullarını bu açıdan güçlendirmeye çalışmışlardır. Bu da
ücretlerin aşağı düşmesini sağlayan işçi havuzunu genişletiyor, kitlesel çocuk
iş gücüyle aracı işverenler yeni teknolojiye yatırım yapmaktan cayıyor.
Çocuğun ekonomik istismarı göz ardı edilemeyecek kadar
önemli bir husus, ancak benim üstünde durmak istediğim bir önemli istismar
şekli daha var ki bu, çocukların can güvenliğini riske atıyor. Son üç buçuk
yılda 194 çocuğun iş kazalarında öldüğü ifade ediliyor.
Peki, bu ülkede, bizim güzel ülkemizde kaç çocuk teröre
kurban gitti, kaç çocuk terör cinayetlerinde yaşamını kaybetti, bunun da
araştırılması gerekiyor. Çocuk suçunun bireysel veya adi suç nitelenmesinden
çıkarak organize suça dönüşmesine neden olabilecek yeni bir istismar türü
belirlendi son dönemde. “Çocukların siyasi ve ideolojik amaçlara ulaşmak için
kullanılması” şeklinde ifade edeceğimiz “çocuğun siyasi ve ideolojik amaçlı
istismarı” şeklinde nitelendirilmektedir. Yapılan araştırmalarda terör
örgütlerinin insan kaynağı olarak 14-25 yaş grubundaki çocuk ve gençleri
kullandığı tespit edilmiştir. Söz konusu gösteri, yürüyüş gibi eylemlerde
çocukların kullanılmasının belli başlı sebepleri vardır. Bunları bir
sıralayacak olursak: 
Birincisi, çocukların ceza ehliyetinin olmaması ya da
az olması. Bir diğeri, çocuğun bir yetişkine göre şüphe çekmemesi; çocukların
istenilen amaç doğrultusunda kullanılmasının yetişkinlere göre daha kolay
olması; güvenlik güçlerinin çocuklara karşı güç kullanamayacağının bilinmesi;
gösteri ve eylemlerde çocuklar kullanıldığında yasa dışı yapılanmalar
tarafından “Bakın, çocuk ve kadınlarımızla hep birlikte göğüs göğse
çarpışıyoruz, dışarıdayız, meydanlardayız.” ifadesinin yaratılmak istenmesi. 
Çocuk Koruma Kanunu’na göre, korunma ihtiyacı olan
çocuk, bedensel, zihinsel, ahlaki, sosyal ve duygusal gelişimi ile kişisel
güvenliği tehlikede olan, ihmal ya da istismar edilen ya da suç mağduru olan
çocuklardır ki terör için kullanılan çocuklar bu konuda en ciddi, en iyi
şekilde, en acil ele alınması gereken konulardan biridir ve bütün bunların
düzeltilmesi için de birçok faktörün göz ardı edilmeden dikkate alınarak en iyi
araştırmaların yapılması ve sonuçlandırılması gerekmektedir. 
Bir devletin gücü, himayesindeki çocukların güven,
huzur içinde, eşit haklara sahip olarak, eğitim haklarını sonuna kadar
kullanarak ruhsal ve bedensel açıdan sağlıklı büyümesiyle ölçülür. Zira,
çocuklar milletin ve devletin geleceğidir, teminatıdır. 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Depboylu. 
DENİZ DEPBOYLU (Devamla) – Sayın Başkan, izin
verirseniz tamamlayabilir miyim. 
BAŞKAN – Teşekkür ederim, konuşmanızı bağlayın lütfen. 
DENİZ DEPBOYLU (Devamla) – Bizim, Gazi Meclisteki en
büyük sorumluluğumuz çocuklarımızı ve onların geleceğini teminat altına
almaktır. 
Yüce heyetinizi bir kez daha saygıyla selamlıyor ve
bütün bunları bir kez daha hatırlatmak istiyorum. 
Teşekkür ederim. (MHP sıralarından alkışlar) 
BAŞKAN – Teşekkür ederim Sayın Depboylu.
Halkların Demokratik Partisi grup önerisinin lehinde
son konuşmacı olarak İstanbul Milletvekili Sayın Yakup Akkaya konuşacak. 
Buyurun Sayın Akkaya. (CHP sıralarından alkışlar)
YAKUP AKKAYA (İstanbul) – Sayın Başkan, değerli
milletvekilleri; öncelikle hepinizi saygıyla selamlıyorum.
Sözlerime başlamadan önce kendimle ilgili bir şey
söylemek istiyorum. Geçtiğimiz günlerde Adalet Bakanının verdiği listede -benim
de adımı söyleyerek- PKK’lıları cezaevinde ziyaret eden milletvekili olarak
ismim geçti. Ben buradan yalancı bir Adalet Bakanı, müfteri olarak ilan
ediyorum. Ben sadece Can Dündar ve Erdem Gül’ü cezaevinde ziyaret ettim, başka
hiçbir kimseyi ziyaret etmedim. Bütün cezaevlerinin girişlerinde ziyaret
edenlerin kim olduğu bellidir ve izinle gidilir. Yani hiç yapılmadık bir şeyi
yapıyormuş gibi yapmak, toplumda farklı bir algı yaratmak siyasete yakışmayan
bir durumdur. Bunu burada bir kez daha şiddetle kınıyorum, reddediyorum ve yalancıdan
da Adalet Bakanı olmaz diyorum. (CHP sıralarından alkışlar)
İLKNUR İNCEÖZ (Aksaray) – Hakaret etmedi.
YILMAZ TUNÇ (Bartın) – “Terör suçu” demiştir, niye
çarpıtıyorsun? “Terör suçu” demiştir.
BAŞKAN – Sayın Akkaya, hakaret etmeyelim lütfen.
Buyurun.
YAKUP AKKAYA (Devamla) – Efendim, hakaret etmiyorum.
Ben kendi başıma -başkasını da söylemiyorum- gelen üzerinden söylüyorum burada.
BAŞKAN – Buyurun, devam edin. Ben sadece hakaret
etmemeniz gerektiğini söylüyorum, o kadar.
Buyurun, Genel Kurula hitap edin lütfen.
YILMAZ TUNÇ (Bartın) – Sen terör suçlusunu ziyaret
ettin mi, etmedin mi, onu söyle.
YAKUP AKKAYA (Devamla) – Hayır, ziyaret etmedim
YILMAZ TUNÇ (Bartın) – Terör suçlusunu…
BAŞKAN – Sayın Tunç…
YAKUP AKKAYA (Devamla) – Hayır, hiçbir terör örgütünün…
Sadece Erdem Gül ve Can Dündar’ı ziyaret ettim ben.
YILMAZ TUNÇ (Bartın) – Can Dündar neden yargılanıyor?
BAŞKAN – Sayın Tunç…
YAKUP AKKAYA (Devamla) – Neden yargılanıyor?
YILMAZ TUNÇ (Bartın) – Terör suçu değil mi?
BAŞKAN – Sayın Tunç…
YAKUP AKKAYA (Devamla) – PKK’lı mı?
YILMAZ TUNÇ (Bartın) – Terör suçu…
YAKUP AKKAYA (Devamla) – Yargı verdi mi…
YILMAZ TUNÇ (Bartın) – “Terör suçu” dedi Bakan.
BAŞKAN – Sayın Tunç… Sayın Akkaya…
YAKUP AKKAYA (Devamla) – PKK’lı olarak mı ilan etti
mahkeme onları?
YILMAZ TUNÇ (Bartın) – “Terör suçu” dedi.
BAŞKAN – Sayın Akkaya, sizden rica ediyorum, lütfen
Genel Kurula hitap ediniz.
YAKUP AKKAYA (Devamla) – Yapmayın Allah aşkına!
YILMAZ TUNÇ (Bartın) – Çarpıtıyorsun ya, çarpıtma.
YAKUP AKKAYA (Devamla) – Ayıp denen bir şey var.
Siyaset yapıyoruz burada, konuşuyorsunuz orada bir de.
YILMAZ TUNÇ (Bartın) – Bu kadar da çarpıtma.
BAŞKAN – Sayın milletvekilleri, siz de konuşmacıya laf
atmayınız, lütfen…
YAKUP AKKAYA (Devamla) – Hadi gidin oradan Allah
aşkına! 
YILMAZ TUNÇ (Bartın) – Kendin yalan söylüyorsun.
YAKUP AKKAYA (Devamla) – Hadi sen git oradan!
YILMAZ TUNÇ (Bartın) – Hadi be, sen git!
YAKUP AKKAYA (Devamla) – Oturuyorsun, bir de boyuna
posuna bakmadan konuşuyorsun.
BAŞKAN- Sayın milletvekilleri, hiç yakışmıyor bu tavır,
hiçbirinize.
YILMAZ TUNÇ (Bartın) – Ayıptır ya! Üslubuna dikkat et.
YAKUP AKKAYA (Devamla) – Senin yaptığın ayıp! Beni
burada şey yapıyorsunuz…
YILMAZ TUNÇ (Bartın) – Sayın Bakana “yalancı”
diyemezsin.
YAKUP AKKAYA (Devamla) – Sizin bir özür dilemeniz gerekir
her şeyden önce.
YILMAZ TUNÇ (Bartın) – “Terör suçu” dedi.
BAŞKAN – Sayın Tunç…
ENGİN ALTAY (İstanbul) – 50 kere “Haydar” dediniz, 1
kere “Sayın Tunç” demediniz Sayın Başkan.
BAŞKAN – Dedim, açın tutanaklara bakın Sayın Altay,
açın tutanaklara bakın lütfen. Dediğimi de çok iyi biliyorsunuz.
Buyurun, devam edin.
YAKUP AKKAYA (Devamla) – Sayın Başkan, 12 Haziran,
Dünya Çocuk İşçiliğiyle Mücadele Günü. Dünya Çalışma Örgütünün bu yılki teması,
tedarik zincirlerinde çocuk işçiliğine son vermektir. Yani, ILO, 12 Hazirandaki
bu anmayı tedarik zincirlerinde çocuk işçiliğiyle mücadele etmeye adamıştır.
Değerli milletvekilleri, ben de bir çocuk işçiydim, 11
yaşında çalışma hayatına başladım. İçimizde de böyle örnekler vardır. Bütün
okulları da gündüz çalışırken gece okudum. Yoksul bir ailenin çocuğu olduğum
için çocuk işçiliğin ne olduğunu çalışarak bilen birisiyim, sadece raporlardan
okuyarak değil. 
Çocukken bir işte çalışmamak en temel insan hakkıdır.
Peki, çocuk işçiler kimlerdir? Çocuk işçiler, tarım sektöründe ailesiyle
birlikte çalışanlardır. Çocuk işçiler, iş öğrensin diye yaz tatilinde
çalışanlardır. Çocuk işçiler, ailesi yaşama tutunsun diye çalışan çocuklardır.
Çocuk işçiler, Türkiye'nin bir gerçeğidir; bilinçli, sistematik bir emek
sömürüsünün kurbanlarıdır. Çocuk işçiler, oyun alanlarından kopartılarak daha
ilköğretim çağındayken acımasız üretim çarklarının çocuklarıdır, onlara sokulan
çocuklardır.
Değerli milletvekilleri, son dört beş yıldır
çocuklarımızın yanında Suriyeli çocuklar da yer almaktadır. Gaziantep,
Şanlıurfa, İstanbul, Suriyeli çocukların emeğinin en yoğun olarak sömürüldüğü
illerdir. Bu çocuklarımız kimi zaman zorla tekstil, kundura, tarım, temizlik ve
inşaat işlerinde çalışmaktadırlar.
Değerli milletvekilleri, bakın, 4857 sayılı İş Kanunu’nun
71’inci maddesi çocuk çalışmasına ayrılmıştır. Yani, 15 yaşını doldurmamış
çocukların çalışmasını yasak olarak belirtmiş, buna istisna olarak da 14 yaşını
doldurmuş ve ilköğretimi tamamlamış çocukların -hangi işlerde- hafif işlerde
çalışmasını öngörmüştür. Ancak ülkemizde birçok çocuk ağır ve tehlikeli işlerde
çalıştırılmaktadır, resmî rakamlar da bunu açıkça göstermektedir. 
Değerli milletvekilleri, çocuk işçiliğini önlemek için
ciddi tedbirler almak yerine çocukların nasıl çalışması gerektiği mevzuata
alınırsa, yasaya konulursa çocuk işçi çalıştırmak meşru bir hâle gelir.
Ülkemizde 1 milyona yakın çocuk işçi olduğu belirtilmektedir. TÜİK verilerine
göre nüfusumuzun yüzde 29,4’ünü çocuklar oluşturmaktadır. Çalışan çocukların
yüzde 49,8’i okula devam ederken yüzde 50,2’si okula devam etmemektedir.
Yine, TÜİK verilerine göre, 17 milyon yoksul
vatandaşımız bulunmaktadır. Yoksul fertlerin yüzde 44,3’ünü çocuklar
oluşturmaktadır ve her 3 çocuktan 1’i şiddetli maddi yoksulluk çeken hanelerde
yaşamaktadır. 7 milyondan fazla çocuğun yüzde 40’ı protein alamamaktadır yani
et, süt, tavuk, balık yiyememektedir. Yoksulluk her geçen gün artarken çocuk
işçi sayısı da her geçen gün artmaktadır. 
Değerli milletvekilleri, okula gitmeyen çocuklar
haftada elli dört saat çalışmakta ve çocukların üçte 1’ine iş yerinde yemek
verilmemektedir. Çocukların yarısından çoğu 400 TL’nin altında ücretle
çalıştırılmaktadır. Daha bir ay önce “uzaktan çalışma” adı altında evde
çalışmayı bu Meclisten geçirdiniz. Bu yasa, çocuk işçiliğini düşürmek yerine
sayıyı daha da artıracaktır. 
Değerli milletvekilleri, bu tablo, on dört yıldır bu
ülkeyi yöneten AKP zihniyetinin tablosudur. Siz değerli AKP milletvekilleri bu
tablonuzla ne kadar övünseniz azdır. 
Değerli milletvekilleri, bu ülkede çocuklar 23 Nisanı
kutlamadılar. Bu ülkedeki kimi sermaye düzeni kutlanacak bir gün dahi bırakmadı
çocuklarımıza. 
Bakınız, Ensar Vakfı’nda gerçekleşen tecavüz sonrasında
yaşananlar, insanlık düşmanlarının aynı zamanda çocuk düşmanı olduğunun da bir
kanıtıdır. Bu ahlaksızlığa ses çıkarmayanlar, çocukların sömürülmelerine, iş
cinayetlerinde ölmelerine de ses çıkarmamışlardır. 
Bakın, değerli milletvekilleri, 2013’te 59 çocuk,
2014’te 54 çocuk, 2015’te 63 çocuk, 2016’da 14 çocuk çalışırken katledildi iş
cinayetlerinde. Bu çocuklar oyun oynamaları gerekirken, okula gitmeleri
gerekirken çalıştırıldılar ve öldürüldüler.
Bu ülkede yaşanan pek çok çocuk iş cinayetini ve
cinayetlere biçilen komik bedelleri unutmayalım. Yaşamını yitiren 16 yaşındaki
işçi için mahkemenin vermiş olduğu tazminat sadece 47 bin lira. Ekmek parası
için kâğıt toplarken bir kamyonetin altında kalarak can veren 6 yaşındaki
işçiden geriye kalan, bir acılı annenin feryadı: “Yavrum, sen daha çok
küçüksün!” Daha iki gün önce, tam da Dünya Çocuk İşçiliği ile Mücadele Günü'nde
Adana’da 13 yaşındaki bir çocuk işçi, atık motor yağlarının yanması sonucunda
ağır yaralı, hastanede yaşam savaşı veriyor. 
Sonuç ortadadır; çocuklarımız eğitim sistemindeki
değişiklikler nedeniyle birer ideolojik deneme tahtasına dönüşmekte, uygulanan
yanlış politikalar yüzünden aileler ekonominin ağır çarkı içerisinde mecburen
çocuklarını da çalışma hayatına sürüklemektedirler. Oyun oynaması gereken
yaşta, Aliler, Ayşeler tarlalarda, atölyelerde, makine başlarında üç kuruş için
alın teri dökmektedirler. 
Çocuk işçilik konusunda gerekli adımlar bir an önce
atılmalı, mevsimlik tarım işçisi olarak çalışan ailelerle ilgili düzenlemeler
çocuk ve insan haklarını gözeterek yapılmalıdır. 4+4+4 eğitim sistemi acilen
kaldırılmalı, eğitim ücretsiz, ulaşılabilir olmalı, nitelikli ve kesintisiz
eğitim sistemi hayata geçirilmelidir. Çocuk işçiliğe karşı mücadele için etkin
şekilde denetimler yapılmalıdır. İşte, geçtiğimiz 12 Haziran Dünya Çocuk
İşçiliğiyle Mücadele Günü'nde, Türkiye’de yaşayan 1 milyon çalışan çocuğun
kayıt dışı açıklarından faydalanarak çalıştırılmasına biz de dur demeliyiz. Bu
anlamlı günde bunun bir siyaset malzemesi yapılmadan bütün siyasi partilerin
ortak önerisiyle çocuk işçilikle mücadeleyi hep beraber desteklemeliyiz. Nazım
Hikmet şöyle demiş: “Dünyayı çocuklara verelim/ Kocaman bir elma gibi verelim,
sıcacık bir ekmek somunu gibi/ Hiç değilse bir günlüğüne doysunlar.” Evet,
yoksulluk en çok çocuklarımız etkiliyor, savaşlar en çok çocuklarımızı
etkiliyor. Çocuklarımız iş yerlerinde kötü çalışma koşullarında çalıştırılıp
perişan oluyor.
Bu duygularla hepinizi bir kez daha sevgi ve saygıyla
selamlıyorum. (CHP sıralarından alkışlar)
BAŞKAN – Teşekkür ederim Sayın Akkaya. 
Halkların Demokratik Partisi grup önerisinin aleyhinde
son konuşmacı Ankara Milletvekili Sayın Jülide Sarıeroğlu olacak. 
Buyurun Sayın Sarıeroğlu. (AK PARTİ sıralarından
alkışlar)
JÜLİDE SARIEROĞLU (Ankara) – Sayın Başkan, kıymetli
milletvekillerimiz; yüce heyetinizi saygıyla selamlıyorum. 
Sözlerimin hemen başında rahmet, mağfiret ve cehennem
azabından kurtuluş olan ramazan ayının ülkemize, milletimize, tüm İslam âlemine
ve insanlığa hayırlar getirmesini diliyorum. Yine, bu vesileyle, milletimizin
kürsüsünden tüm şehitlerimizi rahmetle anıyor, gazilerimize de şifa diliyorum. 
HDP’nin çocuk işçiliğiyle ilgili Meclis araştırması
açılmasına yönelik önerisi üzerine söz almış bulunuyorum. Konuşmamın
çerçevesini de bu bağlamda, çocuk işçiliği konusuyla da sınırlı tutacağımı
sözlerimin hemen başında belirtmek istiyorum.
Geleceğimiz olan çocukların sağlıklı ve güvenli
şartlarda mutlu bireyler olarak yetiştirilmesi bugün, iktidar-muhalefet
hepimizin ortak kaygısı, ortak hedefi. Bu bağlamda, çocukların üstün yararının
da hepimiz açısından temel öncelik olması gerektiğinin altını tekrar çizmek
istiyorum. 
Biz AK PARTİ iktidarı olarak on dört yıldan beri
çocukların üstün yararı ilkesini temel öncelik yaparak çalışmalarımızı
kararlılıkla, bütünsel bir yaklaşımla ve çok boyutlu olarak sürdürüyoruz. 
Çocuk işçiliği bugün, tüm dünyada devam eden önemli bir
sorun, evrensel bir olgu olarak karşımıza çıkmaktadır. Günümüzde, tüm dünyada
milyonlarca çocuk fiziksel, zihinsel, eğitsel, sosyal, duygusal, kültürel
gelişmelerine zarar veren, ulusal yasalara ve uluslararası standartlara uygun olmayan
koşullarda maalesef çalışmaktadır. Tüm dünya, çocuk işçiliğiyle ciddi şekilde
mücadele etmek için çalışmalarını sürdürmektedir. Bu bağlamda, ülkemiz de artan
bir kararlılıkla, artan bir bilinçle çocuk işçiliğiyle mücadele çalışmalarını
sürdürmeye devam etmektedir. 
Ülkemiz, çocuk hakları, çocuk istihdamı konusunda
faaliyet gösteren uluslararası kuruluşlara bildiğiniz üzere üyedir. Bu
bağlamda, bu uluslararası kuruluşlarca alınan kararlara hızla uyum göstermekte,
uluslararası standartları ülkemiz mevzuatına yansıtma konusunda önemli bir çaba
içerisindedir. Çocuk işçiliğiyle ilgili uluslararası standartlar konusunda da
dünyada örnek gösterilecek kadar önemli çalışmalara ülkemiz imza atmıştır. Bu
bağlamda, 1992 yılında ILO’nun Çocuk Emeğinin Sona Erdirilmesi Uluslararası
Programı olarak anılan IPEC kapsamında bu programa katılan dünyadaki ilk 6
ülkeden birisi konumundadır ülkemiz. 
Diğer taraftan, Birleşmiş Milletler Çocuk Haklarına
Dair Sözleşme’yi 1994 yılında onayladık. Uluslararası Çalışma Örgütünün çocuk
işçiliğiyle ilgili temel sözleşmelerinden birisi olan 138 sayılı Asgari Yaş
Sözleşmesi ve en temel sözleşme olan ve bütün mevzuatımızın da temelini
oluşturan 182 sayılı En Kötü Biçimlerdeki Çocuk İşçiliğinin Yasaklanması ve
Ortadan Kaldırılmasına İlişkin Sözleşme’yi de ülkemiz 2001 yılında
onaylamıştır. Üye olduğumuz uluslararası kuruluşların çocuk iş gücü konusundaki
kararları ve prensipleri ülke gerçeklerimiz ve gereksinimlerimiz doğrultusunda
kendi yasalarımıza ve mevzuatımıza aktarılmaktadır. 
Ülkemizde çocuk iş gücüne yönelik düzenlemelerde başta
Anayasa’mız olmak üzere -ki biliyorsunuz, 2010 yılında yapılan düzenlemede ilk
defa “çocuk hakları” ibaresi AK PARTİ iktidarı döneminde Anayasa’mızda yerini
bulmuştur- İş Kanunu’nda, Mesleki Eğitim Kanunu’nda, Umumi Hıfzıssıhha
Kanunu’nda, İlköğretim ve Eğitim Kanunu’nda önemli yasal değişiklikler son on
dört yıl içerisinde gerçekleştirilmiştir. Anayasa’mızın 50’nci maddesinde
özellikle, çocuk işçiliğiyle ilgili önemli bir ifade karşılığını bulmuştur, “Kimse,
yaşına, cinsiyetine ve gücüne uymayan işlerde çalıştırılamaz. Küçükler ve
kadınlar ile bedenî ve ruhî yetersizliği olanlar çalışma şartları bakımından
özel olarak korunurlar.” denmektedir. Bu kapsamda, Çalışma ve Sosyal Güvenlik
Bakanlığımız uzun yıllardır çocuk işçiliğine karşı aktif bir mücadele
vermektedir. Bu mücadeleyi verirken ilgili kamu kurum ve kuruluşlarıyla, işçi,
işveren sendika ve konfederasyonlarımızla, sivil toplum örgütlerimizle -ki az
önceki konuşmacımız da söyledi, bu dönem ILO’nun, tedarik zincirleriyle ilgili
konusu gündemde- bu bağlamda, özel sektörümüzü de içine alarak çok önemli bir
çalışma sürecini yıllardır sürdürmektedir.
Yine, 4857 sayılı Kanun’umuzda yapılan değişiklikle,
71’inci maddesinde, 15 yaşını doldurmamış çocukların çalıştırılmasının yasak
olduğu düzenlenmiştir. 
2010 tarihinde, Mevsimlik Gezici Tarım İşçilerinin
Çalışma ve Sosyal Hayatlarının İyileştirilmesi Genelgesi kabul edilmiştir. Yine
bu kapsamda, METİP projesi uygulanmıştır. 
Yine, bize bazı suçlamalar söz konusu: “Evet, 2006
yılına kadar çok ciddi çalışmalar yapılmıştı -HDP önergesinde de var- ama son
dönemlerde bu çalışmalarda bir durağanlık söz konusu.” Bunun aksini ispat
edecek bir çalışmayı 2016 Mart ayında hayata geçirmiş bulunmaktayız. Hazırlanan
bir genelgeyle mevsimlik tarım işçileri ile göçer ve yarı göçer ailelerinin
çocuklarının eğitime erişimi konusunda önemli bir çalışma başlatılmıştır,
hizmet içi eğitimler devam etmektedir. 81 ilimizde bu genelgenin uygulanmasıyla
ilgili koordinasyon birimleri oluşturulmuştur.
Yine, çocuk işçiliğiyle mücadele kapsamında ulusal
istihdam stratejimizde ve eylem planında önemli hedefler ortaya konulmuştur.
Bu, bütünsel bakış ve doğru ilerleme açısından çok önemlidir. 
Yine, Çocuk İşçiliğinin Önlenmesi İçin Zamana Bağlı Ulusal
Politika ve Program Çerçevesi 2005 yılında hazırlanmıştır, on yıldır
uygulanmaktadır ve şu anda 2017-2023 sürecini kapsayacak şekilde yenilenmesi
çalışmaları sürdürülmektedir.
Diğer taraftan, çocuk iş gücüne yönelik yapılan
araştırmalarla ilgili az önce de rakamlar ifade edildi, araştırmaların 2012’den
itibaren neden yayımlanmadığıyla ilgili bazı ifadeler burada belirtildi. TÜİK
şu anda dünyada çocuk işçiliğiyle ilgili 4 kez üst üste araştırma yapan tek
istatistik kurumu durumunda ve bu konuda Türkiye örnek gösterilmektedir. 1994,
1999, 2006 ve 2012 yıllarında çalışmalar yapılmıştır, belli periyotlarla
yapılmaktadır, inşallah, bu periyot dolduğunda yeni araştırması da
gerçekleştirilecektir. Bu araştırmalara göre çocuk işçiliğiyle ilgili çok
önemli bir azalış ortaya çıkmaktadır. 1994 yılında ekonomik işlerde çalışan
çocukların oranı yüzde 15,2 iken 1999 yılında 10,3’e, 2006 yılında 5,9’a
düşmüştür; yine, 2012 yılı anketi sonuçlarında da çok ciddi olarak düşüşler
göze çarpmaktadır. Özellikle çocuk istihdam oranı 6-14 yaş grubunda yüzde 2,6;
15-17 yaş grubunda 15,6’dır. Çocukların genel istihdamı ise 5,9’dur. 
Birçok proje de Çalışma Bakanlığımızın koordinasyonunda
ILO Türkiye Ofisinin teknik desteğiyle, yine sosyal paydaşların katkısıyla
ortak akılla birlikte sosyal diyalog temelli olarak sürdürülmektedir. İşte,
IPEC Projesi’ni söyledim, Tarladan Okula Projesi var, Fındık Üretilen İllerde
Çocukların Fındık Bahçelerinden Uzak Tutulması Eylem Planı 2011 yılında
hazırlandı. Yine, Çocuk İşçiliğinin Önlenmesinde Yerel Kaynakların
Etkinleştirilmesi gibi birçok proje uygulandı ve uygulanmaya da devam ediyor.
Bu bağlamda ülkemiz, 2006 yılında ILO Çalışma Konferansı’nda çocuk işçiliğiyle
mücadelede örnek ülke olarak ilan edilmiştir. Bu bağlamda bizim tecrübelerimiz,
bizim iyi örneklerimiz başka ülkeler tarafından da şu anda
değerlendirilmektedir. 
Şu anda biliyorsunuz başta cinsel istismar olmak üzere
her türlü çocuk istismarıyla ilgili burada 4 tane partimizin ortak önergesiyle
bir komisyon kuruldu, dün Karaman’da çalışmalarımızı yaptık, yine yarın
toplantımız gerçekleştirilecek. Biliyorsunuz çocuk işçiliği de bir istismar
türü olarak öne çıkmaktadır. Bu bağlamda araştırma komisyonumuzun gündeme
alacağı konulardan birisi olarak da çocuk işçiliği belirlenmiştir. Yarın Çalışma
Bakanlığından ve ILO’dan, önümüzdeki günlerde de ILO Türkiye temsilciliğinden
arkadaşlarımız gelerek konuyla ilgili bilgileri bizlere iletecekler. 
Yine, İnsan Hakları Komisyonu kapsamında -HDP
önerisinde iş sağlığı ve güvenliğiyle ilgili hususlar söz konusu, konuşmacılar
da bunlara vurgu yaptılar- İnsan Hakları Komisyonumuzun altında 27 Nisan
tarihinde iş sağlığı ve güvenliğiyle ilgili bir komisyon kuruldu. Bu komisyonun
önergesinde de çocuk işçiliğiyle ilgili konuların gündeme alınması, incelenmesi
yer alıyordu.
2 komisyonumuzda şu anda çocuk işçiliğiyle ilgili
konular inceleneceğinden, ele alınacağından içinde bulunduğumuz süreçte yeni
bir araştırma komisyonu kurulması yerine biz AK PARTİ olarak bu komisyonlarda
yapılacak çalışmaların içinde bulunduğumuz süreçte -tabii ki yeterli olmaz söz
konusu çocuksa ama- ciddi olarak ele alınacağını burada ifade etmek istiyoruz.
Sözlerimin sonunda da çocuk işçiliği başta olmak üzere,
çocukların hayatın her alanında istismarının önlenmesi konusunda da daha güçlü
sesler yükselmesi gerektiğini buradan vurgulamak istiyorum. Sadece çocuk
işçiliği değil, birçok alanda maalesef, üzülerek görüyoruz ki istismar olayları
devam ediyor. 182 sayılı Sözleşme özellikle çocukların silahlandırılmasını,
çatışmalarda kullanılmasını da yasaklayan bir sözleşme.
(Mikrofon otomatik cihaz tarafından kapatıldı) 
JÜLİDE SARIEROĞLU (Devamla) – İnşallah, çocuk işçiliği
konusunda olduğu gibi bu konuda da yüksek sesler önümüzdeki günlerde samimi
şekilde duyabiliriz diye ümit ettiğimi belirtmek istiyorum.
Yüce heyetinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim.
Halkların Demokratik Partisi Grubunun önerisini
oylamaya sunacağım…
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY (İstanbul) – Sayın Başkan, yoklama talep
ediyoruz.
BAŞKAN – Yoklama talebi var.
Sayın Altay, Sayın Çamak, Sayın Gürer, Sayın Karabıyık,
Sayın Arık, Sayın Hürriyet, Sayın Özdemir, Sayın Bektaşoğlu, Sayın İlgezdi,
Sayın Demirtaş, Sayın Topal, Sayın Akaydın, Sayın Akın, Sayın Balbay, Sayın
İrgil, Sayın Bozkurt, Sayın Yalım, Sayın Sarıbal, Sayın Yüceer, Sayın Tekin.
İki dakika süre veriyorum ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, dünyanın ve Türkiye’nin gündemindeki bir
sorun olan çocuk işçiliğinin bütün boyutlarıyla araştırılması amacıyla
13/6/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 14 Haziran 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Birleşime on beş dakika ara veriyorum. 
Kapanma Saati: 17.32
İKİNCİ OTURUM
Açılma Saati: 17.49
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit
DURMUŞOĞLU (Osmaniye), Emre KÖPRÜLÜ (Tekirdağ)
-------0------
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin İkinci Oturumunu açıyorum. 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
3.- CHP Grubunun, Malatya Milletvekili Veli Ağbaba ve
23 milletvekili tarafından, terörle CHP’yi yan yana göstermeye yönelik algı
operasyonunun tüm yönleriyle araştırılması ve 2016 yılında cezaevlerinde terör
örgütleriyle ilişkiye geçtiği iddia edilen 24 CHP milletvekiline ilişkin
gerçeklerin ortaya çıkarılması amacıyla 14/6/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi
Başkanlığına
Danışma Kurulunun 14/6/2016 Salı günü (bugün) yaptığı
toplantısında siyasi parti grupları arasına oy birliği sağlanamadığından,
grubumuzun aşağıdaki önerisinin İç Tüzük'ün 19'uncu maddesi gereğince Genel
Kurulun onayına sunulmasını saygılarımla arz ederim. 
 Engin
Altay
 İstanbul

 Grup
Başkan Vekili
Öneri:
Malatya Milletvekili Veli Ağbaba ve 23 milletvekilinin
terörle CHP’yi yan yana göstermeye yönelik algı operasyonunun tüm yönleriyle
araştırılması ve 2016 yılında cezaevlerinde terör örgütleriyle ilişkiye geçtiği
iddia edilen 24 CHP milletvekiline ilişkin gerçeklerin ortaya çıkarılması
amacıyla 14/6/2016 tarihinde Türkiye Büyük Millet Meclisi Başkanlığına verilmiş
olan Meclis araştırma önergesinin (633 sıra no.lu) Genel Kurulun bilgisine
sunulmak üzere bekleyen diğer önergelerin önüne alınarak 14/6/2016 Salı günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir. 
BAŞKAN – Cumhuriyet Halk Partisi Grup önerisinin
lehinde ilk konuşmacı Malatya Milletvekili Sayın Veli Ağbaba olacak. 
Buyurun Sayın Ağbaba. (CHP sıralarından alkışlar)
VELİ AĞBABA (Malatya) – Sayın Başkan, değerli
milletvekilleri; hepinizi saygıyla selamlıyorum. 
Değerli milletvekilleri, geçtiğimiz hafta Genel
Başkanımızın katıldığı bir televizyon programından sonra hem Genel Başkanımıza
hem de CHP milletvekilleri üzerine, örgütlü bir yalan çetesi, iftira ve yalan
kampanyası yürüttü. Hatırlayalım hızlıca, ne demişti Genel Başkanımız: “Biz,
ahlakı, erdemi bilen insanlarız. Biz, kadına da saygı duyarız, çöpten kâğıt
toplayana da saygı duyarız. Kimin sorunu varsa ilgileniriz ve hiç ayrım
yapmayız. Biz, hapiste hasta yatan PKK’lıya da gittik, DHKP-C’liye de gittik,
kader kurbanına da gittik, İslami kesimden kendisini tanımlayıp sağlığı zor
olan insanlara da gittik, hiç ayrım yapmadık çünkü hapse giren insanın koruması
devlettir ve devletin güvencesi altındadır.” demişti.
Değerli arkadaşlar, bu sözlerde ne var anlayabilmiş
değiliz. Bugün CHP’yle ilgili iftirada bulunanların, yalan söyleyenlerin
oluşturmuş olduğu organize bir yalan çetesi harekete geçti. Bu yalan çetesinde
belediye başkanı var, bu yalan çetesinde köşe yazarı var, bu yalan çetesinde TV
yorumcusu var, siyasetçi var. 
Değerli arkadaşlar, Ankara’nın haramisi, halkın
vergilerinden çaldığı parayla gece yarısı afişler yaptırdı, aynı gece tüm
reklam panolarına belediye kaynaklarını kullanarak bu alçakça yalanları ve
iftiraları astırdı. Ardından, yine bu Ankara haramisine ait olan bir televizyon
kanalı, Genel Başkanımızın sözlerini makaslayarak ekranda döndürmeye başladı.
Aynı dakikalarda hem bu TV kanalında hem de haram medyasında CHP Genel
Başkanını paralı çakallara hedef gösterdi. 1’inci sınıf protokolün uygulandığı
şehit cenazesinde Genel Başkanımızın önüne kurşun atıldı, ölümle tehdit edildi.
Bu cenaze töreninde eski Cumhurbaşkanı vardı, Başbakan vardı, İçişleri Bakanı
vardı, devletin protokolü vardı. 
ORHAN SARIBAL (Bursa) – Kahrolsun faşist diktatörlük!
Kahrolsun faşist diktatörlük! (Gürültüler) 
BAŞKAN – Sayın milletvekilleri… 
Sayın milletvekili, burası miting meydanı değil,
lütfen.
VELİ AĞBABA (Devamla) - Ardından Cumhurbaşkanı, Genel
Başkanımızın ifadelerini aynen şöyle kullanarak değiştirdi: Yeri geldi
hastanelerdeki PKK’lıları, yeri geldi DHKP-C’yi ziyaret ettiğini söyledi, iddia
etti. Bunu kim söyledi değerli milletvekilleri? Ülkenin Cumhurbaşkanı söyledi.
Ne zaman söyledi? Oruç olduğu gün söyledi. Ne zaman söyledi? İftardan sonra
söyledi. Kime söyledi? Aynı anda canlı yayın yapan 30-40 tane televizyon
kanalına söyledi. Artık yapacak bir şeyimiz yok değerli milletvekilleri, el
vicdan diyoruz, el vicdan diyoruz, el vicdan diyoruz! (CHP sıralarından
alkışlar)
Değerli arkadaşlar, bunun böyle olmadığını, bunun yalan
olduğunu, çarpıtma olduğunu, gerçeğe aykırı olduğunu Cumhurbaşkanı biliyordu.
Ama olsun, onlar biliyorlardı ki onların söylediği yalan 30 milyon kişiye
ulaşıyor, bizim söylediğimiz doğru maalesef 1 milyon kişiye ulaşıyor. İkinci
gün -bizim CHP’nin- bunun yalan olduğunu açıkladık ama bu iftira maalesef
geldi, geçti. 
Değerli arkadaşlar, Adalet Bakanı da bunun yalan
olduğunu bal gibi biliyordu. Hastanede kalan veya tedavi gören mahkûmların
başında jandarma ekibi bekler, infaz koruma ekibi bekler. Yanına giren çıkanı,
aynı cezaevindeki gibi herkesi kayıt altına alır. Oraya sinek girse mutlaka
Adalet Bakanının haberi olur. 
Değerli milletvekilleri, cezaevlerine giden heyetin
tıpkı adaletin simgesi gibi gözleri kör olmalıdır. Bizler cezaevine giderken,
hep, hem mahpusun suçuna hem de mahpusun menşesine karşı gözümüzü kapattık,
gözümüz kördü. Hiç kimseyi siyasi görüşüne, etnik kimliğine, sosyal statüsüne
bakmadan… Mağdur olduğunu kim iddia ediyorsa o insanların yanında yer aldık.
Kimden mektup geldiyse, kimden talep geldiyse sorunlarını inceledik. 
Değerli milletvekilleri, bu karalamalarla bilin ki
Cumhuriyet Halk Partisi Grubunu teslim alamayacaksınız. Nerede insan hakları
ihlali varsa, hangi cezaevinde, kim haksızlığa uğruyorsa kimliği, kişiliği,
mezhebi, siyasi görüşü ne olursa olsun Cumhuriyet Halk Partisi milletvekilleri,
grubu o haksızlığa uğrayan insanların yanında olmaya devam edecektir.
Değerli arkadaşlar, şimdi, bizim Cumhuriyet Halk
Partisi Cezaevi Komisyonu şimdiye kadar birçok ziyaret yaptı. Hiç kimsenin
selam vermediği, AKP Grubunun selam vermekten korktuğu, yirmi yıl cezaevinde
tecritte kalmış, İBDA-C’nin lideri olduğu iddia edilen Salih Mirzabeyoğlu’nu
ziyarete giden ilk milletvekilleri CHP milletvekilleridir. Ergenekon’dan Fatih
Hilmioğlu ziyaretini biz yaptık. Değerli arkadaşlar, Güney Afrikalı kanser
hastası olan ama hastalığını -dilini bilmediği için- hiç kimseye anlatamayan,
son isteği doğduğu ülkede güneşin doğuşunu görerek ölmek isteyen Magdalena
Martha’yı ilk kez biz ziyaret ettik. Bugün kol kola girdiğiniz, geçmişte
fuhuşla suçladığınız Cübbeli Ahmet’in mağduriyetini biz gündeme getirdik. Sırtı
kocaman oyulmuş, kemikleri gözüken kader mahkûmu, yoksul Maraşlı kardeşimizin
yanında biz olduk. 
Açık cezaevinde insanların üst üste uyuduğunu,
farelerin, kedilerin oynadığını, birçok mahpusun hasta olduğunu ilk kez biz
gündeme getirdik. Antalya Cezaevindeki insanların üst üste yattığını, nöbetleşe
uyuduğunu ilk kez bu kürsüden biz dile getirdik. Urfa Cezaevinde yanan
insanları biz söyledik. Pozantı Cezaevindeki tecavüz çığlığını ilk kez
Cumhuriyet Halk Partisi Grubu duydu. İzmir askerî casusluktaki kepazeliği ilk
biz duyurduk. Şakran’daki “oyuk araması” dediğimiz, “ince arama” dediğimiz o
kepazeliği, o rezaleti, o insanlık dışı uygulamayı ilk kez biz gündeme
getirdik. 
Değerli arkadaşlar, dün “terörist, darbeci” dediğiniz
insanları biz her zaman ziyaret ettik. İlker Başbuğ’a “terörist” diyordunuz, biz
gittik, Tuncay Özkan’a biz gittik. Bugün bakarken utanır mısınız bilmiyorum, en
arkada oturuyor, İlhan Cihaner’in sorunlarını ilk kez Cumhuriyet Halk Partisi
Grubu gündeme getirdi. 
Tabii, AKP’nin kime, ne zaman “terörist” diyeceğini
bilemezsiniz. Daha geçtiğimiz yıl bu grupta oturan bir milletvekili şu anda
terör örgütü üyeliğinden cezaevinde yatıyor. 
Değerli arkadaşlar, ayırmadan herkesin yanında yer
almaya çalıştık. Ayırmadan, tutuklu milletvekillerinin tamamının yanında yer
aldık. Şimdi, değerli milletvekilleri, havuz ve haram medyasının bu yalanlarını
beklerdik ki Adalet Bakanı yalanlasın, Adalet Bakanı Cumhurbaşkanın söylediği
iftirayı düzeltsin diye bekledik ama beklentimiz boşa.
Değerli arkadaşlar, ne dedi? “CHP milletvekilleri 2016
yılında 81 teröristi ziyaret etti.” dedi ve açıkça sadece CHP Grubunu hedef
gösterdi. Bu dönemde, 2016’da cezaevine giden AKP milletvekillerini söylemedi,
HDP milletvekillerini söylemedi, MHP milletvekillerini söylemedi, açıkça,
Türkiye’ye CHP milletvekillerini hedef gösterdi. Ardından, değerli arkadaşlar,
bu organize çetenin, yalan çetesinin medyası ortaya çıktı, Dediler ki:
“CHP’liler 81 teröristi cezaevinde ziyaret etti.” Alçakça bir yalan, hayâsızca
bir yalan. Bir başkası “CHP’deki o ekip deşifre oldu." dedi. Değerli
arkadaşlar, bakın, şu yalanlara bakın, bunlar sizin resmî yayın organlarınız.
Bir başkası -bizim resimlerimizi göstererek- bizleri hedef gösterdi, televizyon
ekranlarında isim isim vererek bizleri hedef gösterdi. Değerli arkadaşlar, biz
bu cezaevlerine o Adalet Bakanının izniyle gittik, biz kendi kafamızdan
gitmedik. Eğer suçsa o Adalet Bakanından bu hesap sorulmalıdır.
Şimdi, değerli arkadaşlar, bize iftira atan Adalet
Bakanına hodri meydan diyorum: Hangi CHP milletvekili, hangi teröristi
hastanede ziyaret etmişse gelsin açıklasın, derhâl gün versin, saat versin,
hangi CHP milletvekili hangi cezaevinde hangi teröristi ziyaret etmişse
bilelim. Soruyoruz: Bu 81 teröristin hangisi şu anda içeride, hangi cezaevinde?
Onu da söylüyoruz.
Değerli arkadaşlar, size birkaç örnek vereceğim. “Gamze
İlgezdi 6 KCK’liyi ziyaret etti.” deniyor. Değerli arkadaşlar, “Fikri Sağlar 1
KCK’liyi ziyaret etti." deniyor. “Selin Sayek Böke 1 PKK’lıyı ziyaret
etti." deniyor. “Tahsin Tarhan 3 PKK’lıyı, 2 THKP-C’liyi -bunu da Adalet
Bakanı kurdu, o örgütün de kurucusu Adalet Bakanı- ziyaret etti.” deniyor.
Bakın, bu listedeki teröristlerin kim olduğunu biliyor musunuz, bilmiyorum.
Daha dün Davutoğlu’nun tutuksuz yargılansın dediği insanlar kim? Bunların
birisi akademisyen, PKK’lı dedikleri bu. Değerli arkadaşlar, bir diğeri Can
Dündar ile Erdem Gül. Bakın, bunlar da terörist, bunlara iyi bakın, bunları da
birçoğunuz tanıyorsunuz değerli arkadaşlar. 
Şimdi, Adalet Bakanını eğer Hitler’in Propaganda Bakanı
Goebbels duysaydı, önünü iliklerdi, önünde saygıyla eğilirdi Adalet Bakanının,
“Ben bile senin kadar yetenekli değilim.” derdi. 
Değerli arkadaşlar, bununla ilgili her türlü hukuksal
girişimde bulunacağımızın bilinmesini istiyoruz. Cumhuriyet Halk Partisi,
tekrar söylemek isterim ki, nerede mağdur varsa, nerede mazlum varsa yanında
yer almaya devam edecek, özellikle AKP’nin faşizminin yaratmış olduğu…
(Mikrofon otomatik cihaz tarafından kapatıldı)
VELİ AĞBABA (Devamla) – …mağdurların her zaman
haklarını bu grup savunacak. 
Saygıyla selamlıyorum. (CHP sıralarından alkışlar)
BAŞKAN – Teşekkür ederim. 
Cumhuriyet Halk Partisi grup önerisinin…
MEHMET MUŞ (İstanbul) – Sayın Başkan…
BAŞKAN – Sayın Muş, buyurun.
MEHMET MUŞ (İstanbul) – Sayın Başkan, hatip partimizin
ismini zikrederek grubumuza sataşmada bulunmuştur. Grubumuzun, bahsettiği bir
kişiyle görüşmekten korktuğu, kime, ne zaman terörist diyeceğimizin belli
olmadığı gibi ifadeler kullandı. Söz hakkı istiyorum.
BAŞKAN – Buyurun, iki dakika Sayın Muş. (AK PARTİ
sıralarından alkışlar)
VIII.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Muş’un, Malatya
Milletvekili Veli Ağbaba’nın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Başkan, değerli
milletvekilleri; Sayın Ağbaba, buradan bağırmak suretiyle grubumuza ağır
ithamlarda bulunarak kendinizi haklı çıkarmaya çalışmayın. Burada Genel
Başkanınız ziyaretten bahsetmiştir. Ha, siz bu ziyaretler noktasında, farklı
kesimleri ziyaret ettiğinizi, buradan, bir çekincenizin olmadığını söylediniz.
Buyurun, siz ziyaretlere devam edin, yolunuz açık olsun. Bu noktada da takdiri
millet zaten kendisi verecektir. Bizim kimseden çekindiğimiz…
CEYHUN İRGİL (Bursa) – Beraber gidiyoruz, siz de geliyorsunuz.
MEHMET MUŞ (Devamla) – Dinle, dinle! Dinleyin biraz. 
Türkiye Büyük Millet Meclisi araştırma komisyonunun
yaptıkları haricinde sizin yaptığınız ziyaretler var, kastedilen bu, Genel
Başkanınız da zaten bunları ifade ediyor.
TÜRABİ KAYAN (Kırklareli) – Metiner’e sor, Metiner’e.
MEHMET MUŞ (Devamla) – Dinleyin.
İkincisi: Biz kimseye “teröristtir” veya “terörist
değildir” gibi bir karar verme makamında değiliz, bunun makamı ve bunun
kararını verecek olan yargıdır. Yargı burada bir karar verir, yargılama süreci
noktasında ortaya bir netice çıkar, buna da herkes uyar. 
Bir kez daha grubumuza atfen söylediğiniz sözleri
sizlere misliyle iade ediyorum Sayın Ağbaba. (AK PARTİ sıralarından alkışlar)
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Malatya Milletvekili Veli Ağbaba ve
23 milletvekili tarafından, terörle CHP’yi yan yana göstermeye yönelik algı
operasyonunun tüm yönleriyle araştırılması ve 2016 yılında cezaevlerinde terör
örgütleriyle ilişkiye geçtiği iddia edilen 24 CHP milletvekiline ilişkin
gerçeklerin ortaya çıkarılması amacıyla 14/6/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi grup önerisinin
aleyhinde Gaziantep Milletvekili Sayın Şamil Tayyar konuşacak.
Buyurun Sayın Tayyar. (AK PARTİ sıralarından alkışlar)
ŞAMİL TAYYAR (Gaziantep) – Sayın Başkan, değerli
milletvekilleri; Cumhuriyet Halk Partisinin önerisi üzerine söz aldım. Hepinizi
sevgi ve muhabbetle selamlıyorum. 
Bütün milletvekili arkadaşlarımın,
İslam âleminin, yurttaşlarımızın ramazanını da tebrik ediyorum bu vesileyle.
Umut ederim ki bu oturum ramazanın ruhuna uygun olarak cereyan eder, bunu da
ayrıca dilemek istiyorum. 
Bayağı heyecanlı bir konuşma yaptı
Malatya milletvekili az önce bu kürsüde. Ben de kendisini mümkün mertebe
dikkatlice izlemeye çalıştım. Öneriye de baktığımda, öneride de yani Cumhuriyet
Halk Partisinin kurumsal olarak terör örgütleriyle ilişkilendirilmesinden çok
ciddi bir rahatsızlık duyduğu, bir algı operasyonunun başlatıldığı, buna
ilişkin olarak da bir araştırma komisyonunun kurulması yönünde bir talebi dile
getiriyorlar. 
Kendilerine önce şunu söyleyeyim:
Gerçekten, Atatürk’ün kurduğu bir siyasi partinin burada terör örgütleriyle
ilişkilendirilmekten rahatsızlık duymasını son derece önemsiyorum. Keşke bu
hassasiyeti bugün değil, daha önce yüreklerinde hissedebilselerdi hem kendi
partilerine hem de bu ülkeye çok ciddi bir şekilde hizmet ederlerdi diye
düşünüyorum. Bakın, Gezi olayları başladığı zaman da aslı astarı olmayan birçok
iddia, görüntü, görsel malzeme sosyal medyada, haber portallarında, farklı
mecralarda kullanıldı, değerlendirildi ve o Gezi’den yani sokaklardan iktidar
devşirmeye yönelik girişimleri CHP ciddi bir şekilde destekledi. Olabilir, yani
bunu kendisi de bir farklı arayışın tezahürü olarak da değerlendirebilir ama
daha önceki konuşmalarımızda da ifade ettiğimiz gibi, o yüreğimizi parçalayan
bazı sahneler maalesef Cumhuriyet Halk Partisini hiç rahatsız etmedi. Mesela,
kurucuları Mustafa Kemal Atatürk’ü Abdullah Öcalan’la aynı fotoğraf karesine
sokan CHP’li gençler, yine aynı şekilde birlikte Abdullah Öcalan lehine slogan
atan gençlerle ilgili olarak herhangi bir soruşturma… (CHP sıralarından
gürültüler)
CEYHUN İRGİL (Bursa) – Ne zaman
oldu bu olay?
ÖMER FETHİ GÜRER (Niğde) – Ne
zaman oldu? 
ÜNAL DEMİRTAŞ (Zonguldak) – İftira
atma! Nereden biliyorsun sen? 
ŞAMİL TAYYAR (Devamla) – Bir
saniye… Hayır, niye zıplıyorsunuz ki, niye zıplıyorsunuz? 
BAŞKAN – Sayın milletvekilleri,
lütfen…
CEYHUN İRGİL (Bursa) – Sen
Abdullah Öcalan’a övgüler diziyordun be kardeşim. Siz teröristlere övgüler
diziyordunuz. 
ŞAMİL TAYYAR (Devamla) – Az önce
bunlarla ilgili, bakın bunlarla ilgili…
BAŞKAN - Sayın Tayyar, Sayın Tayyar… 
ORHAN KARASAYAR (Hatay) – Biz dinledik...
CEYHUN İRGİL (Bursa) – İftira atmıyorduk ama, o iftira
atıyor.
BAŞKAN- Sayın milletvekilleri, konuşmacı düşüncelerini
ifade ediyor; grup başkan vekiliniz burada, söz alıp cevabını verebilir. (CHP
sıralarından gürültüler)
Buyurun Sayın Tayyar. 
CEYHUN İRGİL (Bursa) – Sen Atatürk’ü ağzına… Ağzını
çalkala da… Atatürk’ü alma ağzına.
ŞAMİL TAYYAR (Devamla) – Neyi? Yani sen ağzına ne
alıyorsun bilmiyorum ama ben size şunu söylüyorum: Bakın…
CEYHUN İRGİL (Bursa) – Terbiyesizlik yapma!
ŞAMİL TAYYAR (Devamla) – Ahlaksızlık yapma!
CEYHUN İRGİL (Bursa) – Ne biçim konuşuyorsun sen?
ŞAMİL TAYYAR (Devamla) – Ahlaksızlık yapma!
ORHAN KARASAYAR (Hatay) – Dinle! Biz dinledik. 
CEYHUN İRGİL (Bursa) – Ramazan vakti ne biçim
konuşuyorsun sen?
ŞAMİL TAYYAR (Devamla) – Mustafa Kemal Atatürk… 
BAŞKAN – Sayın Tayyar, lütfen Genel Kurula hitap eder
misiniz. 
ŞAMİL TAYYAR (Devamla) – Mustafa Kemal Atatürk bu
ülkenin lideridir…
CEYHUN İRGİL (Bursa) – Ee, tamam. Niçin iftira
atıyorsun?
ŞAMİL TAYYAR (Devamla) - …bir siyaset adamıdır, bir
devlet adamıdır ve biz onu her zaman saygıyla karşıladık. 
CEYHUN İRGİL (Bursa) – Ee, tamam, o zaman düzgün konuş.
ŞAMİL TAYYAR (Devamla) - Bizim Mustafa Kemal Atatürk’le
bir problemimiz yok.
CEYHUN İRGİL (Bursa) – Ee, tamam, düzgün konuş o zaman.
ŞAMİL TAYYAR (Devamla) - Ama ben şunu söylüyorum, ben
diyorum ki: “Arkadaş, eğer Cumhuriyet Halk Partisini Mustafa Kemal Atatürk
kurdu ise, siz Atatürk’ün kurduğu bir partinin siyasi temsilcileriyseniz
herkesten önce Mustafa Kemal Atatürk’ü sahiplenmesi gereken sizlersiniz ama
maalesef bu sahiplenmeyi göstermediniz.” Neyse… Vatandaş bunun muhasebesini
yapacak. 
Bir taraftan da, yani bu değerlendirmeler karşısında
üzülüyorum. Keşke bu yaşanılanlar karşısında Cumhuriyet Halk Partisi kendi iç
muhasebesini yapsa, kendi yüzleşmesini yapsa zannediyorum ki daha doğru bir
yolu tercih ederdi. Efendim “Bizimle ilgili bir algı operasyonu var.” Peki, bu
operasyon Milliyetçi Hareket Partisiyle ilgili olarak niye yapılmıyor? Ya da
birileri bir şey söylediği zaman MHP’ye yapışmıyor da niye sizin üzerinize
yapışıyor? Hakikaten niye yapışıyor?
ORHAN SARIBAL (Bursa) – Onun cevabını siz vereceksiniz.
ŞAMİL TAYYAR (Devamla) – Bakın, Sayın Baykal’ın Genel
Başkanlık yaptığı dönemde Cumhuriyet Halk Partisiyle bu tür ilişkilendirmeler
yoktu. Ne zaman başladı? Sayın Kılıçdaroğlu’nun Genel Başkan olmasından sonra.
Birkaç örnek vereceğim size: Bakın, Cumhuriyet Halk Partisinin bir
milletvekili, Selina Doğan; Ankara’da 35 insan hayatını kaybettiği zaman
kendisi bir tweet attı; dedi ki: “1992 doğumlu bir kadını vücudunu patlatarak
ölüm saçmaya iten sebepleri konuşmadıkça terörle mücadele yalandır.” Doğru mu? 
SELİNA DOĞAN (İstanbul) – Evet, tabii ki konuşmamız
lazım. 
ŞAMİL TAYYAR (Devamla) – Doğru mu? Yani bu “tweet”te
bir problem var mı? 
SELİNA DOĞAN (İstanbul) – Tabii ki konuşacağız. 
ŞAMİL TAYYAR (Devamla) - Hayır, hayır bu “tweet”te bir
problem var mı? Yani atılmadığını iddia ediyor musunuz, bunun yalan olduğunu…
Etmiyorsunuz değil mi? 
Bakın, bir şey söyleyeceğim: Peki, 35 insanın ölümüne
yol açan bir hadisenin vesilesi olan bir canlı bombanın ruh hâlini anlamaya
çalışanlar, yani sizler, ya, bir şehit yakınının ruh hâlini niye anlamaya
çalışmıyorsunuz? (AK PARTİ sıralarından alkışlar) 
MELİKE BASMACI (Denizli) – Onları teşvik edenlerin ruh
hâlini anlamaya çalışıyoruz yani sizi.
ŞAMİL TAYYAR (Devamla) – Şimdi, geçen sefer söyledim
“tek sarılı yumurta” diye, bazı arkadaşlar dedi ki: “İki sarılı yumurta.”
MELİKE BASMACI (Denizli) – O kızı teşvik edeni anlamaya
çalışıyoruz yani sizi anlamaya çalışıyoruz.
MUSTAFA HÜSNÜ BOZKURT (Konya) – Şehit babasına
“karaktersiz” diyen kim?
ŞAMİL TAYYAR (Devamla) – Bakın, Selina Doğan diyor ki:
“Her ne kadar Sayın Cumhurbaşkanı hukuku göz ardı etmeyi buyurmuş olsa da biz
Allah'tan değil, hukuktan ve bu ülkenin elden gitmesinden korkuyoruz.” Herhâlde
bir problem yok? Bunu söyleyebilirsiniz, bu sizin tercihiniz, bir ifade
özgürlüğüdür, kimsenin de itirazı olmaz ama siz “Allah'tan korkmuyoruz.”
dediğinizde bir başkası size “Allahsız” dediği zaman buna ne tür bir tepki
verebilirsiniz ya da tepki verdiğinizde bunun bir anlamı olabilir mi? Ama, sonuçta,
bakın…
MELİKE BASMACI (Denizli) – Ne şovmensin sen ya. İflah
olmazsın sen ya. Yanlış yerdesin sen ya.
BAŞKAN – Sayın Tayyar, şahsiyatla uğraşmayın lütfen.
ŞAMİL TAYYAR (Devamla) – Şahsiyet olur mu, bunlar
Cumhuriyet Halk Partisinin milletvekilleri.
BAŞKAN – Lütfen, siz konuya bağlı kalıp konuşmanıza
devam edin. Bir şahıs üzerinden bağlı kalmayın lütfen. 
CEYHUN İRGİL (Bursa) – Yani, çok şahsi bir konuşma bu.
Ya, senin fikrin yok mu, fikrin? Fikir konuş burada. Niye insanlarla
uğraşıyorsun?
ŞAMİL TAYYAR (Devamla) – Sonra, CHP Ankara Milletvekili
Şenal Sarıhan…
CEYHUN İRGİL (Bursa) – Sen attığın “tweet”lerin
yarısını sildin be korkudan.
ŞAMİL TAYYAR (Devamla) – Bir saniye dinleyin beni ya,
ben sizin temsilcinizi burada dinledim. 
CEYHUN İRGİL (Bursa) – Niye dinleyeceğiz, hakaret
ediyorsun insanlara. Kadınlarımıza hakaret ediyorsun.
ŞAMİL TAYYAR (Devamla) – Bakın, az önce temsilcinizi
dinledim, sabırla dinledim, herhangi bir laf da atmadım. Siz de lütfen sabırlı
olun. 
Bakın, bir şey söyleyeceğim…
CEYHUN İRGİL (Bursa) – Adam bilgi verdi, dedikodu
yapmıyor. 
ŞAMİL TAYYAR (Devamla) – Ya, dedikodu mu kardeşim,
atılan “tweet”ten bahsediyorum; doğru mu, değil mi? Eğer yalansa yalan olduğunu
söyleyin o zaman. 
CEYHUN İRGİL (Bursa) – Sizin attığınız “tweet”lerin yarısını
siliyorsun be devamlı. Yalan yanlış atıyorsun.
ŞAMİL TAYYAR (Devamla) – Neyi sildim kardeşim, neyi
sildim ya?
CEYHUN İRGİL (Bursa) – “Tweet”lerin yarısı iftira. 
BAŞKAN – Karşılıklı konuşmayalım lütfen sayın
milletvekilleri. 
ŞAMİL TAYYAR (Devamla) – CHP Ankara Milletvekili Sayın
Şenal Sarıhan Yüksekova’yla ilgili gözlemlerini paylaşıyor ve cümleye şöyle
başlıyor: “Bir grup eylemcinin -50 kadar- alanı terk etmek üzere olduğu…”
vesaire, devam ediyor. “Bir grup eylemcinin” diye söze başlıyor. Yani, teröriste
eğer siz “eylemci” diye hitap ederseniz, ona “terörist” diyemezseniz o zaman
vatandaş size tepki gösterdiği zaman bundan niye alınıyorsunuz, bundan niye
gocunuyorsunuz? Bakın, bunu anlayabilmiş değilim. 
TÜRABİ KAYAN (Kırklareli) – Teröristbaşına “sayın”
diyenden niye söz etmiyorsunuz?
ŞAMİL TAYYAR (Devamla) – Ya da Sayın Sezgin Tanrıkulu
yine canlı bomba sonucu hayatını kaybedenlerin olduğu bir süreçte eğer PKK'nın
kanalına çıkıyorsa ve orada eğer CHP politikalarını anlatıyorsa ama yarın da
birisi kalkıp size bir ilişkilendirme yapıyorsa sizin söyleyecek bir sözünüz
var mı? Ben çok basit bir şey soracağım o zaman size. 
CEYHUN İRGİL (Bursa) – Sorma, konuşmanı yap sen.
ŞAMİL TAYYAR (Devamla) – Bakın, bunların hiçbirine bir
cevabınız yok, oturduğunuz yerden tepki gösteriyorsunuz. 
MELİKE BASMACI (Denizli) – Kale alıp cevap vermiyoruz;
cevap çok da.
ŞAMİL TAYYAR (Devamla) – Peki, Atatürk’ün posterini
indirdi diye partiden ihraç ettiğiniz Aylin Nazlıaka’yı ya, peki…
CEYHUN İRGİL (Bursa) – Öyle bir şey yok, yok. 
ŞAMİL TAYYAR (Devamla) – Ya, nasıl yok ya? Aylin
Nazlıaka niye ihraç edildi? 
CEYHUN İRGİL (Bursa) – Yok. Neden atıldığını
bilmiyorsun, okuman yazman bile yok. 
ŞAMİL TAYYAR (Devamla) – Hayır, niye ihraç edildi onu
söyleyin.
CEYHUN İRGİL (Bursa) – Sana ne kardeşim, sana ne; bizim
partimizin içinden sana ne?
ŞAMİL TAYYAR (Devamla) – Olur mu? Mustafa Kemal
Atatürk’ün adını anan milletvekilini ihraç edeceksiniz, ondan sonra, terör
örgütlerine destek veren milletvekillerine sahip çıkacaksınız; buna ilişkin bir
sözünüz var mı? (AK PARTİ sıralarından alkışlar) 
CEYHUN İRGİL (Bursa) – Biz senin partindeki yarısını…
Teröre eğer destekse, Fethullah terörü desteklemek, terör örgütüyse… Bunların
yarısı televizyonlarda akşama kadar cemaat güzellemesi yapıyordu.
ŞAMİL TAYYAR (Devamla) – Konuşma, konuşma.
BAŞKAN – Sayın milletvekilleri… Sayın Konuşmacı; lütfen
insicamımızı bozmayalım.
ŞAMİL TAYYAR (Devamla) – CHP İstanbul Gençlik Kolları
Başkanı Kenan Otlu bakın, diyor ki…
TÜRABİ KAYAN (Kırklareli) – CHP kadar taş düşsün
başına.
ŞAMİL TAYYAR (Devamla) – Yüce Rabbime şükürler olsun ki
1960’tan bu yana Cumhuriyet Halk Partisini tek başına iktidara getirmedi, eğer
bu kafayla giderseniz ne sizin çocuklarınız ne de torunlarınız asla CHP’nin
iktidarını da göremeyecekler. 
CHP Gençlik Kolları Başkanı Kenan Otlu doğudaki hendek
hadisesi başladığında diyor ki: “Biz nasıl Gezi’de yan yana durduysak, nasıl 1
Mayısta birlikte gaz yediysek, Ankara katliamında kanlarımız birbirine nasıl
karıştıysa bu zulmün karşısında da yan yana, omuz omuza duralım. Barikatta da,
alanda da faşizme karşı omuz omuza duralım.” Bununla ilgili herhangi bir işlem
yaptınız mı? 
MELİKE BASMACI (Denizli) – E, hep birlikte dursak da
terör bitse.
ŞAMİL TAYYAR (Devamla) – Hendeklerde teröristlerle
beraber yan yana durmayı sizin Gençlik Kolları Başkanınız söyleyecek, bundan
utanmadan da bunu savunacaksınız. 
MELİKE BASMACI (Denizli) – Teröristlerle değil.
HAYDAR AKAR (Kocaeli) – Ne terbiyesiz adamsın sen ya!
(CHP sıralarından “Ahlaksız herif!” sesi)
ŞAMİL TAYYAR (Devamla) – Bakın, size bir şey
söyleyeyim…
Terbiyesizlik yapma lan, ahlaksız sensin, terbiyesizlik
yapma, ahlaksız! Konuşma! 
CEYHUN İRGİL (Bursa) – Ne biçim konuşuyorsun sen, kime
“lan” diyorsun sen! (CHP sıralarından gürültüler)
BAŞKAN – Sayın milletvekilleri, Sayın Tayyar; lütfen,
temiz bir dille konuşun.
ŞAMİL TAYYAR (Devamla) – Senin böyle konuşmaya hakkın
yok. Ahlaksız! 
BAŞKAN – Sayın Tayyar, sayın milletvekilleri; lütfen
temiz bir dille konuşun. 
VELİ AĞBABA (Malatya) – Hayır, arkadaşlar, bırakın…
Kalitesini gösteriyor.
ŞAMİL TAYYAR (Devamla) – Bakın, hayır, kim “ahlaksız”
diyorsa ona buradan aynen iade ediyorum, ahlaksızlık yapmayacaksınız. Burada
sizin temsilcileriniz var, kalkacak söyleyecek, kalkacak konuşacak. 
VELİ AĞBABA (Malatya) – Kalitesini gösteriyor.
HAYDAR AKAR (Kocaeli) – Ayıp!
ŞAMİL TAYYAR (Devamla) – Nedir ayıp? Gençlik Kolları
Başkanınızın sözünü söylüyorum kardeşim, yalan mı? Ahlaksız! O zaman
kalkacaksın, Gençlik Kolları Başkanına hesap soracaksın. Ondan sonra
konuşuyorsunuz. 
CEYHUN İRGİL (Bursa) – Provokatör olmuş. Ya, niçin bu
insanlar konuşurken biz hiç rahatsız olmuyoruz da senden bu kadar rahatsız
oluyoruz, niye bu insanlardan rahatsız olmuyoruz? 
ŞAMİL TAYYAR (Devamla) – Efendim, CHP Genel Başkanının
önüne boş kovan atılmış.
CEYHUN İRGİL (Bursa) – Sen provokatörsün kardeşim.
Bizim gibi sakin insanları bile çileden çıkarıyorsun.
ŞAMİL TAYYAR (Devamla) – Terbiyesizlik yapma!
BAŞKAN – Sayın Tayyar, lütfen… Sayın Tayyar, karşılıklı
konuşmayın lütfen.
ŞAMİL TAYYAR (Devamla) – Ben sizin milletvekillerinin
buradan “tweet”ini paylaşıyorum. “Tweet”ini paylaşıyorum.
BAŞKAN – Genel Kurula hitap edin lütfen.
CEYHUN İRGİL (Bursa) – Ya bir efendi ol ya. Bu kadar
efendi insan varken niye sen çıkıyorsun?
ŞAMİL TAYYAR (Devamla) – Bakın, boş kovandan kaos planı
çıkar…
(Mikrofon otomatik cihaz tarafından kapatıldı)
ŞAMİL TAYYAR (Devamla) – …ama iktidar çıkmaz. Bunu da
öğrenin. (AK PARTİ sıralarından alkışlar) 
BAŞKAN – Teşekkür ederim Sayın Tayyar. 
CEYHUN İRGİL (Bursa) – Ya bırak iktidarı be. Bizden
iktidar çıkmaz ama yalaka da çıkmaz, yalaka! Pişmiş kelle gibi gül devamlı,
başka işin yok.
BÜLENT YENER BEKTAŞOĞLU (Giresun) – Sana yazıklar
olsun, yazıklar… 
ENGİN ALTAY (İstanbul) – Sayın Başkan…
BAŞKAN – Sayın Altay…
ENGİN ALTAY (İstanbul) – Öncelikle sizin, Türkiye Büyük
Millet Meclisini yöneten bir Başkan olarak, kürsüdeki hatibin muhalefet
sıralarına yönelerek “Terbiyesizlik yapma lan!” sözünü -ki duymamanız mümkün
değil- bunu düzelttirmenizi bekliyorum. Bunu düzelttirmenizi bekliyorum Sayın
Başkan. 
BAŞKAN – İkazda bulundum. 
ENGİN ALTAY (İstanbul) – “İkaz” ne demek canım?
BAŞKAN – İkazda bulundum, tutanakları alıp bakarsınız
Sayın Altay.
ENGİN ALTAY (İstanbul) – O zaman, İç Tüzük’ün ilgili
disiplin hükümlerine göre işlem yapmanızı talep ediyorum. 
BAŞKAN – Tamam, peki, onu da değerlendiririz. Buyurun,
devam edin. Tutanakları inceler, değerlendirmesini yaparız.
ŞAMİL TAYYAR (Gaziantep) – Ne işlem yapacak Başkan, ne
işlem yapacak?
Senin arkadaşın bana “Terbiyesiz!” diye laf atıyor. Ben
sadece savunma hakkımı kullandım. 
ENGİN ALTAY (İstanbul) – “Terbiyesiz, edepsiz”, bunlar
söylenir. 
ŞAMİL TAYYAR (Gaziantep) – Bakın bir şey söyleyeceğim…
BAŞKAN – Sayın Tayyar…
ŞAMİL TAYYAR (Gaziantep) – Başkan, bakın…
ENGİN ALTAY (İstanbul) – Sen “lan” diyemezsin lan!
ŞAMİL TAYYAR (Gaziantep) – Şerefsizlik yapma! Ahlaksız
herif!
ENGİN ALTAY (İstanbul) – Sen şerefsizsin! Sen
şerefsizsin!
ŞAMİL TAYYAR (Gaziantep) – Sus… Ahlaksız!
ENGİN ALTAY (İstanbul) – Sen şerefsizsin!
(AK PARTİ ve CHP sıraları arasında karşılıklı laf
atmalar, birbirlerinin üzerine yürümeler, gürültüler)
BAŞKAN – Birleşime on dakika ara veriyorum.
Kapanma Saati: 18.14
ÜÇÜNCÜ OTURUM
Açılma Saati: 18.57
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit DURMUŞOĞLU
(Osmaniye), Emre KÖPRÜLÜ (Tekirdağ)
-------0------
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin Üçüncü Oturumunu açıyorum. 
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, milletvekillerinin kullandığı sözcüklere dikkat etmesi
gerektiğine ilişkin konuşması 
BAŞKAN – Sayın milletvekilleri, verdiğimiz arada bir
önceki oturumun tutanaklarını inceledim grup başkan vekilleriyle birlikte.
Gerçekten, kullanılan kelimeleri burada tekrarlamaktan hicap duyarım.
Siz sayın milletvekillerinden özellikle rica ediyorum,
kürsüden, özellikle kürsüden konuşurken lütfen sözlerinize dikkat ediniz. Laf
atmak belki bir geleneğimizdir ama yine özellikle sıralarınızdan laf atarken de
kullandığınız sözcüklere lütfen dikkat ediniz. Burası, Türkiye Büyük Millet
Meclisi; buraya saygı, sözlerimizle ve davranışlarımızla gerçekleşir. 
Bu söylediklerime saygı göstereceğinizi düşünüyorum ve
kaldığımız yerden devam ediyoruz.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Malatya Milletvekili Veli Ağbaba ve
23 milletvekili tarafından, terörle CHP’yi yan yana göstermeye yönelik algı
operasyonunun tüm yönleriyle araştırılması ve 2016 yılında cezaevlerinde terör
örgütleriyle ilişkiye geçtiği iddia edilen 24 CHP milletvekiline ilişkin
gerçeklerin ortaya çıkarılması amacıyla 14/6/2016 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 14 Haziran 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi grup önerisinin
lehinde son konuşmacı olarak Kars Milletvekili Sayın Ayhan Bilgen konuşacak.
Buyurun Sayın Bilgen. (HDP sıralarından alkışlar) 
AYHAN BİLGEN (Kars) – Sayın Başkan, değerli
milletvekilleri; ben de sözlerime vefat yıl dönümü dolayısıyla Cemil Meriç’in
iki cümlesiyle başlamak istiyorum; aslında, hem biraz önceki ortama hem de
Türkiye’de siyaset kurumunun içerisinde bulunduğu duruma ışık tuttuğunu
düşündüğüm iki cümlesi: “Polemik, peşin hükümler ve gizli çıkarların
savaşıdır.” diyor Cemil Meriç. Yine, bir başka sözünde de “Düşünce şüpheyle
başlar. Zıt fikirlere kulaklarınızı tıkamak, kendinizi hataya mahkûm etmek
değil midir?” diyor.
Evet, değerli milletvekilleri, bazen ülke gündemine
sadece dile hâkim olamamanın, sadece söylediği sözün ne anlama geldiğini,
nereye varacağını kestirememenin ülke gündemine damga vurduğu anlar oluyor.
Geçtiğimiz günlerde bir ilahiyatçının -sonra düzeltme, özür açıklamaları
yapılsa bile- devlet televizyonunda yaptığı konuşmada ibadet etmek ile etmemek
ya da işte, namaz kılmak ile kılmamak üzerinden hayvan göndermesi yapması,
aslında sadece onun bir dil sürçmesi değildi; ne yazık ki toplumda, toplumun
bir kesiminde de karşılığı olan bir zihin dünyasının yansımasıydı. Oysa, içinde
bulunduğumuz ayın galiba hepimize öğretmesi gereken, en çok da inananlara,
dindarlara öğretmesi gereken bir şey var; o da, eğer dilinizi kötü sözden
alıkoymaya katkı sağlamıyorsa orucun açlıktan başka hiçbir şey ifade etmediğini
bizatihi Kur’an’ın kendisi söylüyor. Namazın, eğer kötülüklerden alıkoymuyorsa,
yorgunluktan başka hiçbir şey ifade etmediğini Kur’an’ın kendisi söylüyor;
kurbanın kanının Allah’a ulaşmadığını, sadece niyet beyanı olduğunu, paylaşma,
dayanışma olduğunu bizatihi kendisi söylüyor. Dolayısıyla, galiba akademisyen
de, ilahiyatçı da, siyasetçi de, herkes ağzından çıkanın ne anlama geldiğini,
nereye vardığını düşünmek zorunda.
Değerli milletvekilleri, siyasette bazen polemik, oy
kazandırabilir; popülist yaklaşımlar, pragmatik söylemler sizi toplum nezdinde
de güçlü kılabilir, tarihin böyle dönemleri var. Ama ne yazık ki bazı ahlaki
konular, bazı insan hakları değerleriyle ilgili konular var ki bu konularda
kazanmak gerçekten kazanmak mıdır, karşı tarafı sözle yenmek, yıkmak gerçekten
bir başarı mıdır; bunu yeniden sorgulamak gerekiyor. İşte, cezaevleri böyle bir
konudur. Türkiye'nin taraf olduğu sözleşmeler var; Türkiye'nin iç hukukundan
kaynaklı kurduğu komisyonlar, mekanizmalar var; Mecliste cezaevleriyle ilgili
kurulmuş bir özel alt komisyon var ve bu komisyon çalışırken bu sözleşmelerin
gereği olarak, bu hukukun bir parçası olarak cezaevine gittiğinde cezaevindeki
mahkûmun eğer tutukluysa hangi suçtan yargılandığını ya da hükümlü ise hangi
cezayı aldığını esas alarak görüşme yapmaz, ziyaret yapmaz, yapamaz. Geçmişte
de nitekim, özellikle 28 Şubat döneminde, hatırlayacaksınız, birçok siyasi
parti, işte, Aczmendileri de, işte, Selam örgütünü de, başka grupları da
cezaevlerinde ziyaret ettiler. Dolayısıyla, bu konunun aslında bir araştırma
komisyonu kurulması için bu şekilde gündemleşiyor olması bile siyaseten galiba
hepimizin yüzleşmesi gereken bir tablo, bir fotoğraf.
Değerli milletvekilleri, cezaevlerinin içerisinde
bulunduğu durumla ilgili Türkiye'nin Adalet Bakanlığı içerisinde kurduğu
mekanizmalar ve bu mekanizmaların işleyip işlemediğine dair de aslında Meclise
düzenli, rutin bilgilendirmelerin olması gerekiyor. Yani bir partinin özel çaba
sarf etmesi, birkaç partinin özel olarak bu işe yoğunlaşmasının ötesinde, bu
çatının bu işle ilgili özel sorumluluğu, özel yükümlülüğü var ama, ne yazık ki
bu konuda savunma yaparken bile –savunma yapmak zorunda kalmak zaten başlı başına
bir çelişki ama- mahkûmları, tutukluları tasnif ederek bir savunma refleksi
geliştirmek zorunda kalınıyor. Yani “Ona gidilmedi, buna gidildi.”, “O örgüte
gidilmedi, bu örgüte gidildi.” gibi savunmaların aslında kendisi, içerisine
düştüğümüz durumu gösteriyor. Oysa cezaevlerinin durumu, bir ülkede toplumun
aynasıdır. Yani toplumda yozlaşma, çürüme, kokuşma derinleşmişse cezaevlerinde
adli tutukluların, hükümlülerin sayısı başka bir noktaya ulaşır, bugün
Türkiye'de olduğu gibi. Yine siyasi tutuklular, siyasi hükümlüler sayıca bu
kadar yüksek bir orana ulaşmışsa o ülkenin demokrasisiyle ilgili, o ülkenin
yargısıyla ilgili, adalet sistemiyle ilgili bir tartışmayı yapmak kaçınılmaz
hâle gelir. Ama galiba bugün bu konunun gündeme gelmesinin asıl sebebi, cezaevleri
değil, Türkiye'deki siyaset tarzı ve hangi siyaset tarzının oy kazandırıp
kazandırmadığına dair yaklaşımlardır.
Evet,
siyasetçiyi hedef hâline getirebilirsiniz, rakibinizi, hasmınızı böyle
yıpratabilirsiniz, hırpalayabilirsiniz; bu, kısmen, sandıkta, sokakta,
toplumsal algıda bir şeyler de kazandırabilir ama şu kesin ki: Bundan ülke
kaybeder, bundan ülke zarar görür ve esas itibarıyla siyaset kurumu bir kere
yıprandı mı, siyaset kurumunun meşruiyeti bir kere tartışılır hâle geldi mi,
artık onun hangi parti üzerinden olduğu, hangi lider üzerinden olduğu da çok
önemli değildir çünkü bu, bir siyaset yapma tarzına dönüşür. Nitekim bir ana
muhalefet partisi liderinin önüne mermi atılmasını kınarken bile, eleştirirken
bile “ama”lı, “ancak”lı cümleler kurarsanız yarın başka partilere, başka
siyasetçilere çok daha fazlası yapıldığında söylenecek söz olmaz. Aslında yakın
tarihte bizim partimizin eş başkanlarına, milletvekillerine sadece mermi
kovanları değil, biliyorsunuz, gaz fişekleri, hatta doğrudan ateşli silahlarla
ateş açıldı güvenlik güçleri tarafından ama bu konu yeterince buranın dikkatini
çekmedi, yeterince ilgi konusu olmadı. Asla bir kıyas için söylemiyorum.
Demokratik protestonun sınırı ile tehdidin sınırını bu ülkede herkes
ayırabilecek düzeyde, bu çatı altında da herkes bunu fark edebilecek
pozisyonda. Ama siyaset kurumunu bir kere hedef hâline getirip siyasetçiyi
şamar oğlanına çevirdiğinizde, sonunda ortaya çıkan tablodan şikâyetçi olmanın
ne yazık ki kimseye kazandıracağı bir şey kalmaz. 
Türkiye, geçmişinde, bu anlamda çok acı tecrübeler
yaşadı. Galiba, çok sıkça olumlu örnek olarak aktarılan Demokrat Partili
yıllardan buna dair bazı örnekleri hatırlamak gerekiyor. Hatırlayın, o zaman “Vatan
Cephesi” -en azından, ders kitaplarında bile, siyaset bilimi okuyanlara bu
öğretiliyor- diye bir şey kuruldu ve Demokrat Parti, toplumu ciddi bir
kamplaşmaya götürerek, aslında rakibine karşı siyaseten önemli bir kazanım elde
etti. Ama Vatan Cephesinin kurulması, Türkiye’ye bir şey kazandırmadığı gibi,
sonunda idam gibi, siyasetçilerin siyasetten dışlanması, yasaklanması gibi
süreçleri de beraberinde getirdi. 
Yani, siyaset kurumunu eğer ülkeye hizmet eden, topluma
hizmet eden ve muhalefeti de en az iktidar kadar değerli bir iş gören yerde
görmüyorsanız, böyle okumuyorsanız “hainlik, düşmanlık, iç tehdit” gibi
kavramlarla rakip partileri değerlendiriyorsanız bunun ortaya çıkartacağı
toplumsal kamplaşma, toplumsal gerilim, sonunda döner, bir bütün olarak siyaset
kurumunu yıpratmaya, siyaset kurumunu vurmaya başlar. 
Türkiye’de, sorunların çözümünde, özellikle de
çatışmalı, büyük ve kangrenleşmiş sorunların çözümünde siyaset kurumuna düşen
görev, bir ortak aklı inşa etmek ve sorunlardan kaçmadan sorunlarla yüzleşmeyi
bir oy kazanma, oy kaybettirme aracı gibi, argümanı gibi görmeden o işe
yoğunlaşmaktır. 
Türkiye, her gün kan kaybediyorken, Türkiye’de her gün
insanlar hayatlarını kaybediyorken Meclisin, çözüm süreciyle ilgili polemiği
bir yıpratma aracına dönüştürmeden, yeniden, elbette geçmişin yanlışlarından,
eksiklerinden herkes ders çıkartarak ama en azından o dönemde insanların
hayatını kaybetmiyor olmasından galiba, bir ders çıkartarak yeniden sorunların
siyasi çatılarda konuşulmasını, siyasi platformlarda konuşulmasını, şiddetsiz,
çatışmasız, kimsenin babalarının tabutlarına sarılmak zorunda kalmadığı bir
ülkede yaşamayı hedeflemek, galiba siyasetçinin öncelikli sorumluluğu.
Herkesi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Bilgen.
Cumhuriyet Halk Partisi grup önerisinin aleyhinde son
konuşmacı, İstanbul Milletvekili Halis Dalkılıç.
Buyurun Sayın Dalkılıç. (AK PARTİ sıralarından
alkışlar) 
HALİS DALKILIÇ (İstanbul) – Sayın Başkan, değerli
milletvekillerimiz; Cumhuriyet Halk Partisi grup önerisi hakkında AK PARTİ
Grubu adına söz almış bulunuyorum. Yüce heyetinizi saygıyla selamlıyorum.
Sözlerime başlamadan önce, başı rahmet, ortası
mağfiret, sonu cehennem azabından kurtuluş olan, içinde bin aydan daha hayırlı
bir geceyi barındıran ve Kur’an-ı Kerim’in inzal olduğu ay, ramazanışerifinizi
tebrik ediyorum, yüce milletimize ve tüm insanlık âlemine hayırlar getirmesi
temennisinde ve niyazında bulunuyorum.
Öncelikle, yapılan terör saldırılarında, şehitlerimize
Allah’tan rahmet diliyorum, hayatını kaybeden vatandaşlarımıza Allah’tan rahmet
diliyorum, milletimize başsağlığı diliyorum.
Sayın Başkanım ve değerli milletvekilleri; Cumhuriyet
Halk Partisi grup önerisinde, son günlerde Genel Başkanları Sayın Kemal
Kılıçdaroğlu’na yapılan saldırılardan bahsetmektedirler. 
Sayın milletvekillerim, bugün Kılıçdaroğlu’na yapılan
saldırıların benzerleri geçmişte bizim milletvekillerimize, bakanlarımıza da
yapılmıştır ve tasvip etmemiz mümkün değildir. Sayın Kılıçdaroğlu’nun saldırıya
uğramasını asla tasvip etmeyiz. Sorumlular hakkında mutlaka yasal işlem
yapılmalıdır, yapılacaktır. Zaten Hükûmetimiz gerekli tedbirleri aldı, yargı
onlarla ilgili kararını verecektir. 
Ancak, biz, siyaset yaparken milletimizin ve her
birimizin yüreğinin yandığı dönemlerde Ana Muhalefet Partisi Genel Başkanı
başta olmak üzere biz milletvekilleri ve siyasetçilerin sözlerimize,
eylemlerimize, söylemlerimize son derece hassasiyetle dikkat etmemiz
gerektiğini bir kere daha vurguluyorum. Milletimizin dirlik, birlik ve
beraberliğe ihtiyaç duyduğu bugünlerde yapılan her terör saldırısından, her
provokatif eylemden sonra çıkıp Sayın Cumhurbaşkanımızı direkt hedef alan,
Sayın Başbakanımızı hedef alan, Hükûmetimizi hedef alan açıklamaları yapmanın
ve bunun üzerinden bir mağduriyet edebiyatı üretmenin, bunun üzerinden bir
siyaset üretmenin ne ana muhalefet partisine ne bu milletin birliğine
beraberliğine ne de bu millete bir faydasının olmadığını, en çok da muhalefet
partisine yaramadığını defalarca gördük. 
Bunun yerine 79 milyon vatandaşımızın kardeşliğini esas
alan, onların beklentilerini, onların istedikleri hizmetleri önceleyen ve
behemehal hem yasaları yapmak hem de önümüzde duran Meclis İçtüzüğü’nden
başlayarak milletimizin beklentilerine cevap verecek hizmetleri bir bir hayata
sokmak, iktidar partisinin görevi olduğu kadar muhalefet partilerinin de
görevidir. Bunu bir kere daha hatırlatmak istiyorum. 
Muhalefet yapmayın demiyoruz, her yaptığımızı takdir
edin demiyoruz. Tabii ki eleştireceksiniz, tabii ki muhalefet yapacaksınız
ancak sürekli suçlayıcı, her eylemden, bu ülkenin huzurunu bozan her olaydan
sonra dönüp Sayın Cumhurbaşkanımızı hedef almak, Sayın Başbakanımızı hedef
almak, güvenlik güçlerini hedef almak herhâlde…
ENGİN ALTAY (İstanbul) – Kimi alalım?
VELİ AĞBABA (Malatya) – Sayın Dalkılıç, “Yap.”
diyorsunuz da siz de muhalefeti suçluyorsunuz.
HALİS DALKILIÇ (Devamla) – Sayın Ağbaba, bunun
muhalefete bir faydası yok. 
VELİ AĞBABA (Malatya) – Her olaydan sonra bizi hedef
gösteriyorsunuz.
HALİS DALKILIÇ (Devamla) – Sayın Ağbaba, kimseyi hedef
gösterdiğimiz yok, birazdan anlatacağım. 
VELİ AĞBABA (Malatya) – Her olaydan sonra bizi hedef
gösteriyorsunuz, sanki ülkeyi biz yönetiyoruz Sayın Dalkılıç. Ülkeyi on üç
yıldır siz yönetiyorsunuz.
HALİS DALKILIÇ (Devamla) – Ana muhalefet partisinin
Genel Başkanı Sayın Kılıçdaroğlu bugünkü konuşmasında bile yapılan o çirkin
saldırıyı iktidarın talimatıyla yaptıklarını söyleyecek kadar sorumsuz
davranmıştır. (AK PARTİ sıralarından alkışlar) İktidarın talimatından bahsetmek
sorumsuzluktur. Bununla ilgili, gerek Başbakanımız, gerek parti sözcülerimiz
olayın üzerine gitmişlerdir ve en üst seviyede kınanmıştır. Doğrusu, anlamak
mümkün değil. 
VELİ AĞBABA (Malatya) – Oh, olayların sorumlusu biziz,
Kemal Kılıçdaroğlu, sorumlusu o!
HALİS DALKILIÇ (Devamla) – “Böyle bir sistemi kan
dökmeden gerçekleştiremezsiniz.” diyecek kadar sorumsuz davranmamalıyız,
davranmayacağız.
VELİ AĞBABA (Malatya) – Oradaki terör olaylarının
sorumlusu biziz, Vezneciler’deki 11 kişinin sorumlusu biziz!
HALİS DALKILIÇ (Devamla) – Bu ülkede birlik
beraberlikten bahsederken eylemleriniz, söylemleriniz birbirini tutmak zorunda.

VELİ AĞBABA (Malatya) – İktidar biziz; Polis bizde,
vali bizde, vay be!
HALİS DALKILIÇ (Devamla) – Bakın, diyorsunuz ki
bugünlerde “Biz ayırt etmeyiz, hapishanede PKK’lıyı da DHKP-C’liyi de ziyaret
ederiz.” diyorsunuz. Biz ayırt ederiz, milletin yanında olanlarla milletin
evlatlarına kurşun sıkanları çok net ayırt ederiz ve ziyaret etmeyiz. (AK PARTİ
sıralarından alkışlar) 
VELİ AĞBABA (Malatya) – Vay be! Hiç sana yakışıyor mu
ya? Ya hadi başkaları yapar, sen bir de Malatyalısın ya. İftira sana yakışıyor
mu? İftira sana yakışıyor mu? Sen Malatyalısın ya, sana yakışıyor mu ya?
HALİS DALKILIÇ (Devamla) – Edenlere de teröre destek
verme noktasında sorumsuz davrandıklarını hatırlatmak gibi bir görevimiz var. 
İBRAHİM ÖZDİŞ (Adana) – Oslo’da kim pazarlık yaptı? Kim
pazarlık yaptı? Oslo’da kim pazarlık yaptı, kim pazarlık yaptı Oslo’da?
BAŞKAN – Sayın milletvekilleri, lütfen…
HALİS DALKILIÇ (Devamla) – Bakın, bakın anlatayım.
Adalet Bakanlığının verileri var elimde. Veriler diyor ki: 2016 yılı içerisinde
Cumhuriyet Halk Partili 24 milletvekili, KCK’lı 19, DHKP-C’li 7, PKK’lı 43 ve
THKP-C’li 10 hükümlü ve tutukluyu ziyaret etti. (CHP sıralarından gürültüler)
VELİ AĞBABA (Malatya) – Sayın Dalkılıç, kanıtla, istifa
edeceğim. Kanıtla, istifa edeceğim.
HALİS DALKILIÇ (Devamla) – Bakın, veri konuşuyorum.
Adalet Bakanlığının Cezaevleri Daire Başkanlığından aldığım verileri
konuşuyorum; boş ver, bırak şimdi bırak, gerçekleri konuşuyoruz.
BAŞKAN – Sayın Ağbaba, sayın milletvekilleri, lütfen,
rica ediyorum.
HALİS DALKILIÇ (Devamla) – Kimlerin ziyaret ettiğini de
konuşalım mı? Merak ediyor musunuz? Peki onu da konuşalım, onu da konuşalım.
İBRAHİM ÖZDİŞ (Adana) – Yalan söylüyorsun!
VELİ AĞBABA (Malatya) – Ben biliyorum, iftira iftira!
MEHMET TÜM (Balıkesir) – İspatlamayan şerefsizdir!
BAŞKAN – Sayın Tüm, lütfen yerinize geçer misiniz. 
HALİS DALKILIÇ (Devamla) – Ali Haydar Hakverdi 3
KCK’lıyı, Ali Şeker 1 KCK’lıyı, Candan Yüceer 4 KCK’lıyı…
MEHMET TÜM (Balıkesir) – Biz hiçbirini ziyaret etmedik.
Bu, yalan, iftira!
HALİS DALKILIÇ (Devamla) – …Fatma Kaplan Hürriyet 3
PKK’lı, 1 DHKP-C’liyi, Fikri Sağlar 1 KCK’lıyı…
MEHMET TÜM (Balıkesir) – Siz, Türkiye’yi savaşa doğru
götürüyorsunuz, kışkırtıyorsunuz. Ayıp!
BAŞKAN – Sayın Tüm… (CHP sıralarından gürültüler)
HALİS DALKILIÇ (Devamla) – …Gamze Akkuş İlgezdi 6
KCK’lıyı, Hilmi Yarayıcı 6 DHKP-C’liyi, İlhan Cihaner 6 DHKP-C’liyi… 
MEHMET TÜM (Balıkesir) – Ayıp ya! Gitmedik, yalan,
iftira! Ayıp, utanın be! Gitmedik, size gitmedik diyorum. Ayıp be! Gitmedik
biz.
BAŞKAN – Sayın Tüm…
HALİS DALKILIÇ (Devamla) – Mahmut Tanal 3 DHKP-C’liyi,
Mehmet Tüm 3 PKK’lıyı, Murat Emir 2 DHKP-C’liyi, Mustafa Sezgin Tanrıkulu 4
PKK’lıyı…
VELİ AĞBABA (Malatya) – Yalan!
MEHMET TÜM (Balıkesir) – Utanın be, utanın be! Bu kadar
yalan olmaz, utanın ya! Ülkeyi savaşa götürüyorsunuz, utanın!
HALİS DALKILIÇ (Devamla) – Necati Yılmaz 2 DHKPC’liyi,
Nurhayat Altaca Kayışoğlu 3 PKK’lıyı, Oğuz Kağan Salıcı 1 PKK’lıyı, Onursal
Adıgüzel 4 PKK’lıyı, Orhan Sarıbal 1 PKK’lıyı, Selin Sayek Böke 1 PKK’lıyı...
VELİ AĞBABA (Malatya) – Sayın Başkan, bu nedir ya? Bir
ülkenin Meclisi böyle olur mu? İftirayla, yalanla olur mu?
İBRAHİM ÖZDİŞ (Adana) – Yalan söylüyorsun!
MEHMET TÜM (Balıkesir) – İspatlamazsan şerefsizsin!
BAŞKAN – Sayın Tüm, lütfen susar mısınız, konuşmacıyı
duyamıyorum.
HALİS DALKILIÇ (Devamla) – Tahsin Tarhan 3 PKK’lıyı, 2
DHKP-C’liyi; Utku Çakırözer 1 PKK’lıyı, Veli Ağbaba 3 PKK’lıyı, 2 DHKP-C’liyi...
(CHP sıralarından gürültüler)
Biraz önce Yakup Bey diyordu ki: “Adalet Bakanı doğru
söylemedi.” 
VELİ AĞBABA (Malatya) – Bravo(!)
Yahu Bakan, yalan söylüyor, iftiracı, iftiracı o.
HALİS DALKILIÇ (Devamla) – Bakın, burada verileri
konuşuyoruz: “Yakup Akkaya 1 PKK’lıyı, Zeynel Emre 3 PKK’lıyı ve 2 DHKP-C’liyi;
Zeynep Altıok 6 PKK’lıyı ziyaret etmiş.” diyor.
BAŞKAN – Kimseye söz vermeyeceğim sataşmadan dolayı
çünkü duymuyorum.
HALİS DALKILIÇ (Devamla) – Bu veriler, Adalet
Bakanlığının Cezaevleri Daire Başkanlığından alınmış veriler. Bakın,
arkadaşlar, itirazınız varsa oraya edin.
ORHAN SARIBAL (Bursa) – Yalan söylüyorsunuz!
CEYHUN İRGİL (Bursa) – Ramazanda, oruçta yalan
söylüyorsunuz! Bir de oruçsunuz, nasıl iftira atıyorsunuz? Yalan söylüyorsunuz!
ÜNAL DEMİRTAŞ (Zonguldak) – Bir de oruç tutuyorsunuz;
nasıl iftira atıyorsunuz, nasıl oruç tutuyorsunuz?
HALİS DALKILIÇ (Devamla) – Bir dakika... Şimdi sizlere
soruyorum: Bunlar İnsan Hakları Komisyonu üyesi midir, tüm milletvekilleri?
Değil, tabii ki hayır.
CEYHUN İRGİL (Bursa) – Nasıl oruç tutuyorsunuz?
HALİS DALKILIÇ (Devamla) – Hangi saikle ziyaret
ettiklerini sizin açıklamanız lazım, benim değil, siz açıklayacaksınız. (AK
PARTİ sıralarından alkışlar)
Sayın milletvekilleri, milletin evlatları şehit
düşerken, bu milletin birliğine beraberliğine kurşun sıkılırken milletimiz
kimin nerede durduğunu çok net görüyor ve biliyor. Bildiği için de her seçimde
sizin dediklerinizi dikkate almadan kendi bildiğini söylemeye devam ediyor
millet; bunu çok net bileceksiniz. (AK PARTİ sıralarından alkışlar)
CEYHUN İRGİL (Bursa) – Hepiniz yalan söylüyorsunuz ya!
Ramazan vakti yalan söylüyorsunuz, toplumu provoke ediyorsunuz böyle böyle.
Ondan sonra insanlara saldırıyorlar.
HALİS DALKILIÇ (Devamla) – Değerli kardeşlerim, değerli
milletvekilleri; ulusal sorunlarda siyaset üretilmez, terörün üzerinden siyaset
üretilmez...
CEYHUN İRGİL (Bursa) – Bak, siz, milletvekillerini
hedef gösteriyorsunuz millete.
BAŞKAN – Sayın İrgil...
HALİS DALKILIÇ (Devamla) – ...kanın üzerinden siyaset
üretilmez. 
CEYHUN İRGİL (Bursa) – Bak beni hedef gösteriyorsun,
milletvekillerini yalan yere hedef gösteriyorsun. 
HALİS DALKILIÇ (Devamla) – Ülkenin birlik ve
beraberliğe ihtiyacı olduğu dönemde gelirsiniz, bu ülkenin birlik ve
beraberliğine beraberce hizmet edersiniz, daha sonra eleştiriniz, öneriniz
varsa ki mutlaka bunları getirmelisiniz, burası milletin kürsüsü,
getirmelisiniz, söylemelisiniz. Ancak, her eylemi fırsat bilip, her söylemi
fırsat bilip, her provokatif eylemin sonrasında çıkıp “Vay saray, vay
Cumhurbaşkanı, vay Başbakan, iktidar.” demekten vazgeçin, bunun size bir faydası
yok, bunu bir kere daha size hatırlatıyorum. (AK PARTİ sıralarından alkışlar) 
CEYHUN İRGİL (Bursa) – Ama sen de ramazanda yalan
söyleme. 
HALİS DALKILIÇ (Devamla) – Vazgeçin, millet adına
siyaset yapın, milletin önceliklerini önceleyin ki millet de sizi bu noktada
dikkate alsın. 
CEYHUN İRGİL (Bursa) – Bari ramazanda, oruçta yalan
söyleme.
HALİS DALKILIÇ (Devamla) – Ramazan ayrı. 
CEYHUN İRGİL (Bursa) – Oruçta yalan söylüyorsunuz,
burada var işte. Yapmayın, insanları hedef gösteriyorsunuz, iftira atıyorsunuz.
HALİS DALKILIÇ (Devamla) – Bakın, ramazanışerifte... 
BAŞKAN – Karşılıklı konuşmayalım lütfen.
CEYHUN İRGİL (Bursa) – İftira atıyor efendim ya.
HALİS DALKILIÇ (Devamla) – Ramazanışerifte, milletin
birlik ve beraberliğini hedef alan açıklamalar yapılmamalı.
BAŞKAN - Sayın Dalkılıç, Genel Kurula hitap edin
lütfen.
HALİS DALKILIÇ (Devamla) – Değerli milletvekilleri,
şimdi, Cumhuriyet Halk Partisinin önerisinin aleyhinde olduğumu bir kere daha
ifade ediyorum. (AK PARTİ ve CHP milletvekilleri arasında karşılıklı laf
atmalar)
Cumhuriyet Halk Partisi milletvekillerimizin ve tüm
Meclisimizin, milletimizin birliğine, beraberliğine, kardeşliğine hizmet edecek
yasaların ve mesajların ve birlikteliğimize hizmet edecek eylemlerin ortaya
konması noktasında… 
MEHMET TÜM (Balıkesir) – Bir ülkenin bakanı yalan
söyler mi?
ÖZCAN ULUPINAR (Zonguldak) – Otur, otur! (AK PARTİ ve
CHP milletvekillerinin birbirleri üzerine yürümeleri)
BAŞKAN – Sayın Tüm…
HALİS DALKILIÇ (Devamla) – Otur oraya, otur, otur!
ÖZCAN ULUPINAR (Zonguldak) – Otur!
ENGİN ALTAY (İstanbul) – Gel, sen gel o zaman, ben
durdurdum adamı.
HALİS DALKILIÇ (Devamla) – Otur oraya yoksa gelir
oturturum ben oraya. Otur oraya, otur! 
MEHMET TÜM (Balıkesir) – Yalan, yalan, yalan!
ENGİN ALTAY (İstanbul) – Adamı durdurdum ben gel, gel.
BAŞKAN – Sayın milletvekilleri… 
ENGİN ALTAY (İstanbul) – Çıldırtmayın lan adamı!
Çıldırtmayın adamı! Gel! 
HALİS DALKILIÇ (Devamla) – Otur, ben gelir oturturum
seni.
BÜLENT YENER BEKTAŞOĞLU (Giresun) – Şu arkadaşı
gönderin. Gel, gel!
BAŞKAN - Sayın Dalkılıç, sözlerinizi bitirin lütfen.
ENGİN ALTAY (İstanbul) - Ben adamı durdurdum, görmüyor
musun? Terbiyesiz adam!
HALİS DALKILIÇ (Devamla) – Sayın Başkan… 
BAŞKAN – Bitir… Bitir…
ENGİN ALTAY (İstanbul) – Hayır, ben durduruyorum adamı.
Allah Allah ya!
BÜLENT YENER BEKTAŞOĞLU (Giresun) – Şu arkadaş gelsin,
gelsin.
ENGİN ALTAY (İstanbul) – Yetti ya! Ben adamı
durduruyorum, ne oluyor sana?
BAŞKAN – Birleşime on beş dakika ara veriyorum; grup
başkan vekillerini de toplantıya çağırıyorum, lütfen.
Kapanma Saati: 19.19
DÖRDÜNCÜ OTURUM
Açılma Saati: 19.30
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit
DURMUŞOĞLU (Osmaniye), Emre KÖPRÜLÜ (Tekirdağ)
-------0------
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin Dördüncü Oturumunu açıyorum.
Cumhuriyet Halk Partisi grup önerisinin üzerindeki
konuşmalar tamamlanmıştır.
Öneriyi oylarınıza sunuyorum: Kabul edenler… Kabul
etmeyenler… Öneri kabul edilmemiştir.
LEVENT GÖK (Ankara) – Arkadaşımız söz istedi efendim.
BAŞKAN - Buyurun Sayın Altay.
ENGİN ALTAY (İstanbul) – Sayın
Başkan…
BAŞKAN – Sayın milletvekilleri,
lütfen… Grup başkan vekilini dinliyorum sayın milletvekilleri.
ENGİN ALTAY (İstanbul) – Biraz
önce konuşan Adalet ve Kalkınma Partili hatip, grubumuza mensup çok sayıda
milletvekilimizin ismini zikrederek milletvekillerimizin terör örgütü
mensuplarıyla ilişki ve ziyaret hâli içinde olduklarını itham etmiştir.
Kendilerinin, arkadaşlarımızın böyle bir ziyareti yoktur. Arkadaşlarımıza açık
bir terör örgütüyle ilişkilendirme sataşması yapılmıştır. Adı geçen
arkadaşlarımızın her biri için ayrı ayrı sataşmadan söz talep etmekteyiz. 
BAŞKAN – Teşekkür ederim.
Sayın milletvekilleri, biraz
önceki oturumda Sayın Dalkılıç konuşurken çeşitli ikazlarım oldu “Konuşmacıyı
duyamıyorum.” diye çünkü belli ki sataşmalardan dolayı söz isteyenler olacaktı.
Ama gerçekten o kadar çok gürültü oldu ki ne ben ne kâtip üyeler konuşmacının
ne söylediğini duyamadık açıkçası gürültüden. Ben tutanakları istettim,
tutanakları isteyeceğim, okuyacağım, bakacağım. Eğer gerçekten Sayın Altay’ın söylediği gibi bir sataşma söz konusuysa
oturumu değiştirmiş olmamıza rağmen arkadaşlara söz vereceğim, eğer bir
hakaret, sataşma varsa.
ORHAN SARIBAL (Bursa) – Hepimiz duyduk Başkanım.
BAŞKAN – Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer işler" kısmında bulunan 383 ve 343 sıra
sayılı Kanun Tasarılarının bu kısmın 1’inci ve 3’üncü sıralarına alınmasına ve
diğer işlerin sırasının buna göre teselsül ettirilmesine ilişkin önerisi 
14/6/2016
Türkiye Büyük Millet Meclisi
Başkanlığına
Danışma Kurulunun 14/6/2016 Salı günü (bugün) yaptığı
toplantıda siyasi parti grupları arasında oy birliği sağlanamadığından, İç
Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.
 İlknur
İnceöz
 Aksaray
 AK
PARTİ Grup Başkan Vekili
Öneri:
Gündemin "Kanun Tasarı ve Teklifleri ile
Komisyonlardan Gelen Diğer İşler" kısmında bulunan 383 ve 343 sıra sayılı
Kanun Tasarılarının bu kısmın 1’inci ve 3’üncü sıralarına alınması ve diğer
işlerin sırasının buna göre teselsül ettirilmesi;
Genel Kurulun;
14 Haziran 2016 Salı günkü (bugün) birleşiminde 383
sıra sayılı Kanun Tasarısı’nın tamamlanmasına kadar;
15 Haziran 2016 Çarşamba günkü birleşiminde 343 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
16 Haziran 2016 Perşembe günkü birleşiminde 328 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
328 sıra sayılı Kanun Tasarısı’na kadar olan işlerin
görüşmelerinin 16 Haziran 2016 Perşembe günkü birleşiminde tamamlanamaması
hâlinde Genel Kurulun haftalık çalışma günlerinin dışında 17 Haziran 2016 Cuma
günü saat 14.00’te toplanarak bu birleşiminde gündemin "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi ve 328 sıra sayılı Kanun Tasarısı’na kadar olan işlerin
görüşmelerinin tamamlanmasına kadar;
Yukarıda belirtilen birleşimlerde gece 24.00'te günlük
programın tamamlanamaması hâlinde günlük programın tamamlanmasına kadar
çalışmalarını sürdürmesi önerilmiştir.
BAŞKAN – Adalet ve Kalkınma Partisi grup önerisinin
lehinde ilk konuşmacı Samsun Milletvekili Hasan Basri Kurt olacak.
RAMAZAN CAN (Kırıkkale) – Ben konuşacağım Başkanım.
BAŞKAN – Ramazan Can mı konuşacak?
İLKNUR İNCEÖZ (Aksaray) – Evet Başkanım.
BAŞKAN – Ramazan Can konuşacak.
Buyurun Sayın Can. (AK PARTİ sıralarından alkışlar) 
RAMAZAN CAN (Kırıkkale) – Sayın Başkan, değerli
milletvekilleri; Genel Kurulu saygıyla selamlıyorum. 
Grup önerimizle, Maarif Vakfı Yasa Tasarısı’nı gündemin
1’inci sırasına alıyoruz. Yine, bir uluslararası sözleşmeyi gündemin 2’nci
sırasına alıyoruz ve iki kanun tasarısını perşembe günü itibarıyla bitirmeyi
planlıyoruz. Perşembe günü eğer bitmeyecek olur ise cuma günü Genel Kurulun
14.00’te açılıp gündemin tamamlanmasını arzu ediyoruz. Eğer gündem perşembe
günü biterse cuma günü Genel Kurulu çalıştırmayı düşünmüyoruz.
Bu manada, hayırlı, başarılı bir hafta diliyor, grup
önerimizi takdirlerinize sunuyor, hepinizi tekrar saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim.
Adalet ve Kalkınma Partisi grup önerisinin aleyhinde
İstanbul Milletvekili Engin Altay konuşacak. 
Buyurun Sayın Altay. (CHP sıralarından alkışlar)
ENGİN ALTAY (İstanbul) – Teşekkür ederim Sayın Başkan.
Sayın milletvekilleri, Genel Kurulu saygıyla
selamlıyorum.
Hemen söylememiz lazım ki bu Parlamentonun bu şekilde,
hele de bu mübarek ayda gerilmesinin, sayın milletvekillerinin gerilmesinin
sebebinin orucun verdiği hâl olmadığını düşünüyorum. Zira, Atalay Filiz’i
herkes bilir, toplumumuzun çok nefretini kazanmış bir seri katil. Bendeki
bilgilere göre de lise mezunudur. Ama bu Parlamentonun gerilmesine sebep olan,
ismini bile zikretmek istemediğim o zatın şöyle bir “tweet”i var: ODTÜ’lü seri katil
diplomasıyla birlikte yakalanmış 12 Haziranda. Bu kadar bilgiden, izandan
yoksun birinin söylediklerini, sevgili Cumhuriyet Halk Partililer, ciddiye
almayın. Lafa bakılır laf mı diye, söyleyene bakılır adam mı diye; böyle bakın,
geçin. (CHP sıralarından alkışlar) Ergenekon faciasını, rezaletini fırsat bilip
bu konu üzerinde yazdığı kitaplardan dolayı insanların ölmesine, hayatların
kararmasına sebep olan birini ben ciddiye almıyorum, bana sorarsanız siz de
almayın. (CHP sıralarından alkışlar)
Sayın milletvekilleri, her şeye verilecek bir cevabımız
var. Burada “Eskiden gazetecilik yaptım.” diye oturup birkaç saat böyle
polemikler toplayıp da Cumhuriyet Halk Partisinin ne kurumsal kimliğini ne de
teker teker sayın milletvekillerimizi zedelemeniz, rencide etmeniz mümkün
değildir. Biz siyaseti, herkesi tenzih ederim ama biz siyaseti namuslu, ahlaklı
ve dürüst yaptık, bundan sonra da böyle yapacağız. (CHP sıralarından alkışlar)
Sayın Genel Başkanımızın televizyonda o söylediği,
sonra Sayın Erdoğan’ın bir şey bulmuş gibi alıp uçakta millete, bilmem, bunu
çok çarpıtarak anlatıp sonra aslını öğrenince “O da doğru, tam anlatsaymış, ben
eksik bildim.” diye… Yine de teşekkür ediyoruz, uzun zamandan sonra doğru bir
şey yaptı, Sayın Erdoğan kamuoyuna yanlış bir bilgilendirme sunduğunu kabul
etti.
İLKNUR İNCEÖZ (Aksaray) – Her zaman…
ENGİN ALTAY (Devamla) – E, güzel, ne güzel, keşke her
zaman olsa. 
Yine söylüyoruz: Cumhuriyet Halk Partisi İnsan Hakları
Komisyonu üyelerimiz, Cumhuriyet Halk Partisi Cezaevi Komisyonu üyelerimiz,
cezaevlerindeki tutuklu ya da hükümlü, IŞİD’li, DAEŞ’li, İBDA-C’li, şuculu
buculu, PKK’lı, DHKP-C’li mahkûm olan herkese, “Ben mağdurum.” diyen, “Benim
hakkım ihlal ediliyor.” diyen herkese gittiler, bundan sonra da giderler. Ama
biz, cumhuriyetin hâkimlerini sınıra getirip, çadır kurup da teröristlerin
ayağına getirmedik kardeşim; bunu böyle bileceğiz. (CHP sıralarından alkışlar)
Biz “‘Sayın Öcalan’ demeyi ve PKK bayrağı açmayı suç olmaktan çıkarttık.”
demedik. Abdullah Öcalan’ın vizyonunu… Abdullah Öcalan için “Türkiye’nin ve
Orta Doğu’nun en vizyoner adamı.” demedik. Bunları sizin partilileriniz
söyledi. Ayrıca, tartışılır, herkes her şeyi söyler. Biz Türkiye’yi kan gölüne
çevirmedik. PKK bir terör örgütüdür, altını çizerek söylüyoruz, yıllardır
söyledik. Bununla beraber dedik ki, Türkiye’nin bir Kürt sorunu vardır. Bunu
söylemeye de devam edeceğiz, bunu söylemeye de devam edeceğiz. Ama Oslo’da,
İmralı’da, Dolmabahçe’de -daha ileri gidiyorum- Kandil’e gidip de, şimdi
rahatsız olduğunuz, ağlama duvarına çevirdiğiniz bu şehit cenazelerine sebep olanların
mağaralarına gidip, adadaki lojmanlarına gidip, Dolmabahçe’de onlarla birlikte
oturup, Türkiye haritasını serip pazarlık yapmadık, yapmayacağız da. (CHP
sıralarından “Bravo” sesleri, alkışlar) Olay bundan ibarettir. 
“Siz teröristlere daha yakınsınız, biz daha az
yakınız.” polemiği ucuz ve çürük bir polemiktir. 
MURAT BAYBATUR (Manisa) - Yürü be! Kim tutar seni? 
ENGİN ALTAY (Devamla) – Bu Parlamentoda müteaddit
defalar dedim ki: “Bu sorun ne dağda ne adada ne ovada ne şurada çözülür. Bu
sorun çözülecekse burada çözülür.” “Oslo’nun, İmralı’nın, Dolmabahçe’nin
tutanaklarını açıklayın.” dedik. 
NURETTİN YAŞAR (Malatya) – Saatini çıkar da konuş. 
ENGİN ALTAY (Devamla) – Gerekiyorsa çıkarırım o saati,
istiyorsan gel. 
BAŞKAN – Sayın milletvekilleri… 
ENGİN ALTAY (Devamla) – Bu samimiyetsizlik içinde olup
da Cumhuriyet Halk Partisini terörle ilişkilendirme gayretiniz boş bir
gayrettir. Buradan size ekmek çıkmaz. Bunun altını tekrar çizmek istiyorum. 
Siyaset kültürünüz şöyle: Milletvekilimizin bir dil
sürçmesi oldu, dedi ki: “Allah’tan değil hukuktan korkarım.” Öyle bir şey,
çerçeve. 
LEVENT GÖK (Ankara) – Düzeltti hemen onu. 
ENGİN ALTAY (Devamla) – Düzeltmeye gerek bile yok. Niye
yok, anlatacağım. 
Bunun bir dil sürçmesi olduğunu, “mübarek gün”
diyorsunuz, bilmeyen var mı? Hepiniz de kabul edersiniz ki dil sürçmesidir.
Doğru mu? Gelip burada bunu malzeme yapmak, sizin konuşacak bir şeyinizin
kalmadığının işaretidir. Buralara sığınacak hâle geldiyseniz, yazıklar olsun
size, uğurlar olsun size! (CHP sıralarından alkışlar) 
MURAT BAYBATUR (Manisa) - Sana yazıklar olsun! 
ENGİN ALTAY (Devamla) – Şu da bir dil sürçmesidir,
evet, siyaset, kullanılır: “Elhamdülillah, çocuklarımıza helal lokma
yedirmedik.” 
LEVENT GÖK (Ankara) – Kim diyor onu? 
ENGİN ALTAY (Devamla) – Bu da kamuoyunda çeşitli
tebessümlerle karşılandı. Helal yediler, haram yediler, ben onu bilmem ama
“Elhamdülillah, çocuklarımıza helal lokma yedirmedik.” de bir dil sürçmesidir.
Bunu buradan kullanmak doğru değil. 
ALİ İHSAN YAVUZ (Sakarya) – Kullandınız. 
ENGİN ALTAY (Devamla) – Dil sürçmesi diyorum ama ben. 
MEHMET UĞUR DİLİPAK (Kahramanmaraş) – Kullanıyorsunuz, 
BAŞKAN – Sayın milletvekilleri…
ENGİN ALTAY (Devamla) – Dil sürçmesi diyorum. Ne oldu?
İşinize gelmedi. Bunları bir tarafa bırakacaksınız. 
Atatürk ile Abdullah Öcalan’ın resimlerini biz yan yana
getirmedik.
ALİM TUNÇ (Uşak) - Kim getirdi? 
ENGİN ALTAY (Devamla) - Birisi getirmiş, bilmem, gider
bulursun.
MEHMET UĞUR DİLİPAK (Kahramanmaraş) – Kim getirdi, sen
bul, iddia ediyorsan sen bul.
ENGİN ALTAY (Devamla) - Ama Abdullah Öcalan’ın önüne
Türkiye Cumhuriyeti devletini oturtup diz de çöktürmedik, diz de çöktürmedik
devlete.
MEHMET UĞUR DİLİPAK (Kahramanmaraş) – Kim yaptıysa
söyle, açıkça söyle.
ENGİN ALTAY (Devamla) – “Devlet, Abdullah Öcalan’a
hesap verdi.” noktasına bu ülkeyi biz getirmedik.
MEHMET UĞUR DİLİPAK (Kahramanmaraş) – Kim yaptıysa
söyle açıkça, polemik yapma.
ENGİN ALTAY (Devamla) – Bu konuda kavga etmek
isterseniz, polemik yapmak isterseniz arkadaşlarımız hazır. (CHP sıralarından
alkışlar) 
MURAT BAYBATUR (Manisa) - Biz de hazırız.
MEHMET UĞUR DİLİPAK (Kahramanmaraş) – Biz de hazırız.
GÖKCEN ÖZDOĞAN ENÇ (Antalya) – Biz de hazırız.
ENGİN ALTAY (Devamla) – Hazır, buyurun, ederiz, sabaha
kadar polemik yaparız, sabaha kadar polemik yaparız, sabaha kadar yaparız.
MEHMET UĞUR DİLİPAK (Kahramanmaraş) – Kim yaptıysa
söyle.
ENGİN ALTAY (Devamla) - Vergi mahkemesi kurdular,
trafik kontrolü yaptılar, asker alma dairesi kurdular, neredeydi bu Hükûmet o
zaman? Hükûmet olmak gelip bu koltuklarda oturmak mıdır? Burada edilmiş
yeminler var, burada edilmiş yeminlere herkesin sadık kalması lazım.
Gelelim diğer bir konuya. Parlamentoda…
AHMET HAMDİ ÇAMLI (İstanbul) – Ne kadar pişkinsin!
Ziyaretiniz olmadı mı? Ne kadar pişkinsin ya!
ENGİN ALTAY (Devamla) – Doğru, doğru, pişkiniz, doğru.
AHMET HAMDİ ÇAMLI (İstanbul) – Hem “Söylediğim
doğrudur” diyorsun hem de yanlış konuşuyorsun.
ENGİN ALTAY (Devamla) - “Şehirlere, kasabalara,
ilçelere cephane yığdılar, bomba yığdılar, insan kaynağını taşıdılar.” diyen
kim? Erdoğan, Cumhurbaşkanı Erdoğan. Bunlar ne zaman yapıldı? Başbakan
Erdoğan’ın devrinde. Kim pişkin, sen söyle bakayım, kim pişkin?
AHMET HAMDİ ÇAMLI (İstanbul) – Sen, sen.
ENGİN ALTAY (Devamla) – Tabii, tabii, tabii.
BAŞKAN – Karşılıklı konuşmayalım lütfen.
ENGİN ALTAY (Devamla) – Pişkinliğin kimde olduğu belli.
Memleketi kan gölüne çevirdiniz, memleketi kan gölüne çevirdiniz, şimdi şehit
cenazelerinden medet umup ondan beslenmeye çalışıyorsunuz; asıl pişkinlik
budur. (CHP sıralarından alkışlar)
MEHMET UĞUR DİLİPAK (Kahramanmaraş) – Dokunulmazlıkları
bile yarım ağız kabul ettiniz.
ENGİN ALTAY (Devamla) - Şimdi, ben size bir şey
söyleyeyim: Buralar kimseye kalmaz, buralar kimseye kalmaz ama bu memleket biz
öldükten sonra –sizin çocuklarınız, benim çocuklarım- çocuklarımıza, onların
çocuklarına kalacak. Bu memleketin birliğini, huzurunu, dirliğini, düzenini bir
başkanlık sevdasına, bir yönetimde daha uzun kalma sevdasına feda etmeyin.
İLYAS ŞEKER (Kocaeli) - Ne alakası var şimdi ya? Ne
alakası var onun?
ENGİN ALTAY (Devamla) – Bunun için üç şeyden çekinmeniz
lazım, bunun için üç şeyden çekineceksiniz, hep beraber çekineceğiz: Yaşam
tarzı üzerinden siyaset yapmayacağız; bundan çekinin, biz de çekinelim, herkes
de çekinsin.
MURAT BAYBATUR (Manisa) - Yapmıyorsunuz ama.
ENGİN ALTAY (Devamla) – İnanç aidiyeti üzerinden
siyaset yapmayın, Allah’ın tahsildarlığına da soyunmayın. Devlet keselerinden
iftar vermeyin, veriyorsanız cebinizden verin iftarı, veriyorsanız cebinizden
verin. (CHP sıralarından alkışlar) 
Etnik aidiyet üzerinden de siyaset yapmayın,
yapmayalım. Bunlar, bu memlekete yapılabilecek en büyük günahlardır. 
Siyasette hiyerarşi vardır, merkez yönetimin, lider
kadronun talimatlarına elbette uyacaksınız, uyacağız, bir tereddüt yok ama lafa
gelince “mübarek ay”, bilmem ne deyip de devlete, millete, bu ülkenin
geleceğine, bin yıllık kardeşliğe zarar verecek iş ve işlem içinde olmak
Türkiye Büyük Millet Meclisi üyelerinin en uzak duracağı iştir. 
Bu bakımdan, buradaki polemiklerle kimse kâr etmez,
kimse kâr sağlamaz ama kürsüden, özellikle kürsüden herkesin milletvekillerine
hitap ederken Türkiye’nin 78 milyonuna hitap ettiğini unutmaması lazım; bu
kürsüden herhangi bir milletvekiline söylenecek bir kötü söz, bir yaralayıcı
söz, bir kaba söz… 
(Mikrofon otomatik cihaz tarafından kapatıldı) 
ENGİN ALTAY (Devamla) - …78 milyon yurttaşımızadır.
Sözün sahibine duyurulur.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Altay.
İLYAS ŞEKER (Kocaeli) – Sayın Başkan, önerge neydi?
İDRİS BALUKEN (Diyarbakır) – Sayın Başkan…
MEHMET MUŞ (İstanbul) – Sayın Başkan…
BAŞKAN – Sayın Muş, sizi dinliyorum.
Sayın Baluken, sizi de dinleyeceğim.
MEHMET MUŞ (İstanbul) – Sayın Başkan, Sayın Altay
konuşmasında “Kandil’in mağaralarına gittiniz.” dedi.
ENGİN ALTAY (İstanbul) – Evet, gittiniz. Sizi
kastetmedim, Hükûmeti, devleti…
MEHMET MUŞ (İstanbul) – Grubumuza konuşuyordunuz Sayın
Altay.
ENGİN ALTAY (İstanbul) – Düzeltiyorum: Hükûmeti
kastettim, Hükûmetin memurlarını kastettim.
MEHMET MUŞ (İstanbul) – Terörü öven… “TR’yi Öcalan’ın
önüne serip haritanın üzerinde biz pazarlık yapmadık.” dedi.
VELİ AĞBABA (Malatya) – Biz yapmadık vallahi! 
ENGİN ALTAY (İstanbul) – Devlet yaptı, devlet; yolları
yapan devlet yaptı(!)
MEHMET MUŞ (İstanbul) – Hükûmet bizim Hükûmetimiz.
Grubumuza sataştığından dolayı söz istiyorum.
ENGİN ALTAY (İstanbul) – Ben gruba sataşmadım, grubu
kastetmedim; devleti, Türk Cumhuriyeti devletini idare edenleri kastettim.
BAŞKAN – Sayın Altay, teşekkür ederim.
Buyurun Sayın Muş. (AK PARTİ sıralarından alkışlar) 
İki dakika…
ENGİN ALTAY (İstanbul) – Bakan var orada, Bakan cevap
versin.
VIII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, İstanbul
Milletvekili Engin Altay’ın AK PARTİ grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET MUŞ (İstanbul) – Sayın Altay, değerli
arkadaşlar; bu grup önerisi niye verildi biliyor musunuz? CHP’nin terörle
ilgisi olmadığını kanıtlamaya çalışıyor, onun için böyle bir önerge verdi.
“Bizim terörle, PKK’yla bir ilişkimiz yok, bunu araştıralım.” diye bir önerge
veriyorlar.
ENGİN ALTAY (İstanbul) – Evet.
MEHMET MUŞ (Devamla) - Bakın, değerli milletvekilleri,
şimdi, bak, burada ne var? Sayın Altay, görüyor musunuz?
ENGİN ALTAY (İstanbul) – O ne, görmüyorum, yakından…
MEHMET MUŞ (Devamla) – Ben anlatayım size: Burada
Öcalan, burada da Mahmut Tanal. 
GÖKCEN ÖZDOĞAN ENÇ (Antalya) – Aaa!
BAŞKAN – Hani, diyordunuz ya “Nerede?” Bak, gördünüz
mü? 
ENGİN ALTAY (İstanbul) – Burada da var, burada da var.
MEHMET MUŞ (Devamla) – Bak, bu Kızılay’da katliam
yapıldığı zaman Sezgin Bey nerede? PKK’nın yayın organında. Tamam mı? 
GÖKCEN ÖZDOĞAN ENÇ (Antalya) – Aaa!
MEHMET MUŞ (Devamla) – Bakın, değerli milletvekilleri…
(CHP sıralarından gürültüler)
Değerli milletvekilleri, DHKP-C’li avukatlara ne diyor
Sayın Kılıçdaroğlu: “O avukatlar senden daha yurtsever Recep Bey.” DHKP-C’den
tutuklandı bu avukatlar. Ocak 2013. 
2014: “YPG terör örgütü değil, vatanını kurtarmak için
örgütlenmiş bir oluşum.” 
Yine Kılıçdaroğlu, Eylül 2015: “PKK silah bırakmaz,
Orta Doğu’nun atmosferi buna izin vermez, IŞİD’le çarpışıyorlar.” 
Yine Kılıçdaroğlu: “Hendek kazan arkadaşlara
sesleniyorum.” Arkadaş olarak görüyorsunuz.
Yine Kılıçdaroğlu: “Hapiste yatan hasta PKK’lıları da,
DHKP-C’lileri de ziyaret ettik.” 
VELİ AĞBABA (Malatya) – Devamını söyle, ayıp ya! 
ENGİN ALTAY (İstanbul) – Devamını söyle, devamını. 
MEHMET MUŞ (Devamla) – Değerli milletvekilleri, devam
ediyoruz... 
VELİ AĞBABA (Malatya) – Ayıp, ayıp! İftira, iftira!
MEHMET MUŞ (Devamla) – “1.100 akademisyene saygı
duyulmalı.” diyen kim? Kim? 
VELİ AĞBABA (Malatya) – İftira, iftira! 
MEHMET MUŞ (Devamla) – Terörü öven akademisyenlere
“Saygı duyulmalı.” diyen kim? Sayın Kılıçdaroğlu. 
Cizre raporunuzda PKK’ya ne dediniz? Terör örgütüne ne
laf ettiniz?
VELİ AĞBABA (Malatya) – Ne dedik? 
MEHMET MUŞ (Devamla) – Hükûmeti ve devleti suçlamaktan
başka ne yaptınız? 
VELİ AĞBABA (Malatya) – Vay be! Çabuk uyum sağlamışsın,
yalana çabuk uyum sağlamışsın.
MEHMET MUŞ (Devamla) – Ve şu anda “Bizim terör
örgütüyle bir ilişkimiz, bir desteğimiz yok, böyle bir algı oluşturulmaya
çalışılıyor.” deyip işin içinden çıkmaya çalışıyorsunuz.
Bakın, Edirne’deki eşini kaybeden, şehit olan polisin
kocasının tepkisinin niye olduğunu, şapkanızı çıkarıp önünüze koymak
zorundasınız, düşünmek zorundasınız; bu millet bize bu tepkiyi niye gösteriyor
diye… (AK PARTİ sıralarından alkışlar, CHP sıralarından gürültüler)
(Mikrofon otomatik cihaz tarafından kapatıldı) 
CEYHUN İRGİL (Bursa) – Bursa’da şehit ailesi sizi içeri
almadı, kapıdan içeri almadı.
BAŞKAN – Teşekkür ederim Sayın Muş.
ENGİN ALTAY (İstanbul) – Sayın Başkan…
BAŞKAN – Sayın Altay, sizi dinliyorum.
ENGİN ALTAY (İstanbul) – Sayın grup başkan vekili Cizre
raporumuza atfen, orada yaşanan olaylarla ilgili Hükûmeti ve devleti
suçladığımızı itham ederek ağır bir sataşmada bulunmuştur, söz talep ediyorum.
BAŞKAN – Peki, buyurun. (AK PARTİ sıralarından “Oo”
sesleri, gürültüler)
İki dakika.
4.- İstanbul Milletvekili Engin Altay’ın, İstanbul
Milletvekili Mehmet Muş’un sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ENGİN ALTAY (İstanbul) – Mahmut Tanal’dan kurtuluş yok,
gelecekti; geldi. 
Sayın Tanal, size de sataşma oldu, cevap vereceksiniz
herhâlde?
BAŞKAN – Sayın Altay, lütfen siz konuşmanıza başlayın.
ENGİN ALTAY (Devamla) – Başlayayım Sayın Başkan.
Sayın Milletvekilim, sevgili Grup Başkan Vekilim; şu
kürsüde, kim terör örgütüne daha yakın, az uzak, çok yakın, çok uzak
polemiğinin kimseye bir hayrı yok dedim, millet her şeyi görüyor dedim. 
Cizre raporu…
MEHMET UĞUR DİLİPAK (Kahramanmaraş) – Evet, görüyor,
görüyor(!) 
ENGİN ALTAY (Devamla) – E, görüyor tabii canım,
görüyor. 
Şimdi, bizim şuna rızamız yok, çok açık söylüyorum:
Elbette devlet terör örgütüyle etkin mücadele yapacak ama bir tek sivil kayba
tahammülümüz de yok, bu böyledir. Sivillerin, günahsızların, çocukların
öldürülmesine… Terörle mücadele adı altında bile olsa bunu da doğru bulmuyoruz.
Partimizin politikası başından beri de böyle olmuştur, bunu bilin. 
MURAT BAYBATUR (Manisa) – Sivilleri öldüren kim,
çocukları öldüren kim?
ENGİN ALTAY (Devamla) – Ama, PKK konusunda, Abdullah
Öcalan konusunda bize herkes laf söyleyebilir, mesela Milliyetçi Hareket
Partisi söyleyebilir. Eksiğimiz, hatamız varsa da şapkamızı önümüze koyup
düşünürüz. PKK konusunda bize laf söyleyemeyecek dünyada bir tane teşekkül
varsa o da AKP’dir, bir tane kuruluş varsa o da AKP’dir. (CHP sıralarından alkışlar)
Lojistik olarak, insan kaynağı olarak, silah, mühimmat kapasitesi olarak,
manevra kabiliyeti kapasitesi olarak, bomba patlatma kapasitesi olarak PKK’yı
bu hâle biz getirmedik; PKK’yı bu hâle HDP de getirmedi, MHP de getirmedi. 
MURAT BAYBATUR (Manisa) – Yuh! Yuh! 
ENGİN ALTAY (Devamla) – Yuh sana! Yuh sana! 
BAŞKAN – Sayın milletvekilleri… 
MURAT BAYBATUR (Manisa) – HDP getirmedi diyorsun. Yuh
sana be, yuh be!
ENGİN ALTAY (Devamla) – Ne biçim laf bu Sayın Başkan,
ne biçim laf? 
BAŞKAN – Sayın milletvekilleri…
ENGİN ALTAY (Devamla) – Terbiyesiz adam! 
BAŞKAN – Sayın milletvekilleri, böyle çirkin
konuşmaları yapmayın lütfen. 
MURAT BAYBATUR (Manisa) – Yuh sana, yuh sana! 
ENGİN ALTAY (Devamla) – PKK’yı bu hâle siz getirdiniz. 
MURAT BAYBATUR (Manisa) – Yuh sana! 
ENGİN ALTAY (Devamla) – Ben burada dedim…
MURAT BAYBATUR (Manisa) – O şehit cenazelerinin
hesabını vereceksiniz. 
BAŞKAN – Lütfen… 
ENGİN ALTAY (Devamla) – Gel, gel, gel; gel, gel… 
MURAT BAYBATUR (Manisa) – Yuh sana be, yuh! 
ENGİN ALTAY (Devamla) – Bu Hükûmet dedim…
MURAT BAYBATUR (Manisa) – Yalancı herif! 
ENGİN ALTAY (Devamla) – Yalancı sensin! 
BAŞKAN – Burası Türkiye Büyük Millet Meclisi, ne
söylediğinizi kulağınız duysun. 
MURAT BAYBATUR (Manisa) – Yalancısın! 
ENGİN ALTAY (Devamla) – Neredeydin sen o zaman, sen o
zaman neredeydin? 
MURAT BAYBATUR (Manisa) – Ben buradayım, burada. Sen
neredesin? 
ENGİN ALTAY (Devamla) – Sayın Başkan…
Bu Hükûmet cesetlerin üzerinde oturuyor dedim, niye
gıkın çıkmadı o zaman senin? Niye gıkın çıkmadı? (AK PARTİ sıralarından
gürültüler) 
Gene söylüyorum: Bu Hükûmet, son beş ayda ölen 700
vatandaşımızın cesetlerinin üstünde oturuyor. Gelsin Hükûmet cevap versin de
göreyim. (CHP sıralarından alkışlar) 
HASAN BASRİ KURT (Samsun) – Ayıp, ayıp! Cesedin üstünde
oturuyor ne demek ya? 
MAHMUT TANAL (İstanbul) – Sayın Başkan…
BAŞKAN – Sayın Tanal… 
MAHMUT TANAL (İstanbul) – Biraz önce sayın hatip…
ADNAN BOYNUKARA (Adıyaman) – Son söylediğiniz cümle
kayıtlara girdi galiba. 
ENGİN ALTAY (İstanbul) – Girdi, girdi. 
ADNAN BOYNUKARA (Adıyaman) – “Şerefsiz” dediniz değil
mi geçerken? 
ENGİN ALTAY (İstanbul) – Kim dedi? Bu Parlamentoda
birbirine “şerefsiz” demeyen kalmadı zaten, merak etme. Siz başlattınız onu. 
BAŞKAN – Sayın milletvekilleri, lütfen… Sayın Tanal’ı
duymuyorum, çok gürültü var. 
İLYAS ŞEKER (Kocaeli) – Ayıp ya, ayıp! Sen başkansın,
grup başkan vekilisin ya. 
ENGİN ALTAY (İstanbul) – Sen bana dedin. Sen üç ay önce
ne dedin bana?
ADNAN BOYNUKARA (Adıyaman) – Yazıklar olsun ya! 
BAŞKAN – Sayın Altay, lütfen…
Buyurun. 
MAHMUT TANAL (İstanbul) – Biraz önce sayın hatip
kürsüde konuşurken bir resim göstererek, beni terör örgütüyle ilişkilendirerek
bana sataşmada bulunmuştur. Sataşma nedeniyle ben söz istiyorum Sayın Başkan.
BAŞKAN – Ben o fotoğrafı görmedim, bir göreyim. (CHP
sıralarından gürültüler)
MUSTAFA ELİTAŞ (Kayseri) – Sayın Başkan, tutanakları
inceleyin; açın, görün kim var diye.
VELİ AĞBABA (Malatya) – Ayıp ya! Vallahi ayıp ya!
BAŞKAN – Görmedim.
VELİ AĞBABA (Malatya) – İsim söyledi, isim.
MAHMUT TANAL (İstanbul) – Fotoğrafla birlikte adımı
zikretti. (CHP sıralarından gürültüler)
BAŞKAN - Sayın milletvekilleri, biraz sabırlı olun,
sakin olun, ne söyleyeceğimi bir dinleyin, ondan sonra tepki verin. 
Sizin adınızı zikretti; bu fotoğraftaki insan, kişi
Mahmut Tanal’dır dedi. 
MAHMUT TANAL (İstanbul) – Abdullah Öcalan’la yan yana
getirdi beni. 
BAŞKAN – Evet, aynı şeyi söyledi.
MAHMUT TANAL (İstanbul) – Bu bir sataşmadır.
BAŞKAN - Ben size söz vereceğim ama fotoğrafı görmedim;
siz misiniz değil misiniz, onu bilmiyorum. (CHP sıralarından gürültüler)
Lütfen…
VELİ AĞBABA (Malatya) – Ayıp ya!
BAŞKAN - Ben size söz vereceğimi beyan ettim.
MAHMUT TANAL (İstanbul) – Peki.
BAŞKAN - Ama eğer siz diyorsanız ki “Fotoğrafta benim
olup olmamam önemli değil…” (CHP sıralarından gürültüler)
MAHMUT TANAL (İstanbul) – Sataşma bana…
BAŞKAN – Ben size söz vereceğim Sayın Tanal. 
MAHMUT TANAL (İstanbul) – Sataşmada bulunmuştur,
sataşılmıştır.
BAŞKAN - Vereceğim size söz Sayın Tanal. Bir müsaade
edin, bir sakin olun, bir ne söyleyeceğimi dinleyin, ondan sonra tepki
gösterin.
MAHMUT TANAL (İstanbul) – Tepki göstermedim ki ben
şimdi. 
BAŞKAN – Buyurun, peki, size iki dakika söz vereceğim
zaten. 
Ama bize de hak verin, biz fotoğrafı görmüyoruz,
lütfen…
Buyurun.
5.- İstanbul Milletvekili Mahmut Tanal’ın, İstanbul
Milletvekili Halis Dalkılıç’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
MAHMUT TANAL (İstanbul) – Değerli Başkan, değerli
milletvekilleri; çözüm süreci içerisinde… 24’üncü Dönem milletvekili olmayan
arkadaşlarımız bunu bilmezler ancak 24’üncü Dönemde burada bulunan
arkadaşlarımız şunu çok iyi biliyorlar: “Demokratik süreç” adı altında PKK
bayrağını suç olmaktan çıkaran, Apo’nun posterlerini suç olmaktan çıkaran AKP
iktidarının oylarıyla olmuştu bu. (CHP sıralarından alkışlar) Ve
bunun suç olmaktan çıkarılması nedeniyle Sayın Bülent Arınç da övünerek dedi
ki: “Bakın, biz bunu suç olmaktan çıkardık.” (AK PARTİ sıralarından gürültüler)
YILMAZ TUNÇ (Bartın) – Yok öyle bir şey, yok.
İLYAS ŞEKER (Kocaeli) – Doğru söyle ya.
MAHMUT TANAL (Devamla) - Girin, vatandaşlarımız, sizler
Google’a girin. Eğer yalan söylüyorsam ben milletvekilliğinden istifa edeceğim,
yoksa, eğer siz bu gerçeklerle yüzleştiğiniz zaman kendinize bir şey söyleyecek
misiniz? 
FUAT KÖKTAŞ (Samsun) – Fotoğrafa cevap ver, fotoğrafa.
MAHMUT TANAL (Devamla) - İki: Bakın, İdris Naim Şahin,
AKP’nin kurucusu…
FUAT KÖKTAŞ (Samsun) – Şu fotoğrafı bir görelim Tanal.
MAHMUT TANAL (Devamla) – Fotoğraf mı? 
FUAT KÖKTAŞ (Samsun) – Sayın Tanal, fotoğrafı bir
görelim.
MAHMUT TANAL (Devamla) – Siz o PKK’nın, Apo’nun
posterlerini suç olmaktan çıkardığınız için…
FUAT KÖKTAŞ (Samsun) – Görelim yani, onun için söz
aldın, görüşelim.
MAHMUT TANAL (Devamla) – Suruç katliamında 33 insan
öldüğü zaman yapılan eylem nedeniyle…
FUAT KÖKTAŞ (Samsun) – Bu resimde Öcalan’la var
mısınız?
İLYAS ŞEKER (Kocaeli) – Fotoğrafa gel, fotoğrafa.
FUAT KÖKTAŞ (Samsun) – Çevir kazı yanmasın…
MAHMUT TANAL (Devamla) – Kimin arkamda kimin posterini
taşıdığını ben bilemem. 
HASAN BASRİ KURT (Samsun) – Yanında, yanında.
MAHMUT TANAL (Devamla) – O sizin âcizliğinizdir, o
sizin âcizliğinizdir.
FUAT KÖKTAŞ (Samsun) – Niye söz aldınız? Fotoğraf ne
diyor?
BAŞKAN – Sayın milletvekilleri…
MAHMUT TANAL (Devamla) – Bakın, İdris Naim Şahin diyor
ki: “Beni Apo’nun eliyle, Apo istedi diye bakanlıktan aldı.” (AK PARTİ
sıralarından gürültüler) 
BAŞKAN – Sayın milletvekilleri, lütfen…
MAHMUT TANAL (Devamla) – Kim bunu söylüyor? İdris Naim
Şahin diyor ki: “Beni Apo istediği için AKP bakanlıktan aldı.” Siz Apo’nun
talimatıyla hareket ettiniz.
FUAT KÖKTAŞ (Samsun) – O resimlerdeki siz misiniz,
değil misiniz?
GÖKCEN ÖZDOĞAN ENÇ (Antalya) - Fotoğrafı anlat,
fotoğrafı.
MAHMUT TANAL (Devamla) – İki: Bakın, Türk Silahlı
Kuvvetleri tutanak tutuyor. 
İLYAS ŞEKER (Kocaeli) – Fotoğrafı izah et, fotoğrafı.
MAHMUT TANAL (Devamla) – İktidar diyor ki: “PKK terör
örgütü buradan geçtiği için bunlara eylem yapmayın, bırakın, serbest geçsin.”
Bunu kim söylüyor? Alın size tutanak, tutanak.
(Mikrofon otomatik cihaz tarafından kapatıldı) 
FUAT KÖKTAŞ (Samsun) – Süre bitti zaten. 
BAŞKAN – Sayın Tanal, süreniz bitti. 
MAHMUT TANAL (Devamla) – Bakın, gidip terör örgütünü,
peşmergeleri Irak’tan alıp otobüslerle Urfa’ya götüren siz değil misiniz?
BAŞKAN - Sayın Tanal, süreniz bitti. 
FUAT KÖKTAŞ (Samsun) – Fotoğraf ne diyor?
MAHMUT TANAL (Devamla) – Siz gidip Oslo’da görüşenler
değil misiniz?
BAŞKAN – Sayın Tanal…
MAHMUT TANAL (Devamla) – Siz gidip Habur’da
karşılayanlar değil misiniz?
BAŞKAN – Sayın Tanal, teşekkür ederim.
İLYAS ŞEKER (Kocaeli) – Sayın Tanal, Sayın Tanal, izah
et bunu, bunu.
MAHMUT TANAL (Devamla) – O sizin ayıbınızdır. 
BAŞKAN – Sayın Tanal…
FUAT KÖKTAŞ (Samsun) – Bunun için söz aldın, bir kelime
etmedin.
MAHMUT TANAL (Devamla) – Siz ne yaptınız? Siz suç
olmaktan çıkardınız.
BAŞKAN – Sayın Tanal…
MAHMUT TANAL (Devamla) – PKK’yla iş birliği yaptınız.
(AK PARTİ sıralarından sıra kapaklarına vurmalar) 
FUAT KÖKTAŞ (Samsun) – O fotoğraf ne diyor?
BAŞKAN - Beş dakika ara veriyorum.
Kapanma Saati: 19.57
BEŞİNCİ OTURUM
Açılma Saati: 20.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mücahit DURMUŞOĞLU (Osmaniye), Emre KÖPRÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin Beşinci Oturumunu açıyorum. 
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin "Kanun Tasarı ve Teklifleri
ile Komisyonlardan Gelen Diğer işler" kısmında bulunan 383 ve 343 sıra
sayılı Kanun Tasarılarının bu kısmın 1’inci ve 3’üncü sıralarına alınmasına ve
diğer işlerin sırasının buna göre teselsül ettirilmesine ilişkin önerisi
(Devam)
BAŞKAN – Adalet ve Kalkınma Partisi Grubu önerisi
üzerindeki görüşmelere kaldığımız yerden devam ediyoruz. 
Adalet ve Kalkınma Partisi grup önerisinin lehinde
ikinci konuşmacı olarak Ankara Milletvekili Sayın Murat Alparslan konuşacak. 
Sayın milletvekilleri, lütfen…
Buyurun Sayın Alparslan. (AK PARTİ sıralarından
alkışlar)
MURAT ALPARSLAN (Ankara) – Sayın Başkan, değerli
milletvekilleri; hepinizi saygıyla selamlıyorum. 
İşin doğrusu, maksadımız ve meramımız çok açık ve net:
Millete hizmet anlamında öncelikli meselelerin ve kanunların Meclisimizde bir
an evvel görüşülerek yasalaşması konusunda bir gayretimiz var. Buna da katkı
vereceğinizi ümit ediyor ve hayırlı olmasını temenni ederek hepinize hayırlı
iftarlar, iyi akşamlar diliyorum. (AK PARTİ sıralarından “Bravo” sesleri,
alkışlar)
BAŞKAN – Teşekkür ederim. 
Adalet ve Kalkınma Partisi grup önerisinin aleyhinde
son olarak İzmir Milletvekili Sayın Müslüm Doğan konuşacak.
MUSTAFA ELİTAŞ (Kayseri) – Yok Sayın Başkanım, yok. 
İLKNUR İNCEÖZ (Aksaray) – Yok Başkanım. 
BAŞKAN – Sayın Müslüm Doğan…
İLKNUR İNCEÖZ (Aksaray) – Başkanım, yok. 
MUSTAFA ELİTAŞ (Kayseri) – Başkanım, yok.
BAŞKAN – Müslüm Doğan yok mu? (AK PARTİ sıralarından
“Yok.” sesleri)
Sayın milletvekilleri, lütfen…
VELİ AĞBABA (Malatya) – Geldi.
BAŞKAN – Burada sayın milletvekili.
İDRİS BALUKEN (Diyarbakır) – Sayın Başkan, bu ne
ciddiyetsizlik ya! 
Burada. 
MUSTAFA ELİTAŞ (Kayseri) – Yok.
BAŞKAN – Sayın milletvekilleri, burada, görüyorum
arkada, lütfen…
İDRİS BALUKEN (Diyarbakır) – Dinlemek istemeyen çıkar
ya!
BAŞKAN – Buyurun Sayın Doğan.
MÜSLÜM DOĞAN (İzmir) – Sayın Başkan, değerli milletvekilleri;
ülkenin çok önemli sorunları varken getirilen önerinin gündemi değiştirmekle
ilgili olduğunu düşünüyoruz. Gerçekten, bugün, parti gruplarını gezen…
Türkiye'nin iki önemli sorununu size arz etmek istiyorum: 
Değerli milletvekilleri, uzun zamandır ülkenin
gündeminde olan bir kentsel dönüşüm projesi ve mülteci kampı, iki önemli mesele
olarak bugün, Meclis grupları da ziyaret edildi, bu sorunlar dile getirildi.
Şimdi, bunlarla ilgili size kısaca bilgi vermek istiyorum. 
Uzun zamandır vatandaşlarımızın yaşadığı mahalleler ve
konutlar rant amacıyla baskı altında bırakılmaktadır. Vatandaşlarımızın hak
arama mücadeleleri de kamu idaresinin gücü ve olanakları kullanılarak
kesilmektedir. Herhangi bir bilimsel ve teknik analize dayanmadan, mahkeme
kararlarını yok sayar biçimde riskli alan ve riskli yapı kararları
alınmaktadır. Bugüne kadar yapılmış olan riskli alan ilanları da dikkate
alındığında, 6306 sayılı Kanun’un nasıl keyfî bir şekilde uygulandığını hepimiz
görmekteyiz. Şu an İzmir Karabağlar’da 16 mahalle, 540 hektar alan ve
Kemalpaşa’da 4 mahalle kentsel dönüşüm mağduriyeti yaşamaktadır. 
Değerli milletvekilleri, kentsel dönüşüm konusunda
idarenin, kamulaştırılan gayrimenkullere tam değerini verme ihtimali çok
zayıftır. Vatandaşlara gayrimenkulünü kendi değerlendirmeleri için verilecek
yasal süreler ise çok kısadır. Bu süreler içinde, birbirini tanımayan
komşuların, mahalle sakinlerinin gayrimenkul sahiplerinin bir araya gelip karar
oluşturmaları imkânsızdır. Binası depreme karşı dayanıklı, hatta yeni bir bina
olsa da kentsel dönüşüm yapılacak alan içerisinde kalıyorsa maalesef,
kamulaştırılacak ve yıkılacaktır. Vatandaşların kendi aralarında anlaşarak
yapacakları uygulamalar için öngörülen 5 bin metrekare ada şartı ise çok
yüksektir. Büyükşehirlerde mevcut hâl düşünüldüğünde, 5 bin metrekare üzerinde
onlarca bina ve yüzlerce bağımsız bölüm bulunmaktadır. Yüzlerce insanın bir
araya gelip karar alabilme ihtimali ise çok zayıftır. Kentsel dönüşüm
uygulamalarında idare, devlet sağlam binaları dahi yıkacak ve yıkım parasını
vatandaştan alacaktır. Yıkım parası vatandaştan alındıktan sonra vatandaşa
verilecek kamulaştırma bedeli ise pek az miktarda kalacaktır. Kentsel dönüşüm
uygulamalarında vatandaşı en fazla mağdur edecek uygulama ise vatandaşa
verilecek kamulaştırma bedeli binanın mevcut hâline göre değil, yıkıldıktan
sonra oluşacak arsa pay oranı üzerinden değerlendirilmesiyle oluşacaktır. Bu
mağduriyetin bir an önce giderilmesi adına kentsel dönüşüm mağdurlarının
önerilerini sizin huzurlarınızda sunmak istiyorum. Özellikle bugün, Türkiye
Büyük Millet Meclisine, kentsel dönüşüm projesi mağdurlarının kurmuş olduğu
Mahalleler Birliği yönetiminin bu önerilerini size arz etmek istiyorum:
16/5/2012 tarihli 6306 sayılı Afet Riski Altındaki
Alanların Dönüştürülmesi Hakkında Kanun’un 2’nci maddesinin Anayasa
Mahkemesince iptal edilen (7)’nci fıkrasına “yapısı riskli olmayan ve yapının
güçlendirilmesi tercihinde bulunmayan vatandaşın rıza göstermesi hâlinde”
ibaresinin eklenmesi gerekmektedir.
6306 sayılı Kanun’un 4’üncü maddesinin (1)’inci fıkrası
“Riskli alanların ise vatandaşların 3194 sayılı Kanun’a göre yapısını kendi
tercihleriyle yeniden inşa etme hakkını ortadan kaldırmamalıdır.” şeklinde
düzenlenmelidir.
Yine 6306 sayılı Kanun’un 6’ncı maddesinin (1)’inci
fıkrası “Paydaşların üçte 2 çoğunluk kararı vermesi, alanda uygulanacak proje
ve sözleşmelere bağlı olarak hukuken geçerli bir sözleşme olanağının var olması
şartına bağlanmalıdır.” şeklinde yeniden düzenlenmelidir.
6306 sayılı Kanun’da tanımlanabilir, somut ölçülere yer
verilmelidir. “İmar mevzuatına aykırı” ya da “ruhsatsız yapı”, “yüzde 65” gibi
toptancı bir genelleme değiştirilmelidir.
6306 sayılı Kanun ve uygulama yönetmeliği hükümleri
içerisinde yer alan bilimsel tetkikler esas alınmalıdır. Riskin ve riskliliğin
gerek yapı ölçeğinde gerekse alan ölçeğinde nasıl tespit edileceği 6306 sayılı
Kanun ve uygulama yönetmeliğinde belirlenmiştir. Şayet, ruhsatsızlık ölçü
olarak alınacaksa o vakit bütün ruhsatsız yapılar riskli alan ilan edilmelidir.
Değerli milletvekilleri, şimdi, bildiğiniz üzere bu
gecekondu sorunu ve kentsel dönüşüme neden olan imar mevzuatına aykırı
yapıların bu sorunun çözülmesine ilişkin 755 sayılı Gecekondu Kanunu ile 2981
sayılı İmar Affı Kanunu çıkartılmasına rağmen… Bak, düşünün 2981 sayılı İmar
Affı Kanunu’nu çıkaralı otuz iki yıl olmuş ve otuz iki yıl içerisinde imar
mevzuatına aykırı yapıların hukuki ve geometrik durumu hâlâ belediyeler
tarafından tespit edilememiş. Tespit edilemeyen hukuki ve geometrik durumun
üzerinde kentsel dönüşüm projeleri uyguluyorsunuz. 
İDRİS BALUKEN (Diyarbakır) – Müslüm Bey, bir saniye…
Sayın Başkan, yani dakikalar boyudur muazzam bir uğultu
var ve neredeyse Genel Kurulun yarısı ayakta. 
MUSTAFA ELİTAŞ (Kayseri) – Biz duyuyoruz Sayın Başkan,
duyuyoruz biz.
İDRİS BALUKEN (Diyarbakır) – Anlıyoruz, iftar saati
gelmiş durumda ancak Meclis çalışmasına katılmak istemeyen, dinlemek istemeyen
dışarıya çıkabilir.
BAŞKAN – Sayın Baluken, ikazlarda bulunuyorum…
İDRİS BALUKEN (Diyarbakır) – Biz, muhalefet partisi
olarak -diğer arkadaşlar da eğer katılırlarsa- bu iftar saatinde yoklama, karar
yeter sayısı falan da istemeyeceğiz ama hatibimizin konuşması esnasında bu
şekildeki bir anlayışı kabul etmemiz mümkün değil.
BAŞKAN – Teşekkür ederim.
İkazlarda bulunuyorum, bir kez daha bulunalım Sayın
Baluken’in talebi doğrultusunda.
Buyurun Sayın Konuşmacı.
MÜSLÜM DOĞAN (Devamla) – Evet, değerli milletvekilleri,
bakın, gerçekten bugün, kentsel dönüşüm projeleri çok önemli toplumsal
sorunlara neden olabilecek düzeyde ele alınan projelerdir. Bu projelere ilişkin
ben burada önerileri getirirken siz değerli milletvekillerinin de ilgi
göstermesini isterim. Bu anlamda, bu ifadeyle yani düşünün, otuz iki yıldır siz
bir ülkede mülkiyet sorunlarıyla ilgili geometrik durumu tespit edemiyorsunuz,
jeolojik alan çalışması yapamıyorsunuz; sonra, istediğiniz gibi, bilimsel
tespitler olmadan, bilimsel analizler yapılmadan yapı yasaklı alanlar ilan
ediyorsunuz, oradaki toplumsal dokuyla oynuyorsunuz, oradaki doğal yapıyla
oynuyorsunuz. Yani bunları, bu önerilerimizi getirirken de sizin bu
önerilerimizi dinlemenizde yarar var diye düşünüyorum.
Değerli milletvekilleri, bir diğer sorun da Maraş
bölgesinde…
BAŞKAN – Sayın milletvekilleri…
MÜSLÜM DOĞAN (Devamla) – …mültecilere yönelik yapılan
kamplardır. Maraş’ın Pazarcık ilçesi ve Terolar köylerini içine alan ve mera
alanı içerisinde inşa edilmek istenen bu alanın yeniden gözden geçirilmesini,
proje olarak durdurulmasını istiyoruz. Niye bunu istiyoruz? Bugün, özellikle,
bölgede kurulan inisiyatif “Artık, bu işin çok zor bir sürece girdiğini,
köylerde gezilemediğini, kolluk kuvvetlerinin gece köylerin içinde gezdiğini,
mezarlara gidip ziyaret yapılamadığını, dışarıdan gelen misafirlerin kabul
edilmediğini hatta -durum neredeyse abartılı gelebilir belki size- kimlik
kartlarını boynumuza asacak şekilde gezmek zorunda olduğumuzu…” Aynen ifade
böyle. 
MEHMET UĞUR DİLİPAK (Kahramanmaraş) – Yok öyle bir şey.

MÜSLÜM DOĞAN (Devamla) – Var. Dinleyin Vekilim, gidin siz de dinleyin.
Ben burada konuşuyorum, siz de dinleyin. 
MEHMET UĞUR DİLİPAK
(Kahramanmaraş) – Ben Kahramanmaraş Milletvekiliyim. 
BAŞKAN – Sayın Milletvekili,
lütfen… İkaz etmekten sıkıldım, konuşmaktan sıkılmadınız. 
MÜSLÜM DOĞAN (Devamla) – Ben burada bir konuyu açmak
istiyorum: Arkadaşlar, değerli milletvekilleri; eğer bölge halkı istemiyorsa
siz bu kampı yapmamalısınız. Şimdi, bölge halkı diyor ki: “Buranın demografik
yapısı değiştirilmek isteniyor yoksa biz mültecilerin, o zavallı insanların,
kendi ülkelerinden koparılıp, gelip buralara kadar düşmesini istemiyoruz. Ama
bu bölgede de bizim özel bir durumumuz var.” Mesela, bu bölgeyle ilişkili
olarak ayrıca bir sanayi bölgesi oluşturuluyor, sanayi ve ticaret bölgesi
oluşturuluyor, mera üzerinde böyle bir projenin varlığından söz ediyorlar.
Şimdi, sayın vekilim yok derse, iki ay sonra ortaya çıkarsa bu ayıp olur. Orada
2 tane çimento fabrikası inşa edilmiş, tarım arazileri yok edilmiş, bu son
kalan meralar üzerinde de böyle bir proje elbette ki bölge halkı tarafından
istenmemektedir. Eğer istenmiyorsa bunu bölge halkıyla konuşacaksınız,
diyeceksiniz ki: “Ne istiyorsunuz?” Bölge halkı diyor ki: “Bu kampı durdurun,
sosyal hizmet alanı olarak bize devredin, biz burayı ortak alan olarak
kullanalım.” Çünkü, mera bozuldu, artık geriye dönüş de yok, üzerine yapılar
yaptınız. Bakın, arkadaşlar, oradaki kanalizasyon yeraltı sularına karışacak,
oradaki köyün suyu bozulacak, oradaki sosyal doku bozulacak. 
MEHMET UĞUR DİLİPAK (Kahramanmaraş) – Yok öyle bir şey.

MÜSLÜM DOĞAN (Devamla) – Mülteciler ile bizim orada
yaşayan bölge insanlarının arasında kültürel farklılıklar var, inanç
farklılıkları var. Biz Anadolu’da bin yıldır yan yana yaşamışız, ortak değerler
elde etmişiz, kadim ilişkilerimiz var ama dışarıdan gelen insanlarla bir anda
bu ilişkiler kurulamaz, siz de biliyorsunuz bunu. Niye oraya götürüyorsunuz,
niye Alevilerin, Kürt Alevilerin yoğun olduğu yere götürüyorsunuz, o bölgeye
götürüyorsunuz; elbette ki sorgulanır. 
MEHMET UĞUR DİLİPAK (Kahramanmaraş) – Art niyetlisiniz,
art niyetli.
MÜSLÜM DOĞAN (Devamla) – Bu yüzden bölge halkının somut
bir önerisi var: Kamp alanının sosyal, kültürel alan olarak o köylülere
devredilmesi ve bu projeden vazgeçilmesi isteniyor. 
Hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim.
Adalet ve Kalkınma Partisi grup önerisini oylarınıza
sunuyorum: Kabul edenler… Kabul etmeyenler… Kabul edilmiştir.
İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- İstanbul Milletvekili Mehmet Akif Hamzaçebi’nin
(2/588) esas numaralı, 6306 Sayılı “Afet Riski Altındaki Alanların
Dönüştürülmesi Hakkında Kanun”, 2981 Sayılı “İmar ve Gecekondu Mevzuatına
Aykırı Yapılara Uygulanacak Bazı İşlemler ve 6785 Sayılı İmar Kanununun Bir
Maddesinin Değiştirilmesi Hakkında Kanun” ve 4706 Sayılı “Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun”da Değişiklik Yapılması Hakkında Kanun Teklifi’nin
doğrudan gündeme alınmasına ilişkin önergesi (4/43)
Türkiye Büyük Millet Meclisi
Başkanlığına
(2/588) esas numaralı Kanun Teklifi’min İç Tüzük’ün
37’nci maddesi uyarınca doğrudan Genel Kurul gündemine alınmasını arz ederim.
 Mehmet
Akif Hamzaçebi
 İstanbul
BAŞKAN – Teklif sahibi olarak İstanbul Milletvekili
Mehmet Akif Hamzaçebi’yi dinleyeceğiz.
Buyurun Sayın Hamzaçebi. (CHP sıralarından alkışlar)
MEHMET AKİF HAMZAÇEBİ (İstanbul) – Sayın Başkan,
değerli milletvekilleri; bugün doğrudan gündeme alınması talebiyle üzerinde
konuştuğum bu kanun teklifini, daha önce birisi 24’üncü Dönemde, diğeri de
25’inci Dönemde olmak üzere 2 kez Türkiye Büyük Millet Meclisi Başkanlığına
sunmuştum. Üzerinde konuştuğum bu teklif, aynı konuları düzenleyen ve 31 Aralık
2015 tarihinde Türkiye Büyük Millet Meclisi Başkanlığına vermiş olduğum 3’üncü
tekliftir. Zamanın izin verdiği ölçüde bu teklifin kapsamını size anlatmak ve
desteğinizi almak istiyorum. 
Türkiye’de ortalama yirmi-yirmi beş yılda bir imar affı
kanunları çıkarılır. Bu konuda Turgut Özal’ın Başbakanlığı döneminde de 1984
yılında 2981 sayılı Kanun, halk arasındaki adıyla “İmar Affı Kanunu”
çıkarılmıştır. Bu kanunla, imar mevzuatına aykırı olarak inşa edilmiş olan
yapılar ile başta hazine olmak üzere kamu idarelerinin taşınmazları üzerinde
sahibi olan idarenin izni dışında, üçüncü kişiler yani vatandaşlar tarafından
inşa edilmiş olan yapıların imar ve mülkiyet sorunlarının çözülerek yapı
sahiplerine, gecekondu sahiplerine tapularının verilmesi amaçlanmıştır. 2981
sayılı Kanun bu amaçla bir sistem kurmuştur. Yeminli özel teknik bürolar
oluşturulmuştur, vatandaşlar buralara, bu bürolara başvurularını yapmışlardır,
2 bin liralık bedeli Türkiye Cumhuriyeti Ziraat Bankasındaki hesaba
yatırmışlardır. Yeminli bürolar, oluşturdukları dosyaları ilgili kamu
kurumlarına, Millî Emlak müdürlüklerine intikal ettirmişlerdir ve
vatandaşlarımızın bir bölümü kanunun ilk uygulama yıllarında tapularını
almıştır. Fakat, uzunca bir süredir, sayın milletvekilleri, 2981 sayılı Kanun
uygulanmamaktadır, kanun işlememektedir. Kanun herkesi bağlar ama bu kanun
maalesef işlemiyor. Kanunun çıktığı 1984 yılından bugüne kadar otuz iki yıl
geçmiş olmasına rağmen, vatandaşlarımızın çok büyük bir bölümü hâlâ tapularını
alabilmiş değildir. Tapu tahsis belgesi sahiplerinin ömrü, tapularını
beklemekle geçmiştir diyebiliriz, hâlâ tapularını bekliyorlar. 
Sayın milletvekilleri, uygulamada belediyeler –bazı
belediyeler hariç tabii- tapu tahsis belgesini ciddiye almamaktadır. Hükûmet de
belediyelerin bu tutumunu engelleyecek bir düzenlemeyi maalesef yapmamıştır.
Hükûmete düşen görev bu yasanın uygulama sonuçlarını izleyip sorunun olduğu
yerde gerekli düzenlemeyi yapmaktır. Ama, bu düzenlemelerin yeterince
yapıldığını söylemek mümkün değildir.
16 Mayıs 2012 tarihinde 6306 sayılı –kısa adıyla-
Kentsel Dönüşüm Yasası Türkiye Büyük Millet Meclisi tarafından kabul edildi. O
yasanın oluşmasına esas olan Hükûmet tasarısı metninde 2981 sayılı Yasa’nın
yürürlükten kaldırılması öngörülüyordu. İtirazlarımız üzerine, gerek komisyonda
gerek Genel Kurulda, 2981 sayılı Kanun’un üç yıl daha yürürlükte kalması için
Genel Kurulda o yasaya bir madde ilave edildi. O süre, 31 Mayıs 2015 tarihinde
sona erdi. Sürenin bitmesine doğru heyetler geldi İstanbul’dan, Mahalleler
Birliği geldi, diğer vatandaşlarımız, muhtarlar geldi. Bu kürsüden ben yine bir
konuşma yapmıştım Mart 2015 tarihinde, bu süreyi uzatalım dedim. O süre üç yıl
daha uzatıldı. O süre 31 Mayıs 2018 tarihinde sona eriyor. Yani 3+3, altı
yıllık uzatmaya rağmen ve dört yıl geçmiş olmasına rağmen, hâlâ vatandaşlar
tapu alabilmiş değildir, bu gidişle tapu da alamayacaklardır. 
Teklifimiz şunu öngörüyor: Tapu tahsis belgesine konu
olan taşınmazlar, hangi kamu kurumuna ait olursa olsun, bir yıl içerisinde
hiçbir başkaca işlem yapılmaksızın, araştırma yapılmaksızın ilgili belediyelere
devredilecektir. Belediyeler devraldıkları taşınmazlar üzerinde en geç bir yıl
içerisinde imar ıslah planlarını yapacak, parselleri oluşturacak ve vatandaşa
tapusunu verecektir. Konu budur sayın milletvekilleri. Mahalleler Birliğinin
başka talepleri de var ama bunlar tüm toplumu ilgilendiren taleplerdir. 
Teklifim başka konuları da düzenliyor ama zaman izin
vermediği için bunlara giremiyor, hepinizi saygıyla selamlıyorum; iyi akşamlar
diliyorum, iyi iftarlar diliyorum. (CHP sıralarından alkışlar) 
BAŞKAN – Teşekkür ederim Sayın Hamzaçebi.
Bir milletvekili adına, İstanbul Milletvekili Sayın
Gülay Yedekci konuşacak.
Buyurun Sayın Yedekci. (CHP sıralarından alkışlar) 
GÜLAY YEDEKCİ (İstanbul) – Sayın Başkan, değerli
milletvekilleri; yüce Meclisi saygıyla selamlıyorum.
AKP’nin son on dört yıllık iktidarı boyunca iktidarını
imar rantı üzerine kurmuş olduğu çok açıktır. Sayın Milletvekilimiz Akif
Hamzaçebi’nin verdiği bu kanun teklifiyle, biraz olsun orada mağdur olan
vatandaşlarımızın yaralarının sarılması amaçlanmaktadır. Onun için, kıymetli
bütün milletvekillerimizden bu kanun teklifine “evet” oyu kullanmasını rica
ediyoruz. 
Kent topraklarının menkulleştirilmesine ve yağmasına
dönük yeni bir örgütlenme modeli geliştiriliyor. Nasıl geliştiriliyor bu model,
bundan da bahsedelim size.
Şimdi, önce bir alan iktidar sahipleri tarafından göze
kestiriliyor, sonra bu alan atıl hâle getiriliyor, oraya belediye hizmetleri
götürülmüyor. Orada, çeşitli suç örgütleri ya da efendim, esrar, eroin,
uyuşturucu gibi şeylerle uğraşan insanlar orayı mülk ediniyor, daha sonra da
oranın yaşayan halkı oradan bir şekilde uzaklaştırılmaya çalışılıyor. Ne
hikmetse bu alanlar hep İstanbul’un, Türkiye'nin en güzel, en verimli alanları.
Deniz kenarları, efendim, Taksim’de Tarlabaşı, İstanbul’da Sulukule, Fener,
Balat; hep bu tür yerler seçiliyor. Neden? Çünkü rant değeri çok yüksek, çünkü
AKP iktidarını bunun üzerine kuruyor. Nasıl kuruyor? İnsanları buradan
uzaklaştırıyor, kendi kamu gücünü de kullanarak çok düşük değerlerle insanların
mallarını elinden alıyor, daha sonra da TOKİ eliyle kendine yakın müteahhitlere
veriyor ve bu müteahhitler de buraya yaptıkları yapıları trilyonluk değerlerle
satıyor. Bunun onlarca, artık belki yüzlerce örneğini de görebilirsiniz. 
Şimdi, 6306 sayılı Kanun, biliyorsunuz ki Van
depreminden sonra çıktı. Afeti fırsata çeviren başka bir anlayış olamaz
herhâlde. Bütün kanunların üzerinde çıkan ve mülkiyet hakkını yok sayan 6306
sayılı Kanun artık AKP’ye yetersiz gelmekte, acele kamulaştırma kararları
alınmaktadır; Gaziosmanpaşa’da olduğu gibi, Diyarbakır Sur’da olduğu gibi. 
Şimdi, 24 Ağustos 1984 tarihli ve 2981 sayılı Kanun
kapsamında on binlerce vatandaşımızı ilgilendiren ve üzerinden otuz iki yıl
geçmesine rağmen hâlâ sonuç alınamayan bir başka sıkıntı var. Vatandaşın elinde
tapu tahsis belgesi var, tapu almak için gerekli bütün şartları haiz ama
tapuları verilemiyor. Bu konuyla ilgili olarak Mahalleler Birliği iki gündür
Ankara’da ve Büyük Millet Meclisinde grubu olan bütün partilerle de görüşmeye
çalışıyor. Biz de onlara buradan açıkça söylüyoruz ve diyoruz ki: Siz de dâhil
olmak üzere, AKP’nin ve kapitalizmin vahşice imar anlayışından zarar gören,
mağdur olan bütün vatandaşlarımızın her zaman yanında olacağız; sizlerin de
yanındayız. 
Bu nasıl olmalı peki? “Siz eleştiriyorsunuz ama
öneriniz var mı?” diyebilirsiniz. 6306’yla ilgili önerimiz şudur: Bu iş 5
ayaklı bir sistemle yapılmalıdır. Öncelikle mülk sahipleri projenin başından
sonuna kadar bütün süreci bilmelidir ve mutlaka Mimarlar ve Mühendisler
Odasından, Şehir Plancıları Odasından, hatta toplum bilimcilerden ve
psikologlardan oluşan bir heyetten, disiplinler arası bir heyetten bir temsilci
olmalıdır, bu işi yapacak olan müteahhidin bir temsilcisi burada bulunmalıdır,
Bakanlığın bir temsilcisi burada olmalıdır ve oranın yerel belediyesinin bir
temsilcisi burada olmalıdır ve bu 5 ayaklı sistem projenin başından sonuna
kadar süreci takip etmelidir. Yani, riskli alan ilan edip de bu alanlar birilerini
zenginleştirme alanı olarak kullanılmamalıdır, afet kimseye rant olarak
dönmemelidir, kentsel dönüşüm rantsal dönüşüme dönüştürülmemelidir ve yeni
kentsel dönüşüm alanları gerçek anlamda insanların huzurla, keyifle, mutlulukla
ve deprem güvenliğiyle yaşayabilecekleri yerler hâline getirilmelidir. Gerek
2981 sayılı Yasa’da gerek 6306 sayılı Yasa’da bu ve benzer çekinceler ön plana
alınmalı, kamu yararı gözetilmeli ve vatandaş birincil öncelik olmalı ve insan
merkeze alınmalıdır. 
Hepinizi
içtenlikle, sevgiyle, saygıyla selamlarım. (CHP sıralarından alkışlar) 
BAŞKAN –
Teşekkür ederim Sayın Yedekci.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın
milletvekilleri, birleşime bir saat ara veriyorum, hayırlı iftarlar diliyorum.
Kapanma Saati: 20.24 
ALTINCI OTURUM
Açılma Saati: 21.28
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet Meclisinin
101’inci Birleşiminin Altıncı Oturumunu açıyorum. 
Birleşime otuz dakika ara veriyorum. 
Kapanma Saati: 21.29
YEDİNCİ OTURUM
Açılma Saati: 22.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin Yedinci Oturumunu açıyorum. 
Alınan karar gereğince sözlü soru önergeleri ile
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan Maarif Vakfı Kanunu Tasarısı ve
Millî Eğitim, Kültür, Gençlik ve Spor Komisyonu Raporu’nun görüşmelerine
başlayacağız.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Maarif Vakfı Kanunu Tasarısı (1/720) ve Millî
Eğitim, Kültür, Gençlik ve Spor Komisyonu Raporu (S. Sayısı: 383) (x)
BAŞKAN – Komisyon? Burada.
Hükûmet? Burada.
Komisyon Raporu 383 sıra sayısıyla bastırılıp dağıtılmıştır.
Tasarının tümü üzerinde AK PARTİ Grubu adına İstanbul
Milletvekili İsmet Uçma konuşacaktır.
Buyurun Sayın Uçma. (AK PARTİ sıralarından alkışlar)
Süreniz yirmi dakika.
AK PARTİ GRUBU ADINA İSMET UÇMA (İstanbul) – Teşekkür
ediyorum Sayın Başkanım.
Sayın Başkanım, sevgili milletvekili arkadaşlarım; bir
iftar sonrasında, mübarek bir günün sonunda, sizleri bu feyizli günde saygı,
sevgi ve muhabbetle selamlıyorum.
Yine, buraya her çıktığımda yaptığım konuşmalarda bu
Meclisin mehabetine yakışan bir üslubu, üslup temizliğini sürekli vurguluyorum.
Doğrusu, bugün de biraz üzüldük. Mübarek bir ayda üsluplarımız gene biraz
havada uçuştu. İnşallah, konuşacaklarımızın buna da katkısı olur diye
düşünüyorum. Bu vesileyle, geneli üzerinde söz aldığım Maarif Vakfımızın kanun
tasarısı, kuruluşu, hayata geçişi ve yapacağı işlerin hayırlara vesile olmasını
diliyorum. Ülkemizi, milletimizi, gençlerimizi, muhassalamızı, medeniyetimizi,
gelecek tasavvurumuzu bütün dünyada yeni Türkiye’nin şanına şerefine yaraşır
bir şekilde temsil etmesini canıgönülden diliyorum. 
Sevgili dostlar, her ramazanda bir menü oluşturuluyor
biliyorsunuz, bu ramazan da bir menü gene önümüze geldi. Dolayısıyla, din ve
dine dair alanlarda kimi arkadaşlarımızın zaman zaman vurguladığı, zaman zaman
belki çizginin ve maksadın dışına çıkarak algıladığı hususlara ilişkin birkaç
söz söylemek istiyorum. 
Arkadaşlar, bütün dinler 3 ana umdeden meydana gelir,
sevgili Ayhan Bey de değinmeye gayret etti bunlara: Bunlardan birisi itikat
yani itikat dediğimiz inanç, diğeri ibadet, bir diğeri de muamelattır. Sevgili
arkadaşlar, dikkat kesilmenizi istediğim husus şudur: İtikat ve ibadet akılüstü
iki alandır ve Allah’a ait alandır. Dikkat ederseniz, bütün kıyametler bu iki
alanda kopartılmaktadır ve bize ait olmayan alan üzerinden, birtakım spekülatif
gelişimler üzerinden hakikaten kırıcı, dökücü, gerçekten de bizim
medeniyetimizin nezaketine, letafetine, hakikaten de mahviyetine yakışmayacak
durumlar ortaya çıkmaktadır. Peki, din nerede tezahür etmektedir ya da dinler?
Bizim sorumlu olduğumuz din ve dinler, muamelat dediğimiz, birbirimizle
ilişkiye geçtiğimiz, toplumsal hayatla ilişkiye geçtiğimiz andan itibaren
ortaya çıkmaktadır. Basit misaller vermek gerekirse: Sözünde duruyor mu?
Çekini, senedini ödüyor mu? Çocuklarına iyi davranıyor mu? Komşusuyla geçimlik
mi? Bir cemiyete girdiğinde cemiyet rahatlıyor mu yoksa huzursuz mu oluyor?
Güvenli mi, emniyetli mi, her şeyinizi kendisine emanet edilebilecek bir insan
mı? Arkadaşlar din bu alanda tezahür etmektedir. Diğer alanlara mümkün
olduğunca girmemeye çalışmak lazım. Hem akılüstü iki alandır hem bize ait
olmayan alandır. 
Bu konulara bakışımızı İsa ile Allah arasında geçen
konuşma özetlemektedir, o da şudur: Sevgili arkadaşlar, Allah İsa
Peygamber’imize sorar –bütün peygamberler bizim peygamberlerimiz biliyorsunuz-
aynen soru şöyledir: “Allah’ın dışında beni ve anamı 2 ilah edinin. diye bu
insanlara sen mi söyledin?” İsa cevap verir, der ki: “Ben insanlar arasında
yaşadığım sürece Allah’ın dışında anamı ve beni 2 ilah edinin.” diye asla
söylemedim, buna sen de şahitsin. Ama sen beni öldürdükten sonra onlara vaziyet
eden sensin, onlar senin kullarındır, istediğin gibi muamele edersin. 
Sevgili arkadaşlar, bir peygamberin ağzından bir şirk
toplumuna karşı Rabb’imizin karşılıklı diyalogla ifade ettiği dinî alana lütfen
dikkat ediniz. Ama, biz ne yapıyoruz ya da bu konuda söz söyleyenler ne
yapıyor? O alanlara girerek gerçekten de haddi aşıyor, haddimütecaviz
davranıyor; bunu yapmamak lazım. 
Bir de yine muhalefet şerhlerinde gördüğüm bir husus;
sevgili arkadaşlar, laiklik hukuki bir terimdir. AK PARTİ’nin ve gerçekten de
bu insanların, Türk insanının laiklikle hiçbir dönem hiçbir sorunu olmamıştır.
AK PARTİ’nin böyle bir gündemi asla yoktur, esasen bu milletin de yoktur; Osmanlı’da
yoktur, öncesinde yoktur, sonrasında yoktur. Niye bunlar meydana geliyor
sevgili arkadaşlar? Hukuki bir kavrama, başka bir alana çekildiğinde, ittifak
edilmeyen literal anlama sokulduğunda örneğin Amerika’da farklı, Avrupa’da
farklı, Fransa’da farklı, Türkiye'de farklı, İngiltere’de farklı bir anlam
demeti içeren kavramı getirir. Tekdüze kamusal alan ve benzeri diye hiçbir
hukukçu bana kamusal alanı doğru tarif edemez, daha doğrusu dünyada hiçbir
hukukçu edememiştir. Bu itibarla, nerede kafa karışıklığı oluşturmak istenirse
ve nerede insanlar birbirine düşürülmek istenirse hukuki, görece tanımsız bu
kavram üzerinden siyaset üretilmektedir; bunu doğru bulmadığımı ifade ediyorum
sevgili arkadaşlar.
Ben de merhum Cemil Meriç’i eğitime verdiği katkılar
nedeniyle rahmetle anıyorum. Merhum Cemil Meriç’in “Kamus namustur.” sözünü
hatırlatmak istiyorum. Gerçekten de toplumların hafızalarını, toplumların
değerlerini ve değerlere dayalı hayata dair yürüyüşlerini ancak ve ancak
muhafaza eden kamuslardır. Onlara sahip çıkmamız gerekmektedir.
Şimdi, sevgili arkadaşlar, bizim, özellikle büyüyen
Türkiye'nin, gelişen Türkiye'nin, yurt dışında ve yurt içinde artık eski
teamüllerden, eski kanaatlerden ve eski dünyanın bir üyesi olmaktan kurtulup,
yeni dünyanın üyesi olan Türkiye’ye yaraşır uluslararası vizyon için Maarif
Vakfı kurulmaktadır. 
Sevgili arkadaşlarımın bir kısmını anlamakta
zorlanıyorum. Maarif Vakfı, AK PARTİ’nin vakfı değildir arkadaşlar. Maarif
Vakfı, bu milletin, bu ülkenin, Türkiye'nin, Türkiyelilerin ve Türk gençliğinin
uluslararası camiada temsil edileceği, uluslararası camiayla entegre
olabileceği son derece verimli, atak çalışabilecek, dinamizm yüklü bir kurum ve
kuruluştur. Zaten biz bunu, Komisyonda da, sevgili katılımcı üye
arkadaşlarımızla enine boyuna konuştuk, değerlendirmelerde bulunduk. Çok
değerli katkı veren arkadaşlarımıza, burada hakikaten şükranlarımı arz etmeyi,
büyük bir sorumluluk ve görev addediyorum. 
Şimdi, sevgili arkadaşlar, hepimizin malumu olduğu
üzere, sadece, Millî Eğitim Bakanlığı, sadece yurt içinde okullar açan, eğitim
yapan bir kurum olmaktan artık çıkmalı. Dünyadaki benzerleri gibi, aynı zamanda
yurt dışında da hem kendi vatandaşlarımıza ve hem de Türkiye'nin eğitim
kurumlarından yararlanmak isteyen diğer ülke vatandaşlarına hizmet sunmak üzere
okullar açmış, önümüzdeki dönemde, ülkemizin dünya siyasetinde edindiği güçlü
konum nedeniyle bu politikasını daha kararlı ve nitelikli bir biçimde
sürdürmeyi kendisine hedef olarak koymuştur. Bu, büyük bir hedeftir. Bu,
büyüyen, gelişen, gerçekten medeniyet kodlarından beslenen yeni Türkiye’nin
vizyonuna, muhassalasına, tarihine, değerlerine ve değer dizgelerine çok uygun
bir yapılanma şeklidir. Huzurlarınızda bulunma sebebimiz olan Maarif Vakfı
Kanunu Tasarısı, bu hedefi gerçekleştirirken karşılaştığımız sorunları aşmayı,
ülkemizi çok nitelikli ve evrensel kriterlere uygun ve rekabet edebilir bir
noktaya taşıyabilmek için bazı esneklikler edinmeyi planlamaktadır; bu vakfın
kuruluş amaçlarından birisi budur. İnşallah, muhalefet partilerimizin,
partilerüstü kabul edilecek bu evrensel ve ulusüstü olguya destek vererek,
onların da destekleriyle bu metin yasalaştığında hepimizin gelecek kuşaklara
gururla miras bırakabileceği hayırlı bir hizmeti hep birlikte gerçekleştirmiş
olacağız. Bu, sadece AK PARTİ’nin, Adalet ve Kalkınma Partisi mensuplarının
payına düşen bir onur ve gurur olmayacak; gelecek nesiller, dedelerini ve ondan
sonraki kuşakları gerçekten de esbâtımız hayırla yâd etmiş olacak. Hatta öyle
ki iyi ki dedelerimiz el birliğiyle, el ele vermişler ve ülkemizi dünyaya açan,
dünyaya katabileceğimiz, medeniyet değerlerimize ülkemizi yaklaştıran
dedelerimiz varmış diye bizleri minnetle ve şükranla anacaklardır. 
Sevgili arkadaşlar, yurt dışında yaşayan
vatandaşlarımızın çocuklarının eğitim ihtiyacını gidermek, onların ana
vatanlarıyla olan bağlarını sağlamlaştırmak ve ülkemizin eğitim alanında sahip
olduğu büyük birikimi… 
GÜLAY YEDEKCİ (İstanbul) – Paralel karşılamıyor mu bu
ihtiyacı?
İSMET UÇMA (Devamla) - …insanlığın hizmetine sunmak
amacıyla, gayesi sadece eğitim olan, başka hiçbir gayesi olmayan, sadece eğitim
olan ve sahibi millet olan eğitim kurumlarını dünyanın her köşesine taşımak
amacıyla bir vakfı hep birlikte kuruyoruz. “Maarif Vakfı” olarak
adlandırdığımız bu vakfın tek bir gayesi olacak, o da nitelikli, iyi, güzel
insan yetiştirmek olacaktır. Yani, ülkemizi…
TAHSİN TARHAN (Kocaeli) – Hocam, vakıf var ya, Millî
Eğitim Vakfı var.
İSMET UÇMA (Devamla) – Efendim, Millî Eğitim Vakfının
kuruluş amacı, gayesi yurt içi eylemlerle çok sınırlı olduğu için… Biz bunu
Komisyondaki arkadaşlarımızla da konuştuk, keşke teşrif etseydiniz, o gün
birlikte değerlendirmiş olurduk.
Bakınız, son söylediğimi bir kere daha söylüyorum:
“Maarif Vakfı” olarak adlandırdığımız bu vakfın sadece tek bir gayesi olacak, o
da ulusüstü ve uluslararası arenada insan yetiştirmek; başka hiçbir gayesi
mevcut değildir. 
GÜLAY YEDEKCİ (İstanbul) – Türkiye’deki okulların
yaptığının…
İSMET UÇMA (Devamla) – Bir başka gayeye hizmet ederse,
bugün biz varız sevgili arkadaşlar, yarın siz olacaksınız. 
KAMİL AYDIN (Erzurum) – Ulusüstü, dünya adamı!
İSMET UÇMA (Devamla) – Alırsınız, şöyle söylersiniz:
Şimdi, AK PARTİ’li kadrolar eliyle, bizim de desteğimizle hayata geçen bu vakıf
amacından uzaklaşmıştır. O hâlde, amacına, doğru rayına tekrar koyalım
konusunda gayret gösterirsiniz. Bu kadar ümitsiz davranmaya asla gerek yoktur.
(AK PARTİ sıralarından alkışlar) 
Dolayısıyla, o kadar öz güvenli davranıyoruz ki -hep
birlikte ama, hiç ayrım yapmaksızın söylüyorum- millet olarak o kadar örselenmiş
onurumuzu, gerçekten zedelenmiş kimliğimizi 2002’den itibaren büyük bir
hassasiyetle, o milletin incinmişliğini, medeniyet bileşkesinden üç yüz yıldır
kopukluğun verdiği incinmişliği hep birlikte, Meclis olarak, bu çatı altında
bulunan insanlar olarak milletimize iade ediyoruz. Hayırlı olsun, uğurlu olsun.
Sevgili arkadaşlar…
GÜLAY YEDEKCİ (İstanbul) – Bu nasıl bir cümledir?
2002’den sonra daha çok incindik.
ENGİN ALTAY (İstanbul) – Hocam, bunu anlamadık, bir
açsan biraz.
BAŞKAN – Sayın milletvekilleri, lütfen…
İSMET UÇMA (Devamla) – Vaktimiz oldukça açacağız
Sevgili Engin’ciğim. Bu akşam zatıalinizi biraz farklı görüyorum.
GÖKCEN ÖZDOĞAN ENÇ (Antalya) – Oruç vurmuştur, oruç.
İSMET UÇMA (Devamla) – Arkadaşlar, orucu bozan… Tabii,
bunu Engin Bey üzerinden söylemek durumundayım, çok sevdiğim, çok değerli bir
dostum.
Sevgili arkadaşlar, bu akşam az biraz garipsedim
Sevgili Engin’ciğim, beni bağışlayacağınızı umuyorum.
ENGİN ALTAY (İstanbul) – Sataşma olmasın da…
İSMET UÇMA (Devamla) – Sevgili arkadaşlar, fıkıh
kitaplarında, orucu bozan 3 neden sayılır: Yemek, içmek, diğerini söylemiyorum,
herkes biliyor. Ama, dikkat edin, bu 3 unsur, efendim…
TAHSİN TARHAN (Kocaeli) – İftira bozar mı Hocam?
İSMET UÇMA (Devamla) – Şimdi geleceğim, oraya
geliyorum. 
BAŞKAN – Sayın milletvekilleri, lütfen konuşmacıyı
dinleyelim.
İSMET UÇMA (Devamla) – Arkadaşlar, bu 3 unsur, bakın,
helal ama belli bir dilimde yasaklanıyor. Ama arkadaşlar, nemime, dedikodu,
iftira, lümeze, hümeze, şetanet işler külliyen, ömür boyu haramdır ve orucu da
bozar.
ZİHNİ AÇBA (Sakarya) – Çalma çırpma hepsi, değil mi?
İSMET UÇMA (Devamla) – Onun için, ben size Savm-ı
Zekeriya’yı hatırlatıyorum. Arkadaşlar, oruçlarımızı adaletle, izanla ve
konulacak mizana uygun, gerçekten ibadet olgusu içerisinde, bütün azalarımızla,
bütün azayicevarihlerimizle yerine getirmek zorundayız.
Bu itibarla, bu akşam Sevgili Engin kardeşim -iftara
yakın biraz susuzluk oldu herhâlde- bu kuralları biraz, az biraz aşmış oldu.
Bundan sonra asla yapmayacaktır, buna inanıyorum. (AK PARTİ sıralarından
alkışlar)
CEYHUN İRGİL (Bursa) – Arkadaşlarınızın, iftira
attıkları için oruçları bozuldu. İftira attılar, oruçları bozuldu hepsinin.
İSMET UÇMA (Devamla) – Sevgili dostlar…
ENGİN ALTAY (İstanbul) – Şamil Bey’le ilgili yorumunu
da alalım İsmet Ağabey, Şamil Bey’le ilgili yorumunu da rica ediyorum. Yoksa
sataşmadan söz isteyeceğim.
İSMET UÇMA (Devamla) – Sevgili arkadaşlar, en başta
şunu söyledim, dedim ki: Bugün bu Mecliste olup bitenler -bu kim olursa olsun-
bu oruç ayının, vahyin başlangıcının ve vahyin doğum yıl dönümünün mehabetine
asla yakışmamıştır, bunu ta başta söyledim. Ama, isim vermek, tadat etmek…
Takdir edersiniz ki Engin’ciğim, zatıalinizle olan hukukumdan kaynaklandı
zatıalinizi anmam. Yoksa, bana yakışan bir şey değildir. O itibarla, bana tadat
ettirmeyin, isim verdirmeyin.
ENGİN ALTAY (İstanbul) – Şamil Bey’le hukukun yok mu
İsmet Ağabey? Şamil Bey’le ilgili de bir cümle söyle Allah aşkına.
CEMAL OKAN YÜKSEL (Eskişehir) – Şamil Bey’le hukukun
yok mu ağabey?
İSMET UÇMA (Devamla) – Efendim, bakınız ama umuma
teşmil edecek genel kaideler ve kurallardan bahsediyorum. Burada sizinle olan
hukukumun dışında kişisel ve şahsiyat yapacağımı zannetmenizi doğrusu
yadırgarım.
ÖZKAN YALIM (Uşak) – Şamil Bey’le hukukunuz yok mu?
İSMET UÇMA (Devamla) – Evet, sevgili arkadaşlar, şimdi,
yurt dışında yaşayan vatandaşlarımızın çocuklarının eğitimi ve iyi insan
yetiştirme… Hâlihazırda bu Bakanlığa yani Bakanlığımıza bağlı faaliyet gösteren
Belçika, Danimarka, Arabistan, Kuveyt, Katar, İran, Afganistan, Romanya,
Moldova ve Türki Cumhuriyetler gibi ülkelerin de içinde olduğu dünyanın 15
farklı ülkesinde 65 eğitim kurumumuz bulunmaktadır. Bu yeterli midir? Hayır ama
övünülecek bir durumdur, dünle kıyas ettiğimizde övünülecek bir durumdur. Gerçi
hemen Engin Bey “İlk kıyası şeytan yapmıştır, batıldır.” diyecektir ama bu
kıyas doğru bir kıyas Engin Bey. 
Dolayısıyla, sevgili arkadaşlar, 15 ülkede 65 eğitim
kurumumuz… 
TAHSİN TARHAN (Kocaeli) – Cemaatinki de dâhil mi Hocam?
İSMET UÇMA (Devamla) - …ve maalesef bu kurumlarımızın
bir kısmı fiziksel mekân olarak, eğitimci istihdamı noktasında ve müfredat
konusunda istediğimiz noktada değildir. Çünkü bu konularla ilgili ülke
mevzuatına uygun ve rekabet edebilecek bir yapı oluşturma konusunda yeterli
esnekliğe sahip değiliz. Bu vakıfla bunu da aşmış olacağız, bunu da sağlamış
olacağız inşallah. Oysa, bu kurumlarımız çağdaş dış politika argümanları
açısından birer “soft power” olarak değerlendirilmelidir, “hard power” olarak
değerlendirilmemelidir. Gerçekten de artık dünyada büyük varlıklar,
zenginlikler silah sanayisindeki ilerlemelerle, maden çokluğuyla, yer altı
zenginlikleriyle değil, insan kaynaklarıyla hayata geçirilebilecek
zenginliklerdir ve göreceksiniz bütün dünya insanları bizim medeniyet
kodlarımızın bileşenlerinden mülhem bu kurum ve kuruluşlarla gerçekten de
Türkiyeli insanları örnek alacaklar, onlardan mahviyet öğrenecekler, medeniyet
öğrenecekler, adalet öğrenecekler ve yeryüzünden zulmü inşallah bertaraf
edecek. Âdem’in 2 çocuğundan biri çok zeki, biri az zeki olamaz ama biri
adaletli, biri adaletsiz olabilir. İşte, adaletli olan ve adaletli olanlar
bölüğüne düşen iyilik taşıyıcıları adaletsizleri, inşallah, Türkiyeliler olarak
hep birlikte bütün dünyadaki adaletsizlikleri durdurmuş olacağız. 
(Mikrofon otomatik cihaz tarafından kapatıldı) 
İSMET UÇMA (Devamla) - Bu duygu ve düşüncelerle, Maarif
Vakfının tekrar hayırlara vesile olmasını Cenab-ı Hak’tan niyaz ediyorum. 
Hepinizi saygı, sevgi ve muhabbetle selamlıyorum,
ramazanınızı tebrik ediyorum. (AK PARTİ sıralarından alkışlar) 
BAŞKAN – Teşekkür ederim Sayın Uçma. 
Milliyetçi Hareket Partisi Grubu adına Ankara
Milletvekili Sayın Zühal Topcu konuşacak. 
Buyurun Sayın Topcu. (MHP sıralarından alkışlar) 
MHP GRUBU ADINA ZÜHAL TOPCU (Ankara) – Teşekkür
ediyorum Sayın Başkan. 
Değerli milletvekilleri, kanunla ilgili olarak
Milliyetçi Hareket Partisi adına söz almış bulunuyorum. Hepinizi saygıyla
selamlıyorum. 
Evet, Sayın İsmet Uçma’nın dileklerine katılmamak
mümkün değil, kendisine teşekkür ediyoruz buradan ama tabii ki kullanılan dil
çok önemli, niyet çok önemli yani söylemlerin bir adım ötesinde gerçekten içten
isteme önemli; bunun için de dilin kullanımı önemli. 
Birinci Oturumda, özellikle Meclisin çalışmasına
yönelik olarak, buradan, AKP’li arkadaşlardan bir tanesinin kullandığı dili ben
burada sizlerle paylaşmak istiyorum: “Eğer gece geç saatlere kadar çalışır,
kanunu bitirirsek Genel Kurulu çalıştırmayacağız yoksa çalıştıracağız.”
şeklinde, emir kipiyle, baskın bir otoriter dili kullanma, aslında, demin
ortaya çıkan, hepimizin şahitlik ettiği olayları hazırlayan zeminin de ilk
öncüleri oluyor. Onun için, burada, özellikle kullanılan dile çok dikkat
edilmesi gerekiyor. 
Tabii ki hepinizin ramazanınızı kutluyoruz bu arada,
hayırlarla, sağlıkla, sıhhatle, güzel şeylerle beraber gelsin ama ramazan
ayında da tutulan oruçlar sonucunda karnın doyması lazım yani yeterli gelire de
sahip olmak lazım. 
KAMU-SEN’in yaptığı bir araştırmayı ben buradan
paylaşmak istiyorum: Yapılan araştırmaya göre, 2016 yılında 4 kişilik bir
ailenin iftar yapması için gerekli olan –iftar ve sahur dâhil- günlük tutarın
59 lira olduğunu paylaşmak istiyorum. Bu, bir aylık baktığımızda 1.712 TL
ediyor. Yani 4 kişilik bir ailenin yalnızca iftar için harcaması gereken miktar
bu kadar. Özellikle 2016 ortalama memur maaşının 2.575 lira olduğunu da
düşündüğümüzde, bunun bu maaşla bu iftarı ve sahuru nasıl çıkartacağını ve
diğer harcamalarını nasıl yapacağını da sizlerin vicdanına bırakmak istiyoruz.
2013 yılında 4 kişilik bir ailenin harcamasının 1.168 TL olduğunu ve bunun
2016’da 1.712’ye çıktığını hesaplamalara göre bulduğumuzda artışın yüzde 47
olduğunu görüyoruz. Ama 2013’te ortalama memur maaşının 2.087, şimdi de 2.575
lira olduğu bir dönemde maaş artışının da yüzde 23 olduğunu söylediğimizde yani
fiyat artışının maaşların neredeyse 2 katı üzerinde olduğunu da buradan
paylaşmak istiyoruz. Onun içindir ki, burada Maarif Kanunu’nu geçirirken,
çalışırken burada temel olan öğretmenlerin, itici, ana aktör olan öğretmenlerin
maaşlarını da gündeme getirmek istiyoruz. Öğretmenlerimizin hak ettiği ve
verilmesi gereken 3600 ek göstergenin de mutlaka verilmesi gerektiğini ve hayat
standardında bir tık daha ileriye yönelik rahat nefes alabilecekleri imkânların
sağlanması gerektiğini de buradan paylaşmak istiyoruz.
Evet, üzerinde tartıştığımız kanuna gelince, bakıyoruz
ki Adalet ve Kalkınma Partisinin iktidarıyla eğitim sektörü, özellikle eğitimde
artık kasıtlı bir kötüye gidişin çabalarının olduğunu da buradan paylaşmak
istiyoruz. Eğitimde gerçekten her şeyin sıfırlandığını çünkü eğitim denilen
şeyin artık işe yaramaz hâle geldiğini Adalet ve Kalkınma Partisinin gözler
önüne serdiğini görüyoruz çünkü çocuklar çalışıyor çalışıyor, sınavlara
giriyor, elde ettikleri başarının ileriye yönelik bunların geleceklerinde
olumlu bir katkı sağlamadığını hep birlikte görüyoruz. Üniversite sınavlarına
giriyorlar, bir üniversiteyi kazanıyorlar, mezun olduktan sonra bu eğitimin
hiçbir işe yaramadığını görüyoruz çünkü aldıkları eğitim işe girmede
kendilerine bir avantaj sağlamıyordu. Sınavlara giriyorlar, işte, KPSS
sınavlarına giriyorlar, ALES sınavlarına giriyorlar ama görülüyor ki bu eğitim
sisteminde bu girdikleri sınavlar da kendilerinin gerçekten istedikleri
alanlarda iş bulmalarında yardımcı olmadığını görüyor çocuklar ve buradan da
görüyoruz ki artık bu sistem çalışmıyor, on dört yılda bu sistemin Adalet ve
Kalkınma Partisi eliyle ne hâle getirildiğine de hep birlikte şahitlik
ediyoruz. Yani şimdi, baktığımızda, artık Adalet ve Kalkınma Partisi diyor ki:
“Biz Millî Eğitimin yerine kendi sistemimizi kurmak istiyoruz, kendi paralel
sistemimizi kurmak istiyoruz.” Yani “paralel” olarak ifade edilen bir yapıya ek
olarak ikinci bir paralel çizgi çiziliyor burada; devlet eğitim sistemine,
özellikle Millî Eğitim Bakanlığına alternatif olacak bir sistemin inşası burada
söz konusu. Devlet niye vakıf kurar? Zaten Millî Eğitim Bakanlığı gibi
gerçekten devasa bir sistem var elimizde. Acaba on dört yılda bu sistem nasıl
işletildi? İşte, istatistikler ortada, on dört yılda gelinen nokta ortada, on
dört yılda okulların kalitesi ortada, on dört yılda uluslararası arenada elde
ettiğimiz başarılar veya başarısızlıklar ortada, on dört yılda inovasyon
merkezlerinin veya yenileşme merkezlerinin durumu ortada, on dört yılda işte,
uluslararası boyutlarda kalite ölçeğinde üniversite sıralamaları ortada. Bütün
bunları daha iyi bir hâle getirme bir yanda dururken, buna yönelik bir çaba
olması gerekirken, ama bir bakıyoruz ki tekrar, bir Maarif Vakfı kurma yönünde
alelacele çabaların gündeme getirildiğini görüyoruz. 
Hakikaten devlet niye vakıf kurar? O kadar çok vakıf
var ki bunlar yetmiyor mu? Yani bir de özellikle 4 kişinin Cumhurbaşkanı
tarafından atandığı, 3 kişinin Bakanlar Kurulu tarafından atandığı ve
atandıktan sonra ilelebet, 72 yaşına kadar görev yapacakları bir vakıf bu. Ana
direkleri bu 7 kişi oluşturuyor. Gerekçe ne? Aslında bunun mantığının izah
edilmesi lazım.
Bakan Bey bu vakfın kuruluş amacı olarak diyor ki:
“Maarif Vakfıyla okullarımızın gelişiminin önündeki engelleri kaldırarak, yurt
dışında benzer yapılarla rekabet edebilecek esnek ve güçlü bir yapıyı
oluşturmak istiyoruz.” Yani burada, on dört yıllık AKP iktidarına baktığımızda,
hakikaten yurt dışında ve bütün dünyada güçlü bir yapıyı oluşturabilmede bir
tek Maarif Vakfı mı kaldı? Acaba dış politikaya baktığımızda Dışişleri ne
yaptı? Özellikle sıfır sorunla yola çıktık, şu anda nasıl bir politikayla karşı
karşıyayız? Dostumuz kaldı mı? 
“Çözüm süreci” dedik ama şu anda her gün vatan
evlatlarını şehit veriyoruz. Yani bu nasıl bir iştir? 
“Ben yaptım, oldu.” düşüncesiyle, “Ben her şeyi
biliyorum.”, “Bütün ‘en’ler benim bünyemde toplanmış.”, “Ben”, “ben”, “ben”
zihniyetiyle nereye kadar varacağız? 
Onun için, diyoruz ki -demin Sayın İsmet Uçma’nın
dediklerine katkı sağlamak için de- gelin, “Ben yaptım, oldu.” mantığını bir
kenara bırakarak, hep birlikte, ortak kararla, eğer ortak bir vizyon
oluşturulmak isteniyorsa muhalefetin de sözlerinin gerçekten dikkate alınması
hâliyle bir yapı oluşturarak, bir çalışma ortamı oluşturarak bunun o şekilde
gündeme getirilmesi lazım. Yoksa, hani “Biz yaptık. Biz böyle yapıyoruz
efendim; beğenmiyorsanız bizden sonra gelir, değiştirirsiniz.” mantığıyla bu iş
yürümez. Devlette süreklilik vardır, yani siz gidersiniz -tabii ki
gideceksiniz- bir başkası gelecek ama bu devletin devam etmesi gerekiyor. Onun
içindir ki “Biz yaptık, oldu. Yeni gelen iktidar değiştirir.” mantığının
bırakılması lazım çünkü bu bir vebal meselesidir. Vebal altında kalıyorsunuz.
Yani, şu anda yaptığınız bu uygulamalar yarın aynı şekilde size dönecektir.
Yarın bu nesil, bu genç nesil, bu gelecek nesil sizi anarken nasıl anacaktır,
bunlara da dikkat edilmesi lazım.
İşte, deniliyor ki: “Okulların -veya eğitim sisteminin-
gelişiminin önündeki engeller kaldırılacak.” Biz de buradan diyoruz ki: “Bu
eğitimin önündeki en büyük engel sizsiniz, gerçekten, sizin uyguladığınız
politikalar artık. Yani eğer siz bu yanlış politikalarınızı, bu “Ben her şeyi
biliyorum.” politikalarınızı bir kenara bırakırsanız, uzlaşmacı, karşı
düşünceye saygı duyan, onlara önem veren bir zihniyetle bu tartışma ortamları
veya komisyon çalışmalarını gündeme getirirseniz, gerçekten, bu yanlışların
önüne de geçilecektir.
Şimdi soruyoruz: Okullarda kaliteyi artırmak istediniz
de biz mi engel olduk, muhalefet mi engel oldu, Milliyetçi Hareket Partisi mi
engel oldu? Kaliteli öğretmen yetiştirmek istediniz de biz mi engel olduk?
Eğitim fakültelerinde program yenileşmesi yapacaktınız da biz mi engel olduk?
Yani, çocuklar sınavlara giriyorlar da uluslararası sınavlarda başarılarının
düşük olmasına muhalefet mi sebep oluyor? Sözleşmeli, ücretli öğretmenleri
atayacaksınız da -75 bin ücretli öğretmen şu anda görev başında- onları kadrolu
atayacaksınız da muhalefet mi engel oluyor? Sormak istiyoruz. Doğu Anadolu’da
şu anda eğitim yapılamıyor yani şu andaki okulların durumu içler acısı hâlde.
Peki, bu eğitim yapılamama hâline Milliyetçi Hareket Partisi veya muhalefet mi
engel oldu? İşte, birkaç yıl önce “çözüm süreci” adıyla getirdiğiniz, gerçekten
ucunu bucağını göremediğiniz, bir önceki oturumda da karşılıklı olarak
suçlamalarla, muhalefeti suçlamaya çalıştığınız “Siz o PKK paçavralarının
altında oturdunuz.”, “Yok, siz yaptınız.” şeklindeki suçlamalarla gündemi
kurtarmaya yönelik tartışmaları gündeme siz getirdiniz. “Çözüm süreci” adı
altında, yangından mal kaçırırcasına, alelacele, gizli kapaklı yapılan
görüşmeler ve sonunda da ortaya çıkan durumlar sonucunda utanan siz oldunuz
yine. 
Bakın, gelen bu şehitlerin vebali altındasınız, bunun
hesabını veremiyorsunuz. Ne kadar çalışmalar yapsanız da, şehit cenazelerine
katılsanız da o yüreği kırılan anaların, toprağın altına giden şehitlerin
hesabını veremeyeceksiniz. Bunun için diyoruz ki: Bir an önce gelin, “Ben
yaptım, oldu.”yu bırakıp alternatif veya paralel eğitim sistemi yerine… Gerçekten
düşünen, araştıran bir kültürün yerine biat kültürünü baz alacak, başat alacak
bir sistemi kurmanın telaşı içerisinde olmayın lütfen. 
Hepimizin evlatları var. Eğer bu ülke batarsa, bu gemi
batarsa hepimiz batarız. Onun için diyoruz ki: Lütfen, bunlar son
çırpınışlarımız olmasın artık ve yaptığımız hataları bir daha tekrar etmemek
için buraya getirdiğimiz bütün kanun teklif ve tasarılarını bir kez daha gözden
geçirelim çünkü “pardon” deme lüksümüz yok artık. Yani “Biz yaptık, sonra
olmadı.”, “Kandırıldık, bilemedik.” şeklindeki ifadelerin herhangi bir
geçerliliği ve güvenilirliği yok. Onun için tekrar ediyoruz, diyoruz ki:
Lütfen, bu kurulan vakıfların da artık gözden geçirilmesi lazım, denetlemelerinin
yapılması lazım.
Diyoruz ki: Artık siz bu işi beceremiyorsunuz. Lütfen,
hiçbir şeyi de alelaceleye getirmeyin. Bunun içindir ki bu kanun tasarısının
tekrar görüşülmesi lazım ve eğitim sisteminin daha fazla yara almaması için de
bundan sonra daha dikkatli davranılması gerekiyor.
İşte, bu yasa tasarısıyla, Maarif Vakfı Kanunu
Tasarısı’yla gerçekten eğitime de artık son çivi çakılmış olacak, öyle
görüyoruz çünkü bakıldığında merkezinin İstanbul’da olması hedefleniyor. Peki,
merkez niye İstanbul’da olur? Bunun açıklanması lazım. Eğer Millî Eğitim
Bakanlığı Ankara’da, bu işin beyni burada ise neden burada değil de
İstanbul’da? Bunun da cevabının verilmesi gerekiyor. 
Ayrıyeten, okul öncesinden üniversite eğitimine kadar
tüm eğitim süreçlerinde burs verecek; okul, eğitim kurumu, yurt gibi tesisler
açacak ve ayrıyeten bu kurumlarda görev alabilecek eğitmenleri yetiştirecek;
araştırma, geliştirme çalışmaları, yayınlar, metotlar… Yani bakıyoruz, o zaman
Millî Eğitim Bakanlığı ne iş yapacak? Soruyoruz. Talim Terbiye ne iş yapacak?
YÖK ne iş yapacak? Birilerinin bize bunları izah etmesi lazım. O zaman, Sayın
Bakana soruyoruz: Siz ne iş yapacaksınız Sayın Bakan? Bunların da izah edilmesi
lazım. Eğer bu vakıf Millî Eğitim adına her şeye karar verecekse, programları
yapacaksa o zaman hiçbirine ihtiyacımız yok, o zaman bu vakıf yönetsin, her
şeyle bize o zaman yol göstersin. O zaman soruyoruz: Gizli niyet ne burada?
Bunun anlatılması lazım bize, bunun verilmesi lazım. 
Yani bu tasarı yasalaşırsa daha önce yandaş, yoldaş,
sırdaş cemaatlerle yapılan anlaşmalar sayesinde delik deşik olmuş olan eğitim
sistemi gerçekten daha beter hâle gelecektir. Atatürk’ün Tevhid-i Tedrisat
Kanunu’yla eğitim öğretim birliği sağlayarak vatandaşlık bilinci çerçevesinde
devletin bilincinin, birliğinin sağlandığı, tek dil, tek bayrak, tek devlet, tek
millet hedefinden bu iktidar döneminde acaba vazgeçilmeye yönelik temeller mi
atılmaktadır? Bunları da sormak istiyoruz. Çünkü birkaç yıldır üzerine basarak
sorduğumuz ve cevap alamadığımız, hâlâ da cevap alamadığımız Kürtçe eğitim
verilen okullardan hâlâ hiçbir haber yok. Bunlar neredeyse diploma verir hâle
geldiler, eğitim veriyorlar ve bu sistemin hâlâ devam ettiğini de görüyoruz. 
Diyoruz ki artık kurumlar çalışamaz hâle geldi. Acaba
Cumhurbaşkanlığının emrinde yeni bir bakanlık mı, yeni bir Millî Eğitim
Bakanlığı mı ihdas edilmeye çalışılıyor? Bunları sormak istiyoruz. Acaba yine
Millî Eğitim Bakanlığı baypas edilecek ve devletin denetiminden çıkarılacak
olan eğitim sistemi de direkt olarak sarayı mı bağlanacaktır? Bunları sormak
istiyoruz. 
Ama şunu vurgulamak istiyoruz ki Türkiye Cumhuriyeti
devleti gerçekten güçlü; her bir çocuğunun eğitimini sağlayarak hem yurt içinde
hem yurt dışında hem de uluslararası alanda Türkiye’yi en iyi şekilde temsil
edecek nesli yetiştirmede hem önemli bir güce sahip hem niteliğe sahip. Burada
gerçekten burayı şereflendiren çok önemli, çok iyi yetişmiş arkadaşlarımız var.
Bunların her biriyle zaten bu görevlerin yapılabileceğini de bizler görüyoruz.
Onun için diyoruz ki buradan, bu vakfın tekrar çok iyi bir şekilde düşünülmesi
gerekiyor. 
Bu vakıf kime karşı sorumludur? Yani vakıf kuruluyor
ama bu vakfı kim denetleyecek? Mali olarak veya yaptığı işleri gerçekten
Türkiye Cumhuriyeti devletinin politikaları çerçevesinde mi yapıyor yoksa bunun
dışında başka işler mi yapıyor? Bu denetimleri yapacak olanlar kimler? Onun
için bunları da biz sormak istiyoruz. Sorumluluk alanı nedir bu vakfın?
Bunların da açık, net olarak verilmesi gerekiyor.
Yine bakıyoruz ki Adalet ve Kalkınma Partisi birçok
şeyi söylüyor ama on dört yıldan beri hayal ürettiğini de görebiliyoruz. Yani,
vadeden; hem gençliğe vadeden hem ülkeye vadeden hem de 2023 ve 2053
vizyonlarıyla vadeden, umut tacirliği yapan bir iktidarla karşı karşıyayız.
Onun için diyoruz ki artık bırakın bu hayalciliği, Türkiye Cumhuriyeti’nin
gerçek verileri çerçevesinde çok daha planlı, programlı bir şekilde millî
eğitimin hedeflerinin belirlenmesi ve bu hedeflere ulaşması için de gerçekçi
politikaların üretilmesi gerekiyor. Sonunu görmediğiniz yola lütfen girmeyin,
heba edilecek ne bir paramız var ne de bir gencimiz var. 
Teşekkür ediyoruz. (MHP sıralarından alkışlar)
BAŞKAN – Teşekkür ederim Sayın Topcu. 
Halkların Demokratik Partisi Grubu adına Mardin
Milletvekili Sayın Mithat Sancar konuşacak.
Buyurun Sayın Sancar. (HDP sıralarından alkışlar)
HDP GRUBU ADINA MİTHAT SANCAR (Mardin) – Sayın Başkan,
değerli milletvekilleri; Maarif Vakfı Kanunu Tasarısı üzerine parti grubumuzun
görüşlerini açıklamak üzere söz aldım. 
Söylenecek pek çok şey var ama şuradan başlayalım:
Öncelikle, eğitim alanında bugüne kadar gördüğümüz en istikrarsız, en tutarsız
uygulamaları sergileyen iktidar AKP hükûmetleri iktidarları olmuştur, AKP
dönemi olmuştur. Eğitim bir yapboz oyununa çevrilmiştir, “Eğer yanlış sonuç
verirse başkasını yaparız.” gibi bir mantıkla yaklaşılmıştır. Bunun toplumda
yarattığı tahribat, ülkede yarattığı sancılar çok büyüktür. Bunları gidermek
için çok uzun zamana ve çok yoğun emeğe ihtiyacımız olduğunu hatırlatalım. 
Eğitim üzerine söz almışken ya da söz eğitimden
açılmışken birkaç konuya değinmekte fayda var. Evet, açılan üniversite
sayısıyla övünüyor bu iktidar, bundan önceki AKP hükûmetleri. Yapılan yollarla
övünüyor, köprülerle övünüyor ama İnsani Gelişme Endeksi’ne gelince susuyor.
“Acaba bu yapılan yollar, açılan yeni üniversiteler Türkiye’de insani gelişime
ne katkı sağlıyor, ne kadar katkı sağlıyor?” diye sorulduğunda cevap yok. Peki,
bu yollar kimin için yapılıyor? Bu yeni üniversiteler kimin için açılıyor?
Köprüler kimin için yapılıyor? Eğer insan için yapılıyorsa bunlar, bunların karşılığının
insani gelişime de yansıması gerekmiyor mu? Ama, yansımıyor. 
Bakın, İnsani Gelişme Endeksi’ne göre, Türkiye son
birkaç yıldır geriliyor, gerileme içinde bir ülke. İnsani Gelişme Endeksi
çeşitli açılardan ülkeleri değerlendirmeye alıyor. Bunların içinde tabii ki
yaşam süresi, sağlık önemli yer tutuyor ama en önemli parametrelerden biri de
eğitimdir. Eğitim alanında Türkiye'nin gerilerde yer aldığını ortaya koyan
çeşitli istatistikler var, çeşitli endeksler var -onlara biraz sonra
değineceğim- ama İnsani Gelişim Endeksi’ne baktığımızda, 2015 yılında Türkiye
188 ülke içinde 72’nci sırada yer alıyor. “Neden bu kadar kötü durumdayız?”
diye, “İnsani gelişim açısından neden bu kadar kötü durumdayız?” diye
sorulduğunda, yine köprülerle, yollarla, inşaatlarla cevap veriyor iktidarın
temsilcileri. 
Eğitim konusunda “PISA” diye bir endeks var, bir
gösterge var. Bunun önemli bir ölçüm merkezi ve referans olduğunu hatırlatayım.
Bizim de, Millî Eğitim Bakanlığının referans gösterdiği bir çalışma, bir endeks
olduğunu da vurgulayayım. PISA’nın endekslerine göre, Türkiye eğitimde son
derece kötü bir durumda bulunuyor. Mesela, İngilizce Yeterlilik Endeksi’nde
2014 yılı itibarıyla 63 ülke içinde 47’nci sırada bulunuyor. Küresel İnovasyon
Endeksi’nde 143 ülke arasında 54’üncü sırada. Verimlilik Endeksi’nde 30 ülke
arasında 21’inci sırada. Daha İyi Yaşam Endeksi’nde yine, istihdam edilen
nüfusun yüzde 40’ının kendi niteliklerinin altında çalışmak zorunda kaldığı
görülüyor. Bütün bu endekslere baktığımızda, Türkiye'nin eğitimde kaliteyi
yükseltemediği, nitelikli insan yetiştiremediği çok açık gözleniyor. OECD
içinde ise zaten sonlarda yer alıyor Türkiye. Aynı şekilde, Avrupa Birliği
ülkeleri esas alındığında da sonlarda bulunuyor. Bunun çeşitli nedenleri var
değerli milletvekilleri. En başta eşitsizlik büyük bir nedendir, en önemli
nedendir. Türkiye OECD ülkeleri arasında eşitsizlikler bakımından Meksika’yla
birlikte son sırayı paylaşıyor. Gelir dağılımındaki adaletsizlikte dünyanın en
kötü ülkeleri arasında bulunuyor. 
Tabii, eşitsizlik sürekli başka sorunları da
beraberinde getiriyor. Eşitsizliğin eğitime yansımaları ise yoksulların
kalitesiz eğitim almak zorunda kalmalarında kendini gösteriyor. Eğer yoksul bir
aile, çocuklarına iyi eğitim veremiyorsa iyi iş sağlama imkânı da olmuyor, iyi
işlerde çalıştırma imkânı da kalmıyor. Böylece, eşitsizlik yoksulluğu
büyütürken yoksullar sürekli olarak aynı alt kademede bulunmaya devam ediyorlar
yani yoksulluk nesillere aktarılan bir durum hâline geliyor. 
Eğitimde bunun en önemli, en yakıcı göstergesi eğitimin
ticarileştirilmesi ve piyasaya açılması, daha doğrusu, piyasalaştırılmasıdır.
AK PARTİ iktidarlarının en çok övündüğü şeylerden biri özel okulların sayısının
çoğalmasıdır. Ancak, unutmayın, özel okullara ancak belli bir gelir düzeyinde
olan ailelerin çocukları gidebiliyor. Özel okulların sayısının artırılması
teşviklerle ve daha başka pek çok kolaylıkla sağlanıyor. Sürekli, özel
imtiyazlar, vergi muafiyetleri ve teşvikler veriliyor özel okullar açılsın
diye. Özel okulların teşvik edilmesinin bir diğer yöntemi, devlet okullarının,
daha doğrusu, kamu okullarının niteliklerinin düşürülmesidir. Son on beş yılda
kamusal eğitim alanında yaşanan çöküş ibret verici düzeydedir. 
Türkiye Cumhuriyeti Anayasası’nın birkaç evrensel
normundan birisi sosyal devleti tanımasıdır, sosyal devleti bir anayasa kuralı
hâline getirmesidir. Sosyal devlet, eşitsizliklerle mücadele konusunda elde
edilen hakların belli bir kısmını hukuksallaştıran bir kavramdır. Yani,
yoksulluğa ve eşitsizliğe karşı toplumsal mücadelelerin yarattığı kazanımların
bir kısmını toparlayan bir kavramdır. Eğitimin ücretsiz ve nitelikli olması
yani sadece ücretsiz değil, nitelikli eğitimin ücretsiz olması sosyal devlet
ilkesinin bir gereğidir. Evet, devlet okullarında eğitim ücretsiz gibi
görünüyor ama devlet okullarında eğitimin niteliği, kalitesi düştükçe, özel
okulların sayısı arttıkça devlet okullarında verilen eğitim fırsat eşitliğine
katkı sağlamıyor; tam tersine, fırsat eşitsizliğinin bir sebebi hâline geliyor.
Bu nedenle, aileler, özellikle, dar gelirli aileler kendi yaşam
ihtiyaçlarından, asgari yaşam gereksinmelerinden taviz vererek çocuklarını özel
okullara göndermeye yöneliyorlar çünkü devlet okullarında okumaları hâlinde
başarılı olamayacaklarını, bir gelecek elde edemeyeceklerini düşünüyorlar, bu
kaygıyla özel okullara yöneliyorlar. 
Özel okullar alanında yaşanan çok temel sorunlardan
biri de son yıllarda, dershane karmaşası ve temel lise uygulamasıdır. Bunun bir
siyasi kaynağı var tabii. Neden temel liseye çevrildi dershaneler? Bu Maarif
Vakfı Kanunu Tasarısı’nda da aynı kaygı görülüyor. “Paralelle mücadele” adı
altında uygulanan yöntemler bu sonucu yarattı. Evet, “paralel devletle
mücadele” adı altında her türlü yolu meşru gören bir anlayış bugün pek çok
alanda büyük sorunlar yaratıyor, bu alanlardan bir tanesi de işte, eğitimdir.
Hukuk dışı devlet içi yapılanmalarla mücadele etmek
demokratik hukuk devleti niteliğini taşıyan bir devletin elbette hakkıdır ama
bu mücadeleyi hiçbir şekilde hukuk dışı yöntemlerle yürütemez. Siz bir
hukuksuzlukla mücadele ederken başka bir hukuksuzluk yapamazsınız, hukuksuz
yöntemleri, demokrasiye aykırı yöntemleri kullanamazsınız; kullanırsanız
mücadele ettiğiniz yapıyla aynı niteliğe bürünürsünüz. Yani siz eğer bugün
dershaneleri temel liseye çevirirseniz ve temel liseleri de özel okullar hâline
getirirseniz, lise eğitim sistemini paramparça ederseniz bir şekilde
hukuksuzluğu daha da derinleştirmiş olursunuz. Paralel yapıyı tasfiye etmek
değil burada vardığınız sonuç, eğitimi darmadağın etmektir, toplumun geleceğini
dinamitlemektir. 
Aynı şey Maarif Vakfı Kanunu Tasarısı’nda da görülüyor.
“Neden böyle bir tasarıya, neden böyle bir düzenlemeye ihtiyaç duyuldu?”
sorusunu bundan önceki konuşmacılar da sordular, Komisyonda bulunan değerli
milletvekilleri, özellikle muhalefet milletvekilleri sık sık dile getirdiler bu
soruyu ama tatmin edici bir cevap alamadılar. Aslında görünen şey çok açıktır,
çok fazla analize, çok fazla didiklemeye de gerek yoktur. Görünen şey şu: AKP
hükûmetleri daha önce büyüttükleri, “paralel yapı” dedikleri organizasyona
alternatif yaratmak istiyorlar, daha doğrusu, onun yerine geçecek kurumlar
kurmaya çalışıyorlar. Yani kendilerinin “paralel” dedikleri yapıyla mücadele
ederken devlet içinde başka paralel oluşumlara gidiyorlar, başka paralel
yapılar oluşturuyorlar. Paralel yapıya karşı mücadelenin gerekçesi hukuk
birliğini, hukuk devletini sağlamak gibi görünüyor, öyle olması gerekiyor ama
maalesef öyle olmuyor. Yapılan şey, hukuk birliğini sağlamak değil hukuk
devletini daha da çökertecek bir yapılanmaya devlet eliyle gitmektir. 
Şimdi, önümüzdeki Maarif Vakfı Kanunu Tasarısı’na
baktığımızda neresinden tutarsak elimizde kalıyor diyebilirim, keyfî olduğu
ortada. Çok düşünülmüş, taşınılmış, incelenmiş, araştırılmış bir çalışmanın
sonucu değil bu. Çeşitli kuruluşlarla istişare edilerek ortaya çıkarılmış bir
çalışma değil bu. Belirtilen amaçları yürütecek bir kurum değil bu. Nedir bu
amaçlar? Baktığınızda o kadar geniş sayılmış ki böyle bir amaç maddesi bir
vakfın kuruluş kanununda yer alamaz arkadaşlar. Diyor ki: “Yurt dışında
insanlığın ortak birikim ve değerlerini esas alarak örgün ve yaygın eğitim
hizmetleri vermek ve geliştirmek amacıyla okul öncesi eğitimden üniversite
eğitimine kadar tüm eğitim süreçlerinde burslar vermek, okullar, eğitim
kurumları ve yurtlar gibi tesisler açmak, yurt içi de dâhil olmak üzere bu
kurumlarda görev alabilecek eğitmenleri yetiştirmek, bilimsel araştırmalar ve
araştırma-geliştirme çalışmaları yapmak, yayınlar yapmak ve metotlar
geliştirmek ve faaliyet gösterdiği ülkenin mevzuatına uygun diğer eğitim
faaliyetlerini yürütmek.” Ne yani? Eğitimle ilgili her şeyi yapabilir. Neden o
zaman Millî Eğitim Bakanlığı var? Neden Millî Eğitim Bakanlığının yurt dışı
teşkilatı var? Neden Millî Eğitim Vakfı var? Neden kuruldu bu vakıf? Ne
yapıyordu, ne yaptı bugüne kadar Millî Eğitim Vakfı? Eğer Millî Eğitim
Bakanlığını tasfiye edecekseniz bunu açık yapın. AKP bunu açık yapmıyor,
yaptığı her şeyi hileyle, hukuka ve demokratik ilkelere karşı hile yöntemiyle
yapmayı deniyor, yapmak istiyor. Böyle bir vakfın kurulması demek paralel bir
Millî Eğitim Bakanlığı kurmak demektir. Peki, kime bağlı olacak bu paralel
bakanlık? “Vakıf” adı altında kurulan bu paralel bakanlık kime bağlı olacak?
Çok açık, saraya ve Hükûmete. Çünkü, mütevelli heyetin 12 üyesi olacak,
bunların 7’si daimi yani yaş sınırına göre çalışacak üyeler, yaş sınırı da 72.
Kim atayacak bunları? 4’ünü Cumhurbaşkanı, 3’ünü Bakanlar Kurulu. Geri kalan 5
üye geçici üyeler olacak. Bunlar Millî Eğitim Bakanlığı, Maliye Bakanlığı ve
YÖK tarafından atanacak. Şimdi, öyle anlaşılıyor ki, net bir şekilde ortaya
çıkıyor ki saraya bağlı, sürekli faaliyet yürütecek bir paralel Millî Eğitim Bakanlığı kurma
amacına yöneliktir bu tasarı. 
Burada özellikle mütevelli
heyetinin oluşumunda başka yöntem seçilebilirdi eğer amaç gerçekten Türkiye’nin
çoğulcu kültürünü yurt dışında yaşayan Türkiyelilerin eğitimi ve gelişimi için
kullanmak olsaydı. Eğer çoğulcu kültürü, eğer çok renkli, çok dilli, çok
inançlı toplumu yurt dışında eğitim ve kültür alanında temsil edecek ya da
teşvik edecek bir kurum oluşturmak gibi bir niyet olsaydı çoğulcu yapıda bir
vakıf oluşturulurdu; mütevelli heyete de diyelim ki Parlamentodan kontenjanla
partilere üye tahsis edilirdi. Bu yetmez tabii ki eğitim alanında faaliyet
gösteren özellikle sendikalara temsiliyetleri oranında, daha doğrusu
mensupları, üyeleri oranında üye tahsis edilebilirdi ve bunların hiçbiri kalıcı
üye olmazdı. 72 yaşına kadar çalışacak 7 üye varken 5 üyeyle sınırlı böyle bir
şey yaparsanız gene sonuç değişmez. Baştan sona mütevelli heyetini çoğulculuğa
uygun bir şekilde, demokratik ilkelere uygun bir şekilde belirleseydiniz
inanabilirdik, evet, burada amaç yurt dışında yaşayan Türkiye vatandaşlarının
eğitim ve kültür hizmetlerine katkıda bulunmaktır.
Bunu belki o zaman ikna edici bir şekilde söyleyebilirdiniz ama böyle bir
niyetin olmadığını buradan da görüyoruz. Diğer kurumları tartışırken, Eşitlik
ve İnsan Hakları Kurumu gibi kurumları tartışırken de söylemiştik. İktidar
kendi denetiminde yapılar oluşturuyor. Aslında, 12 Eylülün Anayasa’yı yaparken
en az yüz yıl devam edecek bir düzen kurduğuna inandığı gibi, 28 Şubatçılar
Türkiye’yi dizayn ederken bin yıl sürecek bir düzen kurduklarına inandıkları
gibi AKP de yüz yıl, hatta bin yıl sürecek bir iktidar kurabileceğine
inandırmış kendini fakat dönüp tarihten ders almak, insani kültürün, insani
yapının bir gereğidir. Dönün bakın, yüz yıllık iktidar hedefleyenlerin hepsi
çok feci sonlarla yıkılmışlardır. Tekçi her yapı mutlaka çatışma üretmiştir. 
Türkiye gibi farklı kimliklerin, kültürlerin,
inançların yaşadığı bir ülkede tek mezhep, tek din, tek parti anlayışıyla
hareket ederseniz ileride bu yapıda çok ciddi çatlamalar, çok ciddi yaralar
açarsınız. Bu konuda sizleri ısrarla ve sürekli uyarıyoruz. Sizler de belki
geçmişte tekçi yapılara karşı mağdur olduğunuzu iddia ettiğiniz dönemlerde
itiraz ettiniz. Mesela başörtüsü yasağına karşı çıkarken çoğulculuğu ve
demokrasiyi gerekçe olarak gösterdiniz. Bunda haklısınız da. Yaşam tarzlarına
karışmamak elbette demokrasinin ve özgürlükçülüğün gereğidir ama AKP, bugün,
kendisi inanç tarzları dayatan, bunun ötesinde “tek din, tek mezhep, tek parti”
anlayışıyla hareket eden bir yapı hâline gelmiştir. Daha önce bu topluma bu
yapılardan gelen zararları tekrar değerlendirin. Bu yol, yol değildir
arkadaşlar. 
Türkiye, İnsani Gelişme Endeksi’nde eğitimde neden bu
kadar geridir? Demokrasiden uzaklaştıkça, özgürlükçülükten uzaklaştıkça, tek
tip anlayış hâkim kılındıkça insan zihni de, insan yetenekleri de gelişmiyor. Bunu
biliyorsunuz. O hâlde dönüp sorun bakalım Türkiye niye bu kadar gerilerde
eğitim kalitesinde?
Dünyanın inovasyon ve gelişimcilik açısından en iyi 100
üniversitesi arasında neden Türkiye’den bir üniversite yok? Türkiye’de
insanların zekâ düzeyi başka ülkelerden daha geri olduğu için değil, bu
zihniyet yüzünden. Eğitimi yapboz tahtasına çeviren, sürekli devleti nasıl
kendi kontrolüm altına alırım diye uğraşan anlayış yüzünden bu hâle geliniyor. 
Daha önceki yapılar, devlet anlayışı neyse AKP bunu
bire bir sürdürüyor. Devlet anlayışı, devleti işgal etme üzerinden siyasal
üstünlük, ekonomik rant ve ideolojik avantaj sağlamaya dayanıyordu. AKP de
bunları harfiyen, daha fazlasıyla yerine getiriyor. “O devlet anlayışı duracak
ama içine ben gireceğim.” diyor. İçine girdiğinizde siz artık kendinizle
yüzleşme cesareti bulduğunuzda ne hâle geldiğinizi umarım görürsünüz.
Bu duygularla hepinizi saygı ve sevgiyle selamlıyorum.
(HDP sıralarından alkışlar)
BAŞKAN – Teşekkür ederim Sayın Sancar.
MEHMET NACİ BOSTANCI (Amasya) – Sayın Başkan, kısa bir
açıklama yapabilir miyim?
BAŞKAN – Buyurun, yerinizden, bir dakika. 
V.- AÇIKLAMALAR (Devam)
20.- Amasya Milletvekili Mehmet Naci Bostancı’nın,
Mardin Milletvekili Mithat Sancar’ın 383 sıra sayılı Kanun Tasarısı’nın tümü
üzerinde HDP Grubu adına yaptığı konuşmasındaki bazı ifadelerine ilişkin
açıklaması 
MEHMET NACİ BOSTANCI (Amasya) – Sayın Başkan, teşekkür
ediyorum.
Sayın Sancar’ı dikkatle dinledim, mukabilinde
söylenecek çok söz var. İki hususun altını çizeceğim:
Bunlardan birincisi, gelir dağılımındaki adaletsizlik
anlatısı. Evet, Türkiye’de gelir dağılımında bir çarpıklık var ama AK PARTİ
döneminde bu önemli ölçüde giderilmiştir. Şöyle ki: En alt yüzde 20 ile en üst
yüzde 20 arasındaki katsayı farkı AK PARTİ iktidara geldiğinde 8,3’tür; 8,3 kat
fark vardır; bugün 7’ye inmiştir. Türkiye gibi tasarruf oranlarının düşük
olduğu, sermaye kıtlığı çeken bir ülkede bu muazzam bir başarıdır. Bunu görmek
lazım. TÜİK verilerine göre konuşuyorum, rastgele konuşmuyorum. 
İkincisi: İnsani Gelişmişlik Endeksi. UNDP’nin skalası
esas alınıyor. 2013 yılında biz 92’nci sıradaydık, 2014’te -verileri de
ulaştırarak- 69’uncu sıraya geldik. Bu da önemli bir ilerlemedir. Şimdi 72’ye
geldik. Sayın Sancar’ın bütün bu değişimleri de ifade etmesi lazımdı.
Teşekkür ederim.
BAKİ ŞİMŞEK (Mersin) – Millî gelirden yüzde 1’in aldığı
pay ne kadardı, şu an ne kadar, onu açıklayın.
BAŞKAN – Ben teşekkür ederim.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Maarif Vakfı Kanunu Tasarısı (1/720) ve Millî
Eğitim, Kültür, Gençlik ve Spor Komisyonu Raporu (S. Sayısı: 383) (Devam)
BAŞKAN - Cumhuriyet Halk Partisi Grubu adına Eskişehir
Milletvekili Sayın Gaye Usluer konuşacak.
Buyurun Sayın Usluer. (CHP sıralarından alkışlar) 
CHP GRUBU ADINA GAYE USLUER (Eskişehir) – Sayın Başkan,
değerli milletvekilleri; Maarif Vakfı Kanunu Tasarısı’nın tamamı üzerine grubum
adına konuşmak üzere söz almış bulunmaktayım. Yüce heyeti saygıyla
selamlıyorum.
Değerli milletvekilleri, bir ülkeyi yönetenlerin en
önemli görevi iyi yurttaş yetiştirmektir. İyi yurttaş yetiştirmek ancak ve
ancak iyi eğitimle mümkün olabilir. Ancak, on dört yıllık AKP hükûmetlerine
baktığımızda, değişen Millî Eğitim bakanlarına, değiştirilen eğitim
sistemlerine baktığımızda ne yazık ki bu başarılamamıştır. AKP hükûmetlerinin
bakanlarından Sayın Hüseyin Çelik’in dediği gibi “Eğitim yapboz tahtasına
döndürülmüştür.” Bunu biz demiyoruz, sizin hükûmetlerinizin bakanlarından
birisi söylüyor. 
Eğitimde nicelik ve nitelik sorunları her geçen gün
daha da artmakta. Bugün bu sorun yumağı Millî Eğitim Bakanlığının kendi eliyle
oluşturduğu büyüyen bir çığa dönüşmüştür ve Millî Eğitim Bakanlığı bu çığın
altında giderek daha çok ezilmekte, giderek daha çok küçülmektedir.
Kısacası değerli milletvekilleri, Adalet ve Kalkınma
Partisinin eğitim karnesi bozuktur, eğitim karnesi zayıftır, Adalet ve Kalkınma
Partisi eğitimde başarısız olmuştur. Aslında, Adalet ve Kalkınma Partisi
hükûmetlerinin Millî Eğitim Bakanlığına ilişkin öyküsünün en can alıcı
başlangıç noktası 30 Mart 2012 tarihidir. Ne oldu bu tarihte, gelin yüce Meclis
çatısı altında hep birlikte hatırlayalım. 6200 sayılı Yasa yani daha çok
bildiğimiz adıyla 4+4+4 yasası bu tarihte kabul edildi. Bu yasa bu Meclisin, bu
yüce Meclisin çatısı altından nasıl geçti? Kavgayla, gürültüyle, patırtıyla.
İtirazları dinlemediniz, “ortak akıl” demediniz, “bizim yurttaşlarımız” hiç
demediniz, yasayı bu Meclisten güle oynaya geçirdiniz. 4+4+4 yasasıyla Millî
Eğitim Bakanlığı o güne kadar sürdürmüş olduğu politikayı daha da sertleştirdi.
Âdeta bu yasayla birlikte Adalet ve Kalkınma Partisi eğitimde yeni bir anlayış
benimsedi. 
Bu yasadan sonra neler oldu, gelin hep birlikte
bakalım. Dinsel söylem ve dinsel eylemleriyle vücut bulmuş bazı vakıf ve
dernekler “sivil toplum örgütü” adı altında Millî Eğitim Bakanlığının
politikasını belirler hâle geldi. Başta TÜRGEV olmak üzere, Millî Eğitim
Bakanlığı bu vakıf ve derneklere tutsak edildi. Ortaöğretime konulan dersler,
müfredatın belirleyicileri, “değerler eğitimi” adı altında sorunlu uygulamalar,
öğrencilerin hangi dersleri seçmeleri gerektiğine kadar bu vakıf ve dernek adı
altındaki cemaatler söz sahibi oldular. Amaçları siyasal iktidarın ideolojisine
uygun bir nesil yetiştirmek olan bu vakıf ve dernekler âdeta Millî Eğitim
Bakanlığının alternatifi hâline geldiler. Millî Eğitim Bakanlığı “Nasıl daha
iyi bir yurttaş yetiştirilebilir?” diye düşüneceği yerde “Saraydan tanımlanan
gençliği nasıl formatlarız?” anlayışıyla hareket etmeye başladı. 
Sayın Bakan, okulları dönüştürdünüz, okulları
sıradanlaştırdınız, dershaneden bozma temel liseler yaptınız, özel okullara
yani parası olanlara teşvik verdiniz, TEOG sınavlarında başarılı olamayan
çocuklarımızı açık liselere yani mesleki teknik eğitim liselerine ve daha da
fenası, daha büyük çoğunluğunu imam-hatip liselerine mahkûm ettiniz. İş o kadar
çığırından çıktı, iş o kadar sizin kontrolünüzden çıktı ki, azınlıkların
çocuklarına, Alevi yurttaşlarımızın çocuklarına dahi adres olarak imam-hatip
liselerini gösterdiniz.
Yalnız,
unuttuğunuz bir şey var sayın milletvekilleri, Adalet ve Kalkınma Partisinin
değerli milletvekilleri, format atmaya çalıştığınız kuşak Z kuşağı, bunu
unuttunuz. Üç yıl önce Gezi eylemini başlatan üniversiteli öğrenciler Z kuşağının
öğrencileriydi. Bugün Z kuşağı yeniden isyanda. Üniversitelerden sonra
liselerde başlayan öğrenci hareketlerini, Sayın Bakan, görmezden gelmeyin; iyi
izleyin, iyi dinleyin bu öğrencileri. Sayın Cumhurbaşkanının dün gece bir iftar
yemeğinde söylediği dış güçler ve dış düşmanlar, liseli eylemlerinin sorumlusu
değildir. Liseliler eylemde, liseliler antilaik öğretime karşı, karanlığa
sürüklendikleri eğitime karşı ve liseliler, özgürlüklerine yapılan müdahalelere
karşı eylemde.
Nereden başladı
bu eylemler? İstanbul Erkek Lisesi, Galatasaray Lisesi gibi geleneksel
okullardan başlayan eylemler yurdun dört bir yanına yayıldı; dün Samsun’daydı,
bugün Rize’de ve Sayın Davutoğlu’nun memleketi Konya’da. 
Değerli
milletvekilleri, bu bir başkaldırı, siyasal ve toplumsal çürümüşlüğün eseri,
habercisi. Seslerine kulak verin liselilerin ve onları anlamaya çalışın. Bilin
ki, tüm dünyada tarihin her döneminde öğrenciler siyasal tartışmaların tam da
ortasında yer almışlardır.
Bakınız Osmanlı
tarihine; dinci, gerici uygulamalara ilk isyan edenler Osmanlı’da medrese
öğrencileri olmuştur. Yine, Osmanlı’da suhte isyanları tam da bugünkü
liselilerin eylemleriyle aynıdır, Osmanlı’daki karşılığıdır. Bu isyanların
temeli bugünle aynıdır; gerici eğitimdir, yoksulluktur, işsizliktir isyanların
nedeni. Kısacası, bugün Millî Eğitim Bakanlığı zaten devre dışı kalmış, yönetme
erkini kaybetmiş, iradesini ve gücünü yandaş vakıf ve cemaatlere terk etmiş bir
Bakanlıktır. 
Bugün tartışacağımız Maarif Vakfı, aslında eğitime
karıştırılmak istenen vakıf, tüm bu yaşananlardan sonra, detaylarını okuduğumuz
zaman hepimiz için ürkütücü, hepimiz için düşündürücü bir yasa tasarısıdır. 
Değerli milletvekilleri, tasarıda yer alan vakfın
amaçlarına baktığımızda yok yok. Eğitimin planlanmasından eğiticinin yetiştirilmesine,
anaokulundan üniversitelere, yurt ve pansiyon açılımından burslara kadar çok
geniş bir yetki donanımından bahsediyoruz. Evvelce, Millî Eğitim Bakanlığını
kendi ellerinizle bugün “paralel”, bugün “devlet içinde bölücü terör örgütü”
dediğiniz cemaate siz teslim etmiştiniz. Bugün, Millî Eğitim Bakanlığı içinden
bu cemaati temizlemeye uğraşıyorsunuz. “Bu cemaati temizleyelim, bu cemaatlerin
açtığı okulları ortadan kaldıralım.” derken Maarif Vakfı Yasa Tasarısı’yla yeni
bir paralel yapıyı yasa marifetiyle ve bu yüce Mecliste parmaklarınızın
sayısının çoğunluğuna güvenerek buraya getirdiniz. 
Bakınız tasarıda neler var: Bu tasarının kanunlaşması
hâlinde, yurt içi ve yurt dışındaki, kamuya ait varlıklar bedelsiz olarak vakfa
devredilecek. Vakıf eğitmenini kendisi yetiştirebilecek. Vakfın bulunduğu
şehirde başka kamu kurumu okul açamayacak. Bakanlık eğitim hakkını vakfa
devredecek, bununla Tevhidi Tedrisat Kanunu ihlal edilecek. Yurt dışındaki
diğer kamu ve kuruluşlara ait tüm eğitim birimleri bu vakıf tasarısının
yasalaşması ile kapatılacak. Kuruluş aşamasında vakfa Millî Eğitim Bakanlığının
kendi bütçesinden 1 milyon Türk lirası aktarılacak. Yönetim kimlerden oluşacak?
Yönetim, 7 kişilik kalıcı yönetim, 4’ü Cumhurbaşkanı, 3’ü Bakanlar Kurulu olmak
üzere, siyasetin ta kendisi tarafından, siyasi erkin ta kendisi tarafından
atanacak. Geriye kalan 5 kişiyi zaten saymıyorum kalıcı üyeler zaten çoğunluğu
oluşturdukları için. Bu vakıf siyasetin güdümünde, siyasetin ta kendisi olarak
yasalaşacak. Peki, vakfın merkezi neresi olacak? Vakfın merkezi İstanbul
olacak, şaka gibi.
Başlarken bir cümle ile özetlemek istiyorum: Maarif
Vakfı Yasa Tasarısı’nın kabul edilmesi hâlinde kurulacak olan vakıf aslında
paralel bir Millî Eğitim Bakanlığı örgütlenmesidir değerli arkadaşlar, ben bu
noktayı çok önemsiyorum. Ezcümle, aslında şöyle tarifleyebiliriz: Kurulacak
vakıf sarayın maarif vekâletinin ta kendisidir. Millî Eğitim Bakanlığının
Ankara’da olmasına karşın, bu, Bakanlık marifetiyle kurulacak vakfın merkezinin
İstanbul olarak belirlenmesi vakfın çalışmalarını kontrol ve gözetim dışına
çıkarmak amacından başka bir şey değildir. 
Kaygılarımızı Komisyonda dile getirdik. AKP’li Komisyon
üyesi arkadaşlarımız “Vakfın merkezi neden Ankara değil?” diye sorduğumuzda
dediler ki: “Böyle bir vakfın merkezinin medeniyetler şehri İstanbul olması
yakışık almaz mı?” Yine, başka bir AKP’li Komisyon üyesi arkadaşımız ise dedi
ki: “Bu vakfın merkezi İstanbul olmalı çünkü İstanbul Ankara’ya göre ulaşım ve
iletişim kolaylığı olan bir şehir.” Değerli milletvekilleri, bu gerekçeler, bu
açıklamalar kusura bakmayın ama ne gerçekçi ne de samimi. Bu yasa tasarısıyla
kamunun yani Millî Eğitim Bakanlığının asli görevleri özel hukuk tüzel kişisine
Millî Eğitim Bakanlığının elleriyle teslim edilmek istenmektedir. 
Değerli milletvekilleri, biraz önce Sayın İsmet Uçma
çok güzel konuştu, çok zarif bir konuşma yaptı ama yirmi dakikalık konuşmasının
belki de sadece beş dakikalık bir kısmı Maarif Vakfıyla ilgiliydi. Sayın
Uçma’nın konuşmasından hatırlayabildiğim, dedi ki: “Değerli arkadaşlar, bu
vakıf Adalet ve Kalkınma Partisinin vakfı değil, bu vakıf hepimizin vakfı.”
Keşke Sayın Uçma burada olsaydı da sözlerimi o da duyabilseydi. Değerli
milletvekilleri, bu vakıf bizim değil, bu vakıf elbette Adalet ve Kalkınma
Partisinin de değil, bu vakıf sarayın vakfı, sarayın maarif vekâleti. (CHP
sıralarından alkışlar) 
Tasarının bu şekilde yasalaşması hâlinde vakıf tüm yurt
dışı eğitim öğretim faaliyetlerinde tek belirleyici olacaktır ve Millî Eğitim
Bakanlığının önüne geçecektir. Bir anlamda, Sayın Bakan, bu vakfı kurduğunuzda
birçok yetkinizi vakfa devretmiş olacaksınız. Yasanın içeriğinde mütevelli
heyetinin oluşumu vakfın siyasetin güdümü altında olması sonucunu getirecek,
denetim ise yine siyasetin keyfiyetine bırakılacaktır. 
İMRAN KILIÇ (Kahramanmaraş) – Siyaset de halkın
güdümündedir, siyaset milletin güdümündedir. 
GAYE USLUER (Devamla) - Yasanın içeriğinde mütevelli
heyetinin 72 yaşına kadar görev yapabilecekleri ibaresi akılla alay eder,
devlet ciddiyetiyle ölçüşemez niteliktedir. Düşününüz, bu yaklaşımla, yaşı 30
olan bir mütevelli heyeti, atanan bir kişi tam kırk iki yıl bu vakıfta görev
yapacaktır. Yani siyasi kontrol, bu yapıdaki siyasi erkin etkinliği âdeta
mütevelli heyetindeki kalıcı üyeler ölene kadar devam edecektir. Yetmiyor,
vakfın mütevelli heyeti üyelerine 5682 sayılı Pasaport Kanunu’nun 13’üncü
maddesi kapsamında –iyi dinleyin, bunu okumadığınızı düşünüyorum- olacak
şekilde, yani mütevelli heyeti üyelerine diplomatik pasaport verilecektir. Ne
zamana kadar? Milletvekillerinin diplomatik pasaport hakkı dört yılla
sınırlıyken saraya bağlı vakıftaki mütevelli heyetinin diplomatik pasaport
süresi 72 yaşına kadar olacaktır. 
ÖZKAN YALIM (Uşak) – Ölünceye kadar.
GAYE USLUER (Devamla) – Ölünceye kadar.
İMRAN KILIÇ (Kahramanmaraş) – Saray da mütevelli de
millete bağlıdır, milletin iradesiyle gelmiştir. 
GAYE USLUER (Devamla) – Değerli milletvekilleri,
dinleyiniz, daha sonra kürsüden cevap veriniz. 
İMRAN KILIÇ (Kahramanmaraş) – Yetkiyi siz alın, siz
gelin. 
CEYHUN İRGİL (Bursa) – Kırk yıl göreve atandı ya, kırk
yıl göreve atandı onlar.
GAYE USLUER (Devamla) – Değerli milletvekilleri 430
sayılı…
BAŞKAN – Sayın milletvekilleri, konuşmacı kürsüde.
Sayın İrgil, lütfen.
Buyurun Sayın Usluer.
CEYHUN İRGİL (Bursa) – Söyleyin onlara laf atmasınlar
Gaye Hanım’a.
GAYE USLUER (Devamla) – Değerli milletvekilleri…
Teşekkür ederim Sayın İrgil.
Değerli milletvekilleri, dinlerseniz devam edeceğim.
430 sayılı Tevhidi Tedrisat Kanunu ile tüm eğitim öğrenim kurumlarının Millî
Eğitim Bakanlığına devredildiğini elbette ki hepiniz biliyorsunuz. Tasarının bu
hâliyle yasalaşması durumunda Anayasa’nın 174’üncü maddesiyle koruma altına
alınan 430 sayılı Tevhidi Tedrisat Kanunu da ihlal edilmiş olacaktır. Sayın
Bakan, bunu belki hatırlatmam doğru değildi ama tam da bu noktada hatırlatmak
gereğini hissettim. Bu vakfın kurulmasıyla, kamuoyunu giderek artan ölçüde
rahatsız eden az önce saydığım vakıfların -başta TÜRGEV olmak üzere- görev
alanları bu vakfa devredilecektir. 
Kurulacak vakıf aslında TÜRGEV’in ikiz kardeşidir,
hayırlı olsun. Kurulacak vakıf eğitimin öznesi olacaktır ve bu vakıf, bugüne
kadar başka isimler altındaki vakıflar ve cemaatler tarafından yürütülen tüm
gayriyasal uygulamaların yasal kılıfı olarak kullanılacaktır. 1981 yılında
kurulmuş olan Millî Eğitim Vakfı hâlen görevlerine devam ederken,
faaliyetlerine devam ederken benzer nitelikte daha üst yetki donanımına sahip
yeni bir vakfın kurulmasındaki amaçları görmek zor değildir. Aslında, esas
olarak yurt dışında faaliyet gösterecek olan bu vakıfla istenilen, eğitimin
içindeki legal, yasal cemaat örgütlenmesini sağlamaktır. 
Sonuç olarak -tekrar edecek olursam- Maarif Vakfı
Yasası, devlet eliyle “Maarif Vakfı” adında bir eğitim vakfının kurulması,
devletin kendi elleriyle bir bakanlığın görev ve yetkilerini devretmesi
anlamına gelmektedir. Vakfın kendi eğitmenlerini yetiştirecek olması, Millî
Eğitim Bakanlığının yetki devrine yasal kılıf anlamına gelmektedir. 
Vakıfla Millî Eğitim Bakanlığının görevleri
kısıtlanacak, vakıf görevleri üzerine alacaktır. Maarif Vakfı kurularak Millî
Eğitim Bakanlığı âdeta kendi paralel örgütüne yasal zemin hazırlayacak ve yetki
devri sağlanacaktır. 
Değerli milletvekilleri, ezcümle, başında da söylediğim
gibi bu vakıf sarayın Maarif Vekâleti olacaktır. Sayın Bakan, bu vakıf
yasalaştığında ne yazık ki siz koltuksuz kalacaksınız ve Millî Eğitim Bakanlığı
bizzat kendisi paralel örgüt hâline geçecektir. 
Sözlerimi bitirirken, Adalet ve Kalkınma Partisinin
kurucularından, bir dönemin belki de en etkin isimlerinizden olan eski Millî
Eğitim Bakanı Hüseyin Çelik’in eleştirileriyle noktalamak istiyorum. Diyor ki
geçen hafta: “Ne yapıldığını anlayan bir hayırsever varsa, Allah rızası için
bana da anlatsın.” Sanırım, ne bize ne milletimize ne de kendinize anlatamayacaksınız.
Hepinizi saygıyla selamlıyorum. 
Teşekkür ederim. (CHP sıralarından alkışlar)
BAŞKAN – Teşekkür ederim Sayın Usluer.
Gruplar adına konuşmalar sona erdi sayın
milletvekilleri. Şimdi, şahsı adına konuşmalar bölümüne geçeceğiz. 
Şahsı adına ilk konuşmacı, Balıkesir Milletvekili Sayın
Ali Aydınlıoğlu olacak.
Buyurun Sayın Aydınlıoğlu. (AK PARTİ sıralarından
alkışlar)
ALİ AYDINLIOĞLU (Balıkesir) – Teşekkür ediyorum Sayın
Başkanım.
Değerli milletvekili arkadaşlarım, görüşmekte olduğumuz
Maarif Vakfı Kanunu Tasarısı üzerinde şahsım adına söz almış bulunuyorum. Bu
vesileyle, hepinizi saygıyla selamlıyorum.
İçinde bulunduğumuz rahmet, bereket ve mağfiret ayı
ramazanışerifinizi de tebrik ediyorum. Allah oruçlarımızı kabul etsin, Allah
bizi birlikten, beraberlikten ayırmasın. İnşallah, nice yıllar yüce
milletimizin birlik, beraberlik içerisinde mübarek ramazanları ifa etmesini
Allah nasip etsin.
Değerli arkadaşlarım, bugün görüşmekte olduğumuz Maarif
Vakfı Kanunu Tasarısı, bence, çıkarmakta geç bile kaldığımız bir tasarıdır.
Türkiye'miz gün geçtikçe her alanda dünyaya açılmaktadır. Büyük ve güçlü
ülkeler diğer ülkelerdeki etki alanlarıyla anılmaktadırlar. Bugün 168 ülkede
temsilciliklerimiz var. Yurt dışında yaşayan vatandaşlarımızın eğitim
hizmetlerini karşılamamız gerekiyor. Yurt dışında 65 okulumuz, 14.200
öğrencimiz, 680 öğretmenimiz var. 
Dünyadaki büyük ve güçlü ülkelerin yaptığı işlerin
başında, başka ülkelerde yaptıkları eğitim yatırımlarını görüyoruz.
İspanyolların Cervantes Enstitüsü, Almanların Goethe Enstitüsü, İngilizlerin
British Council Enstitüsü, Amerikalıların yine yıllardan beri ülkemizde de
hizmet verdiği Robert Kolejleri bunun örnekleri arasında. Yıllardır bu
enstitüler aracılığıyla kendi devletlerinin desteğinde kendi kültürlerini
öğretiyorlar. Güçlü ülkelerin aynı zamanda diğer toplumlarla ve ülkelerle iyi
ilişkiler sürdürmek için kullandıkları en önemli diplomasi dışı alan eğitim ve
kültür alanında görülmekte. İşte, Maarif Vakfımız da dilimizi, kültürümüzü,
ayrıca sahip olduğumuz kadim insani değerleri dünyanın her coğrafyasına
taşıyacak olan bir kurum olarak yurt dışında hizmet verecektir. 
BAŞKAN – Sayın milletvekilleri, lütfen sessizliğimizi
koruyalım.
ALİ AYDINLIOĞLU (Devamla) – Değerli arkadaşlarım, Yunus
Emre Vakfı da tıpkı bu kanunla kurulacak olan vakıf gibi ilk kez 2007 yılında
yine bu Mecliste kuruldu. Ben o zamanlar da Millî Eğitim Komisyonundaydım, bu
vakfın kuruluşunda görev aldık. O vakfın amacı, yurt dışında Türk kültürümüzü,
dilimizi, geleneklerimizi, göreneklerimizi ve medeniyetimizi dünyaya
tanıtmaktı. Bugün, çok şükür, dünyada 40’ın üzerinde ülkede yapılanmasını
tamamlamış Yunus Emre Vakfı aracılığıyla Türk kültürünü, dilini tanıtma
faaliyetlerini fevkalade sürdürmekteyiz. Yine, TİKA vasıtasıyla ülkemiz, yurt
dışındaki ecdat yadigârı tarihî ve kültürel mirasımıza sahip çıkma fırsatı
bulmuştur. TİKA, Afrika ve Orta Doğu’da 670 adet, Balkanlarda ve Orta Asya’da
404 adet, Kafkaslar ve Merkezî Asya’da 475 adet eseri onarmış, yıkılıp yok
olmaya yüz tutmuş bütün dünyadaki Türk ve İslam eserlerini ayağa kaldırmıştır,
oralarda yaşayan halkları da mutlu etmiştir. 
Şimdi, değerli arkadaşlar, biz hangi yasayı getirsek
muhalefet partilerimiz karşı çıkıyor. Ama bir gerçek var, Allah aşkına, TİKA
kurulmadan önce yurt dışında o ecdat yadigârı güzelim eserlerimize hiç el
uzatan oldu mu yıllarca? Çürümeye, yıkılmaya, yok olmaya yüz tutan eserlerimize
el uzatan oldu mu? Maalesef olmadı. Keşke çok daha önce buralara el
uzatabilseydik.
AHMET TUNCAY ÖZKAN (İzmir) – Tarih sizinle başlamadı.
ALİ AYDINLIOĞLU (Devamla) – Şimdi görüştüğümüz bu
Maarif Vakfı hangi hizmetleri verecek, biraz da onlara bakalım hep beraber:
Okul öncesi eğitim, ilköğretim hizmetleri, ortaöğretim hizmetleri,
yükseköğretim kurumlarının açılma hizmetleri, yaygın eğitim amaçlı kurslar,
etüt merkezleri, kültür merkezleri gibi tesisleri kurmak; kütüphane,
laboratuvar, sanat ve spor tesisleri kurmak; öğrencilerin barınma ihtiyacını
karşılamak; yurt, pansiyon, lojman gibi tesisleri kurmak; eğitim amaçlı
İnternet sitesi ve yayın organlarını kurmak; eğitim program ve içeriklerini
geliştirmek, üretmek ve yaymak için çalışmalar yapmak…
ENGİN ÖZKOÇ (Sakarya) – Bakanlık ne yapacak, Bakanlık?
ALİ AYDINLIOĞLU (Devamla) – …eğitim kurumlarını satın
almak, devralmak, kiralamak; öğrencilere eğitim materyalleri desteği sağlamak;
eğitim kurumlarında eğitmenlik, okutmanlık, danışmanlık, akademisyenlik gibi
görevleri üstlenecek olan kadroları yetiştirmek amacıyla eğitim tesisleri
kurmak; eğitim programlarını düzenlemek. 
Değerli arkadaşlarım, artık, Türkiye’miz, çok şükür,
eski Türkiye değil, güçlü bir Türkiye. 77 olan üniversite sayımız bugün
190’lara ulaştı. Nitelikli ve eğitimli insan sayımız çok çok yukarılara çıktı.
Ülkemiz, özellikle son dönemde yaptığı atılımlarla eğitim alanında büyük
mesafeler katetmiş durumda. 24 milyonu bulan öğrenci sayımızla, 1 milyona yakın
öğretmen ve çalışanıyla birlikte dünyadaki en büyük eğitim camiasına sahibiz. 
Eğitim sistemimiz, sadece bizi ve dönemimizi
ilgilendirmiyor, bizden sonraki nesilleri de ilgilendiriyor. 2002’de yurt
dışında sadece 8 tane Türk okulu varken bugün 65 okulumuz var. Kısa sürede bu
sayının çok daha yukarılara çıkacağına inanıyorum. 
CEYHUN İRGİL (Bursa) – Sizin mi, paralelin mi?
ALİ AYDINLIOĞLU (Devamla) – Son dönemde Moğolistan’dan
Afrika’ya kadar birçok ülke, kendi ülkelerine Türkiye tarafından eğitim
yatırımları yapılmasını istiyorlar. O yüzden, gelişen dünyada bu tasarı oldukça
önemlidir. Dünyada diğer ülkeler, bu işi genelde vakıflar aracılığıyla
yapmaktadırlar. 
Yurt dışındaki 65 okulumuzun bir kısmı fiziksel mekân
olarak, bir kısmı eğitimci istihdamı noktasında ve müfredatı konusunda
istediğimiz noktada maalesef değildir. Bu konularla ilgili, ülke mevzuatına
uygun ve rekabet edebilecek bir yapı oluşturma konusunda yeterli esnekliğe de
maalesef sahip değiliz. Kimi ülkelerde mülkiyet mevzuatı yüzünden, kimi
ülkelerde istihdam mevzuatı açısından yaşanılan sorunlar, okullarımızın rekabet
edebilmesini engellemektedir. Maarif Vakfıyla okullarımızın gelişiminin
önündeki engelleri kaldırarak yurt dışında benzer yapılarla rekabet edebilecek
esnek ve güçlü bir yapıyı oluşturmaya mecburuz.
Bu konuda önümüzdeki bir diğer ciddi engel de yurt
dışındaki okullarımızdaki müfredat ve ders sistematiğidir. İlgili mevzuatın
amir hükümleri gereğince, okullarımızın bulunduğu ülkelerin genel koşullarının,
dillerinin, kültürlerinin müfredatımıza yerleştirilmesi ayrı bir özeni
gerektirmektedir. Yine, o ülkenin eğitim mevzuatındaki zorlukları da yerine
getirmekte bazen sıkıntılarla karşılaşılmaktadır. Ayrıca, bu okullarımızın
bulunduğu pek çok ülke, resmî bir devlet girişimi olarak açılan bu okullara
ihtiyatla yaklaşmaktadır. Yeni okul yapma izni, mülkiyet edinme hakkı, resmî
öğretmen görevlendirme, çalışma izni, vize muafiyeti gibi pek çok alanda birçok
bürokratik engelle de karşılaşılabilmektedir.
Huzurlarınızdaki Maarif Vakfı Kanun Tasarısı’yla tüm bu
sıkıntıları inşallah aşacağız. Gerektiğinde yerel eğitimcilerden
yararlanacağız, gerektiğinde ilgili ülkenin eğitim sistematiğine uygun müfredat
programlarını hazırlayabileceğiz, gerektiğinde şirket kurarak bu kurumları
işletebilme ve ilgili ülkelerdeki başka ülkelere ait yabancı okullarla rekabet
edebilme şansını yakalayacağız. 
Değerli arkadaşlar, Balkanlardan Doğu Türkistan’a,
Somali’den Kanada’ya kadar uzanan bu coğrafyada faaliyet göstermesi hedeflenen
vakfımızın çalışmalarının bu zorlu yolculuğa bilgilerini, tecrübelerini, daha
da önemlisi, gönüllerini katarak inşallah Türkiye adına başarılı projeler
gerçekleştireceklerine yürekten inanıyorum.
Bu kanunun hazırlanmasında emeği geçen Millî Eğitim
Bakanımız başta olmak üzere Bakanlık mensuplarımıza teşekkür ediyorum.
İnşallah, ülkemiz ve milletimiz için hayırlara vesile olsun diyorum.
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim Sayın Aydınlıoğlu.
Şahsı adına ikinci konuşmacı, İzmir Milletvekili Sayın
Mustafa Ali Balbay olacak.
Buyurun Sayın Balbay. (CHP sıralarından alkışlar)
MUSTAFA ALİ BALBAY (İzmir) – Sayın Başkan, sayın
milletvekilleri; Maarif Vakfı Yasası Tasarısı’yla ilgili olarak şahsi
düşüncelerimi paylaşmak üzere huzurunuzdayım. Hepinizi saygıyla selamlıyorum.
Arkadaşlar, şu anda Türkiye’nin dünyadaki konumuna
baktığımızda böyle bir vakıf kurup dünyaya seslenmek ve dışarıdaki gerek
Türklerin gerekse bizim etrafımızdaki, onların etrafındaki ülkelerin kültürüyle
hemhâl olmak, gerçekten çok güzel bir fikir. Özellikle soğuk savaşın ardından
açılan yeni coğrafyada Almanların ve İtalyanların “Türk dilli alan” diye tarif
ettiği bölge, 11 milyon kilometrekareyi kaplıyor ve 300 milyon nüfusa karşılık
geliyor. Bu, benim yaptığım ya da Türkiye’de yapılmış herhangi bir tarif değil;
Almanların ve İtalyanların “Türk dilli alan” diye tarif ettiği bölge. Bu 300
milyon nüfusluk alanın etrafındaki pek çok ulus da bizim kültürümüze yakın ve
onlara kültürel bir iş birliği önerdiğimizde başarılı olabileceğimiz bir zemin
var. Ancak, şu anda bu yasaya baktığımızda arkadaşlar, ne yazık ki böyle bir
coğrafyaya hitap etme değil, bir an önce, AKP’nin mücadele ettiği bu paralel
yapıya karşı “Onun yerini biz alır mıyız, hemen biz kendi vakfımızı kurup
onunla yürür müyüz?” kaygısı hâkim olmuş arkadaşlar.
Çinlilerin bir sözü var, diyor ki: “Bir yıl sonrasını
düşünüyorsan tohum ek, on yıl sonrasını düşünüyorsan ağaç dik, yüz yıl
sonrasını düşünüyorsan toplumu eğit.” Gerçekten eğitim, dört beş kuşak
sonrasına hitap eden büyük bir değer. Ancak, bugün, Sayın AKP Hükûmetinin ve şu
anda Bakanın da önünde olan bu yasa tasarısı, değil yüz yıl sonrasını, yarını
bile hesaplamamış arkadaşlar. Sadece bugüne dönük ve bugün dünyanın değişik
coğrafyalarına yayılmış, yıllarca “Ne istediniz de vermedik?” diye kurulmuş bu
okulların, vakıfların bir an önce kendilerinin kurduğu vakfa devredilmesi ve
“Yarın ne olursa olsun bugün biz alalım da devamına sonra bakarız.” denmesinden
başka bir şey değil arkadaşlar. 
Şimdi, en yakın geçmişte karşı karşıya kaldığımız ciddi
sorunlardan biri, Almanya’nın 2 Haziran’da Ermeni kararını Parlamentosundan
geçirmesiydi. Arkadaşlar, biz “Bırakın, bunu tarihçiler konuşsun.” dedik, yurt
dışında bir tek tarihçimiz konuşmadı. Sizlere bir rakam vermek istiyorum,
Dışişleri Bakanı Sayın Çavuşoğlu’nun randevu vermediği Türkkaya Ataöv’den aldım
bu rakamları. Dünyada Ermeni iddialarının doğru olduğunu iddia eden -bütün
dünya ülkelerindeki- toplam yayın sayısı 40 bin arkadaşlar; Türkiye'nin
iddialarının doğru olduğunu ortaya koyan yayın sayısı 150 arkadaşlar. Allah
aşkına, bir muhakeme edin, 40 bin yayın mı dünyada etkili olur, 150 yayın mı?
Türkçe yayınların da, benim görebildiğim kadarıyla yüzde 20’si, Ermeni
iddialarının doğru olduğunu ortaya koyan, iddia eden yayınlar arkadaşlar. İşte,
biz yıllarca dünyaya bu yanıyla açılmakta ihmalkâr davrandık. Sadece AKP’nin
değil, önceki hükûmetlerin de bunda payı var ancak bugün, özellikle 1991’de
soğuk savaşın bitmesinin ardından açılan yeni coğrafyaya biz hitap edebilirdik.
Kültürle ve tarihten gelen bağlarımızla birlikte bu yeni coğrafyada Türkiye’yi
iyi bir merkez ülke yapabilirdik. 
Hiç unutmam, Özal 1991 yılında Azerbaycan’a gittiğinde
80 bin kişi karşıladı arkadaşlar, müthiş bir beklenti vardı ama iki yıl sonra
her şey değişmişti çünkü Orta Asya coğrafyasında ilk altı yıl içinde, çoğu
eğitim ataşesi olmak üzere, tam 20 yurt dışı görevlimiz “persona non grata”
ilan edildi. Maalesef o cemaat, o Fethullah Gülen cemaatinin, o ülkelerin de
barışçıl bakmadığı, başka niyetlerinin hissedildiği yapı nedeniyle büyük bir
hayal kırıklığı yaşandı. Sonra AKP geldi. Arkadaşlar, AKP iktidarından sonra
Orta Asya ülkeleriyle yapılan “Türkçe konuşan ülkeler devlet başkanları” zirveleri
iptal edildi. Sayın Bakan arşive baktığında göreceksiniz ki, 2010 yılına kadar,
2002’den 2010’a bu zirvelerden sadece 3 tane yaptınız. Sonra aydınız “Ya acaba
bu kültürle bir şey yapılabilir mi?” diye ama maalesef o ülkeler de bu
niyetlerinden vazgeçmişti.
Biraz önce AKP’den konuşan arkadaş, TİKA’yı anlattı.
Arkadaşlar, TİKA olmuş antika! Geçmişteki tüm yapıların düzelmesi elbette güzel
ama o yapının kuruluşu… Sanıyorum AKP’nin kurduğunu sanıyor, daha önce kuruldu,
sonra vazgeçtiler. Ben arşive baktım, bir yayın organında deniyor ki TİKA için:
“Arada bir adı geçer, ne iş yaptığı bilinmez.” Bakın arşive, Hürriyet
gazetesinin yayınında böyle bir şey göreceksiniz arkadaşlar. Maalesef dünyaya
bu yanıyla bakmayı ihmal etti AKP.
Şimdi, böyle bir vakıf kurmuş. Gerçekten, başta
söylediğim gibi niyet güzel ama bu vakfın içeriğine, gelirine, giderine,
kimlerin denetleyeceğine baktığınızda arkadaşlar, gerçekten, tamamen kişisel
olarak Cumhurbaşkanı Erdoğan’ın, sarayın kontrolünde ve “Yarın ne olursa olsun,
bugün ben alayım, bugün bana ait olsun, sonrasına bakarız.” diye kurulmuş bir
hava var.
ENGİN ALTAY (İstanbul) – Kapatacağız zaten.
MUSTAFA ALİ BALBAY (Devamla) – Evet.
Bütün vergilerden muaf ve sınırsız geliri var.
Arkadaşlar, göreceksiniz, bir yıl içinde bu vakfın adı “Maarif Vakfı” değil,
“marifet vakfı” olacak, çünkü sizin de tahmin etmediğiniz şeyler çıkacak.
Ben şöyle bir baktım, yurt dışında ne oluyor, neler
yapılıyor diye. Belki de bu sizin kurduğunuz vakıfların bazılarında şu anda
mücadele ettiğiniz paralel de devreye girecek, şimdiden başlamışlar bile
çalışmaya. Çünkü siz devletin ana gücüne güvenmeyip kendiniz AKP devletini
kurmaya çalışırsanız ve bu AKP devletiyle birlikte devletin bütün olanaklarını
kenara bırakıp her şeyi kendinizleştirirseniz bu iş yavanlaşır arkadaşlar,
oraya gidecek.
Şimdi, tabii ki, burada arkadaşlarımız da söylediler,
Sayın Bakan neden kendi yetkilerini devrediyor, Millî Eğitim Bakanlığı neden
yurt dışında paralel bir bakanlık kurulmasına neden oluyor? İç sorunlara
baktığımızda, belki de Bakan düşündü ki “Ben, içerideki eğitim sorunlarını
çözemiyorum, dışarıyı hiç çözemem; bari devredeyim.” dedi herhâlde çünkü Millî
Eğitim Bakanlığının şu andaki durumuna baktığımızda arkadaşlar, her alanda
sorun var, sadece başlıklarını söyleyeceğim, lütfen muhakeme edin. 
Dershaneler: İki yıl önce büyük bir gürültüyle
“eğitimde reform” diye başladınız, sonra ne oldu? Dershaneler geçen yıl 3
derste etüt verme hakkına sahipken şimdi 5’e çıkardınız, yeniden onlara
dershane statüsü veriyorsunuz ama ikiye ayırdınız “eğitim kursları”, bir de
“etütler” diye; ne olduğu da belirsiz, açmak isteyenler ne açacaklarını
bilmiyorlar arkadaşlar. Buna “yazboz” denmez arkadaşlar, buna “yıkboz” denir,
“yıkboz” denir. Maalesef, şu anda dershaneler, hatta temel liseye dönenler de
şaşırmışlar, öğrenci bulamıyorlar, ne yapacaklarını bilemiyorlar. 
Atanamayan öğretmenler: 400 bin atanamayan öğretmen
var, denilebilir ki “Alamıyoruz, şu anda ihtiyaç yok.” ama arkadaşlar, 75 bin
de ücretli öğretmen var. Dışarıdan siz almışsınız arada bir ders versin, gitsin
diye, 75 bin; bir yandan da atanamayan öğretmenler var. 
Yine, bu yasadan sonra tekrar, sanıyorum, o yasa
gelecek, eğitimde özellikle müfettişlerle ilgili yeni düzenlemeler planlanıyor.
Arkadaşlar, dört yıl önce kaldırdığınız Teftiş Kurulunu şimdi yeniden
getiriyorsunuz. Hangisi doğru? Dört yıl önce kaldırmışsınız, şimdi yeniden
getiriyorsunuz ve sonuçta arkadaşlar, şimdi, liseler, sizin yaptıklarınıza
“hayır” demeye başladı. Bugün akşamüzeri itibarıyla 370 lisede “Liseme dokunma,
eğitimime dokunma; ben özgür eğitim almak istiyorum.” diyen bildiriler
yayımlandı. En son bugün akşamüzeri Bornova Anadolu Lisesinin öğrencilerinin
bildirilerine baktım, gerçekten büyümüş de küçülmüşler, eğitimde ne
beklediklerini çok iyi biliyorlar ve sizin hiç de tahmin ettiğiniz gibi böyle
“Tornadan çıkmış, kendimize ait bir nesil yetiştiririz.” olmayacak arkadaşlar.
Ama, maalesef, olan, eğitim sistemimize olmuş olacak. Eğitimde içerideki bu
“yıkboz”la, maalesef, bu yasayla, dünyada güven vermeyen, Türkiye’de “Acaba
geçmişteki paralelin bir başka paraleli mi?” sorusunu…
(Mikrofon otomatik cihaz tarafından kapatıldı) 
MUSTAFA ALİ BALBAY (Devamla) - …doğuracak bir girişim
içindesiniz diyorum. 
Biz, Komisyonda bazı önerilerde bulunduk; bazıları
dikkate alındı, kalanının da dikkate alınmasını, denetim ve mütevelli heyetinin
tekrar gözden geçirilmesini diliyorum. 
Hepinize saygılar sunuyorum. (CHP sıralarından
alkışlar)
BAŞKAN - Teşekkür ederim Sayın Balbay.
MEHMET METİNER (İstanbul) - Mustafa, bu iktidarda o
bildiriler yayımlanıyor, kıymetini bilin. Nasıl özgür bir nesil yetiştirmişiz,
hem de liselerde. 
ENGİN ÖZKOÇ (Sakarya) - Sen her yerden konuşma. Bana
bakma, kürsüye çık da konuş. 
MEHMET METİNER (İstanbul) - Allah Allah! Hastasın sen
ya. 
BAŞKAN - İzin var mı Meclisi yönetmeme?
Sayın milletvekilleri, tasarı üzerinde soru-cevap
işlemine başlıyoruz.
Süremiz yirmi dakika. Bu sürenin on dakikasında
soruları alacağım, diğer kalan on dakikasında Sayın Bakan soruları
cevaplayacak. 
Sayın Topal, buyurun…
SERKAN TOPAL (Hatay) - Teşekkür ediyorum Sayın Başkan.
Sayın Bakan, bilindiği gibi, atanamayan
öğretmenlerimizin sayısı, yaklaşık 400 bin civarındadır. Her geçen yıl da
sayıları artmaktadır. Sayıları artmasına rağmen, atama yapılmayacağını
açıkladınız. Eğitimin kanayan en büyük yaralarından bir tanesi de, maalesef,
atanamayan öğretmen arkadaşlarımız ve şu anda da atanamayan öğretmen
arkadaşlarımız her yıl intiharın eşiğinde, intihar edenler de var. Lütfen
onları biraz düşünelim. Hükûmet olarak lütfen bu yıl da en az 100 bin kişinin
atamasını yapmanızı Cumhuriyet Halk Partisi olarak daha önce talep etmiştik,
şimdi de talep ediyorum.
Teşekkür ediyorum, saygılarımı sunuyorum.
BAŞKAN - Teşekkür ederim Sayın Topal.
Sayın Aydın… Yok galiba. 
ENGİN ALTAY (İstanbul) - Yok Sayın Başkan. 
BAŞKAN - Sayın Depboylu…
DENİZ DEPBOYLU (Aydın) - Teşekkür ederim Sayın Başkan.
Sayın Bakan, seçim bölgem Aydın ilinde Haziran 2015’te,
Kasım 2015’te, 2016’da daha üç gün önce gerçekleşen 3 istismar olayı, çocuk
istismarı olayı oldu okullarda. Ancak, ilk 2 olayda istismarı kolluk
görevlilerine haber veren, üstlerine haber veren öğretmenler sürüldü. Aydın İl
Millî Eğitim Müdürlüğünün politikasını acaba “Okullarda istismar olayını
deşifre eden, örtbas etmeyen öğretmenleri sürerim.” şeklinde mi anlamalıyız?
Sizin bu konudaki tasarrufunuz ne olacaktır? Ki rehber öğretmen kılavuzunda
kolluk görevlilerine bilgi verilmesi zaten bildirilmiştir, bu, bir görevdir. 
Çocuk istismarlarıyla ilgili planınız nedir, nasıl
önlemeyi düşünüyorsunuz? Aydın İl Millî Eğitim Müdürünün bu tasarrufunu da
nasıl karşılıyorsunuz, öğrenmek istiyorum. 
Teşekkür ederim. 
BAŞKAN – Teşekkür ederim. 
Sayın Şimşek…
BAKİ ŞİMŞEK (Mersin) – Teşekkür ediyorum. 
Sayın Bakanım, öncelikle yeni görevinizin hayırlı
uğurlu olmasını temenni ediyorum. 
Sorum, kapanan köy okullarıyla ilgili olacak. Seçim
bölgem olan Mersin Tarsus’ta 85 tane köy okulu kapatılmıştır ve bu okulların
çoğunluğu atıl durumdadır, kullanılmamaktadır. Bu okulların arsalarının bir
kısmı Millî Eğitim Bakanlığına, bir kısmı Maliye hazinesine aittir.
Belediyelerimiz bu okulların köy odası, muhtarlık odası, kütüphane gibi sosyal
amaçlı kullanımıyla ilgili Bakanlığınıza müracaat etmiştir. Yalnız, uzun
zamandır bir cevap alamamaktayız. Bu konuda yardımlarınızı bekliyoruz. Biz bir
tane örnek okulu bu şekilde düzenledik, önünü spor sahası, düğün salonu, muhtar
odası, doktor odası ve kütüphane olarak. Bu konuda desteğinizi bekliyoruz. 
Teşekkür ediyorum. 
BAŞKAN – Teşekkür ederim. 
Sayın Erdem…
ARZU ERDEM (İstanbul) – Teşekkür ederim Sayın Başkan. 
Sayın Bakan, yazılı soru önergesi olarak verdim bir
önceki Bakana ancak cevap alamadım, size de sözlü olarak sormak istiyorum.
İlköğretim 1’inci sınıf hayat bilgisi değerlendirme testinde yer alan soruyu
tekrar etmek istiyorum: “Yurdumuzu düşmanlardan kim kurtarmıştır çocuklar?
Mustafa Kemal Atatürk, Recep Tayyip Erdoğan, Abdullah Gül.” Buna benzer başka
örnekler de mevcut. Bu soruda cumhuriyetimizin kurucusu Ulu Önder Atatürk’ün,
Recep Tayyip Erdoğan ve Abdullah Gül’le aynı karede yer almasının amacı nedir?
Ulu Önder Mustafa Kemal Atatürk’ü itibarsızlaştırmak için kullanılan bir metot
mudur? Millî Eğitim müfredat kitaplarında değişlik düşünüyor musunuz? 
Son olarak, “Atatürk”ü ısrarla kullanmak istemeyen
iktidar partisi “Gazi Mustafa Kemal” demektedir. “Gazi” bir unvandır, devamında
isim ve soy isim gelmelidir yani “Gazi Mustafa Kemal Atatürk” denmelidir. Eğer
böyle olmadığını düşünürsek bundan sonra “Başbakan Binali”, “Bakan İsmet”
diyebilir miyiz? Bu, yakışık alır mı? Bu konuda doğru kullanım nedir?
BAŞKAN – Teşekkür ederim.
Sayın Tarhan…
TAHSİN TARHAN (Kocaeli) – Teşekkür ederim Sayın Başkan.
Sayın Bakan, “paralel yapı” diye suçladığınız yapının
uygulamalarını baz alarak vakıf adında yurt dışına açılımı içinize sindiriyor
musunuz? 
Bakan olarak yetkilerinizi neden vakıf üyelerine
devrediyorsunuz? 
Vakfa bütçe ayırana kadar, neden gençlerimizi burslu
yurt dışına göndermiyorsunuz? 
BAŞKAN – Sayın Kayan…
TÜRABİ KAYAN (Kırklareli) – Teşekkür ederim Sayın
Başkan.
Sayın Bakan, bu kanun tasarısıyla anlaşılıyor ki
Tevhid-i Tedrisat yok edilecektir. Bunun yerine, müspet ilimler yerine itaat
eden, boyun eğen, sorgulamayan bir nesil yetiştirilmek isteniyor.
Mektebimaarifleri, meclisimaarifleri herhâlde yeniden ihdas edeceksiniz. 
Ben şu anda şunu öğrenmek istiyorum: Bu şekil bir
kargaşa içindeki eğitimle dünyada hangi insanlarla, dünyanın hangi gençliğiyle
rekabet edeceğiz ve başarıya ulaşacağız? Bizler, Tanzimat’tan sonraki karışık
ve kargaşa eğitimini ancak Tevhid-i Tedrisat’la normal bir zemine oturtmuşken
bugün sizler bu eğitimi altüst ederek nereye varmak istiyorsunuz? Tevhid-i
Tedrisat’la gerçekleştirdiğimiz eğitimle Nobel Kimya Ödülü alan gençler
yetiştirmişken biz bu eğitimle neler yetiştirmek istiyoruz?
Teşekkür ederim.
BAŞKAN – Teşekkür ederim.
Sayın Yalım…
ÖZKAN YALIM (Uşak) – Teşekkür ederim Sayın Başkan.
On dört yıllık AKP döneminde 6’ncı Millî Eğitim Bakanı
oldunuz. Sayın Bakan, ilk önce yeni Bakanlık görevinizde başarılar diliyorum.
İnşallah, uzun süre görevde kalırsınız.
Biraz önce arkadaşlarımın da dediği gibi, 400 bin
atanamayan öğretmen var. Atanamayan öğretmenlerin merakını gidermek adına,
birinci sorum: Önümüzdeki zaman içinde hangi bölümlerden kaçar bin kişi
alacaksınız? Bununla ilgili bir bilgi verebilir misiniz?
Diğer bir sorum, seçim bölgem olan Uşak’la ilgili.
Uşak’ta 21 Ağustos 2014 tarihinde yaklaşık 6-7 okul müdürünün bir anda görevden
alındığını biliyoruz. Mahkemeye verdiklerinde 4-5 kez kazanmalarına rağmen, en
sonunda 4’üncü, 5’inci mahkemeden sonra Sayın Müdürümüz Halim Uçar’ı merkezden
alıp Alanyurt diye en ücra bir köye, Nezahat Türkmen Müdürümüzü en ücra bir
köye, aynı şekilde… 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Yalım.
ÖZKAN YALIM (Uşak) - Yani bunların hepsi de dağıtılmıştır.
Sizden olmayanlara müdürlük yapma görevi yok mudur Sayın Bakan?
BAŞKAN – Sayın Tüm…
MEHMET TÜM (Balıkesir) – Teşekkür ederim Sayın Başkan.
AKP iktidarı, muhalif tüm sesleri susturmak adına
nefret ve şiddet söylemlerine devam ediyor. Genel Başkanımız Sayın Kemal
Kılıçdaroğlu’na, milletvekili arkadaşlarımıza karşı algı operasyonu yapılıyor
ve hedef gösteriliyoruz. Adalet Bakanı, son yaptığı açıklamada terör örgütü
üyeleriyle görüştüğümüz algısını yaratıyor. Bu, tamamen yalandır, iftiradır.
Bilsinler ki bu çabalar boşunadır. Cumhuriyet Halk Partisi her türlü terörün
karşısında olmaya devam edecektir. Kendisini şiddetle kınıyorum. Yalan
söyleyen, iftira atan birinin, adında “adalet” olan bir koltukta oturmaması
gerekir, kendisini derhâl istifaya davet ediyorum. Bu iftira ve yalanlarla
bizleri hedef hâline getiren Adalet Bakanı Bekir Bozdağ’ın başımıza gelecek her
türlü olaydan sorumlu olacağını yüce Meclisin ve kamuoyunun huzurunda açıkça
ifade ediyorum. Bekir Bozdağ, padişahtan emir alan adliye nazırı gibi davranmaktan
bir an önce vazgeçmelidir. Milletvekillerinin itibarlarını korumak adına
Türkiye Büyük Millet Meclisi Başkanlığını göreve çağırıyorum.
BAŞKAN – Sayın Tüm, lütfen hakaret etmeyin, size soru
sormanız için söz verdim. Lütfen…
Sayın Sarıbal…
ENGİN ALTAY (İstanbul) – Sayın Başkan, bu, siyasi bir
nitelemedir.
BAŞKAN – Sayın Sarıbal…
ENGİN ALTAY (İstanbul) – Sizin, milletvekillerimizin
her eleştirisine müdahale etme hakkınız yoktur.
BAŞKAN – Var, Meclisin insicamı için var. 
Sayın Sarıbal… 
ENGİN ALTAY (İstanbul) – Yok efendim, böyle bir
hakkınız yok. Arkadaşımızın dediği doğrudur.
BAŞKAN – Sayın Altay, lütfen yerinize oturur musunuz.
ENGİN ALTAY (İstanbul) – Adalet Bakanı, saraydan emir
almaktadır. 
BAŞKAN - Her şeyi yerli yerinde yapacaksınız.
ENGİN ALTAY (İstanbul) – “Adalet Bakanı saraydan emir
alıyor.” Ne var bunda?
BAŞKAN – Soru için söz verdim ben.
ENGİN ALTAY (İstanbul) – Bu, bir siyasi eleştiridir
Sayın Başkan. İşinizi doğru yapın.
BAŞKAN - Bana bağırma yetkiniz yok. Lütfen yerinize
oturun.
ENGİN ALTAY (İstanbul) – Ne münasebet? Ne demek
“yerinize oturun.”
BAŞKAN - Lütfen… 
ENGİN ALTAY (İstanbul) – Ne demek? Siz işinizi doğru
yapın.
BAŞKAN - Bana bağırma ve sesinizi yükseltme yetkiniz
yok sizin. 
ENGİN ALTAY (İstanbul) – Siz, işinizi doğru yapın. Siz
muhalefeti terbiye edemezsiniz.
BAŞKAN - Sesinizi normalleştirin lütfen, sesinizi
normalleştirin.
ENGİN ALTAY (İstanbul) – Hayret ya!
BAŞKAN - Bana da yapacağım işi öğretmeyin lütfen.
ENGİN ALTAY (İstanbul) – Eleştiriyor adam ya.
BAŞKAN - Sayın Sarıbal… 
SAİT YÜCE (Isparta) – Meclis Başkanına öyle
konuşamazsın, Meclis Başkanına öyle hakaret edemezsin, adam gibi konuş.
ENGİN ALTAY (İstanbul) – Hakaret yok orada, Bakana
eleştiri var.
BAŞKAN – Sayın Sarıbal…
MUSTAFA ELİTAŞ (Kayseri) – Sayın Başkan, 67’nci maddeye
göre yetkisini kullanmıştır.
ENGİN ALTAY (İstanbul) – Yok öyle bir yetkisi.
MUSTAFA ELİTAŞ (Kayseri) – Hayır, 67’nci maddeye göre
yetkisini kullanmıştır, Başkanın uygulaması doğrudur.
BAŞKAN – Evet.
ENGİN ALTAY (İstanbul) – Yanlıştır, haddi değildir.
MUSTAFA ELİTAŞ (Kayseri) – Burada soru-cevap işlemi
yapılıyor, sadece soru sorabilirsiniz.
BAŞKAN – Ben ne yaptığımı biliyorum Sayın Elitaş,
lütfen…
ENGİN ALTAY (İstanbul) – Olur mu öyle şey? Bakanları
eleştirmeyeceksek bizim burada ne işimiz var?
BAŞKAN – Sayın Sarıbal…
ORHAN SARIBAL (Bursa) – Sayın Başkan, liseli gençlerin
laik, demokratik, çağdaş mücadele için verdikleri mücadeleyi…
BAŞKAN – Sayın Sarıbal’ı dinliyorum, sizi dinlemiyorum
Sayın Altay.
ORHAN SARIBAL (Bursa) – Tekrar baştan alabilir misiniz
Başkanım.
BAŞKAN – Tekrar, buyurun.
ORHAN SARIBAL (Bursa) – Sayın Başkan, liseli gençlerin
çağdaş, demokratik, laik eğitim için verdikleri mücadeleyi selamlıyorum,
onların önünde eğiliyorum, bu mücadelelerinde yanlarında olduğumu söylüyorum.
Uludağ Üniversitesi Rektörü, Atatürkçü Düşünce
Topluluğunun “Laiklik ve Demokrasi” panelini reddederken Somuncu Baba
Derneğinin kermesine, “İlk kıblemiz Mescid-i Aksa ve Kudüs”, “İslam’ı Anlamak
ve Yaşatmak” gibi panellere, hatta bu panellerin içerisinde bir de “çekilişli
süper hediyeler” diye bu tür panellere izin verirken Türkiye Cumhuriyeti’nin
üniversitesinin rektörü müdür yoksa kuşatılmış, kuşatılmakta olan
üniversitelerin sarayının bir parçası mıdır? O görevden bir an önce
uzaklaşması, bu ülkede laik, demokratik, sosyal hukuk devletinin gereğini
yerine getirmesi gerektiğini düşünüyoruz. 
BAŞKAN – Sayın Bakan, buyurun.
On dakika süre içinde cevap vermenizi rica ediyorum
lütfen.
MİLLÎ EĞİTİM BAKANI İSMET YILMAZ (Sivas) – Teşekkür
ediyorum Sayın Başkanım.
Öncelikle, Sayın Yalım’ın atanamayan öğretmenler… Bizim
şu anda yaklaşık 67 bin öğretmen açığımız var. Dolayısıyla da bir arkadaşım
“100 bin öğretmen atanması gerekir.” derken ihtiyacı dikkate alması lazım. Bazı
illerimizdeki öğretmen sayısı, hâlihazırda ihtiyacımızın da üzerindedir. Niçin
böyle oluyor? Kimisi sağlık nedeniyle, kimisi mazeret ataması nedeniyle, eş
tayini gerekçesiyle -ihtiyacımız olmadığı hâlde- bazı öğretmenleri bazı illere
atamak durumunda kaldık. Dolayısıyla da atanamayan öğretmenler sorunu var. Ama,
ihtiyacın 67 bin olduğu yerde “100 bin öğretmenin atamasını bekliyoruz, 400 bin
kişi bekliyor.” sözü… 
CEYHUN İRGİL (Bursa) - Tamam, 50 bin olsun. Sayın
Bakan, bu, bizim bir hayalimiz, bir arzumuz, siz 50 bin atayın.
MİLLÎ EĞİTİM BAKANI İSMET YILMAZ (Sivas) - Yani, bir de
gerçekçi olmamız gerekir. Çünkü bugün iktidarda biz varız, yarın siz olursunuz
yani. Dolayısıyla, bu ihtiyacın ölçüleri dışına çıkmamak gerekir diye
düşünüyorum. Biz bu ağustosta bir atama yapmıyoruz. Biz yeni bir uygulama
başlattık, ağustosta atadığımız 30 bine yakın öğretmeni, şubatta atadığımız 30
bin öğretmeni bir uyum sürecinden, bir adaptasyon sürecinden geçiriyoruz ve
eylülde yeni eğitim yılıyla birlikte hepsini okullarında görevlendireceğiz.
Bundan sonraki öğretmen alımını da şubatta ihtiyaçlarımızı dikkate alarak
yapacağız. 
CEYHUN İRGİL (Bursa) – Peki, neden o zaman mayısta ve
temmuzda sınav yapıyorsunuz?
BAŞKAN – Lütfen karşılıklı konuşmayalım. Şu anda Bakan
cevap veriyor. 
CEYHUN İRGİL (Bursa) – Aralarda soruyorum. 
BAŞKAN - Sayın İrgil, lütfen…
İLKNUR İNCEÖZ (Aksaray) – Soru sordunuz, cevabını
veriyor. Dinleyin lütfen.
MİLLÎ EĞİTİM BAKANI İSMET YILMAZ (Sivas) – Bir başka
husus: Uşak’ta okul müdürleri görevden alındı, mahkeme kararıyla görevlerine
döndü. Hukuk devletinin gereği -kim mahkeme kararını alırsa- mahkeme kararının
gereğini yerine getirmek gerekir. 
ÖZKAN YALIM (Uşak) – Sayın Bakan, verilen mahkeme
kararı, alındığı görev yerindeki aynı okula atanmasıdır. 
MİLLÎ EĞİTİM BAKANI İSMET YILMAZ (Sivas) – Yok, yok…
MUSTAFA ELİTAŞ (Kayseri) – Sayın Bakan, siz Genel
Kurula hitap edin.
MİLLÎ EĞİTİM BAKANI İSMET YILMAZ (Sivas) – Bak, hiç
merak etmeyin, hiç merak etmeyin.
ÖZKAN YALIM (Uşak) – Ediyoruz. 
İLKNUR İNCEÖZ (Aksaray) – Sayın Bakanım, siz cevabınızı
verin. Karşılıklı konuşma usulü yoktur.
MİLLÎ EĞİTİM BAKANI İSMET YILMAZ (Sivas) - Bizim
olduğumuz dönemde mahkeme kararı aynen gereği gibi yerine getirilir. 
ÖZKAN YALIM (Uşak) – Uymadınız Sayın Bakan, uymadınız.
MİLLÎ EĞİTİM BAKANI İSMET YILMAZ (Sivas) – Aynen yerine
getirilir. 
BAŞKAN – Sayın Yalım, lütfen…
MİLLÎ EĞİTİM BAKANI İSMET YILMAZ (Sivas) – Bakın, gerek
bürokrasinin gerekse de bu görevde bulunan siyasilerin bir mahkeme kararını
yerine getirmemesi hukuku ihlaldir. Bürokratların da suçu olur, siyasi
yöneticilerin de suçu olur. Dolayısıyla, bir başka…
CEYHUN İRGİL (Bursa) – Sayın Bakan, o zaman,
bürokratlarınız suç işliyor.
ÖZKAN YALIM (Uşak) – Sayın Bakan, sizden duyabilir
miyim? 
MİLLÎ EĞİTİM BAKANI İSMET YILMAZ (Sivas) – Bir başka…
BAŞKAN – Sayın İrgil… Sayın Yalım… Bakan cevap veriyor,
lütfen…
ÖZKAN YALIM (Uşak) – Bu okul müdürlerinin tekrar aynı
okullara atanacağını, mahkeme kararlarına uyacağınızı söylüyor musunuz?
MUSTAFA ELİTAŞ (Kayseri) – Sayın Bakan, siz Genel
Kurula hitap edin. 
MİLLÎ EĞİTİM BAKANI İSMET YILMAZ (Sivas) – Sayın Yalım,
ben sorunuza cevap veriyorum, siz sorunuzun cevabını dinlemek istemiyorsunuz. 
İLKNUR İNCEÖZ (Aksaray) – Siz onların arada sorduğu
kaçak sorulara cevap vermek durumunda değilsiniz Sayın Bakanım.
MİLLÎ EĞİTİM BAKANI İSMET YILMAZ (Sivas) - Bak, “Sizden
olmayanlar müdürlük yapamaz mı?” diye yine bir soru var. Ehil olan, ehliyetli
olan, liyakatli olan herkes müdürlük yapabilir, bu da uygulamayla görülür. 
ÖZKAN YALIM (Uşak) – Peki, ben sizden bunu duymak
istiyorum: Mahkeme kararına uyacak mısınız Sayın Bakan?
MİLLÎ EĞİTİM BAKANI İSMET YILMAZ (Sivas) – Hiç şüpheniz
olmasın, hukuk devletinin gereği mahkeme kararlarına uymaktır. (CHP
sıralarından alkışlar)
ÖZKAN YALIM (Uşak) – Tamam, ben bunun takipçisi
olacağım Sayın Bakan.
BAŞKAN – Sayın Bakan, siz lütfen Genel Kurula doğru
cevaplarınızı veriniz. Lütfen… 
MUSTAFA ELİTAŞ (Kayseri) – Sayın Bakan, biz sizi
duyuyoruz.
BÜLENT YENER BEKTAŞOĞLU (Giresun) – İnşallah. 
MİLLÎ EĞİTİM BAKANI İSMET YILMAZ (Sivas) - Bir başka
husus: Eğer bir okulda veya bir eğitim kurumunda hukuka aykırı bir işlem veya
eylem yapılıyorsa, genel hukuk devletinde, bu suça muttali olan herkesin
cumhuriyet savcılıklarına suç duyurusunda bulunması gereklidir. Biz de
idareciler olarak olayla ilgili mutlaka disiplin soruşturması açısından teftiş
göndeririz, müfettiş göndeririz ve gereken incelemeyi yaparız. 
Sayın Şimşek, kapanan köy okullarıyla ilgili sordu.
Bugün de bana iletildi. Kamunun bir ihtiyacını eğer bir kamu kurumu
kullanmıyorsa -kamuya ait bir yeri yani Millî Eğitim Bakanlığına- bir başka
kamu kurumuna verilmesinden daha doğalı yoktur. Dolayısıyla, arkadaşlara
talimatı vereceğim, gerek köy odası gerekse de diğer kamu ihtiyacına… “Eğer
ileride tekrar okul ihtiyacımız olursa Millî Eğitim Bakanına gönderilmesi
kaydıyla” diye bir şerhle veririz, buradan bir sıkıntı olmaz diye düşünüyorum. 
Bir başka husus, Gazi Mustafa Kemal Atatürk’tür.
Hepimiz ona şükran borçluyuz. Cumhuriyetimizin kurucusudur, Meclisimizin ilk
Başkanıdır. (CHP sıralarından alkışlar) Dolayısıyla da Gazi Mustafa Kemal
Atatürk hepimizin ortak değeridir. Eğer sadece bir parti veya bir grup
özellikle sahiplenir de “Siz bunu sahiplenmiyorsunuz, saldırıyorsunuz.” gibi
olursa bu doğru bir yaklaşım değildir. Hepimizin ortak değeridir, bunu çok net
söyleyeyim. Dolayısıyla da Atatürk’ü itibarsızlaştırma söz konusu değildir yani
ona yapılacak uygunsuz sözler, kelimeler, bu uygunsuz sözleri veya kelimeleri
kullananı yıpratır; onu çok net söyleyeyim. 
Yine, bir başka vekilimiz “Ya, bu eğitimden geriye
gidiliyor, eğitimde sıkıntı oluyor. Yani, o kadar da iyi eğitim verilmiyor.”
gibi söyledi. 
Bir: Tevhidi Tedrisat -dediği gibi- Anayasa’ya
girmiştir, âdeta bir anayasal hüküm hâline gelmiştir. Dolayısıyla, kimsenin
Anayasa’yı değiştirmeden Tevhidi Tedrisat’ın dışına çıkabilmesi mümkün mü?
Mümkün değil, birinci husus bu.
İki: Eğitim iyi mi gidiyor?. Sorunlarımız var ama çok
net ve açık olarak söylüyorum, şu andaki eğitim eskiye kıyasla çok iyi gidiyor.
Bakın bir örnek vereyim. Geçen hafta TEOG sınavının sonuçları açıklandı; 1 milyon
300 bine yakın öğrencimiz girdi, 980 öğrencimiz 120 tam puan aldı. Bu
öğrencilerin her birisinin nerede olduğunu görürsek Türkiye’de eğitimin nereye
gittiği hakkında bir fikrimiz olur. Bir çocuk Van Erciş’ten, 120 tam puan aldı;
bir diğeri Van Edremit’ten, 120 tam puan aldı; bir diğeri Ağrı Diyadin’den, 120
tam puan aldı; bir diğeri Şırnak İdil’den, 120 tam puan aldı; bir diğeri Muş
Varto’dan, 120 tam puan aldı; bir diğer Tunceli Çemişgezek’ten, 120 tam puan
aldı. (AK PARTİ sıralarından alkışlar)
Varto’daki Ezgi kızımız, kendisi de -bakın, taşımalı
eğitim bu dönemde başlamış- bir mezradan taşımalı eğitimle geliyor, devletin
vermiş olduğu desteklerle kurs alıyor, “Hiçbir dershaneye gitmedim.” diyor ve
ailesine de yardım ediyor, “Aileme yardım ettiğim zamanların dışında dersime
çalışırdım. Doktor olacağım ve köyüme hizmet edeceğim.” diyor. Yine, Mahir
-Tunceli Pülümür’den, Çemişgezek’te okuyan- çobanlık yapıyor, ailesine yardım
ediyor, 120 tam puan yapmış, onun da talebi, “Doktor olacağım, köyüme hizmet edeceğim.”
Bu gençlerin olduğu bir Türkiye’de eğitimin geriye gittiğini söylemek veya
“Türkiye karanlığa gidiyor.” demek doğru değildir. Fikri hür, vicdanı hür bu
gençlerimizle birlikte Türkiye'nin geleceğini inşallah çok daha sağlam bir
şekilde inşa edeceğiz, bizim onlara güvenimiz var. (AK PARTİ sıralarından
alkışlar)
Yine, bir başka husus: Üniversiteler, özgür fikirlerin,
demokratik düşüncelerin özgür bir ortamda tartışıldığı ortamlardır. Türkiye'nin
her iline birer üniversite kazandırmışsan, hatta bazı illerine bir değil birden
fazla üniversite kazandırmışsan, hâlâ üniversite kuruyorsan, ücretsiz kitap
dağıtmışsanız, tablet bilgisayarları bütün öğretmenlerinize vermişseniz,
öğrencilerinizin bir kısmına vermişseniz, önümüzdeki dönemde bunu da yaygınlaştıracaksanız,
960 bin noktadan bilgi otoyoluna bağlanıyorsanız Türkiye’de eğitimin geri
gittiğinden bahsedebilmek doğru değildir diye düşünüyorum. Zaten bu sonuçlar
böyle olduğu içindir ki işte, bak, oradaki Ezgi kızımız, Muş Varto’dan ve
Çemişgezek’teki Mahir evladımız, öğrencilerimiz bu başarıyı aldı. 
Biz fikri hür, vicdanı hür gençler yetiştiriyoruz.
Bakın, bize tepki gösteren her öğrencinin de yetişmesinde bizim payımız vardır.
Biz, fikri hür olsun, vicdanı hür olsun… Demokratik çerçevede bize göstermiş olduğu
her tepki hoş geldi, sefa geldi; biz bundan dolayı da gurur duyarız, bundan
hiçbir rahatsızlık duymayız. 
TÜRABİ KAYAN (Kırklareli) – Efendim, liseler niye isyan
etti?
MİLLÎ EĞİTİM BAKANI İSMET YILMAZ (Sivas) – Ama biz
bekleriz ki evrensel değerlere açık, yerli değerleri benimsemiş evlatlarımız
kendi değerlerimize uygun şekilde bu demokratik tepkilerini kullansın. Yani bir
öğretmene sırtını döneceği yere, pekâlâ, pankartla “Sizinle aynı fikri
paylaşmıyoruz.” veya “Bu yaptığınız yanlıştır.” gibi daha demokratik ve
geleneğimize, değerlerimize uygun tepkiler göstermesinden de biz rahatsız
olmayız.
Bir başka husus: Sayın Cumhurbaşkanımız Türkiye
devletini, milletin birliğini temsil eder ve Türkiye devletinin başıdır -devlet
de üç kurumdan oluşur- ve millet tarafından seçilmiştir. Şimdi görüyorum ki
bazı arkadaşlarım “Bakın, bunu siyasi yapıyorsunuz.” diyor. Bizi burada
konuşturan siyasettir, bizi buraya gönderen siyasettir. Geçmiş dönemlerin
alışkanlığıyla siyaseti böyle kötülersek milletin önüne nasıl gideriz? Bilin ki
siyaset kötü bir şey değildir, milletin taleplerini hayata geçirmektir,
milletin taleplerine karşı duyarlı olmaktır. Dolayısıyla, Sayın
Cumhurbaşkanımız da milletin oyuyla seçilmiştir. Yine, Hükûmet atayacak.
Hükûmet atayacak ama milletten aldığı yetkiyle. Bugün iktidarda biz varız, biz
atarız, yarın MHP olur, öbür gün HDP olur, öbür gün CHP olur, onlar atar.
Milletin taleplerini yerine getirmekten rahatsız olmamak gerekir diyorum.
Yine, Bakanlığımızın basıp ücretsiz dağıttığı ders
kitaplarıyla ilgili bir sayın milletvekilimiz soru sormuştu. Gazi Mustafa Kemal
Atatürk’le ilgili ve siyasilerimizin… Aynı soru. Bak, böyle bir soru olmadığı
ifade edildi. Özel sektörün bastığı yardımcı yayınlar denetimimizde değildir,
bunu da belirtmek isterim.
Müdür görevlendirmede kesinlikle yargı kararları
uygulanıyor. 
Burada bakın, bir arkadaşımız dedi ki: “Gençleri yurt
dışına göndermek için burs verelim.” Millî Eğitim Bakanlığının görevi, zaten
bunu yapıyoruz. Ama, yurt dışında 6 milyona yakın; 5,5 milyonun üzerinde Türk
vatandaşı yaşıyor ve Türk soydaşlar da var. Bunlar eğitim istiyor.
(Mikrofon otomatik cihaz tarafından kapatıldı)
MİLLÎ EĞİTİM BAKANI İSMET YILMAZ (Sivas) – Bunlar orada
Almanya’da yaşıyor, Amerika’da yaşıyor, Avustralya’da yaşıyor. Bunlara bulundukları
yerde eğitim hizmeti sağlamamız lazım. Bu vakıf bunu yapacaktır. (AK PARTİ
sıralarından alkışlar)
BAŞKAN – Sayın Bakan, lütfen sözlerinizi tamamlar
mısınız.
Bir dakikada tamamlayın lütfen.
MİLLÎ EĞİTİM BAKANI İSMET YILMAZ (Sivas) – Başkanım,
bakın, Yunus Emre Vakfı kurulurken de yine böyle itirazlar gelmişti, şimdi
görüyorum ki Maarif Vakfı kurulurken de benzer şekilde itirazlar geliyor. Bizim
dönemde Yunus Emre Enstitüsü kuruldu, Türk ve Akraba Topluluklar Başkanlığı
kuruldu, Türk Konseyi kuruldu Birleşmiş Milletler ile İslam İşbirliği
Teşkilatına benzer. Dolayısıyla da yarın bu vakıf kurulduğunda ve Türkiye'nin
eğitimde marka olduğunu gördüğümüzde hepiniz torunlarınıza, evlatlarınıza
diyeceksiniz ki: “İşte o vakıf yasası çıkartılırken ben Türkiye Cumhuriyeti
Parlamentosunun bir üyesiydim ve bu vakfa destek verdim.” Burada yapılan her
iyi işte sizlerin de payı olacaktır, katkısı olacaktır. Bu hepimizin ortak
değeridir. Milletin iradesiyle bugün biz buradayız, yarın siz burada olursunuz,
yine bunun yönetimine talip olursunuz. 
Tekrar şimdiden vereceğiniz destekler için hepinize
teşekkür ediyorum. (AK PARTİ sıralarından alkışlar) 
BAŞKAN – Teşekkür ederim Sayın Bakan.
Tasarının tümü üzerindeki görüşmeler tamamlanmıştır.
Maddelerine geçilmesini oylarınıza sunuyorum: Kabul
edenler… Kabul etmeyenler… Kabul edilmiştir.
Birleşime beş dakika ara veriyorum. 
Kapanma Saati: 00.08
SEKİZİNCİ OTURUM
Açılma Saati: 00.12
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Emre KÖPRÜLÜ (Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 101’inci Birleşiminin Sekizinci Oturumunu açıyorum. 
383 sıra sayılı Kanun Tasarısı’nın görüşmelerine
kaldığımız yerden devam ediyoruz.
Komisyon? Yok.
Ertelenmiştir.
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 15 Haziran 2016
Çarşamba günü saat 14.00’te toplanmak üzere birleşimi kapatıyorum; iyi geceler
diliyorum.
Kapanma Saati: 00.13




(x) 383 S. Sayılı Basmayazı tutanağa
eklidir.




