



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
56’ncı Birleşim
7 Şubat 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Mahmut Tanal’ın,
adalet nöbetine ilişkin gündem dışı konuşması
2.- Çorum Milletvekili Salim Uslu’nun,
Şehit İskilipli Mehmet Atıf Hocanın idam edilişinin 92’nci yıl dönümüne ilişkin
gündem dışı konuşması
3.- Mardin Milletvekili Ali Atalan’ın,
Afrin’de yaşayan Ezidilerin durumuna ilişkin gündem dışı konuşması

III.- SATAŞMALARA İLİŞKİN KONUŞMALAR
1.- Mardin Milletvekili Ali Atalan’ın,
Amasya Milletvekili Mehmet Naci Bostancı’nın yerinden sarf ettiği bazı
ifadeleri sırasında şahsına sataşması nedeniyle konuşması
2.- Millî Savunma Bakanı Nurettin
Canikli’nin, Mardin Milletvekili Ali Atalan’ın sataşma nedeniyle yaptığı
konuşması sırasında Hükûmete sataşması nedeniyle konuşması
3.- Samsun Milletvekili Erhan Usta’nın,
Ankara Milletvekili Levent Gök’ün (3/1511) esas numaralı Başbakanlık Tezkeresi
üzerinde şahsı adına yaptığı konuşması sırasında MHP Grup Başkanına ve Milliyetçi
Hareket Partisine sataşması nedeniyle konuşması
4.- Amasya Milletvekili Mehmet Naci
Bostancı’nın, Ankara Milletvekili Levent Gök’ün (3/1511) esas numaralı Başbakanlık
Tezkeresi üzerinde şahsı adına yaptığı konuşması sırasında Adalet ve Kalkınma
Partisine sataşması nedeniyle konuşması
5.- Sakarya Milletvekili Engin Özkoç’un,
Samsun Milletvekili Erhan Usta’nın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
6.- Adana Milletvekili Meral Danış
Beştaş’ın, Konya Milletvekili Abdullah Ağralı’nın HDP grup önerisi üzerinde AK
PARTİ Grubu adına yaptığı konuşması sırasında Halkların Demokratik Partisine sataşması
nedeniyle konuşması
7.- Mardin Milletvekili Mithat Sancar’ın,
Amasya Milletvekili Mehmet Naci Bostancı’nın yaptığı açıklaması sırasında
Halkların Demokratik Partisine sataşması nedeniyle konuşması
8.- Sakarya Milletvekili Engin Özkoç’un,
Diyarbakır Milletvekili Sibel Yiğitalp’in görüşülmekte olan 689 sayılı Kanun
Hükmünde Kararname’nin tümü üzerinde HDP Grubu adına yaptığı konuşması sırasında
Cumhuriyet Halk Partisine sataşması nedeniyle konuşması
9.- Diyarbakır Milletvekili Sibel
Yiğitalp’in, Sakarya Milletvekili Engin Özkoç’un sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması

IV.- AÇIKLAMALAR
1.- İstanbul Milletvekili Filiz
Kerestecioğlu Demir’in, Millî Savunma Bakanı Nurettin Canikli’nin sataşma
nedeniyle yaptığı konuşmasındaki bazı ifadelerine ilişkin açıklaması
2.- Samsun Milletvekili Erhan Usta’nın,
Afrin harekâtının temel amacı ve hedefinin terör unsurları PKK/PYD olduğuna
ilişkin açıklaması
3.- İstanbul Milletvekili Didem Engin’in,
Hükûmeti kanser konusunda kapsamlı, önleyici ve erken teşhisi kolaylaştırıcı
politikalar geliştirmeye ve kanser ilaçlarına erişim sorununu bir an evvel
çözüme kavuşturmaya çağırdığına ilişkin açıklaması
4.- İstanbul Milletvekili Onursal
Adıgüzel’in, AKP’nin tüm karşı çıkmalara rağmen Sinop İnceburun’a çevre ve doğa
katili nükleer santral yapma ısrarını sürdürdüğüne ilişkin açıklaması
5.- Trabzon Milletvekili Salih Cora’nın,
son günlerde özellikle Amerika ve Avrupa Birliği ülkelerinde ellerinde bölücü
terör örgütlerinin paçavralarıyla gösteri yapan ve üzerinde Türk pasaportu
taşıyan bu hainler için adli makamları göreve çağırdığına ilişkin açıklaması
6.- Çankırı Milletvekili Muhammet Emin
Akbaşoğlu’nun, Aile ve Sosyal Politikalar Bakanlığının geçici koruma altındaki
sığınmacılara yönelik Eğitim ve Psikososyal Destek Projesi kapanış törenine
ilişkin açıklaması
7.- Mersin Milletvekili Ali Cumhur
Taşkın’ın, Mersin Şehir Hastanesini Mersin’e kazandırdığı için Cumhurbaşkanı ve
Başbakana Mersinliler ve şahsı adına şükranlarını sunduğuna ilişkin açıklaması
8.- Kahramanmaraş Milletvekili İmran
Kılıç’ın, bugün İslam dünyasının Endülüs’ün yeni bir versiyonunu yaşadığına ama
saldırının Haçlı artı siyonist saldırısı olduğuna ilişkin açıklaması
9.- Adana Milletvekili Zülfikar İnönü
Tümer’in, Türk Silahlı Kuvvetleri bünyesinde toplam kaç sözleşmesi askerî
personel istihdam edildiğini ve sözleşmeli personelin Türk Silahlı Kuvvetleri
kadrosuna alınmasına yönelik bir çalışma olup olmadığını öğrenmek istediğine
ilişkin açıklaması
10.- Balıkesir Milletvekili Namık
Havutça’nın, AKP’li belediye başkanlarının zorla istifa ettirilmek suretiyle
inceleme ve soruşturmalardan muaf tutularak adaletten niye kaçırıldığını
öğrenmek istediğine ilişkin açıklaması
11.- Niğde Milletvekili Ömer Fethi
Gürer’in, asgari ücrette mutlaka yeni bir düzenlemeye gidilmesi gerektiğine
ilişkin açıklaması
12.- İstanbul Milletvekili Sibel
Özdemir’in, 3173 nitelik kodlu ön lisans muhasebe mezunlarının kadro sorununa
ilişkin açıklaması
13.- Afyonkarahisar Milletvekili Burcu
Köksal’ın, Dinar Orman İşletme Müdürlüğünde 5 Şubat 2018 tarihinde ORKÖY’den yardım
alacak 9 köyün sıralamasına ilişkin çekilen kuranın iptali ve yurttaşların
İscehisar ilçesindeki TOKİ konutlarının vade uzatımına ilişkin dilekçelerinin
işleme alınmamasıyla ilgili bir açıklama beklediğine ilişkin açıklaması
14.- Kayseri Milletvekili Sami
Dedeoğlu’nun, güney sınırlarında terör devletinin kurulmasına asla müsaade
etmeyip operasyonlara son terörist etkisiz hâle gelene kadar devam edileceğine
ve tüm şehitlere Allah’tan rahmet dilediğine ilişkin açıklaması
15.- Mersin Milletvekili Baki Şimşek’in,
Afrin harekâtında sonuna kadar gidileceğinden ve sonuca ulaşılacağından
şüpheleri olmadığına ilişkin açıklaması
16.- Osmaniye Milletvekili Mücahit
Durmuşoğlu’nun, tarihin Zeytin Dalı Harekâtı’nı ordumuzun yeni bir zaferi
olarak altın harflerle, ülkemize yönelik saldırılara verilen sinsi destekleri
de kara birer leke olarak yazacağına ve Mardin Milletvekili Orhan Miroğlu’na
oğlunun vefatı nedeniyle başsağlığı dileğinde bulunduğuna ilişkin açıklaması
17.- İzmir Milletvekili Necip Kalkan’ın, 4
Şubat Dünya Kanser Günü’ne ilişkin açıklaması
18.- İstanbul Milletvekili Ali Şeker’in,
nükleer santral yapmanın kabul edilebilir hiçbir tarafı olmadığına ilişkin
açıklaması
19.- Kocaeli Milletvekili Radiye Sezer
Katırcıoğlu’nun, Afrin’de başlayan, Menbic ve Fırat’ın doğusuna doğru devam
etmesi beklenen operasyonun Türkiye için meşru bir müdafaa olduğuna ve son terörist
bölgeden temizleninceye kadar devam edeceğine ilişkin açıklaması
20.- Ankara Milletvekili Şenal Sarıhan’ın,
idam cezalarının yeniden getirilmesi konusundaki tartışmaların ve savunma hakkı
ihlallerinin devam edip etmeyeceğini öğrenmek istediğine ilişkin açıklaması
21.- Giresun Milletvekili Bülent Yener
Bektaşoğlu’nun, “Türkiye” adının bazı kurumlardan çıkarılmak istenmesine
ilişkin açıklaması
22.- Zonguldak Milletvekili Şerafettin
Turpcu’nun, 2014 yılında Soma ve Ermenek’te yaşanan facialar sonrası hayatını
kaybeden madencilerin ailelerine tanınan hakların Zonguldak ve Türkiye’nin diğer
illerindeki tüm madenci ailelerine tanınmasını talep ettiğine ilişkin
açıklaması
23.- Samsun Milletvekili Erhan Usta’nın, 7
Şubat Kahramanmaraş’a “kahraman”lık unvanı verilmesinin 45’inci yıl dönümüne,
Millî Eğitim Bakanlığının rehberlik sertifika kursu açma planına ve rehberlik
hizmetlerinin liyakati ve eğitimi olmayan ucuz iş gücüyle yapılmasının son
derece yanlış olacağına ilişkin açıklaması
24.- İstanbul Milletvekili Filiz
Kerestecioğlu Demir’in, Halkların Demokratik Partisine yönelik gözaltıların devam
ettiğine, bunun partilerini fiilen kapatma planı olduğuna, 7 milletvekilinin
milletvekilliğinin düşürüldüğüne ve işsizlik, kadın cinayetleri ve kadınlara
yapılan ayrımcılık, çocuk istismarı gibi temel sorunların savaşla örtülmeye
çalışıldığına ilişkin açıklaması
25.- Sakarya Milletvekili Engin Özkoç’un,
Mardin Milletvekili Orhan Miroğlu’na oğlunun vefatı nedeniyle başsağlığı
dileğinde bulunduğuna, milletvekillerinin hiç yargılanmadan cezaevlerinde
tutulmasına karşı Cumhuriyet Halk Partisi Grubunun kesin bir duruş sergilediğine,
Sinop’ta nükleer santral yapımıyla ilgili bilgilendirme toplantısında
yaşananlara ve haklı mücadelelerinde sonuna kadar Sinop halkının yanında yer
alacaklarına ilişkin açıklaması
26.- Amasya Milletvekili Mehmet Naci
Bostancı’nın, Mardin Milletvekili Orhan Miroğlu’na oğlunun vefatı nedeniyle
başsağlığı dileğinde bulunduğuna ve taziyelerini bildirenlere teşekkür
ettiğine, 7 Şubat Kahramanmaraş’a “kahraman”lık unvanı verilmesinin 45’inci yıl
dönümüne ve Zeytin Dalı Operasyonu’nun bir barış operasyonu olduğuna ilişkin
açıklaması
27.- Samsun Milletvekili Erhan Usta’nın,
Mardin Milletvekili Orhan Miroğlu’na oğlunun vefatı nedeniyle başsağlığı
dileğinde bulunduğuna ilişkin açıklaması
28.- İstanbul Milletvekili Filiz
Kerestecioğlu Demir’in, Mardin Milletvekili Orhan Miroğlu’na oğlunun vefatı
nedeniyle başsağlığı dileğinde bulunduğuna ilişkin açıklaması
29.- Mersin Milletvekili Aytuğ Atıcı’nın,
Akkuyu’da ve Sinop’ta nükleer santral projelerinden derhâl vazgeçilmesi
gerektiğine ilişkin açıklaması
30.- Sakarya Milletvekili Engin Özkoç’un,
Millî Savunma Bakanı Nurettin Canikli’nin (3/1511) esas numaralı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine ilişkin
açıklaması
31.- İstanbul Milletvekili Filiz Kerestecioğlu
Demir’in, Millî Savunma Bakanı Nurettin Canikli’nin (3/1511) esas numaralı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
32.- Millî Savunma Bakanı Nurettin
Canikli’nin, Sakarya Milletvekili Engin Özkoç ile İstanbul Milletvekili Filiz
Kerestecioğlu Demir’in yaptıkları açıklamalarındaki bazı ifadelerine ilişkin
açıklaması
33.- Sakarya Milletvekili Engin Özkoç’un,
Millî Savunma Bakanı Nurettin Canikli’nin yaptığı açıklamasındaki bazı
ifadelerine ilişkin açıklaması
34.- Millî Savunma Bakanı Nurettin
Canikli’nin, Sakarya Milletvekili Engin Özkoç’un yaptığı açıklamasındaki bazı
ifadelerine ilişkin açıklaması
35.- Ankara Milletvekili Levent Gök’ün,
Suriye’deki şu andaki rejime bu operasyonla ilgili yazılı bir bildirimde
bulunulup bulunulmadığını ve MİT Müsteşarı Hakan Fidan’ın Suriye Ulusal
Güvenlik Bürosu Başkanıyla Suriye’de bir görüşme gerçekleştirdiği iddiasının
doğru olup olmadığını öğrenmek istediğine ilişkin açıklaması
36.- Millî Savunma Bakanı Nurettin
Canikli’nin, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
37.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın sataşma nedeniyle
yaptığı konuşmasındaki bazı ifadelerine ilişkin açıklaması
38.- Amasya Milletvekili Mehmet Naci
Bostancı’nın, Diyarbakır Milletvekili Sibel Yiğitalp’in görüşülmekte olan 689
sayılı Kanun Hükmünde Kararname’nin tümü üzerinde HDP Grubu adına yaptığı konuşmasındaki
bazı ifadelerine ilişkin açıklaması
39.- Sakarya Milletvekili Engin Özkoç’un,
Diyarbakır Milletvekili Sibel Yiğitalp’in görüşülmekte olan 689 sayılı Kanun
Hükmünde Kararname’nin tümü üzerinde HDP Grubu adına yaptığı konuşmasındaki
bazı ifadelerine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar
Tüzün’ün, Başkanlık Divanı olarak Mardin Milletvekili Orhan Miroğlu’na oğlunun
vefatı nedeniyle başsağlığı dileğinde bulunduklarına ilişkin konuşması
2.- Oturum Başkanı TBMM Başkan Vekili Yaşar
Tüzün’ün, Diyarbakır Milletvekili Sibel Yiğitalp’in 689 sayılı Kanun Hükmünde
Kararname’nin tümü üzerinde HDP Grubu adına yaptığı konuşmasındaki bazı
ifadelerine ilişkin konuşması

VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015, 9/2/2016 ve 8/2/2017 tarihli 956, 984, 1008, 1031,1054,
1082, 1107 ve 1136 sayılı Kararlarıyla birer yıl uzatılan izin süresinin
10/2/2018 tarihinden itibaren bir yıl daha uzatılmasına, ayrıca denizde
terörizmle mücadele harekâtlarına katkı sağlanabilmesi maksadıyla
unsurlarımızın bölge ülkeleri kara suları dışında (2383 [2017] Sayılı BMGK
Kararı Gereğince Somali kara suları dâhil olacak şekilde) denizde terörizmle
mücadele görevi için yetkilendirilmeleri ve bununla ilgili gerekli
düzenlemelerin Hükûmet tarafından yapılması için Anayasa’nın 92’nci maddesi
uyarınca izin verilmesine dair tezkeresi (3/1511)

VII.- ÖNERİLER
A) Siyasi Parti Grubu Önerileri
1.- HDP Grubunun, 7/2/2018 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Şırnak’ın Cizre ilçesinde 2015 ve 2016 yıllarında Şırnak Valiliğince sokağa
çıkma yasağı ilan edilmesiyle meydana gelenlerin araştırılması ve hukuki
süreçlerin işletilmesi amacıyla verilmiş olan Meclis araştırması önergesinin
görüşmelerinin, Genel Kurulun 7 Şubat 2018 Çarşamba günkü birleşiminde
yapılmasına ilişkin önerisi

VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 688 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/830) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 470)
2.- 689 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/835) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 483)
3.- 692 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/863) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 498)
4.- 693 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/869) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 499)
5.- 695 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/906) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi’nin (S. Sayısı: 511)
6.- 697 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/908) ve İçişleri
Komisyonu Raporu’nun (S. Sayısı: 513)

IX.- YAZILI SORULAR VE CEVAPLARI
1.- Adana Milletvekili Elif Doğan
Türkmen'in, 2018 yılı bütçesi kapsamında Adana'da yapılacak yatırımlara ilişkin
sorusu ve Gümrük ve Ticaret Bakanı Bülent Tüfenkci’nin cevabı (7/21676)
7 Şubat 2018 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN – Türkiye
Büyük Millet Meclisinin 56’ncı Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, adalet nöbetiyle ilgili söz isteyen İstanbul Milletvekili Mahmut
Tanal’a aittir.
Buyurun
Sayın Tanal. (CHP sıralarından alkışlar)
Süreniz
beş dakika. 
II.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Mahmut Tanal’ın,
adalet nöbetine ilişkin gündem dışı konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum. 
Meslektaşımız
Avukat Kemal Aytaç, adalet nöbetinin 44’üncü haftasında Çağlayan’da Türk
Tabipleri Birliğinin “Savaş, bir halk sağlığı sorunudur.” konulu basın
açıklamasını okuduğu için gece saat 01.30’da evinden alınmak istenmiştir. Ancak
o gece evinde olmadığı için gözaltı işlemi gerçekleştirilememiş ve eve giden
polis memurları tutanak tutarak geri dönmüşlerdir.
Aslında
Avukat Kemal Aytaç gündüzleri ya sürekli adliyede bulunmakta ya ofisinde
bulunmakta. Sürekli çalışan, aktif olan bir avukat olduğu için, Emniyetin bu
şekilde gece saat 01.30’da ev baskını yapması, gerçekten hukuku dışı, baskı ve
zorlama olayına ait, aynı zamanda diktatörlük rejimlerinde görülen bir
uygulamadır. Kemal Aytaç ve avukatları cumhuriyet savcılığına müracaat
ettikleri zaman cumhuriyet savcılığında bu şekilde bir yakalama, arama
kararının olmadığı şeklinde bilgi vermişlerdir. Gece saat 01.30’da eve baskına
giden polisler hakkında cumhuriyet başsavcılığının derhâl işlem yapması
gerekmektedir.
Kemal
Aytaç, 2 Şubatta yakalama ve gözaltı kararı dilekçesine itirazını verdiği hâlde,
itiraz dilekçesi cumhuriyet savcılığı tarafından alınmamıştır. Neden alınmamıştır?
Çünkü soruşturma dosyası UYAP’a kaydedilmediğinden dolayı işlemler
gerçekleştirilmemiştir.
Sayın
Başkanım, çok gürültü olduğu için benim de burada dikkatim dağılıyor, özür
dilerim.
BAŞKAN
– Sayın Tanal, çok haklısınız.
Sayın
milletvekilleri, rica ediyorum… Hatip arkadaşımız kürsüde.
Buyurun
Sayın Tanal.
MAHMUT
TANAL (Devamla) – Teşekkür ederim Sayın Başkanım.
Değerli
arkadaşlar, cumhuriyet savcılarının dosyalar işleme konulmadığı için dilekçeyi
almama gibi bir lüksü yoktur; bu, Anayasa’mızın 74’üncü maddesi uyarınca suç
teşkil etmektedir. Hele hele bir avukatın -ofisi belli, evi belli, adresi
belli- gece saat 01.30’da gözaltı kararı olmadığı hâlde evine gidilmesi… Bir
avukata bu yapılıyorsa sıradan vatandaşa neler yapılıyor? Yani bu anlamda
Türkiye’nin geldiği hukuk dışı uygulamaların bir örneğidir bu. Ülkede adaletin
aslında nesli tükendi ve adalet tükendiği için, sahip çıkılması için nöbet
tutulacak bir hâle gelmiş durumda. Adalet, her yerde, her taşın altında, yargı
mensubunun vicdanında, her yöneticinin kararlarında olmalıdır. Hep söylüyoruz,
söylemeye de devam edeceğiz, adalet bir gün herkese mutlaka lazım olacaktır.
Özgürlüklerimizi korumak için, savunma hakkımız için, basın özgürlüğü için,
ifade özgürlüğü için, demokrasi için, üstünlerin hukukuna son vermek için,
terörle mücadele için, insanlık için, onurlu yaşamak için, barış için,
dayanışma için adalet nöbetine devam edeceğiz. Adaletin bu ülkede egemen olması
gerekiyor. Belki bir gün suçlu da olsak hak ettiğimiz cezanın insani şartlarda
gerçekleştirilmesi için mutlak suretle adalet lazım olacak. 
Olağan
dışı bir talebimiz yok, herkes için olması gereken, olağanı yaşamak için hava
gibi, su gibi gerekli olan adaleti istiyoruz. Adaleti kim sağlar? Adaleti, ülke
yöneticileri sağlar, kendisiyle fikirdaş olmayana sahip çıkan, onların temel
hak ve hürriyetlerine saygı duyan yöneticiler sağlar. Adaleti, kamuoyuna olanı
dosdoğru aktaran, vatandaşlara siyasetin aynası olan, objektif, lekesiz medya
sağlar; kocaman adliye saraylarının içerisinde hukuku savunan, sadece
vicdanıyla sorumlu olan savcılar, yargıçlar sağlar. Adaleti, suçu ispat
edilinceye kadar masum olan her vatandaşı savunan, adaletin temeli olan, hukuk
devletinin güvencesi olan avukatlar sağlar. Adaleti, altüst olan düzenin
farkında olan bireyler sağlar; gördüklerini veya “Neden göremiyorum?” diye
düşündüklerini siyasi tavırlarına yansıtmayı, görebilmiş vatandaşlarımız
sağlar; “Düşüncelerine katılmıyorum ama düşüncelerini ifade edebilmen için
canımı bile veririm.” diyenler sağlar; canı yanınca adaleti hatırlayan değil,
hiç aklından çıkarmayanlar sağlar; adaleti, herkese layık görenler sağlar. 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Ben, özür dilerim Sayın Başkanım, bitirmek üzereyim hemen. 
BAŞKAN
– Sözlerinizi tamamlamak için ek bir dakika süre veriyorum Sayın Tanal.
Buyurun.

MAHMUT
TANAL (Devamla) – Teşekkür ederim Başkanım. 
Adaleti
sağlayamazsak vicdansızın adaletine mahkûm oluruz. Müvekkillerini savunan
avukatlar, gerçekleri yazan gazeteciler hapislerde. Silivri Cezaevinde tutuklu
bulunan Cumhuriyet gazetesi Yayın Yönetmeni Murat Sabuncu, İcra Kurulu Başkanı
Avukat Akın Atalay ve gazeteci Ahmet Şık gökyüzünü görmedikçe, ailesine
kavuşmadıkça bu adalet nöbetleri bitmeyecek. Dilerim ki 44’üncü adalet nöbetine
gerek kalmasın. Dilerim ki adalet nöbetleri korku nöbetlerine dönüşmesin.
Dilerim ki adalet anında yerini bulsun, hiçbir durağına geç kalmasın. Biz de
gazeteci arkadaşlarımızın, hukukçu meslektaşlarımızın mahkûmiyetlerinin
çetelesini tutmayalım. Adaletin kuvvetli, kuvvetlilerin de adaletli olmaları
gerekir çünkü kuvvete dayanmayan adalet âciz, adalete dayanmayan kuvvet
zalimdir. 
Teşekkür
ediyorum. 
Saygılarımı
sunarım. (CHP sıralarından alkışlar) 
BAŞKAN
– Teşekkür ederim Sayın Tanal.
Gündem
dışı ikinci söz, Şehit İskilipli Mehmet Atıf Hoca’nın idam edilişinin 92’nci
yıl dönümü münasebetiyle söz isteyen Çorum Milletvekili Sayın Salim Uslu’ya
aittir.
Sayın
Vekilimiz, buyurun. (AK PARTİ sıralarından alkışlar)
Süreniz
beş dakika. 
2.- Çorum Milletvekili Salim Uslu’nun,
Şehit İskilipli Mehmet Atıf Hocanın idam edilişinin 92’nci yıl dönümüne ilişkin
gündem dışı konuşması
SALİM
USLU (Çorum) – Sayın Başkan, Gazi Meclisin çok değerli üyeleri; sizleri sevgi
ve saygıyla selamlıyorum. 
Elbette
her milletvekilimizin hafta sonlarında yaptığı gibi ben de bu hafta sonu
Çorum’daydım, iki önemli etkinliğe katıldım ve önemine binaen sizlerle
paylaşmak istiyorum. Birincisi, Alaca’da Afrin şehidimiz Halil İbrahim Aygül
kardeşimizi on binlerce insanın katılımıyla defnettik ve babası Mustafa Bey son
derece metin bir şekilde “Devletimiz sağ olsun, vatan sağ olsun.” diyor idi.
Şimdi, Dodurgalı bir kardeşimiz Hakan Kayacı Afrin’de gazi olmuştur. Onun
babası Hasan Kayacı da “Yeter ki devletimiz zarar görmesin, yeter ki
milletimizi koruyalım. Korumak için her türlü, her şeyimizi vermeye hazırız.”
demiştir ki bu, devleti ebet müddet geleneğinin bir devamıdır. Ben bu
duyarlılıkları nedeniyle kendilerine teşekkür ediyorum. Şehitlerimize rahmet,
gazilerimize de şifa diliyorum.
Ama
bir hususu belirtmem lazım ki Alaca’daki on binlerin içerisinde Alevi, Sünni,
Türk, Kürt, Laz, Çerkez, her görüşten, her etnisiteden ve her aidiyetten insan
vardı ve bu insanlar sadece tek bayrak, tek vatan, tek devlet ve tek millet
için yürüdüler. Doğrusu, bunu takdirle karşıladığımı ve kendi seçmenim ve
halkımla da bir kez daha gurur duyduğumu belirtmek istiyorum. Ayrıca geleceğe
dönük umutlarımız da güçlenmiştir çünkü Türkiye, asla, bölmek isteyenlerin
iştahını kabartmayacak kadar duyarlıdır ve bu konuda kim Türkiye’ye diz
çöktürmek istiyorsa bunun hesabını bu halka elbette sandıkta verecektir.
Bir
diğer husus da Çorum’daki Hitit Üniversitemiz, Âşık Şekip Şahadoğru veya
geçmişteki, Hititler’deki Kadeş Anlaşması gibi Çorum’un değerlerini ortaya
çıkarmak ve kültürel değerlerimizi öne çıkarmak üzere bazı adımlar atmıştır.
Tabii, bunlar şayanışükrandır ama bir hususa dikkatinizi çekmek istiyorum. Ben,
kampüsünden, büyümesinden falan bahsetmeyeceğim, şüphesiz onlar devam eden
rutin faaliyetlerdir ama Hitit Üniversitemiz, Çorum ve İskilip Belediyeleri ve
Atıf-Der’le birlikte İskilip’te hafta sonu “Medreseden Darağacına” isimli bir
etkinlik düzenlemiştir. Bazı sayın milletvekilleri de katıldılar, izlediler.
Çok teşekkür ediyorum kendilerine de. Bu etkinlikte Atıf Hoca anlatıldı. Gün
yüzüne çıkmamış bazı belgeler de ortaya konulmuş oldu. Bunu da sizlerle kısaca
paylaşmak istiyorum. 
Atıf
Hoca, doksan iki yıl önce Babaeski Müftüsü Ali Rıza Efendi’yle birlikte idam
edilmiştir. Az önceki değerli konuşmacı adalet üzerine bir konuşma yapmışken,
doğrusu, adaletsiz bir şekilde, haksız bir şekilde, hukuksuz bir şekilde Atıf
Hoca’nın idam edilmiş olmasına özellikle dikkatinizi çekmek istiyorum. 
Bakınız,
bir kişi eğer zanlı ise, o insan idama mahkûm ediliyor ise o insanın öncelikle
müdafaa hakkını asıl olarak vermek gerekir. Oysa asker kaçaklarını toplamak ve
yargılamak üzere kurulan İstiklal Mahkemeleri, Hammurabi Kanunlarından beri
devam etmekte olan savunmanın kutsallığını ne yazık ki yok saymış ve Atıf
Hoca’ya savunma fırsatı dahi vermeden 5 celsede yapılan yargılamayla idamına
karar vermiş, 5’inci gün de itirazı kabil olmayan, temyizi mümkün olmayan bir
şekilde ve “Şahitlerin bilahare dinlenmesine, savunmanın bilahare alınmasına”
diyerek âdeta idamı onaylanmıştır. 
Tabii,
o günkü mahkemenin üyeleri Meclisten seçilmiştir, tayin edilmiştir Meclisten.
Savcı Necip Ali hariç, diğer Kel Ali, Kılıç Ali hiçbir şekilde hukuk nosyonuna
sahip değillerdir ama ne yazık ki Atıf Hoca’nın bırakın savunmasını almayı,
altı yıl önce o günkü Vakit gazetesine…
(Mikrofon
otomatik cihaz tarafından kapatıldı) 
SALİM
USLU (Devamla) – …1920 tarihli Vakit gazetesine tekzip gönderdiği hâlde ne
yazık ki o tekzibi, altı yıl önceki tekzibi yok saymışlardır.
CELAL
DOĞAN (İstanbul) – Deniz Gezmiş’i asan mahkemenin başkanı da albaydı. Ne fark
eder yani? İskilip’e gitmeye gerek yok.
ALİ
ŞEKER (İstanbul) – Türk Tabipleri Birliği Başkanını içeri alan kim?
SALİM
USLU (Devamla) – Sayın Başkan, tamamlayayım. 
BAŞKAN
– Sayın Uslu, buyurun.
SALİM
USLU (Devamla) – Çok teşekkür ederim.
Şimdi,
bakınız, burada elbette konuşulacak konu çok ama iadeiitibar gerekiyor. Sadece
Atıf Hoca’ya değil, bu ülkede mazlum konumunda kim idam edildiyse hepsine
iadeiitibar gerekiyor. 
Atıf
Hoca konuşmasının bir bölümünde, son bölümünde -müdafaasını ele geçirdik, şu
anda müdafaası hazır durumda- “Bence çağdaş bir zihniyete sahip olmak demek
medeni bir kafa yapısıyla yararlı işler ortaya koyabilmektir. Bu açıdan
bakıldığında kendimi çağdaş zihniyetin en önemli isimlerinden birisi olarak
görüyorum.” diyor, Türkçesiyle ifade ediyorum. 
Yine,
Atıf Hoca’yla beraber, o günlerde idam edilen Seyit Rıza’ya da iadeiitibar
yapılmalıdır. Seyit Rıza da “Evladı Kerbela’yık. Bihatayık. Ayıptır, zulümdür,
günahtır.” diyor.
Lütfen,
bu yüce Meclis iadeiitibar konusunu ciddi ciddi dikkate almalıdır diyorum,
hepinizi saygıyla selamlıyorum. (AK PARTİ sıralarından alkışlar)
ALİ
ŞEKER (İstanbul) – İdamı geri getirmek istiyorsunuz, nasıl olacak bu iş?
BAŞKAN
– Teşekkür ederim Sayın Uslu.
Sayın
milletvekilleri, gündem dışı üçüncü söz, Afrin’de yaşayan Zeyidilerin durumu
hakkında söz isteyen Mardin Milletvekili Ali Atalan’a aittir.
Buyurun
Sayın Atalan. (HDP sıralarından alkışlar)
SİBEL
YİĞİTALP (Diyarbakır) – Ezidiler.
BAŞKAN
– Ezidilerin dedim, yanlış mı söyledim? 
SİBEL
YİĞİTALP (Diyarbakır) – Evet. 
ERTUĞRUL
KÜRKCÜ (İzmir) – “Zeyidi” dedin.
3.- Mardin Milletvekili Ali Atalan’ın,
Afrin’de yaşayan Ezidilerin durumuna ilişkin gündem dışı konuşması
ALİ
ATALAN (Mardin) – Sayın Başkan, değerli milletvekilleri; hepinizi saygıyla
selamlıyorum. 
Ezidiler…
Başkan, siz, maalesef yanlışlıkla telaffuz ettiniz. 
Öncelikle,
Hükûmetin Afrin’e karşı başlatmış olduğu savaşa dur demek için tüm dünyada,
Rojava’da ve özellikle Afrin’de kitlesel gösteriler yaparak bir kez daha barışı
haykıran insanları buradan selamlıyor, savaşa karşı barışı, zulme karşı
özgürlüğü kararlı bir şekilde savunacağımızı bir kez daha belirtmek istiyorum.
ERHAN
USTA (Samsun) – Teröristlere selam gönderiyorsunuz.
ALİ
ATALAN (Devamla) – Konumuza ilişkin, Platon şöyle demiş: “Zulmün en büyüğü ve
en çirkef yönü, onun dışa dönüp adalet olarak lanse edilmiş hâlidir.” AKP’nin
burada yapmaya çalıştığı maalesef budur. Afrin’in bir tehdit oluşturduğu
iddiası mesnetsizdir ve kesinlikle doğru değildir. Sorun tamamen iktidar ile
iktidara endeksli Kürt fobisinden kaynaklı, Kürt halkının kazanımlarına yönelik
karşı bir anlayışın alenen dışa vurumudur. 
Çözüm
görüşmelerinin sekteye uğratılmasıyla beraber geleneksel yok sayma ve imha etme
konsepti yeniden devreye girmiş “Gerekirse Suriye’ye 4 adam gönderip,
Türkiye’ye 8 füze attırıp savaş gerekçesi üretirim.” diyen mantığın ürünüdür.
Katliamcı, tecavüzcü, gerici DAEŞ’e karşı Araplar, Ermeniler, Türkmenler,
Süryaniler ve Ezidilerle beraber onurlu ve cesur bir mücadele yürüten Kürt
halkının Suriye sınırları içinde statü kazanmasına engel teşkil etmek
istenmektedir. 
Suriye’de
yaşanan savaştan kaçıp Afrin’e sığınan 400 binden fazla insan var. Bunların
arasında Arap, Ermeni, Türkmen, Kürt, Süryani, Alevi, Ezidi, Hristiyan ve Sünni
var. Bu insanlar yedi yıl boyunca burada güven ve barış içerisinde
yaşamışlardır. Birleşmiş Milletler, UNICEF gibi uluslararası kurumlar başta
olmak üzere Suriye İnsan Hakları Gözlemevi, Suriye Haber Ajansı, AFP, CNN gibi
birçok farklı kurum ve haber ajansı bu saldırılarda sivillerin hedef alındığına
dikkat çekmiştir. 
AKP
Hükûmetinin savunduğu ÖSO ve ona bağlı grupların Afrin’e yönelik saldırısında
üç bin üç yüz yıllık antik Ayn Dara Tapınağı, Nebi Huri Kalesi ile Barde,
Gobele ve Elbiske köylerinde bulunan tarihî Hristiyan kiliseleri tahrip
edilmiştir. 
Afrin’de
saldırıların hedefinde olan topluluklardan biri de Ezidilerdir. DAEŞ’in
Şengal’e yönelik saldırıları sırasında ilk hedef olarak Ezidilere yönelmesi
gibi, bugün Afrin’e yönelik saldırılarda da yine Ezidilerin hedef alınması bir
tesadüf değildir. Son günlerde yapılan saldırılarda Ezidilerin yaşam
alanlarının ve inanç mekânlarının tahrip edildiği söylenmektedir. Saldırıların
ilk gününden itibaren Ezidi yurdu Kastel Cündo bölgesi ile diğer Ezidi yerleşim
yerleri hedef alınmıştır. Hükûmetin desteklediği ÖSO ve ona bağlı bazı
grupların başta Ezidiler olmak üzere Alevi ve Hristiyanlara karşı katliamlara
girişebileceğinden son derece kaygılıyız. Bu örgütlerin insanlara karşı nasıl
barbarca davrandıkları sosyal medya üzerinden yayınladıkları kendi videolarıyla
bir kez daha ifşa olmuştur. 
İnsanlığın
ortak mirası olan kadim Ezidi halkı bu bölgede bir soykırımla karşı karşıyadır.
Dolayısıyla, ilgili ve yetkili bütün ulusal ve uluslararası kurum ve
kuruluşları acil ve ivedilikle tedbir almaya çağırıyoruz. Bizler, halklar ve
inançlar arasında hiç fark gözetmeden bu saldırılara son verilsin, barış ve
özgürlük tesis edilsin diyoruz. Demokrasi ve barıştan yana olan bütün güçleri
bu kirli savaş konseptine karşı çıkmaya çağırıyoruz. 
Cicero’nun
ünlü bir sözüyle bitireyim: “En kötü barış, en iyi diye tabir edilen savaştan
çok daha iyidir.”
Teşekkür
eder, saygılar sunarım. (HDP sıralarından alkışlar)
BAŞKAN
– Teşekkür ederim Sayın Atalan.
MEHMET
NACİ BOSTANCI (Amasya) – Sayın Başkanım…
BAŞKAN
– Buyurun Sayın Başkan.
MEHMET
NACİ BOSTANCI (Amasya) – Buradan Afrin’e selam gönderilmesini “orada
direnenler” denilerek bir terörist yapılanmaya selam gönderilmesini şiddetle
kınıyorum; kayıtlara geçsin. 
ALİ
ATALAN (Mardin) – “Kitlesel gösterilere” dedim, “barış” diyen…
MEHMET
NACİ BOSTANCI (Amasya) – Oradaki PYD, PKK’nın uzantısıdır, ortaktırlar.
PKK’nın, Türkiye’de 1984’ten bu yana halkları birbirine karşı düşman kılmak
için şiddeti, kanı ve vahşeti kullanan bir örgüt olduğunu biliyoruz; PYD’de de
aynısını yapıyor bugün Suriye’nin kuzeyinde. PYD kirli bir örgüttür. Vahşetin
ve kanın adresidir. Barışı istemek, Suriye’nin birliğini talep etmekten geçer.
Suriye’nin birliği içerisinde Kürtler, Türkmenler, Araplar özgür bir şekilde
var olmalı; barış böyle bir esas üzerine kurulabilir. Türkiye’nin yapmış olduğu
operasyon, Suriye’nin birliğini esas alan barışçı bir operasyondur, kirli terör
örgütüne karşıdır.
ALİ
ŞEKER (İstanbul) – Niye Suriye hükûmetiyle yapmıyorsunuz?
SİBEL
YİĞİTALP (Diyarbakır) – IŞİD varken niye yapmıyordunuz?
MEHMET
NACİ BOSTANCI (Amasya) – ÖSO’yla birlikte, uluslararası bütün süreçlerde
onaylanmış bir grupla birlikte yapılmaktadır. 
Teşekkür
ederim. (AK PARTİ sıralarından alkışlar)
BAŞKAN
– Teşekkür ederim Sayın Bostancı.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Başkanım.
FİLİZ
KERESTECİOĞLU DEMİR (İstanbul) – “Orada terör örgütlerine selam gönderiliyor.”
denilerek sataşmada bulunulmuştur. Zaten Türkiye kadar herhâlde dünyada sürekli
her şeyi terörle ilişkilendiren başka bir ülke de yoktur sanırım. Bu nedenle
hatibimiz için söz talep ediyoruz sataşmadan.
BAŞKAN
– Buyurun Sayın Atalan.
Yeni
bir sataşmaya mahal vermeyelim lütfen. 
III.- SATAŞMALARA İLİŞKİN KONUŞMALAR
1.- Mardin Milletvekili Ali Atalan’ın, Amasya
Milletvekili Mehmet Naci Bostancı’nın yerinden sarf ettiği bazı ifadeleri
sırasında şahsına sataşması nedeniyle konuşması
ALİ
ATALAN (Mardin) – Değerli Başkan, teşekkür ediyorum.
Şimdi,
AK PARTİ’nin değerli grup başkan vekili benim söylediklerimi bence bilinçli
olarak çarpıtarak, dile getirerek, bunu esas alıp bizi töhmet altında bıraktı
ve kesinlikle reddediyoruz. Ben söylediklerimi yeniden okuyarak cevap vermek
istiyorum: “Biz Hükûmetin Afrin’e karşı başlatmış olduğu savaşa dur demek için
tüm dünyada, Rojova’da ve özellikle Afrin’de kitlesel gösteriler yaparak bir
kez daha barışı haykıran insanları buradan selamlıyoruz.” Bunu demişiz.
İBRAHİM
AYDEMİR (Erzurum) – Teröristlere bir şey demiyor musun, teröristlere?
ALİ
ATALAN (Devamla) – Şimdi, barışı istemek, barışı haykırmak eğer suçsa… Ki
maalesef Tabipler Birliği örneğinde görüldüğü gibi suç sayılmaktadır. Barışı
haykırmak, barışı istemek, barış için sokağa dökülmek maalesef burada suç
sayılıyor. 
MEHMET
NECMETTİN AHRAZOĞLU (Hatay) – PKK orada güçlenemediği için istiyor barışı, PKK;
isteyen PKK/PYD.
BAŞKAN
– Sayın milletvekilleri, lütfen!
ALİ
ATALAN (Devamla) – Bu suçu işlemeye devam edeceğiz.
MEHMET
NECMETTİN AHRAZOĞLU (Hatay) – Yanlış konuşuyorsun.
ALİ
ATALAN (Devamla) – Barışı haykırmaya devam edeceğiz.
Teşekkür
ederim. (HDP sıralarından alkışlar) 
MEHMET
NECMETTİN AHRAZOĞLU (Hatay) – Barış adına değil, sıkıştıkları için istiyorlar
barışı.
BAŞKAN
– Teşekkür ederim Sayın Atalan.
MEHMET
NACİ BOSTANCI (Amasya) – Sayın Başkanım... 
MİLLÎ
SAVUNMA BAKANI NURETTİN CANİKLİ (Giresun) – Sayın Başkanım, Hükûmetimize
yönelik açıklamaları oldu. O yüzden, sataşmadan söz istiyorum.
BAŞKAN
– Başkanım, Sayın Bakan mı, siz mi istiyorsunuz?
MEHMET
NACİ BOSTANCI (Amasya) – Sayın Bakan.
BAŞKAN
– Hükûmet adına Millî Savunma Bakanımız Sayın Canikli konuşacak. (AK PARTİ
sıralarından alkışlar) 
2.- Millî Savunma Bakanı Nurettin
Canikli’nin, Mardin Milletvekili Ali Atalan’ın sataşma nedeniyle yaptığı
konuşması sırasında Hükûmete sataşması nedeniyle konuşması
MİLLÎ
SAVUNMA BAKANI NURETTİN CANİKLİ (Giresun) – Sayın Başkan, değerli milletvekili
arkadaşlarım; hepinizi saygıyla selamlıyorum.
Zeytin
Dalı Harekâtı’nda sivillerin öldürüldüğüne yönelik, sivil ölümlerle ilgili
olarak gündeme getirilen bütün iddiaların tamamının yalan ve manipüle edilmiş,
belli bir algı oluşturmaya yönelik haberler olduğunu ifade etmem gerekiyor.
Bugüne kadar -19’uncu gündeyiz- Türk Silahlı Kuvvetlerinin özellikle sivillerin
zayiat görmemesi için gösterdiği hassasiyet gerçekten takdire şayandır ve
hiçbir ülkenin ordusu bu kadar titizlik içerisinde böyle bir operasyon
gerçekleştirmemiştir. 
Bakın,
koalisyon güçlerinin bugüne kadar Suriye’de yaptıkları operasyonlarda 911
sivilin öldürüldüğü yine koalisyonun resmî açıklamalarında yer almaktadır.
Aslında sayı daha da fazla ama resmî rakam 911. Bakın, El Bab Operasyonu’nda
-buna benzer bir operasyon orada gerçekleştirildi biliyorsunuz- Fırat Kalkanı
Harekâtı’nda sivil kaybı yok denecek kadar azdır. O nedenle zaten çok titiz
davranıyoruz. Gerçekten masum insanların en ufak bir zarar görmemesi için
gerekli her türlü tedbir alınıyor, harekât planları da buna göre dizayn edildi,
buna göre gerçekleştiriliyor; buna göre planlandı, buna göre
gerçekleştiriliyor. 
Sivil
kaybı şu olabilir: Etek giyen teröristler var. Bu doğru, gerçekten, bu gerçek;
burada da aynısını yapıyorlar. Yani sivil olarak etek giyen teröristleri
kastediyorlar çok büyük bir ihtimalle. Bir zayiat varsa onlar sivil gibi
görünen, görünmek isteyen ama etek giymiş teröristlerdir; karıştırmamak lazım,
onlar sivil değil, onlar terörist. Ama özellikle sivil kıyafeti içine girerek
uluslararası kamuoyunda Türkiye’ye yönelik bir algı oluşturmaya çalışıyorlar,
hepsi bu. 
(Mikrofon
otomatik cihaz tarafından kapatıldı)
MİLLÎ
SAVUNMA BAKANI NURETTİN CANİKLİ (Devamla) -Tamamlayabilir miyim Sayın Başkan. 
BAŞKAN
– Sayın Bakan, buyurun, sözlerinizi tamamlayınız. 
MİLLÎ
SAVUNMA BAKANI NURETTİN CANİKLİ (Devamla) - Ama orada esas katliamı yapan,
zorla oradaki insanları, çocukları askere almaya, sözde askere almaya çalışan ve
karşı çıktıklarında katleden -sayısız örnekleri var- terör örgütü. Konuşulması
gerekiyorsa, eleştirilmesi gerekiyorsa, bunun eleştirilmesi gerekiyor; katliam
varsa katliam bu. Sivilleri canlı kalkan yapan terör örgütü; bütün halkı,
oradaki on binlerce insanı canlı kalkan yapıyor ve meskûn mahallerden
çıkmalarına izin vermiyor, bunu zorla engelliyor.
MEHMET
NECMETTİN AHRAZOĞLU (Hatay) – Afrin’e zorla götürdüler Sayın Bakanım; Afrin’e
zorla, süngüyle götürdüler. 
MİLLÎ
SAVUNMA BAKANI NURETTİN CANİKLİ (Devamla) - İnsanları hapsediyor, şu anda
binlerce insan hapiste orada. Kim onlar biliyor musunuz? Sivil insanlar, masum
insanlar. Çocuklarının askere gitmesine, daha doğrusu terörist örgütün
içerisine alınmasına karşı çıkan insanlar bunlar; hapisteler şu anda, zindanlarda
tutuluyorlar. Katliam bu ve terör örgütü tarafından gerçekleştiriliyor. 
(Mikrofon
otomatik cihaz tarafından kapatıldı) 
MİLLÎ
SAVUNMA BAKANI NURETTİN CANİKLİ (Devamla) - Ama, burada çıkıp etek giymiş terör
örgütlerine de destek vermemek gerekiyor. 
Hepinize
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Canikli. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Kerestecioğlu. 
FİLİZ
KERESTECİOĞLU DEMİR (İstanbul) – Şimdi, bir bakanın görevi gerçekten, aslında
halkı doğru bilgilendirmektir. Ben, özellikle Sayın Bakanın yaptığı konuşmada
-çünkü hatibimizin sözü üzerine yapılan konuşmalar- gerçek olmayan
bilgilendirmeler olduğunu görüyorum ve bununla ilgili söz almak istiyorum. 
YUSUF
BEYAZIT (Tokat) – Ne yaptı mesela?
Sayın
Başkan, ne yaptı? 
BAŞKAN
– Yani, ne anlam ifade ettiniz şimdi, ben anlayamadım demek istediğinizi. Sayın
Bakan, Millî Savunma Bakanımız Hükûmet adına cevap verdi, niye yanlış bilgi… 
FİLİZ
KERESTECİOĞLU DEMİR (İstanbul) – Evet, halkın doğru olarak bilgilendirilmesi
gerektiğinin, burada bir parti ve milletvekilleri olarak bunu yapmanın
sorumluluğumuz olduğunun bilinciyle bu konuda bazı doğru bilgileri vermek üzere
söz talep ediyorum. 
BAŞKAN
– Yerinizden vereyim efendim.
FİLİZ
KERESTECİOĞLU DEMİR (İstanbul) – Yerimden de olabilir.
BAŞKAN
– Tabii, buyurun.
IV.- AÇIKLAMALAR
1.- İstanbul Milletvekili Filiz
Kerestecioğlu Demir’in, Millî Savunma Bakanı Nurettin Canikli’nin sataşma
nedeniyle yaptığı konuşmasındaki bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; şimdi
“Suriye’de ne işimiz var?” sorusunu yıllar öncesinde sormuştuk. Bugün burada,
kalkıp da ölen askerlerimiz için gerçekten, hamaset yapmak bizim canımızı çok
yakıyor. Öyle, kalkıp da her şeye “terör” “terörist” demekle işin içerisinden
çıkılmıyor. 
Bu
rakamları biz vermiyoruz, Birleşmiş Milletler dün açıklama yapıyor “150 sivil
öldü.” diyor. UNICEF açıklama yapıyor “Onlarca çocuk öldürüldü.” deyip 11
çocuğun bilgilerine ulaşıldığını ifade ediyor. 
MİLLÎ
SAVUNMA BAKANI NURETTİN CANİKLİ (Giresun) – Terör örgütünün katlettiği çocuklar
onlar. Terör örgütünün kendisi öldürüyor onları, terör örgütü öldürüyor onları.
Hepsini terör örgütü öldürüyor ve servis ediyor. 
FİLİZ
KERESTECİOĞLU DEMİR (İstanbul) – Terörist mi onlar? Çok kolay söylüyorsunuz,
her şeyi çok kolay söyleyip inkâr ediyorsunuz çünkü başka bir medyayı insanlara
izletiyorsunuz gerçeklere ulaşmasını istemiyorsanız. 
MİLLÎ
SAVUNMA BAKANI NURETTİN CANİKLİ (Giresun) – Terör örgütünün reklamını yapmayın!
FİLİZ
KERESTECİOĞLU DEMİR (İstanbul) – Eğer ki gerçekten mertçe yapacaksanız bir
şeyleri, hep beraber çıkalım…
(Mikrofon
otomatik cihaz tarafından kapatıldı) 
YILMAZ
TUNÇ (Bartın) – Siz, Türkiye Cumhuriyeti’nin Bakanına mı inanıyorsunuz yabancı
kuruluşların sözlerine mi? Türkiye Cumhuriyeti’nin Bakanına inanmıyorsun…
ERTUĞRUL
KÜRKCÜ (İzmir) – “Yabancı kuruluş” dediğin Birleşmiş Milletler. Sen kurdun o
kuruluşu. 
BAŞKAN
– Sayın Kürkcü…
MİLLÎ
SAVUNMA BAKANI NURETTİN CANİKLİ (Giresun) – Terör örgütünün görüntüleri onlar.
Terör örgütünün kendisi katlediyor. Şu anda köylerde bekletiyor… 
FİLİZ
KERESTECİOĞLU DEMİR (İstanbul) – Tamamlamak istiyorum Sayın Başkan izninizle.
BAŞKAN
– Buyurun.
FİLİZ
KERESTECİOĞLU DEMİR (İstanbul) – Evet, eğer gerçekten yaptığınıza
güveniyorsanız, gerçekten meşruiyetinize güveniyorsanız ki buradaki sözler
aslında güvenmediğinizin ispatı olan sözler. O zaman, burada söylenilen bir söz
daha vardı, gelin birlikte gidelim araştıralım. Biz on binlerce insanın orada
gösteri yaptığını görüyoruz, bu savaşa “hayır” diyen insanların.
MİLLÎ
SAVUNMA BAKANI NURETTİN CANİKLİ (Giresun) – Önce teröristleri temizleyelim,
ondan sonra. 
FİLİZ
KERESTECİOĞLU DEMİR (İstanbul) – Ne oldu? Kalkıldı ödüller verildi Ezidiler
öldürüldüğü zaman Şengal’de. Şimdi, arkasından, gene ödüller verecek.
MİLLÎ
SAVUNMA BAKANI NURETTİN CANİKLİ (Giresun) – Ezidi çocukları niye öldürdü terör
örgütü? Askere, silah altına almak istiyordu. Onları da terör örgütü öldürdü.
FİLİZ
KERESTECİOĞLU DEMİR (İstanbul) – Ben, Birleşmiş Milletler de Avrupa Konseyi de
çok istikrarlıdır ve gerçekten çok güzel açıklamalar yapıyor demiyor. Aynı
şekilde, ticaret ilişkileri nedeniyle çok istikrarsız ve riyakârca işler
yaptıklarını da biliyorum ama kalkıp da doğruyu bulacaksak o zaman herkese söz
vereceksiniz, kimseyi… 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Son sözümü söyleyeceğim Sayın Başkan. 
BAŞKAN
– Kayıtlara geçsin efendim, tamamlayın. 
FİLİZ
KERESTECİOĞLU DEMİR (İstanbul) – Tamamlamak istiyorum gerçekten. 
Bizim
konuştuğumuz başka bir kanal yok Sayın Başkan. 
BAŞKAN
– Buyurun. 
FİLİZ
KERESTECİOĞLU DEMİR (İstanbul) – Televizyonlara bütün bu arkadaşlar çıkıyorlar
ve Afrin’i konuşuyorlar, HDP’yi konuşuyorlar ama bir tek HDP’li orada olmuyor.
Buna insanlar isyan ediyorlar. Zannetmeyin ki sessizlik öyle sadece susarak,
içinde kalarak olan bir şey. Hayır, oylarıyla gösterecekler insanlar bunu.
Bugün, kongre yapmamızı bile engellemeye çalışıyorsunuz. 
YILMAZ
TUNÇ (Bartın) - Şehitlerin hakkını da savunsanız. 
FİLİZ
KERESTECİOĞLU DEMİR (İstanbul) – O yüzden, eğer gerçekten eşitçe olacaksa bir
şeyler, hep birlikte o sözü söyleyeceğiz, hep birlikte tartışacağız. Bunu bütün
partilere söylüyorum, sadece iktidardaki AK PARTİ’ye değil. Orada olan
gerçekleri biz de biliyoruz. Siz başka açıdan bakıyor olabilirsiniz ama bir
başka açıdan gerçekleri söylemek de bizim boynumuzun borcudur, halkımıza
sözümüzdür. 
BAŞKAN
– Teşekkür ederim Sayın Kerestecioğlu.
ERHAN
USTA (Samsun) – Sayın Başkan… 
BAŞKAN
- Sayın Usta, buyurun. 
2.- Samsun Milletvekili Erhan Usta’nın,
Afrin harekâtının temel amacı ve hedefinin terör unsurları PKK/PYD olduğuna
ilişkin açıklaması
ERHAN
USTA (Samsun) – Teşekkür ederim Sayın Başkan. 
Şimdi
“Bugün Afrin’de nasıl bir yapı var?” diye baktığımızda karşımıza çıkan şey şu:
Türkiye’yi tehdit eden, Türkiye’nin bekasını tehdit eden, Suriye’yi bölmeye
çalışan bir terör yapılanması var. Şimdi “Buraya müdahale edilmesin, buraya
dokunulmasın.” demek terörü savunmaktır, barışı savunmak değil yani buradaki
terör yapısı kalsın, bu bütün dünyaya buradan bir terör ihraç etsin, hem
Türkiye’yi tehdit etsin hem oradaki insanlar, mağdurlar katledilsin demektir.
Şimdi, bunu nasıl barışla bağdaştırıyorsunuz? Barış nedir biliyor musun? Barış,
oraya giden Türk askerinin alkışlanmasıdır. 
ERTUĞRUL
KÜRKCÜ (İzmir) – Hadi ya! 
ERHAN
USTA (Samsun) – Evet.
Türk
askeri oraya giderken Afrin halkı Türk askerini alkışlıyorsa işte o yüzden biz
Zeytin Dalı Harekâtı’na “barış harekâtı” diyoruz. 
Bu
harekâtın temel amacı, hedefi, buradaki terör unsurları PKK, PYD’dir. Bu
hedefin de ne kadar doğru bir hedef olduğu bugünkü tartışmalardan aslında
ortaya çıkıyor yani nereye bastığımızı, doğru hedefe odaklandığımızı anlıyoruz
buradan. 
YUSUF
BEYAZIT (Tokat) – Aynen. 
ERHAN
USTA (Samsun) – Bu eleştirilerden anlıyoruz bunu arkadaşlar. Kimse kusura
bakmasın. Dolayısıyla bir şekilde, burada Türk ordusu, Hükûmet, devletimiz çok
hassas davranmaktadır, sivil kayıplar oluşmaması açısından çok hassas davranmaktadır.
Uluslararası kuruluşların, Irak’ta 2 milyon, 3 milyon sivil ölürken, Suriyeli
10 milyon göçmen ölüme terk edilirken kılını kıpırdatmayan, ülkesine 1 insan
almayanların şimdi orada sivil olup olmadığı belli olmayan “10 kişi öldü.” diye
dünyayı ayağa kaldırmaları ikiyüzlülüktür; kimse de bu ikiyüzlülükten kendisine
bir şeyler çıkarmaya çalışmasın. (MHP ve AK PARTİ sıralarından alkışlar) Eğer
biz bu ülkeyi savunuyorsak, bu ülkede hakikaten -“barış, barış, barış” diye
ağzınızdan düşürmüyorsunuz- barışı sağlıyorsak bu hareketin arkasında olmak
lazım ve Mehmetçiğimizin orada başarılı olması için, teröristleri yok etmesi
için hep birlikte hareket edip hep birlikte dua etmemiz lazım, bunun bundan
başka çıkar yolu yok.
Teşekkür
ediyorum.
BAŞKAN
– Teşekkür ederim Sayın Usta.
Sayın
milletvekilleri, şimdi, sisteme giren milletvekillerimize yerinden birer dakika
süreyle söz vereceğim. Bu sözlerin ardından sayın grup başkan vekillerimizin
söz taleplerini karşılayacağım. 
Sayın
Engin, buyurun.
3.- İstanbul Milletvekili Didem Engin’in,
Hükûmeti kanser konusunda kapsamlı, önleyici ve erken teşhisi kolaylaştırıcı
politikalar geliştirmeye ve kanser ilaçlarına erişim sorununu bir an evvel
çözüme kavuşturmaya çağırdığına ilişkin açıklaması
DİDEM
ENGİN (İstanbul) – Teşekkürler Sayın Başkan.
Ülkemizde
her gün 450 kişiye kanser teşhisi konuluyor, her 5 ölümden 1’i kanser sebepli
yaşanıyor. Sağlık hizmetlerine erişimde yaşanan sıkıntılar, kanser ilaçlarının
pahalı olması ve ilaçları edinmede karşılaşılan zorluklar gibi nedenler kanser
hastalarının ve ailelerinin hastalık süresince çok ağır maddi ve manevi
travmalar yaşamalarına sebep olmakta. Birkaç sene önce, tedavisi için gereken
kanser ilaçlarına erişemediğini dönemin bakanlarından Erdoğan Bayraktar’a
anlatmaya çalışan Dilek Özçelik’in çığlığına karşı gösterilen duyarsızlık tüm
Türkiye’nin vicdanını sızlatmıştı. Ne yazık ki Dilek genç yaşta aramızdan
ayrıldı, binlerce kanser hastamızın mücadelesi ise devam ediyor. Hükûmeti
kanser konusunda kapsamlı, önleyici ve erken teşhisi kolaylaştırıcı politikalar
geliştirmeye ve kanser ilaçlarına erişim sorununu bir an evvel çözüme
kavuşturmaya çağırıyorum.
Teşekkür
ederim.
BAŞKAN
– Teşekkür ederim Sayın Engin.
Sayın
Adıgüzel…
4.- İstanbul Milletvekili Onursal
Adıgüzel’in, AKP’nin tüm karşı çıkmalara rağmen Sinop İnceburun’a çevre ve doğa
katili nükleer santral yapma ısrarını sürdürdüğüne ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan.
AKP,
tüm Türkiye’nin ve Sinop sakinlerinin karşı çıkmasına rağmen Türkiye’nin cennet
köşelerinden İnceburun’a çevre ve doğa katili nükleer santral yapma ısrarını ne
yazık ki sürdürüyor. Bu ısrar AKP’nin gözünü öyle kör etmiş ki dün Sinop’ta
yapılan nükleer santral ÇED toplantısına katılarak söz haklarını kullanmak
isteyen Sinoplular, Sinop Belediye Başkanı ve milletvekili arkadaşlarımız
salonun dolu olduğu gerekçesiyle toplantıya alınmadı, yaşanan haksızlığı ve
hukuksuzluğu valiliğe bildirmek isteyen vatandaşlar ise polis şiddetiyle
karşılaştı. 
Şimdi
sormak istiyorum, amacı halkı bilgilendirmek olan bu toplantıya Sinop halkının
alınmama gerekçesi vatandaşlarımızdan duyduğunuz korku mudur? Her fırsatta
millî iradeye sığınan iktidar işine gelmediği zaman millî iradeyi, kendi
vatandaşını polis şiddetiyle susturmaya çalışmaktan ne zaman vazgeçecek?
Teşekkür
ediyorum. 
BAŞKAN
– Teşekkür ederim Sayın Adıgüzel.
Sayın
Cora…
5.- Trabzon Milletvekili Salih Cora’nın,
son günlerde özellikle Amerika ve Avrupa Birliği ülkelerinde ellerinde bölücü
terör örgütlerinin paçavralarıyla gösteri yapan ve üzerinde Türk pasaportu
taşıyan bu hainler için adli makamları göreve çağırdığına ilişkin açıklaması
SALİH
CORA (Trabzon) – Sayın Başkan, değerli milletvekilleri; son günlerde özellikle
Türkiye’nin Afrin’de Zeytin Dalı Operasyonu’nun ardından birçok ülke, Amerika
Birleşik Devletleri başta olmak üzere Avrupa Birliği terör karşısında başarısız
bir sınav vermektedir. Amerika Birleşik Devletleri terör örgütlerine silah
yardımı yaparken silah yardımı yapamayan Avrupa Birliğindeki birçok ülke de
meydanlarını teslim etmektedir. 
Son
günlerde özellikle Amerika’da ve Avrupa Birliği ülkelerinde hain bir güruh
ellerinde bölücü terör örgütlerinin paçavralarıyla gösteri yapmaktadır. Bunlar
için biz adli makamları göreve çağırıyoruz. Üzerlerinde Türk pasaportu bulunan bu
hainlerin başka ülkelerde Türkiye düşmanlığı yapmalarına rıza gösterecek hâlde
değiliz. Bunların tespit edilerek öncelikle yurda dönmeleri, döndükten sonra da
yaptıklarının hesabının sorulması gerekmektedir. Yargılanmaları,
pasaportlarının iptali hatta vatandaşlıktan çıkarılmaları dâhil gerekli
yaptırımların uygulama sürecinin başlatılmasını istiyoruz. (AK PARTİ
sıralarından alkışlar) 
ERTUĞRUL
KÜRKCÜ (İzmir) – Hadi ya!
BAŞKAN
– Teşekkür ederim Sayın Cora. 
Sayın
Akbaşoğlu…
6.- Çankırı Milletvekili Muhammet Emin
Akbaşoğlu’nun, Aile ve Sosyal Politikalar Bakanlığının geçici koruma altındaki
sığınmacılara yönelik Eğitim ve Psikososyal Destek Projesi kapanış törenine
ilişkin açıklaması
MUHAMMET
EMİN AKBAŞOĞLU (Çankırı) – Teşekkürler Başkanım. 
Bugün
Aile ve Sosyal Politikalar Bakanlığımızın Geçici Koruma Altındaki Sığınmacılara
Yönelik Eğitim ve Psikososyal Destek Projesi kapanış törenine katıldık. 
“İnsanların
hayırlısı insanlara faydalı olandır.” nebevi düsturuyla, ensar ve muhacir
kardeşlik anlayışı içinde ülkemizde misafir ettiğimiz Türkmen, Kürt, Arap her
kökenden Suriyeli ailelerin ve onların sevgili yavrularının gözlerindeki
gelecek umudunu, Türkçe ifade ettikleri duygu ve düşünceleriyle birlikte gördük
ve hissettik. Suriyeli çocukların, Türkiye’nin kendisine yöneltilen her türlü
tehdit ve saldırıyı bertaraf ederek bölgesinde güvenlik ve barışı temin etmek
suretiyle Suriyeli misafirlerimizin kendi vatanlarında huzurlu bir şekilde
yaşamalarını temin etmek için başlattığı Afrin operasyonunun kahraman ordumuz
tarafından başarıyla sonuçlanmasına ilişkin dualarına yürekten amin diyor,
hepinize saygılarımı sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Akbaşoğlu.
Sayın
Taşkın…
7.- Mersin Milletvekili Ali Cumhur
Taşkın’ın, Mersin Şehir Hastanesini Mersin’e kazandırdığı için Cumhurbaşkanı ve
Başbakana Mersinliler ve şahsı adına şükranlarını sunduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Mersin
Şehir Hastanesi 1 yaşında. Sayın Cumhurbaşkanımızın “Hayallerimdeki proje.”
dediği şehir hastanelerinin ilki olan Mersin Şehir Hastanesi 3 Şubat 2017’de
Sayın Cumhurbaşkanımız Recep Tayyip Erdoğan’ın, Sayın Başbakanımızın ve sayın
bakanlarımızın katılımıyla büyük bir coşkuyla açılmıştı. 
Şehir
hastanemiz 56 branşta 375’i uzman olmak, üzere 477’si hekim, toplam 5.600
personelle 7 yıldızlı otel konforunda Mersinli hemşehrilerimize sağlık hizmeti
vermektedir. Açılışından bu yana bir yıl geçen şehir hastanesinde poliklinik
hizmeti verilen hasta sayısı 2 milyon 222 bindir. İşletmesi açısından da kamu
ve özel sektör iş birliğine örnek bir model teşkil etmektedir. 
“İnsanı
yaşat ki devlet yaşasın.” anlayışıyla bu güzel eseri Mersin’imize kazandırdığı
için Sayın Cumhurbaşkanımıza ve Sayın Başbakanımıza Mersinliler ve şahsım
olarak şükranlarımı sunuyor, Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ediyorum Sayın Taşkın.
Sayın
Kılıç…
8.- Kahramanmaraş Milletvekili İmran
Kılıç’ın, bugün İslam dünyasının Endülüs’ün yeni bir versiyonunu yaşadığına ama
saldırının Haçlı artı siyonist saldırısı olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
10’uncu
asırda Müslümanlar İspanya’yı fethetmiş, orada büyük bir üniversite
kurmuşlardı. Üniversite Müslüman, gayrimüslim, herkese açıktı. Buraya o günkü
dünyanın her tarafından gelebilen öğrenciler, aldıkları ilim ışığını kendi
yurtlarına taşıyorlardı. 
Üniversitenin
girişinde bir levha üzerinde şu 5 maddelik esaslar yazılıydı: “Bir toplumu
ayakta tutan, kalkındıran, mutlu kılan âlimlerin ilmi, devlet adamlarının
dirayeti, ordunun kahramanlığı, hâkimlerin adaleti, halkın fedakârlık ve
vefakârlığıdır.” Sonra, Endülüs’te yaşayanların geneli bu değerleri yitirmiş,
tavâifimülûk olarak on dört ayrı parçaya bölünmüş, birbirleriyle çekişip
çatışmış ve birleşik Haçlıların saldırıları karşısında hepten yenilip yok
edilerek tarih sahnesinden silinmişlerdi. Bugün de İslam dünyası Endülüs’ün
yeni bir versiyonunu yaşamaktadır ama saldırı, Haçlı artı siyonist saldırısıdır.
Saldırganların sayısı da artmıştır. 
BAŞKAN
– Teşekkür ediyorum Sayın Kılıç.
Sayın
Tümer…
9.- Adana Milletvekili Zülfikar İnönü
Tümer’in, Türk Silahlı Kuvvetleri bünyesinde toplam kaç sözleşmesi askerî
personel istihdam edildiğini ve sözleşmeli personelin Türk Silahlı Kuvvetleri
kadrosuna alınmasına yönelik bir çalışma olup olmadığını öğrenmek istediğine
ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Türk Silahlı Kuvvetlerinin terörle
mücadelede ön saflarda görev alan askerlerinin büyük çoğunluğunun sözleşmeli
subay, astsubay ve uzman erbaşlardan oluştuğu anlaşılmaktadır. Bu uğurda şehit
düşen asker ve işçilerimize Allah’tan rahmet, ailelerine ve ülkemize başsağlığı
dilerim. Bu vesileyle Sayın Millî Savunma Bakanının şu sorulara yanıt vermesini
dilerim.
Türk
Silahlı Kuvvetleri bünyesinde toplam kaç sözleşmeli askerî personel istihdam
edilmektedir? Türk Silahlı Kuvvetlerindeki tüm sözleşmeli personelin Türk
Silahlı Kuvvetleri kadrosuna alınmasına yönelik bir çalışma olacak mıdır?
Göreve seçilen, çeşitli sınavlardan ve gerekli güvenlik soruşturmalarından
geçen sözleşmeli Türk Silahlı Kuvvetleri personelinin kadroya alınmaması için
herhangi bir neden bulunmakta mıdır?
Teşekkür
ederim.
BAŞKAN
– Teşekkür ederim Sayın Tümer.
Sayın
Havutça…
10.- Balıkesir Milletvekili Namık
Havutça’nın, AKP’li belediye başkanlarının zorla istifa ettirilmek suretiyle
inceleme ve soruşturmalardan muaf tutularak adaletten niye kaçırıldığını
öğrenmek istediğine ilişkin açıklaması
NAMIK
HAVUTÇA (Balıkesir) – Teşekkür ederim Sayın Başkanım.
Geçtiğimiz
günlerde Türkiye Büyük Millet Meclisi Başkanı Sayın İsmail Kahraman ve çok
sayıda AK PARTİ’li siyasetçinin, bakanın katıldığı bir organizasyonda Çorum’un
AKP’li Belediye Başkanı Muzaffer Külcü 2017 yılının en başarılı belediye başkanı
seçilmişti. Bu belediye başkanı, hakkındaki birçok iddiaya rağmen herhangi bir
soruşturma -veya yargısal süreç- yapılmadan görevinden zorla istifa
ettiriliyor. Oysa Cumhuriyet Halk Partisi Ataşehir Belediye Başkanı ile
Beşiktaş Belediye Başkanı hakkında yapılan inceleme ve soruşturmalar neden
AKP’li Çorum Belediye Başkanı Muzaffer Külcü, İstanbul Büyükşehir Belediye
Başkanı Kadir Topbaş, Ankara Büyükşehir Belediye Başkanı Melih Gökçek, Bursa
Büyükşehir Belediye Başkanı Recep Altepe, Balıkesir Büyükşehir Belediye Başkanı
Ahmet Edip Uğur için yapılmamıştır? Bu AKP’li belediye başkanları zorla istifa
ettirilerek, inceleme ve soruşturmalardan muaf tutularak adaletten niye
kaçırılmıştır?
BAŞKAN
– Teşekkür ederim Sayın Havutça.
Sayın
Gürer…
11.- Niğde Milletvekili Ömer Fethi
Gürer’in, asgari ücrette mutlaka yeni bir düzenlemeye gidilmesi gerektiğine
ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Daha
geçen ay açıklanan 1.603 TL net asgari ücret bir ayda art arda gelen zamlarla
erimiştir. Asgari ücretin alım gücü geçen yılki asgari ücret rakamının altına
gerilemiştir. Milyonlarca çalışanın asgari ücretle geçimini sağladığı
düşünüldüğünde durum vahimdir. Zamlarla geliri düşen çalışanlar sağlıklı
beslenme ve düzenli yaşam olanaklarından mahrum kalmaktadır. Bu süreç aynı
zamanda meslek hastalıklarını tetikleyecek bir süreçtir. İş cinayetleriyle her
yıl binlerce emekçi yaşamını yitirmektedir. Bu kere, açlık sınırı altında
yaşamla geçim ve yaşam sorunu ağırlaşmıştır. Yandaş basın görmese de yokluk ve
yoksulluk, insanı kendisini yakacak duruma taşımıştır. AKP Hükûmeti işçilerin,
çiftçilerin, işsizlerin, esnafın, emeklilerin, gençlerin, kadınların
sorunlarını düşünmemektedir. Asgari ücrette mutlaka yeni bir düzenlemeye
gidilmeli ve en az net 2 bin lira olmalıdır. 
Teşekkür
ediyorum Başkanım.
BAŞKAN
– Teşekkür ediyorum Sayın Gürer.
Sayın
Özdemir…
12.- İstanbul Milletvekili Sibel
Özdemir’in, 3173 nitelik kodlu ön lisans muhasebe mezunlarının kadro sorununa
ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Sizlerin
aracılığınızla şahsıma iletilen bir konuyu buradan Sayın Maliye Bakanı Naci
Ağbal’a iletmek istiyorum.
3173
nitelik kodlu ön lisans muhasebe mezunu öğrenciler, Türkiye’nin farklı
illerinden bir araya gelerek dün Mecliste beni ve diğer siyasi partilerden
milletvekillerimizi ziyaret ettiler. Ön lisans muhasebe mezunu bu gençlerimiz
3173 nitelik kodlu muhasebe bölümü için en az 120 ortaksız kadro tahsis
edilmesini talep ediyorlar ve bu atamaların da KPSS puanlarının yanmaması için
en geç 2018 Haziran ayına kadar tamamlanması gerekiyor. Şimdiye kadar
gerçekleşen gerek merkezî atamalarda gerekse açıktan atamalarda az sayıda kadro
verilmesi nedeniyle 85 ve üstü puanlarla atanamama endişesi taşıyorlar. Ben
konuyu bilgilerinize arz ederek bir an önce Bakanlık tarafından olumlu bir
açıklama yapılmasını da talep ediyorum.
Teşekkür
ederim.
BAŞKAN
– Teşekkür ederim Sayın Özdemir.
Sayın
Köksal…
13.- Afyonkarahisar Milletvekili Burcu
Köksal’ın, Dinar Orman İşletme Müdürlüğünde 5 Şubat 2018 tarihinde ORKÖY’den
yardım alacak 9 köyün sıralamasına ilişkin çekilen kuranın iptali ve
yurttaşların İscehisar ilçesindeki TOKİ konutlarının vade uzatımına ilişkin
dilekçelerinin işleme alınmamasıyla ilgili bir açıklama beklediğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan.
Aracılığınızla
Orman ve Su İşleri Bakanına soruyorum: Seçim bölgem Afyonkarahisar ili Dinar
ilçesinde Dinar Orman İşletme Müdürlüğünde 5 Şubat 2018 tarihinde ORKÖY’den
yardım alacak 9 köy için sıralamaya ilişkin bir kura çekilmiştir. Kura günü,
saati muhtarlara tebliğ edilmiş, kuraya 7 muhtar katılmıştır. Kuradan sonra, bu
kuranın iptal edildiği belirtilerek yeniden kura çekileceği söylenmiştir. Bu
kuranın, özellikle, son sıralarda çıkan bir köy muhtarının AKP milletvekilini
aramasıyla iptal edildiğine ilişkin iddialar ortalıkta dolaşmaktadır. Bu
konuda, Orman ve Su İşleri Bakanının kura iptaline ilişkin bir bilgisi var
mıdır? Varsa kuranın iptal sebebi hakkında bir açıklama bekliyoruz. 
Yine
seçim bölgem Afyonkarahisar ile İscehisar ilçesinde TOKİ konutlarının vade
uzatımına ilişkin yurttaşlarımızdan bir talep gelmiştir. 
(Mikrofon
otomatik cihaz tarafından kapatıldı)
BURCU
KÖKSAL (Afyonkarahisar) - Bu konuda yurttaşlarımızın dilekçesi işleme alınmamıştır.
Neden işleme alınmamıştır? Bu konuda da bir açıklama bekliyoruz.
BAŞKAN
– Teşekkür ederim Sayın Köksal.
Sayın
Dedeoğlu…
14.- Kayseri Milletvekili Sami
Dedeoğlu’nun, güney sınırlarında terör devletinin kurulmasına asla müsaade
etmeyip operasyonlara son terörist etkisiz hâle gelene kadar devam edileceğine
ve tüm şehitlere Allah’tan rahmet dilediğine ilişkin açıklaması
SAMİ
DEDEOĞLU (Kayseri) – Teşekkürler Sayın Başkanım.
Afrin
de olmak üzere bütün şehitlerimize Allah’tan rahmet, yaralılara acil şifalar
diliyorum. Bizde yeter ki vicdan sorunu olmasın; hak, hukuk, din, iman der,
geceleri uykuyu gözümüzden sileriz, varlık sebebimizi asla unutmayız. Bir de
varlığımızı sürdürdüğümüz topraklarımıza hele kanımız karıştıysa o toprak
çoktan vatan olmuştur bize. Zeytin Dalı Harekâtı’nda Türk Silahlı Kuvvetleri
ile Özgür Suriye Ordusu tam uyum içerisinde, komutanlar sahada ve aktif, hiçbir
eksiğimiz yok, askerimizin morali yerinde. Teröristlerin kimler tarafından
desteklendiğini, binlerce tır dolusu silah ve mühimmat verildiğini çok iyi
biliyoruz. Güney sınırlarımızda terör devletinin kurulmasına asla müsaade
etmeyip operasyonlarımıza son terörist etkisiz hâle gelene kadar devam
edeceğiz. Afrin harekâtından sonra Menbic’i de alıp alınan toprakları asıl
sahiplerine teslim etmek için gideceğiz diyor, bu duygularla Meclisi saygılarla
selamlıyorum.
BAŞKAN
– Teşekkür ederim Sayın Dedeoğlu.
Sayın
Şimşek…
15.- Mersin Milletvekili Baki Şimşek’in,
Afrin harekâtında sonuna kadar gidileceğinden ve sonuca ulaşılacağından şüpheleri
olmadığına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, Afrin harekâtı başlayalı yaklaşık 18 gün doldu. İlk şehidimiz Musa
Özalkan giderken bir işarette bulundu ve “Şehit olursam bana verilecek
tazminatla Telafer’deki Türkmenler için okul yaptırılsın.” diye bir çağrıda
bulundu ve bunun bu çağrısı Genel Başkanımız Devlet Bahçeli tarafından yerine
getirilerek Ülkü Ocakları Genel Başkanımız Olcay Kılavuz Telafer’e gönderildi
ve okulla ilgili inşaat çalışmaları başlatıldı. 
Dün
de grup toplantımız sırasında, Amasya Merzifonlu bir şehidimizin şehit olduğu
yerdeki toprak Genel Başkanımıza hediye edildi. Tabii, bu hediye edilirken MHP
Grubunda bulunan herkesin gözleri yaşardı. Bu ülkenin bedeli kanla ödenen toprağının
Genel Başkanımıza hediye edilmesi gruptaki herkesin gözlerini yaşarttı. Tabii,
ruhsuzların, kimliksizlerin, aklını Amerika’ya kiraya verenlerin, küresel güçlere kiraya verenlerin bu duyguları anlaması
mümkün değildir. Afrin harekâtında sonuna kadar gidileceğinden ve burada sonuca
ulaşılacağından bir şüphemiz yoktur.
Ben
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Şimşek.
Sayın
Durmuşoğlu...
16.- Osmaniye Milletvekili Mücahit
Durmuşoğlu’nun, tarihin Zeytin Dalı Harekâtı’nı ordumuzun yeni bir zaferi
olarak altın harflerle, ülkemize yönelik saldırılara verilen sinsi destekleri
de kara birer leke olarak yazacağına ve Mardin Milletvekili Orhan Miroğlu’na
oğlunun vefatı nedeniyle başsağlığı dileğinde bulunduğuna ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Suriye’nin
kuzeybatısındaki Afrin bölgesinde PKK/PYD-YPG, KCK ve DAEŞ’e mensup teröristleri
etkisiz hâle getirmek, dost ve kardeş bölge halkını insanlıktan çıkmış
teröristlerin baskı ve zulmünden kurtarmak üzere başlatılan Zeytin Dalı
Harekâtı, Allah’a şükür, planlandığı şekilde devam etmektedir.
Mehmetçiklerimizin mücadelesine destek olmak için seferber olan aziz milletimiz
de her zor zamanda olduğu gibi tek yürektir. Hazırladıkları yiyecekleri ve
giyecekleri sınırdaki askerlere ulaştıran analarımız, eşlerini cepheye yollayan
bacılarımız, yiğitlerimizin yolunu gözleyen yavrularımız diriliş ruhunun bir
kez daha yükseldiğinin apaçık örnekleridir. Tarih, Zeytin Dalı Harekâtı’nı
ordumuzun yeni bir zaferi olarak altın harflerle yazacağı gibi, ülkemize
yönelik saldırılara verilen sinsi destekleri de kara birer leke olarak
yazacaktır. 
Başkomutanımız
ve Cumhurbaşkanımız Sayın Recep Tayyip Erdoğan’ın dünkü grup toplantımızda
vurguladığı gibi, sonunda uyuyan devi uyandırdılar. Aziz milletimizin her bir
ferdi gibi, biz de ölümüne, ölümüne hazırız. Şimdi, bu ülkeye tuzak kurmaya
çalışanlar düşünsün. Yüce Rabb’im yâr ve yardımcımız olsun.
Mardin
Milletvekilimiz Sayın Orhan Miroğlu’nun oğlunun vefatı sebebiyle Allah’tan
rahmet, kendilerine ve ailesine başsağlığı diliyorum. 
BAŞKAN
– Teşekkür ederim Sayın Durmuşoğlu.
Sayın
Yılmaztekin... Yok.
Sayın
Kalkan...
17.- İzmir Milletvekili Necip Kalkan’ın, 4
Şubat Dünya Kanser Günü’ne ilişkin açıklaması
NECİP
KALKAN (İzmir) – Teşekkürler Sayın Başkan.
Efendim,
bu konuşmayı emaneten yapıyorum. 
Değerli
milletvekilleri, Uluslararası Kanser Kontrol Örgütü tarafından 4 Şubat tarihi
Dünya Kanser Günü olarak belirlenmiştir; halkın kanser ve kanser yapan etmenler
konusunda, dikkatinin çekilmesi konusunda çok önemli bir gündür. Kanser,
vücudumuzun çeşitli bölgelerindeki hücrelerin kontrolsüz çoğalmasıyla oluşan
100’den fazla hastalık grubudur. Kanser, dünyada ve ülkemizde ölüm nedenleri
arasında hâlen ilk sıradadır. Sağlıklı yaşam davranışlarıyla kanserden korunmak
mümkün olabilmektedir. Kanserde erken tanı tedavi şansını artırır, tedaviyi
kolaylaştırır, tedavi giderlerini azaltır,
doku ve organ kaybını önler, sakat bırakmaz, en önemlisi hayat kurtarır. Bu
nedenle, erken tanı meselesinin önemsenmesi gerekir diyor, hepinizi saygıyla
selamlıyorum. 
BAŞKAN
– Teşekkür ediyorum Sayın Kalkan. 
Sayın
Şeker….
18.- İstanbul Milletvekili Ali Şeker’in,
nükleer santral yapmanın kabul edilebilir hiçbir tarafı olmadığına ilişkin
açıklaması
ALİ
ŞEKER (İstanbul) – Sayın Başkan, 4 Şubat kanserle ilgili bilgilendirme günüydü
ama biz 6 Şubatta Sinop’a gittiğimizde, orada nükleer santral yapılması için
bir ÇED raporu hazırlık toplantısı yapılmıştı, halkı bilgilendirme toplantısı.
Ama bu toplantıyı AKP örgütünün toplantısına çeviren bir iktidar var ve
kanserle ilgili mücadeleden bahsediyor.
Çernobil
felaketini yaşayan bir ülkeyiz, en çok yaşayan yerlerden birisi de Sinop.
Kurulacak olan nükleer santral o bölge halkını, yarınını tehdit edecek. Nüfusu
en az olduğu için orayı kurban seçenleri kınıyorum. Bu saatten sonra nükleer
santral yapmanın hiçbir akıl, mantık kabul eder tarafı yoktur. 3 sente rüzgâr
enerjisi ve güneş enerjisi santralleri maliyet oluştururken, 12 sent
kilovatsaat maliyetle nükleer enerji santrali kurmak akla zarardır,
çocuklarımıza alım garantisiyle büyük borçlar yüklenmektedir. Bugünkü
yandaşlarını doyuracaklar diye çocuklarımızı sefalete sürükleyemezler. 
BAŞKAN
– Teşekkür ederim Sayın Şeker. 
Sayın
Katırcıoğlu…
19.- Kocaeli Milletvekili Radiye Sezer
Katırcıoğlu’nun, Afrin’de başlayan, Menbic ve Fırat’ın doğusuna doğru devam
etmesi beklenen operasyonun Türkiye için meşru bir müdafaa olduğuna ve son
terörist bölgeden temizleninceye kadar devam edeceğine ilişkin açıklaması
RADİYE
SEZER KATIRCIOĞLU (Kocaeli) – Teşekkürler Başkan.
20
Ocakta Silahlı Kuvvetlerimiz tarafından hudutlarımızda ve bölgede güvenlik ve
istikrarı sağlamak amacıyla Suriye’nin kuzeybatısında, Afrin bölgesinde PKK/PYD-YPG,
KCK ve DEAŞ’a mensup teröristleri etkisiz hâle getirmek, dost ve kardeş bölge
halkını bunların baskı ve zulmünden kurtarmak üzere uluslararası hukuktan doğan
haklar kullanılarak başlatılan ve başarılı bir şekilde yürütülen Zeytin Dalı
Harekâtı bugün 19’uncu gününe girmiştir. Afrin’de başlayan, Menbic ve Fırat’ın
doğusuna doğru devam etmesi beklenen operasyon, Türkiye için meşru bir
müdafaadır, bir vatan savunmasıdır ve son terörist bölgeden temizleninceye
kadar devam edecektir. Özellikle, bu operasyon bir tek sivilin saçının teline
zarar gelmeyecek şekilde titizlikle devam etmektedir, devam edecektir ve
özellikle Kilis’e, Hatay’a, tüm sınır bölgemize roket saldırısı ve terör
eylemleri olmaması için, namaz kılarken masum vatandaşlarımızın,
çocuklarımızın, kadınlarımızın ölmemesi için devam edecektir diyor, Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Katırcıoğlu. 
Sayın
Sarıhan…
20.- Ankara Milletvekili Şenal Sarıhan’ın,
idam cezalarının yeniden getirilmesi konusundaki tartışmaların ve savunma hakkı
ihlallerinin devam edip etmeyeceğini öğrenmek istediğine ilişkin açıklaması
ŞENAL
SARIHAN (Ankara) – Değerli Başkan, teşekkür ederim. 
Biraz
önce hem Sayın Salim Uslu hem de Sayın Mahmut Tanal adalet üzerine konuştular.
Sayın Tanal adalet nöbetinden söz ettiler, Sayın Uslu ise idam cezalarının ne
kadar olumsuz sonuçlar verdiğine atıf yaptılar, aynı zamanda savunma hakkının
ne kadar kutsal olduğuna değindiler. 
Şimdi,
ben Sayın Adalet Bakanına sormak istiyorum: Bu 2 ayrı partiden dile getirilmiş
olan adaletsizlik konusundaki, özellikle idam cezalarının yeniden getirilmesi
konusundaki tartışmaları sürdürmeye devam edecekler mi, savunma hakkı
ihlallerine devam edecekler mi? 
Teşekkür
ederim. 
BAŞKAN
– Teşekkür ediyorum Sayın Sarıhan. 
Sayın
Bektaşoğlu…
21.- Giresun Milletvekili Bülent Yener
Bektaşoğlu’nun, “Türkiye” adının bazı kurumlardan çıkarılmak istenmesine
ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Kurtuluş
Savaşı vererek elde ettiğimiz vatan toprağımızı, ülkemizi, ulusumuzun
birliğini, varlığımızı ifade eden “cumhuriyet” ve “bayrak”la birlikte yan yana
getirerek kullandığımız “Türkiye” adının bazı kurumlardan çıkarılmasının
istenmesi bir kalkışmadır, bir projedir. Geçmişte de böyle talepler oldu. Hatta
“Türklük herkesi kapsamıyor. Türklük ayaklarımızın altıdır.” diyenler oldu ama
Türkiye'nin Cumhurbaşkanının böyle bir talebe destek vermesi hatta önderlik
yapması anlaşılır gibi değildir. Bugün, iktidarın beğenmediği demokratik kitle
örgütlerinin adlarındaki “Türkiye” adı çıkarılırsa yarın, bu, projeye dönüşecek
ve sıra aynı adı taşıyan diğer kuruluşlara da gelecektir. “Türkiye” adı
kimsenin tekelinde değildir “Şu kullansın, bu kullanmasın.” demekle olmaz.
Önemli olan, o adı onurla, gururla taşımak, başta Türkiye Cumhuriyeti olmak
üzere, o adın taşıdığı değerleri korumaktır. 
Ne
mutlu Türk’üm diyene. 
BAŞKAN
– Teşekkür ediyorum Sayın Bektaşoğlu. 
Sayın
Turpcu…
22.- Zonguldak Milletvekili Şerafettin
Turpcu’nun, 2014 yılında Soma ve Ermenek’te yaşanan facialar sonrası hayatını
kaybeden madencilerin ailelerine tanınan hakların Zonguldak ve Türkiye’nin
diğer illerindeki tüm madenci ailelerine tanınmasını talep ettiğine ilişkin
açıklaması
ŞERAFETTİN
TURPCU (Zonguldak) – Sayın Bakan, 2014 Soma faciasında 301 emekçimizi
kaybettikten sonra bu ailelerimize tanınan hakların Zonguldak’taki ve
Türkiye'nin diğer illerindeki madenci ailelerine tanınmaması, kapsam dışında
bırakılan madenci yakınlarını derinden yaralamıştır. 7 Martta 103 maden şehidi
verdiğimiz -1983- Armutçuk faciasını, 3 Martta 263 şehit verdiğimiz -1992- Kozlu
faciasını anacağız. Ailelerimizi ve çocuklarımızı babalarının mezarına boynu
bükük göndermeyiniz. Maden emekçilerimizin yakınlarının mağduriyetlerinin
giderilmesini, 2014 yılında Soma ve Ermenek’te yaşanan facialar sonrası
hayatını kaybeden madencilerimizin ailelerine tanınan hakların genişletilmiş
hâliyle Zonguldak’taki ve Türkiye'nin diğer illerindeki tüm madenci ailelerine
tanınmasını talep ediyoruz.
Saygılarımızla.

BAŞKAN
– Teşekkür ediyorum Sayın Turpcu.
Şimdi
sayın grup başkan vekillerimizin söz taleplerini karşılayacağım.
Sayın
Usta…
23.- Samsun Milletvekili Erhan Usta’nın, 7
Şubat Kahramanmaraş’a “kahraman”lık unvanı verilmesinin 45’inci yıl dönümüne,
Millî Eğitim Bakanlığının rehberlik sertifika kursu açma planına ve rehberlik
hizmetlerinin liyakati ve eğitimi olmayan ucuz iş gücüyle yapılmasının son
derece yanlış olacağına ilişkin açıklaması
ERHAN
USTA (Samsun) – Teşekkür ederim Sayın Başkan.
7
Şubat 1973’te Gazi Meclis tarafından Kahramanmaraş’a “kahraman”lık unvanı
verilmiştir, 45’inci yıl dönümüdür. Ben bu vesileyle bütün Kahramanmaraş
halkını kutluyorum ve tüm istiklal kahramanlarımızı rahmetle anıyorum.
Sayın
Başkan, bugün bir konuyu gündeme getirmek istiyorum. Millî Eğitim Bakanlığı,
2018 yılı içerisinde hizmet içi kurs programları kapsamında rehberlik sertifika
kursları açmıştır. 2 bin kursiyer alınması planlanmaktadır. Kursun amacı olarak
da özel öğretim okullarında ihtiyaç olan ve karşılanamayan rehberlik
hizmetlerinde istihdam sağlamak için denilmektedir. 
Şimdi,
bir defa, bu kursların özel okulların talebi ve ısrarıyla açıldığı apaçık
ortadadır. Tabii, bu olabilir. Ancak şöyle bir bakınca bu yıl sonu itibarıyla
yaklaşık 30 bin PDR ve psikoloji bölümü mezunu olacaktır. İşi olmayan yani özel
sektörde de iş bulamayan, kamuda da herhangi bir şekilde atanamayan 30 bin
kişi. Şimdi, 30 bin kişi varken bir yandan da “İhtiyaç var.” demek, ihtiyaç
gerekçesini ortaya koymak tam bir çelişkidir. Kaldı ki bu kurslara alınacak
kişilerin de PDR ve psikoloji mezunları dışından, bu bölümlerin dışından
alınacağı ifade edilmektedir. Bu da bir başka çelişkidir. 
Tabii,
bu konu, önemli bir konudur. Psikolojik rehberlik, rehberlik hizmeti verme işi
önemli bir iştir, böyle çok kısa programlarla çok da sağlıklı bir şekilde
yerine getirilemez. Hani, böyle bir eğitilmiş personeliniz olmaz, o zaman az da
olsa, işte, yetersiz de olsa böyle bir eğitim programı, böyle bir sertifika
programı açmayı anlamlı görebiliriz ama işi olmayan 30 bin mezun varken yani
zaten bir anlamda -eğitim politikalarıyla- eğitim ile istihdam arasında böyle
bir “mismatch” ortadayken, böyle bir uyumsuzluk ortadayken tekrar kurslarla
bunların içerisine biraz daha ilave katmanın ve daha az eğitimli insanları
piyasaya sürmenin nasıl bir mantığı olabilir?
BAŞKAN
– Buyurun Sayın Usta.
ERHAN
USTA (Samsun) – Dolayısıyla, bu nitelikli bir iştir; nitelikli işlerin de bu
alanda uzun süre eğitim almış… Yani eğitimin hiç mi önemi yok? Dört yıl eğitim
veriyorsun. Hatta yüksek lisans mezunu olup, şu anda PDR bölümü mezunu olup
yüksek lisansını da yapmış işi olmayan insanlar ortadayken böyle birkaç aylık
sertifika programlarıyla iş yapmak yanlış bir şeydir, yani insan gücü
planlaması açısından da son derece yanlıştır. O zaman akla ne geliyor, özel
eğitim kurumları bu konuda niye ısrar ediyorlar? Şu olabilir olsa olsa: Bir
defa, çok ucuz bir iş gücü oluşturmak, öyle bir piyasa oluşturmak. İkincisi de
rehberlik hizmeti vermenin de dışında işte ne iş olsa yaptırabilecekleri bir
alan kendilerine açmaya çalışıyorlarmış gibi bir intiba oluşuyor. Bu, son
derece yanlış bir şeydir. Bu yanlışlıktan mutlaka dönülmesi lazım. 
İşin
diğer bir tarafı da yeni bir istihdam alanı da açılmıyor. İstihdam alanı
ortada, insan gücü ortada ama bu yapılan şey, bu insan gücünün içerisine daha
niteliksiz biraz daha insanı katarak yeni bir…
(Mikrofon
otomatik cihaz tarafından kapatıldı) 
ERHAN
USTA (Samsun) – Bitiriyorum Sayın Başkanım.
BAŞKAN
– Buyurun Sayın Usta.
ERHAN
USTA (Samsun) – Yani, daha çok böyle yeni bir işsizler ordusu yaratmanın ötesinde
bir durum doğmayacaktır. Geçen yıl, Ocak 2017’de de böyle bir kurs programı
açılma gayreti olmuştu. O zaman bizim Milliyetçi Hareket Partisinin de
gayretleriyle bu şey iptal edilmişti. Sayın Bakan da, Millî Eğitim Bakanı da
bundan sonra bir daha böyle bir kurs programının açılmayacağını ifade etmişti.
Şimdi, buna rağmen tekrar böyle bir şey yapılması son derece yanlıştır. 
Özetle,
nitelikli bir iştir rehberlik hizmeti işi. Bu hizmetlerin yani rehberlik
hizmetlerinin liyakati ve eğitimi olmayan ucuz iş gücüyle yapılması son derece
yanlış olacaktır. Bu karardan dönülmesi konusunda Millî Eğitim Bakanlığını
uyarmak istiyorum.
Teşekkür
ediyorum.
BAŞKAN
– Teşekkür ederim Sayın Usta.
Sayın
Kerestecioğlu…
24.- İstanbul Milletvekili Filiz
Kerestecioğlu Demir’in, Halkların Demokratik Partisine yönelik gözaltıların
devam ettiğine, bunun partilerini fiilen kapatma planı olduğuna, 7
milletvekilinin milletvekilliğinin düşürüldüğüne ve işsizlik, kadın cinayetleri
ve kadınlara yapılan ayrımcılık, çocuk istismarı gibi temel sorunların savaşla
örtülmeye çalışıldığına ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Her
gün yeni bir gözaltı furyasıyla biz uyanıyoruz. Bugün de İstanbul’da
arkadaşlarımız, onlarca arkadaşımız gözaltına alındı ve bunların içerisinde
özellikle Halkların Demokratik Kongresinden yani partimizin aslında temellerini
oluşturan Halkların Demokratik Kongresinden 78’liler Girişimi Sözcüsü
Celalettin Can, Barış Bloku üyesi Şamil Altan, Kamu Emekçileri Sendikası (KESK)
üyeleri, MYK üyelerimiz gibi birçok gözaltı var ve -bunları daha önce de ifade
etmiştim- bunun kongremiz yaklaşırken bir tesadüf olmadığını düşünüyoruz. Eğer
tesadüf olduğunu düşünenler varsa kimi kandırabiliyorlarsa onu kandırsınlar ama
bizim için durum böyle değil. Bu gözaltılarla demokratik siyasetin en güçlü
dinamiklerinden biri olan demokratik kitle örgütleri, sendikalar ve medya
kuruluşları, bilim dünyası tahrip edilmeye çalışılıyor ve bu gözaltılar bizzat
aslında iktidarın elindeki yargı tarafından yürütülüyor. Darbe hukuku
yürürlükte. Bugün bir sivil darbe çok net olarak uygulanıyor ve her geçen gün
de bu hukukun yeni bir aşaması uygulanıyor. HDP’yi defakto yani fiilen kapatma
planı bu ve hukuki yolu işletmeden kapatmayla karşı karşıyayız. 
Genelde
usulden söz ediyorsunuz Sayın Başkan, bu Mecliste usule riayet etmeye çok
titizlikle uğraşıyorsunuz ama burası usulün de esasın da kalmadığı bir Meclis,
dün Ferhat vekilimizle beraber 7 vekilimizin vekilliğini düşürmüş olan bir
Meclis. Bilmiyorum arkadaşlar hatırlıyorlar mı ama bu sıralarda İdris Baluken
ve Çağlar Demirel oturuyordu ve…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (İstanbul) – Kimse bundan rahatsızlık duyuyor mu,
bilmiyorum. Çünkü “rahatsızlık” dediğiniz şey -affedersiniz ama- karnınızdan
konuşarak olacak bir şey değildir. Gerçekten rahatsızsanız ve demokratik bir
ülkeyi istiyorsanız o zaman bu Mecliste siyaset yapan bütün partilerin siyaset
yapma hakkını savunursunuz, kongre yapma hakkını savunursunuz. Bizler, başka
partiler gibi güle oynaya kongre hazırlıkları içerisinde olamıyoruz. Ve bunu
savunursunuz. Bu, bütün partilere çağrımızdır. Eğer bir ülkede “demokrasi”
diyorsanız bunu yapmanız gerekir. Ama aksi, gerçekten aslında iş birliği
yapmaktır, başka da bir şey değildir diyoruz. 
Evet,
eski hükûmetleri vatandaşı yazar kasa attıracak raddeye getirmekle suçlayan AKP
döneminde ne yazık ki işsiz gençler iş bulamadıkları için geçim dertleri
yüzünden kendilerini yakacak kadar çaresiz hissediyorlar. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
FİLİZ
KERESTECİOĞLU DEMİR (İstanbul) - Son bir ayda 3 işçi kendini yakmaya kalktı.
2013 yılında Sinpaş Altınoran inşaatında 3’üncü kattan düşen Sıtkı Aydın’a
patron tarafından yalnızca 200 lira verildi, beş senedir davası devam ediyor, 6
hâkim değişti, işsiz kaldı, bu süreçte ihtiyaçları için 30 bin lira kredi
çekti, sonunda Meclis önünde kendini yaktı. Ardından 16 Ocakta İzmir İŞKUR
önüne giden Battal Sağır isimli işçi çalıştığı iş yerinden aylardır ücretini
alamadığını, İŞKUR’un da bu şikâyeti geçiştirdiğini belirterek üzerindeki
kıyafetleri bina önüne fırlatarak duruma isyan etti. Balıkesir’de Mustafa
Birgül “Öyle yapıyorum olmuyor, böyle yapıyorum… Taş taşıyayım, çöpçülük
yapayım ama işim olsun, ibretiâlem olsun diye kendimi yaktım.” diyor.
Evet,
Türkiye'nin gündemi bunlar. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Tamamlıyorum Sayın Başkan.
BAŞKAN
– Buyurun Sayın Başkanım.
FİLİZ
KERESTECİOĞLU DEMİR (İstanbul) - Türkiye'nin gündemi gerçekten bunlar.
İşsizlik
işçi sınıfının en yaygın sorunu; kadın cinayetleri, kadınlara yapılan
ayrımcılık kadınların en baş, temel sorunu; çocuk istismarı en temel
sorunlardan biri ama şu anda bu savaşla bu gerçekler örtülmeye çalışılıyor ve
“Teröre karşı çıkıyorum.” diyenler, El Kaide bağlantılı Nusra Cephesi’nin
başını çektiği Heyet Tahrir el-Şam gibi gruplarla operasyon yapıyorlar, bir
yandan da Suriye’nin bütünlüğü için Suriye ordusuna karşı savaşan Selefi
cihatçılarla birlikte, sözde Suriye’nin bütünlüğü için bunlarla iş birliği
yapıyorlar. Türkiye'nin müttefiki Türkiye’de ve Suriye’de yaşayan halklardır
diyoruz.
Teşekkür
ederim.
BAŞKAN
– Teşekkür ederim Sayın Kerestecioğlu.
Sayın
Özkoç…
25.- Sakarya Milletvekili Engin Özkoç’un,
Mardin Milletvekili Orhan Miroğlu’na oğlunun vefatı nedeniyle başsağlığı
dileğinde bulunduğuna, milletvekillerinin hiç yargılanmadan cezaevlerinde
tutulmasına karşı Cumhuriyet Halk Partisi Grubunun kesin bir duruş
sergilediğine, Sinop’ta nükleer santral yapımıyla ilgili bilgilendirme
toplantısında yaşananlara ve haklı mücadelelerinde sonuna kadar Sinop halkının
yanında yer alacaklarına ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; öncelikle,
Adalet ve Kalkınma Partisi Sayın Milletvekili Orhan Miroğlu sevgili evladını
kaybetmiştir. Sabahleyin vefat ettiği hastanede Sayın Genel Başkanımız Kemal Kılıçdaroğlu
ve grup başkanlarıyla beraber taziye ziyaretinde bulunduk. Kendisine Allah’tan
rahmet diliyoruz; ailesine, yakınlarına, başsağlığı diliyoruz. 
Sayın
Başkan, başta Enis Berberoğlu olmak üzere Türkiye Büyük Millet Meclisinde
millet iradesiyle seçilmiş bütün milletvekillerimizin hiç yargılanmadan
cezaevlerinde tutulmasına, sebepsiz yere yargılanmalarına, iftiraya
uğramalarına karşı Cumhuriyet Halk Partisi Grubu kesin bir duruş
sergilemektedir. “Millet iradesine saygı duyuyoruz.” diyen anlayışın gerçekten
saygı duyması ve hukuku iktidarın bir silahı olarak kullanmaması gerektiğini
düşünüyoruz. 
Değerli
Başkan, Sinop’ta nükleer santral yapılmak isteniyor. Bunun için çevresel etki
değerlendirme yani ÇED süreci başlatıldı. İlk adım olarak da dün halkı
bilgilendirme toplantısı yapıldı, daha doğrusu halkla yapılması gereken bir
toplantıydı ne Sinop halkı ne halkın temsilcileri, Milletvekillerimiz Barış
Karadeniz, Ali Şeker, Orhan Sarıbal ne de halkın seçilmiş yöneticileri Sinop
Belediye Başkanımız Baki Ergül, Gerze Belediye Başkanımız Osman Belovacıklı
toplantıya alınmadı. Yönetmeliklere göre tüm halka açık olması gereken
toplantıya isim isim belirlenen kişilerin dışında hiç kimse sokulmadı. Salona
girmeyi başaran ve nükleere karşı olduğunu söyleyen 2 vatandaşsa gözaltına
alındı. İşte, biz böyle bir Türkiye’de yaşıyoruz. İçeri girmeye çalışan….
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan. 
ENGİN
ÖZKOÇ (Sakarya) – Teşekkür ederim.
…kapı
önünde sesini duyurmaya uğraşan, validen medet uman yüzlerce insanımıza polis
TOMA ve biber gazıyla müdahale etti. Neden? Neden Sinop halkı susturulmak
isteniyor? Çünkü Sinop, defalarca ortaya koydu, nükleer santral istemiyor.
Sinop’ta nükleer santral yapmaya kalkılan yer deniz, koyu ve yeşili bir araya
getiren dünyada sadece Norveç ve Sinop’ta bulunan özel bir kıyı. Bölgede 150
çeşit kuş türü yaşıyor; korunmaya değer görülen yabani karanfil, Kastamonu
soğanı, deve dikeni, sütleğen gibi onlarca endemik bitki yer alıyor; protein
bakımından ülkenin en zengin balık türleri burada yetiştiriliyor ve avlanıyor.
Ne istiyorsunuz? Nükleer santral tüm doğal güzellikleri yok edecek ve
insanlarımızın yaşamını, sağlığını riske atacak. Bunu mu talep ediyorsunuz?
Bunu bilen ve gören, Fukişima felaketinden sonra nükleer santrallerini
kapatmaya başlayan Japonya ile 2020’ye kadar ülkesinde tüm nükleer santralleri
kapatma kararı alan Fransa Türkiye’de neden nükleer santral işine giriyor?
(Mikrofon
otomatik cihaz tarafından kapatıldı)
BAŞKAN
– Buyurun Sayın Başkan.
ENGİN
ÖZKOÇ (Sakarya) – Tüm dünya nükleerden vazgeçerken Türkiye neden, üstelik de
milyarlarca dolarlık yatırımla nükleer santral yapmaya kalkıyor? İnsanlarımızın
canı, sağlığı, doğamız, geleceğimiz, hangi pazarlık masasında, ne karşılığında
gözden çıkarılıyor? 
Buna
izin vermeyeceğiz; sonuna kadar, milletvekillerimizle beraber, örgütlerimizle
beraber, buna karşı çıkan milletimizle beraber Sinop halkının yanında yer
alacağız. Sinop halkı yalnız olmadığını biliyor, bilecek. Buradayız, sonuna
kadar yanlarında, haklı mücadelelerinde yer alacağız. (CHP sıralarından
alkışlar) 
BAŞKAN
– Teşekkür ediyorum Sayın Özkoç.
Sayın
Bostancı…
26.- Amasya Milletvekili Mehmet Naci
Bostancı’nın, Mardin Milletvekili Orhan Miroğlu’na oğlunun vefatı nedeniyle
başsağlığı dileğinde bulunduğuna ve taziyelerini bildirenlere teşekkür
ettiğine, 7 Şubat Kahramanmaraş’a “kahraman”lık unvanı verilmesinin 45’inci yıl
dönümüne ve Zeytin Dalı Operasyonu’nun bir barış operasyonu olduğuna ilişkin
açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Mardin
Milletvekilimiz Orhan Miroğlu’nun 25 yaşındaki engelli ve bir süredir rahatsız
olan evladı bugün vefat etmiştir hastanede. Allah’tan rahmet diliyorum, Sayın
Miroğlu ve ailesine başsağlığı diliyorum. Bugün cenaze Mardin’e gitti. Orada
katılımla birlikte ebedî istirahatgâhına tevdi edilecek. Cumhuriyet Halk
Partisinin yönetimine, yetkililerine, Engin Bey’e, Sayın Genel Başkanına,
yönetim kadrolarına çok teşekkür ediyorum taziyeleri için, taziyelerini ifade
etmişlerdir. Bütün kültürlerde ve bütün toplumlarda doğum, düğün ve ölüm
siyasal her türlü fay hatlarını, kültürel fay hatlarını aşan ortaklıklardır.
Bunları muhafaza etmek çok önemli. 
Maraş
şehri 7 Şubat 1973 tarihinde Türkiye Büyük Millet Meclisinin onayıyla birlikte
“kahraman” unvanını aldı, hak ettiği bir unvandı. 1918 Mondros Mütarekesi’nden
sonra İstiklal Savaşı’nın örgütlenmesinde, Kuvayımilliye’nin kurulmasında öncü
rolü olan şehirlerden biridir, bunun altı çizilmiş oldu. Kırk beş yıl sonra
Maraşlılara buradan selam gönderiyorum tekrar bu vesileyle. 
Barış
talebi onurlu bir taleptir ama aynı zamanda tüm insani değerler gibi kirli
ilişkilerin örtüsü olarak da kullanılan bir taleptir. Bu ikisi birbirinden
farklı. Üç tür barış talebi görürüz.
Bunlardan
birincisi, Hazreti İsa’ya atfedilen “Bir yanağına vurulduğunda öbür yanağını
çevir. Kim ne yaparsa yapsın…”
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
MEHMET
NACİ BOSTANCI (Amasya) – “…asla şiddete müracaat etme, kim ne yaparsa yapsın
meşru müdafaa adına dahi şiddete başvurma.” tarzındaki yaklaşım. Bunun arkasında
olan hemen hemen hiç kimse yoktur. Belki tarihte buna yaklaşan bir örnek, sivil
itaatsizlik, Mahatma Gandhi’nin Hindistan’daki eylemleridir, şiddete
başvurmamışlardır.
İkinci
tür barış talebi kirli ilişkilerin ve siyasetlerin örtüsü olarak kullanılır.
Kendi çıkarlarınızı, dar grup çıkarlarınızı gerçekleştirmek için
silahlanırsınız; her türlü zulmü, yağma ve talanı yaparsınız ama ne zamanki
üzerinize gelinir ve sizin bu tür siyasetinize engel oluşturulur o zaman
barışı, bu insani değeri bir örtü olarak kullanırsınız. Bugün Suriye’nin
kuzeyindeki PKK’nın uzantısı olan, tıpkı PKK gibi halkları birbiri aleyhine
mukateleye sevk eden, temel yapısını buradan alan, silahlanmış, asimetrik bir
güç ilişkisi içerisinde…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Başkan.
MEHMET
NACİ BOSTANCI (Amasya) - …emperyal güçlerin lejyonu olan bir yapılanma adına
dile getirilen barış taleplerinin barışla alakası yoktur. Bu barış talebi
PYD’nin kirli siyasetini onaylayan, onların bütün bölgeyi kana ve ateşe gark
edecek stratejilerine “Evet.” diyen kirli bir örtüdür. 
Üçüncü
barış talebi de bir coğrafyada, bir bölgede, kim olursa olsun, onların esenlik
içerisinde yaşamasını temin edecek siyasal şartları temin etme adına girişilen
barış hareketidir. Türkiye'nin Afrin’e yapmış olduğu operasyon gibi. 
Bu
coğrafyada barış kurulacaksa emperyal güçlerle asimetrik ilişki içerisindeki
terör örgütleri üzerinden kurulmayacak, buradaki merkezî yapılar desteklenerek
kurulacak. Unutmayalım, Acem, Arap, Kürt, Türk, bunların rızalarının birbirini
teyit ettiği bir barış ve esenlik beldesi hâline getirebilmek için Orta
Doğu’yu, terör örgütlerine “Hayır.” diyeceğiz, merkezî yapıları
destekleyeceğiz, bu yöndeki politikaların arkasına da gerekirse güç koyacağız;
Türkiye'nin yaptığı budur. 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Amasya) – Türkiye'nin yaptığı Zeytin Dalı -operasyonun adı
“Zeytin Dalı”- bir barış operasyonudur. 
Teşekkür
ediyorum.
BAŞKAN
– Teşekkür ederim Sayın Bostancı. 
Sayın
Usta, tekrar sisteme girmişsiniz. 
Buyurun.
27.- Samsun Milletvekili Erhan Usta’nın,
Mardin Milletvekili Orhan Miroğlu’na oğlunun vefatı nedeniyle başsağlığı
dileğinde bulunduğuna ilişkin açıklaması
ERHAN
USTA (Samsun) – Teşekkür ederim Sayın Başkan. 
Mardin
Milletvekili Sayın Orhan Miroğlu’nun oğlunun vefatını biz de şimdi üzüntüyle
öğrenmiş bulunuyoruz. Ben merhuma Allah’tan rahmet diliyorum, değerli ailesine
de hem şahsım adına hem de Milliyetçi Hareket Partisi Grubu adına başsağlığı
dileklerimizi, taziye dileklerimizi iletmek istiyorum.
Teşekkür
ederim. 
BAŞKAN
– Sayın Kerestecioğlu…
28.- İstanbul Milletvekili Filiz
Kerestecioğlu Demir’in, Mardin Milletvekili Orhan Miroğlu’na oğlunun vefatı
nedeniyle başsağlığı dileğinde bulunduğuna ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, ben de aynı nedenle söz aldım.
Mardin Milletvekili Sayın Orhan Miroğlu’nun oğlu Zerdeşt hayatını kaybetti.
Bütün aileye başsağlığı dileklerimizi iletiyoruz. 
MEHMET
NACİ BOSTANCI (Amasya) – Sayın grup başkan vekillerine ve partilerine teşekkür
ediyorum. 
BAŞKAN
– Sayın Atıcı, sisteme girmişsiniz. Talebiniz?
AYTUĞ
ATICI (Mersin) – Sayın Başkan, Akkuyu Nükleer Santrali’yle ilgili önemli bir
bilgi paylaşacağım. 60’a göre söz istiyorum. 
BAŞKAN
– Buyurun Sayın Atıcı. 
29.- Mersin Milletvekili Aytuğ Atıcı’nın,
Akkuyu’da ve Sinop’ta nükleer santral projelerinden derhâl vazgeçilmesi
gerektiğine ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Malum
olduğu üzere, Mersin’de yapılmaya çalışılan Akkuyu Nükleer Santrali’ni Ruslar
yapıyor. Ruslar kendilerine Türk ortaklar aradılar ve iktidara yakın bir
konsorsiyum, 3 şirketin konsorsiyumuyla anlaştılar. Şimdi, iki gündür bütün
dünya çalkalanıyor ki Türkiye'deki bu konsorsiyum bu anlaşmadan çekiliyor.
Gerekçe: Kâr etmiyormuş. Biz can derdindeyiz, bunlar ise para derdinde yani
koyun can derdinde, kasap et derdinde. 20 milyar dolara anlaşılan, yatırım
maliyeti 20 milyar dolar olan Akkuyu Nükleer Santrali’nin maliyetini 25 milyara
çıkardılar. Şimdi böyle bir anlaşmazlık havası vererek maliyeti artırmaya
çalışıyorlar. Bu, doğru bir yaklaşım değildir, ahlaki bir yaklaşım değildir.
Akkuyu’da da Sinop’ta da nükleer santral projelerinden derhâl vazgeçilmelidir.
Teşekkür
ederim.
BAŞKAN
– Teşekkür ederim Sayın Atıcı.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Yaşar
Tüzün’ün, Başkanlık Divanı olarak Mardin Milletvekili Orhan Miroğlu’na oğlunun
vefatı nedeniyle başsağlığı dileğinde bulunduklarına ilişkin konuşması
BAŞKAN
– Sayın milletvekilleri, Mardin Milletvekilimiz Sayın Orhan Miroğlu’nun evladı
Zerdeşt’in hayatını kaybetmiş olduğunu büyük bir üzüntüyle bizler de öğrenmiş
bulunuyoruz. Başkanlık Divanı olarak merhum Zerdeşt Miroğlu’na Allah’tan
rahmet, Sayın Orhan Miroğlu’na ve ailesine sabırlar diliyoruz.
Sayın
milletvekilleri, gündeme geçiyoruz.
Birleşime
on beş dakika ara veriyorum.
Kapanma Saati: 15.18
İKİNCİ OTURUM
Açılma Saati: 15.44
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN
– Türkiye Büyük Millet Meclisinin 56’ncı Birleşiminin İkinci Oturumunu
açıyorum. 
Başkanlığın
Genel Kurula sunuşları vardır.
Anayasa’nın
92’nci maddesine göre Başbakanlığın bir tezkeresi vardır, okutuyorum:
VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015, 9/2/2016 ve 8/2/2017 tarihli 956, 984, 1008, 1031,1054,
1082, 1107 ve 1136 sayılı Kararlarıyla birer yıl uzatılan izin süresinin 10/2/2018
tarihinden itibaren bir yıl daha uzatılmasına, ayrıca denizde terörizmle
mücadele harekâtlarına katkı sağlanabilmesi maksadıyla unsurlarımızın bölge
ülkeleri kara suları dışında (2383 [2017] Sayılı BMGK Kararı Gereğince Somali
kara suları dâhil olacak şekilde) denizde terörizmle mücadele görevi için
yetkilendirilmeleri ve bununla ilgili gerekli düzenlemelerin Hükûmet tarafından
yapılması için Anayasa’nın 92’nci maddesi uyarınca izin verilmesine dair
tezkeresi (3/1511)
6/2/2018
Türkiye Büyük Millet Meclisi Başkanlığına
Aden
Körfezi, Somali kara suları ve açıkları, Arap Denizi ve mücavir bölgelerde vuku
bulan korsanlık/deniz haydutluğu ve silahlı soygun eylemleri hakkında 2008
yılından bu yana kabul edilen Birleşmiş Milletler Güvenlik Konseyi (BMGK) kararları
ve Türkiye Büyük Millet Meclisinin 10/2/2009 tarihli ve 934 sayılı Kararı’yla
bir yıl için verdiği, bilahare 2/2/2010 tarihli ve 956 sayılı, 7/2/2011 tarihli
ve 984 sayılı, 25/1/2012 tarihli ve 1008 sayılı, 5/2/2013 tarihli ve 1031
sayılı, 16/1/2014 tarihli ve 1054 sayılı, 3/2/2015 tarihli ve 1082 sayılı,
9/2/2016 tarihli ve 1107 sayılı ve 8/2/2017 tarihli ve 1136 sayılı kararlarıyla
birer yıl süreyle uzattığı izin çerçevesinde, Türk Silahlı Kuvvetleri deniz
unsurları konuşlandırılmak suretiyle, bölgede seyreden Türk Bayraklı ve Türkiye
bağlantılı ticari gemilerin emniyetinin etkin şekilde muhafazası ve
uluslararası toplumca yürütülen korsanlık, deniz haydutluğu ve silahlı soygun
eylemleriyle müşterek mücadele harekâtına aktif katılımda bulunulması sağlanmış,
bu alanda Birleşmiş Milletler sistemi içinde ve bölgesel ölçekte oynadığımız
rolün ve görünürlüğümüzün pekiştirilmesi temin edilmiştir.
Anılan
bölgelerde meydana gelmeye devam eden korsanlık, deniz haydutluğu ve silahlı
soygun eylemleriyle uluslararası toplumca mücadele edilebilmesine cevaz veren
BMGK'nın ilgili kararlarının süresi son olarak 7/11/2017 tarihli ve 2383 sayılı
Karar’la bir yıl daha uzatılmıştır.
Bu
kapsamda, Türk Silahlı Kuvvetleri deniz unsurlarının Aden Körfezi, Somali kara
suları ve açıkları, Arap Denizi ve mücavir bölgelerde görevlendirilmesi için
10/2/2009 tarihli ve 934 sayılı Türkiye Büyük Millet Meclisi Kararı’yla
Hükûmete verilen ve son olarak 8/2/2017 tarihli ve 1136 sayılı Karar’la
10/2/2017 tarihinden itibaren bir yıl uzatılan izin süresinin, anılan
kararlarda belirlenen ilke ve esaslar dâhilinde, 10/2/2018 tarihinden itibaren
bir yıl daha uzatılması, ayrıca denizde terörizmle mücadele harekâtlarına katkı
sağlanabilmesi maksadıyla unsurlarımızın bölge ülkeleri kara suları dışında,
denizde terörizmle mücadele görevi için yetkilendirilmeleri ve bununla ilgili
gerekli düzenlemelerin Hükûmet tarafından yapılması için izin verilmesini
Anayasa’nın 92’nci maddesi uyarınca arz ederim.
 Binali
Yıldırım
 Başbakan
BAŞKAN
– Hükûmet? Burada. 
Başbakanlık
tezkeresi üzerinde İç Tüzük’ün 72’nci maddesine göre görüşme açacağım.
Gruplara,
Hükûmete ve şahsı adına iki üyeye söz vereceğim. Konuşma süreleri gruplar ve
Hükûmet için yirmişer dakika, şahıslar için onar dakikadır.
Tezkere
üzerinde söz alan sayın milletvekillerinin isimlerini okuyorum: Milliyetçi
Hareket Partisi Grubu adına İstanbul Milletvekilimiz Ekmeleddin Mehmet
İhsanoğlu, Halkların Demokratik Partisi Grubu adına Adana Milletvekilimiz Meral
Danış Beştaş, Cumhuriyet Halk Partisi Grubu adına Ardahan Milletvekilimiz
Öztürk Yılmaz, Adalet ve Kalkınma Partisi Grubu adına İstanbul Milletvekilimiz
Volkan Bozkır; şahısları adına, Ankara Milletvekilimiz Levent Gök, Tokat
Milletvekilimiz Yusuf Beyazıt. 
Şimdi
ilk söz Milliyetçi Hareket Partisi Grubu adına İstanbul Milletvekilimiz
Ekmeleddin Mehmet İhsanoğlu’na aittir.
Sayın
İhsanoğlu, süreniz yirmi dakika. 
Buyurun.
(MHP sıralarından alkışlar) 
MHP
GRUBU ADINA EKMELEDDİN MEHMET İHSANOĞLU (İstanbul) – Sayın Başkan, değerli
milletvekilleri; deniz kuvvetleri unsurlarımızın Aden Körfezi, Somali kara
suları, açıkları, Arap Denizi ve mücavir bölgelerde görevlendirilmesi hakkında
Başbakanlık tezkeresi üzerine Milliyetçi Hareket Partisi Grubu adına söz almış
bulunuyorum. Bu vesileyle yüce heyetinizi saygıyla selamlıyor, Sayın Bakana ve
Bakanlığının güzide temsilcilerine de hoş geldiniz diyorum. 
Bu
konuşmamda, tezkerenin konusu, görev bölgesinde yer alan kırılgan ülkelerin
durumu, ayrıca deniz haydutluğuyla ilgili mücadele meselesine işaret edeceğim
yani dört başlık altında konuşma yapacağım ve bu hususlarda partimizin
görüşlerini sizlerle paylaşacağım. 
Birinci
husus, tezkerenin konusu. Bir yakasında Habeşistan, Cibuti, Eritre, Somali,
diğer yakasında Yemen bulunan Bab'ül Mendep Boğazı hem ticari hem askerî
anlamda stratejik bir geçiş noktasıdır. Burası batı ile doğuyu birbirine
bağlayan ticaret yolları üzerinde önemli bir bağlantı noktasıdır. 
Bu
bölgede 2000’li yılların başından bu yana deniz haydutluğu faaliyetleri yani
korsanlık faaliyetleri baş göstermiştir. Bu eylemlerin gerçekleştiği deniz
alanları Türk ticaret gemileri tarafından da yoğun bir şekilde
kullanılmaktadır. Ticari gemilerimize ve bu gemilerde görev yapan
vatandaşlarımıza yönelik tehdit, ülkemizin ticari ve ekonomik menfaatlerini de
olumsuz şekilde etkilemektedir. Somali’de kamu düzeninin sağlanmamış olması,
deniz haydutlarının ve silahlı soygun icra eden çetelerin çok geniş bir deniz
alanına yayılmasına imkân vermiştir ve böylece bunlarla mücadelenin
zorlaştığını göstermiştir. 
Birleşmiş
Milletler Güvenlik Konseyi 2008 yılında özellikle konuyu doğrudan ele alan 5
karar kabul etmiştir. Bu kararları temel alarak Avrupa Birliği 8 Aralık 2008
tarihinde bölgede “Atlanta” adı altında bir deniz operasyonu başlatmıştır. Bu
operasyona İngiltere, Fransa, Yunanistan, Hollanda, Almanya, İtalya, Belçika,
İsveç ve İspanya iştirak etmiştir. Birleşmiş Milletler Güvenlik Konseyinin son
kararı, imkân sahibi olan ülkeleri bölgede askerî gemi ve uçaklar
konuşlandırarak deniz haydutluğu ve silahlı soygun çeteleriyle mücadele etmeye
sevk etmiştir. Bunun üzerine Amerika Birleşik Devletleri, Rusya Federasyonu,
Çin Halk Cumhuriyeti, Hindistan, Japonya, Güney Kore ve Avustralya’ya ait
askerî gemiler de burada bulunarak münferiden operasyonlar icra etmişlerdir.
Ayrıca, aynı yıl Amerika Birleşik Devletleri öncülüğünde müşterek görev gücü
kurulması kararlaştırılmıştır. Ülkemiz, Amerika Birleşik Devletleri’nin
öncülüğünde kurulan bu güce kurucu üye olarak katılmıştır. Söz konusu bölgede
deniz haydutluğuyla mücadele faaliyetleri hâlihazırda NATO’nun Okyanus Kalkanı
Harekâtı, Avrupa Birliğinin Atlanta Harekâtı, Amerika Birleşik Devletleri
önderliğindeki Birleşik Deniz Kuvvetleri ve millî kontroldeki gemiler
vasıtasıyla dört ayrı çerçevede yürütülmektedir. Ülkemiz, 17 Şubat 2009
tarihinden itibaren Birleşik Deniz Kuvvetleri bünyesinde oluşturulan Birleşik
Görev Kuvveti ve NATO’nun Okyanus Kalkanı Harekâtı emrinde dönüşümlü olarak
görevlendirdiği bir fırkateynle uluslararası toplumun deniz haydutluğuna karşı
mücadelesine aktif katkı sağlamaktadır. Ülkemiz zaman zaman bu harekâtın
komutanlığını da üstlenmiştir. 2009 yılından bu yana Mecliste bu konuyla ilgili
görüştüğümüz tüm tezkerelere Milliyetçi Hareket Partisi olarak destek vermiş
bulunuyoruz. 
Değerli
milletvekilleri, Aden Körfezi ve Somali açıklarında deniz haydutluğu eylemleri
azalmış olmakla beraber, henüz devam etmektedir. 2008 yılında 3’ü Türk ticaret
gemisi olmak üzere, toplam 30’un üzerinde gemi rehin alınmıştır. Geçtiğimiz
sene ise sadece 9 deniz haydutluğu vakası kaydedilmiştir. Bu özet bilgiler bile
alınan tedbirlerin etkisini göstermesi bakımından önem taşımaktadır. 
Benim
temas edeceğim ikinci husus ise kırılgan ülkeler, tehlikeli sular. Değerli
milletvekilleri, burada tezkere konusunu görüşürken bölge ülkelerinin durumunu
da göz önünde bulundurmamız gerekmektedir. Kızıldeniz’in doğusunda ve batısında
yer alan Yemen ile Somali eski bir tabirle “başarısız devlet”, yeni tabirle
“kırılgan devlet” yani “failed state” ve “fragile state” olarak
sınıflandırılmaktadır. Somali’nin 1990’lardan bu yana içinde bulunduğu siyasi
çalkantılar sona ermiş değildir. 2011’den sonra Somali’de yeni bir devlet
teşekkülü için İslam İşbirliği Teşkilatı ve Türkiye’nin ciddi gayretleri
olmuştur. Bu çerçevede Türkiye’nin Somali ordusunun eğitimi amacıyla Somali’de
kurduğu bir askeri üssü bulunmaktadır. Yemen’de birkaç yıldan beri devam eden
iç savaş ise Yemen’in güney bölgesinde yer alan Aden’e de sıçramıştır. Arap
Yarımadası’nın güney kıyısında Hint Okyanusu’nu Akdeniz’e bağlayan stratejik
bir konumda olan Aden Körfezi, Yemen’de süregelen iç savaş açısından hassas bir
konumda bulunuyor. Yemen’de vekâlet savaşı yürüten Suudi Arabistan ve İran’ın
savaş gemileri bölgede bulunuyor. İç savaş üçüncü yılına girmektedir yani
Yemen’deki ve tabiatıyla Aden’deki iç savaş üçüncü yılına girmektedir. On
binlerce insan hayatını kaybetmiştir. Açlık ve hastalıkların pençesindeki ülke
ciddi insani krizler yaşamakta, bilhassa kolera vebası bakımından. 
Böylesi
bir tabloda, İngilizlerin “troubled waters” yani “tehlikeli sular” dedikleri
bölgede seyrüsefer edecek Türk Bayrağı'nı dalgalandırmak büyük önem taşıyor.
Tabii ki Deniz Kuvvetlerimiz her türlü sürprizle karşı karşıya gelebileceğini
hesap ederek görevlerini en iyi şekilde ifa edeceklerdir, ondan eminiz, şüphemiz
yok; zira, Türk donanması bu suları 1517 senesinden beri tanımaktadır. 
Sayın
Başkan, değerli milletvekilleri; konuşacağım üçüncü konu Sevakin Adası ve
seyrüsefer güzergâhıyla ilgilidir. 
Donanmamızın
uluslararası deniz gücüne katılmadan önce takip ettiği bir rota ve güzergâh
vardır. Türk donanması tarafından seçilen fırkateyn Marmaris’teki Aksaz Deniz
Üs Komutanlığından ayrılarak Akdeniz’e açılır. Süveyş Kanalı’ndan geçtikten
sonra Kızıldeniz’e yönelir, görev yeri olan Aden Körfezi açıklarına hareket etmeden
önce Cidde Limanı7na uğrar, sonrasında Cibuti’de düzenlenen bir törenle görevi
önceki fırkateynden devralır. 2008 yılından bu yana bu güzergâh aynı şekilde
devam etmiştir. 
Türkiye
Cumhuriyeti gemisi Gaziantep Fırkateyni 2009 yılında görev bölgesine giderken
Cidde Liman’ına demirlemişti ve İslam İşbirliği Teşkilatı Genel Sekreteri
olduğum o dönemde gemi komutanı -Deniz Kuvvetleri Komutanı Oramiral Metin
Ataç’ın talimatıyla- bir nezaket ziyaretinde bulunmuş, gemi ve harekâtı
hakkında önemli bilgiler paylaşmışlardı. Aklımda kaldığı kadarıyla bazı hoş
tespitlerden bir tanesi, o fırkateynde bulunan mürettebatta Arapça, Almanca,
Fransızca ve Rusça bilenlerin bulunduğunu da kaydetmişti. 
Şimdi,
bu tatlı hatıradan sonra müsaade ederseniz Sayın Bakandan bir hususu tavzih
etmelerini istirham edeceğim. Deniz Kuvvetlerimiz mutat güzergâhında ilerlerken
bu dönem yani bu tezkereyle gidecek yeni fırkateyn Sevakin Adası’na bir ziyaret
yapacak mı? Böylesi bir ziyaret programa alınmış mıdır? Bu soruyu Sayın
Bakanımıza tevcih ettikten sonra konuşmamın dördüncü noktasına temas etmek
istiyorum, o da deniz haydutluğuna karşı tedbirler. 
Değerli
milletvekilleri, sizlere son olarak deniz haydutluğuyla ilgili mücadele
yöntemleri konusunda görüşlerimi paylaşmak istiyorum. Şimdi, bu bölgede nasıl
oldu da bu haydutluk başladı, bu korsanlık faaliyetleri başladı? 1991’de
Somali’de devlet çöktükten sonra ülke sınırlarını koruyan herhangi bir askerî
güç kalmamıştı; birincisi bu. 
İkincisi:
Somali’de çok ciddi balıkçılık kaynakları vardı. Özellikle Japonya’dan,
Kore’den, Avrupa’dan ve dünyanın değişik bölgelerinden bu bölgeye gelen
balıkçılar en ufak bir para vermeden, ödemeden buradaki balık rezervlerini
tüketmeye başlamışlardı; hatta kendi çöplerini de buraya bırakıp gidiyorlardı.
Bunlara bir ders vermek üzere olsa gerek Somali’nin kıyılarını korumak amacıyla
oradaki balıkçılar bu yeni gelenleri korkutmaya ve kaçırmaya başlamışlardır. Bu
bölgede 2008 yılında yaşanan 30 vakaya mukabil 2017 yılında 9 vaka yaşanmıştır.

Bu
tablo, alınan tedbirlerin başarılı olduğunu göstermektedir ancak deniz
haydutluğu faaliyetlerine sadece güvenlik tedbirleri açısından bakmamak lazım.
Haydutları yakalamak ve faaliyetlerini önlemek, bataklığı kurutmadan
sivrisineklerle uğraşmak gibidir. Bu faaliyetlere yol açan sebepler ile
unsurların tespiti ve bunlarla mücadele edilmesi büyük önem taşımaktadır. Zira,
bölgede yer alan ülkelerin ekonomik açıdan geri kalmış olması, yokluk
içerisinde bulunması bunlara yol açmaktadır. Bu sebeple, bu haydutların
yuvalandıkları yerlerde insanların maişetlerini temin etmek için sağlıklı
ekonomik bir altyapı oluşturulması ve KOBİ’lerin kurulmasının teşvik edilmesi
gerekmektedir. Bu itibarla, bu bölge ülkelerine birtakım ekonomik programların
yapılması mümkündür. Bu, uluslararası iş birliği içerisinde de rahatlıkla
yürütülebilecek bir husustur ve böylece muhataralı gayrimeşru kazançlar yerine
meşru ve huzurlu bir hayatın teminini sağlayacak yollar ve yöntemler
oluşturulabilir. 
Ben,
burada, bunu çok açık ve net olarak söylemek istiyorum ki Milliyetçi Hareket
Partisi olarak biz bu tezkereyi destekliyoruz ve temenni ediyoruz ki bu yarışa,
bu uluslararası faaliyete katılacak Türk gemisi, fırkateyni başarılı bir
şekilde görevini yapacaktır ve şanlı bayrağımızı güzel bir şekilde dalgalandıracaktır.
Sayın
Başkan, müsaadenizle, konuşmamın sonunda, bu Zeytin Dalı Harekâtı’nda bulunan
kahraman ordumuza ve aslan evlatlarımıza başarılar dilediğimizi, ordumuzun en
kısa zamanda muzaffer olarak tekrar yurdumuza dönmesini ve Türkiye'nin
karşılaşmakta olduğu beka tehlikesini bertaraf etmesi temenni ve niyazıyla
birlikte hepinizi saygıyla selamlıyorum.
Teşekkür
ederim. 
Sağ
olun, var olun. (MHP ve AK PARTİ sıralarından alkışlar)
BAŞKAN
– Teşekkür ediyorum Sayın İhsanoğlu.
Halkların
Demokratik Partisi Grubu adına Adana Milletvekilimiz Sayın Meral Danış Beştaş. 
Sayın
Danış Beştaş, süreniz yirmi dakika. 
Buyurun.
(HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
söz konusu tezkere üzerine öncelikle düşüncelerimizi ifade etmek isterim. 
Önümüzdeki
tezkereyle Aden Körfezi’nde korsanları önlemek adı altında bir asker gönderme
meselesi var. Ayrıntıları burada tartışmayacağız çünkü şu anda çok daha önemli
meselelerimiz var ama şunu hatırlatmak istiyoruz: Gerçekten haberlerde,
kamuoyuna yansıyan bilgilerde ve bizim de bildiğimiz kadarıyla Akdeniz’de
Türkiye’den kalkan gemiler yakalanıyor. Peki gemilerin içinde ne var? Silahlar
var. Bu silahlara ilişkin çok ayrıntılı yine basın-yayın organlarına yansıyan bilgiler
de var. Geçen yıl Nijerya’da bir gemi yakalandı ve burada da yine içinde silah
ve silah patlayıcı yapımında kullanılan birçok malzeme ele geçti. Yine
Yemen’de, 2 defa, bu Aden Körfezi’nde ve Akdeniz’de yakalanan gemiler var aynı
sebeple. 
Açıkçası,
Türkiye, esas olarak, uluslararası kurallara, ilkelere ve taraf olduğu
sözleşmelere aykırı bir şekilde silah sevkiyatı yaparken burada Aden’de
kaçakçılığa karşı mücadele ettiğini iddia ediyor. Burada bir de, söz konusu
tezkerede, korsanlara karşı yeni asker sevkiyatı yaptığını iddia ediyor. Yani
bu, açıkçası, bilgimiz, somut vaka ve objektif durumla çok da bağdaşmayan bir
durum. 
En
son Yunanistan da bu şekilde Türkiye’den giden bir gemiye el koydu ve içindeki
malzemelere dair açıklamalar yapıldı. Bunu da kamuoyuyla ve Parlamentoyla
paylaşmak istiyoruz. Nedir bunun esası? Gerçekten orada korsanlarla mı mücadele
edilmek isteniyor, yoksa, örneğin Libya’ya yasa dışı yollarla, yasada yeri
olmayan hukuki temellerle bir silah sevkiyatı mı yapılıyor? Bunu, bu konuyu
kamuoyuna açıklama borcunuz var.
Evet,
değerli milletvekilleri, burası bir Parlamento, en azından adı Parlamento ama
şu ana kadar Türkiye tarihinde hiç olmadığı kadar halk iradesinin gasbedildiği
bir dönem yaşıyoruz 26’ncı Dönem milletvekilleri olarak. İçeride, dışarıda
savaş, içeride hak ve özgürlüklerin tümüyle ortadan kaldırılması ve bunun en
üst düzeyde Parlamentoya yansıdığını dehşetle izliyoruz. Dün de Şırnak
Milletvekilimiz Sayın Ferhat Encu’nun milletvekilliği düşürüldü. Ferhat Encu
kimdir? Ferhat Encu Roboski’de -kardeşini, yeğenlerini, akrabalarını- TSK’nın
savaş uçaklarıyla bombaladığı gençlerin yakını. Ferhat Encu bir Roboski çocuğu
yani ve Türkiye’de en çok tartışılan katliamların başında gelen bir meseledir
Roboski çünkü hâlâ hesabı verilmedi Roboski’nin.
Bir
hatırlayalım kısaca. 28 Aralık 2011’de -bu inkâr edilmiyor zaten, kararlarda da
var- Türk Silahlı Kuvvetlerine ait savaş uçakları bir bombalama yaptı ve 34
sivil yurttaş katledildi. Burada bir soruşturma mekiği yaşandı. Önce
Beytüşşebap’ta, Şırnak’ta bir soruşturma başladı. O davanın avukatlığını yaptım
müdahil avukat olarak. Sonra, 5 Ağustos 2012’den sonra Diyarbakır’a,
başsavcılığa geldi taksirle ölüme sebebiyet vermekten. Sonra askerî yargıya
gitti. Askerî yargıda da hiçbir şey olmadı ve takipsizlik kararı verildi.
“Kaçınılmaz hata” olarak nitelendirildi. Yine hukuk tarihinde izahı olmayan,
karşılığı olmayan bir gerekçeyle takipsizlik kararı verildi ve yaptığımız bütün
itirazlar maalesef reddedildi.
Roboski’de
hâlâ her 28 Aralıkta annelerin o mezar başında göz yaşlarına tanıklık ediyoruz.

Maalesef
Roboski’de AYM’de de hukuk işlemedi. Anayasa Mahkemesi, yapılan itiraz ve
başvuru üzerine, eksik evrak gerekçesiyle başvuruyu reddetti. Yani ortada bütün
Türkiye'nin tanıklık ettiği 34 canın yitimi var, savaş uçakları bombalıyor ama
yargıdan takipsizlik kararı çıkıyor ve Anayasa Mahkemesi de bunu reddediyor
evraklarınız eksik diye. Yani Roboski için hukuk işlemedi, olması gereken hukuk
kuralları işlemedi. Şu bile çok görüldü: “Taksirle ölüme sebebiyet vermek” diye
bir madde vardır, istemeden, kazaen, kasıt olmadan… Hani olur ya, yargılama
yapılır, gerçek bir yargılama ve o savaş uçağının pilotunun ya da o istihbarat
ağının yeteri bilgi vermediği ortaya çıkarılır. Yine bir karar verilir ama, mutlaka
bir karar verilir. Ama bu konuda “Roboski için işlemeyen hukuk -nedense, tırnak
içinde söylüyorum tabii- Ferhat Encu için işledi.” deniyor. Bu doğru değil,
Ferhat Encu için de hukuk işlemedi, Roboski için de hukuk işlemedi. 
Ferhat
Encu’ya niye ceza verildi? Sokağa çıkma yasağı dönemlerinde Şırnak Milletvekili
olarak Şırnak’ta bulunmaktan dolayı ceza verildi. “Attığı ‘tweet’ler
propaganda” iddiasıyla zaten bu yargılama yapıldı ve üç yıl dokuz ay gibi bir
ceza verildi. Her zaman olduğu gibi, en hızlı hâliyle istinaf mahkemesi
tarafından onaylandı ve dün de vekilliği düşürüldü. 
Evet
şunu söylemek istiyoruz buradan Sevgili Vekilimiz Ferhat Encu’ya ve Roboski’ye:
Ferhat Encu sizin vekiliniz olmaya devam ediyor. Ferhat Encu dik durdu, başını
eğmedi, kardeşlerinin ölümünün, öldürülmesinin takibini yaptı ve bundan sonra
da vekilliği veren halk için o her zaman milletvekilidir. Bu Parlamentonun
kararını da tanımaz, tanımıyor, tıpkı söylenen diğer sözler gibi. 
Değerli
milletvekilleri, elimde bir liste var. Önce kendi haklarımızı arayalım,
vatandaşın hakkını arayamıyoruz çünkü. Kaç milletvekilliği düşürüldü? 7. Eş
Genel Başkanımız Figen Yüksekdağ, 21 Şubat 2017, propaganda iddiasıyla,
kesinleşmiş karar gerekçesiyle; Nursel Aydoğan, 9 Mayıs 2017, aynı, propaganda;
Faysal Sarıyıldız, 27 Temmuz 2017, devamsızlık sebebiyle; Tuğba Hezer Öztürk,
27 Temmuz 2017, devamsızlık gerekçesiyle; Besime Konca, 3 Ekim 2017, propaganda
iddiasıyla. Besime Konca’nın kararının, 3 defa tutuklama kararı ve itirazla
serbest bırakıldıktan sonra tutuklama verildiğini de ifade edeyim. Bir haftalık
duruşma aralıklarıyla ve istinafta on gün gibi bir süreyle onandığını ve yerel mahkemeye
gitmeden basının Besime Konca hakkında onama kararı verdiğini de dip not olarak
düşmek istiyorum. Leyla Zana, 11 Ocak 2017, devamsızlık sebebiyle; Ferhat Encu,
dün.
Değerli
milletvekilleri, her kurumun kendine göre bir usulü vardır, devam usulü,
yaptırım usulü, disiplin hukuku; buna uymak zorunludur. Bir hukuk vardır ve bu
hukuk herkese eşit derecede işler. Bu hukukun tartışmasız işlemesi gereken yer
Parlamentodur çünkü burada halk iradesi temsil edilir. Halk burada vardır;
onlar adına, temsilî demokrasiyle biz onlar tarafından seçilip buraya
gönderildik. Bir ilkokul öğrencisinin bile devamsızlıktan ya da disiplin suçundan,
bir lise öğrencisinin, bir üniversite öğrencisinin, herhangi bir memurun,
herhangi bir kurumda, bu şekilde, kolaylıkla ilişiği kesilmemiştir,
atılmamıştır, düşürülmemiştir. Burada, bu Parlamento artık halk iradesini
temsil etme özelliğinden ziyade, halk iradesini gasbeden bir meclis olarak
tarihe geçecektir. O kadar rutin ki, o kadar vasat uygulanıyor ki, geliyoruz,
son anda önümüzde bir liste: “Efendim, Ferhat Encu’nun tezkeresi geldi,
vekilliği düşürülecek.” Neden? “Çünkü yargının verdiği karar kesinleşti.”
deniyor. Hangi yargı? 4 tane dosya getirdim. Biri İdris Baluken’in, onu
anlatmak istiyorum. Hangi dosyalarla bu cezalar veriliyor kamuoyu bunu
bilmiyor, zannediyorlar ki ortada gerçekten bir suç var, bu milletvekilleri suç
işliyor sanıyorlar. Öyle bir şey yok. Biri benim dosyam, biri Besime Konca’nın
-sadece örnek olarak- biri Grup Başkan Vekilimiz Ahmet Yıldırım’ın, diğeri
İdris Baluken’in. 
Kendi
dosyamdan başlayayım: 301’e muhalefet. Şu anda dava dosyam istinafta, Adana
istinaf mahkemesinde. Bunu anlatmak çok hoş değil ama anlatayım. Hakkımda
301’den soruşturma iznini, tahmin edin, Adalet Bakanlığı ne zaman vermiş? 16
Mayıs 2016’da, dokunulmazlıkların kaldırılmasına dört gün kala. Nasıl oluyor?
Biz diyorduk ya, hızlandırılıyor bu izin. Peki, ben ne yapmışım? Ben bir
hukukçu olarak, yirmi beş yıl avukatlık yapan biri olarak nasıl bir suç işlemiş
olabilirim? Şöyle bir suç işlemişim, bir haberi “tweet”lemişim. Yanlış
duymadınız, haber “tweet”lemişim. Bu haberde ne yazıyor? Adana’da Mahmut Can Çakır
ve Murat Daşkan, iki genç öldürüldü. Ben aileye taziye ziyaretinde bulundum,
aileyle görüştüm, avukatlarla görüştüm, taziyedeyim ve dediler ki: “Polisler
öldürdü. Görgü tanıkları var.” Avukatı çağırdım, sohbet ettik, dedi ki: “Bütün
görgü tanıkları bunu söylüyor, delilleri tespit ettiremiyoruz.” Bu arada, hâlâ
o dosyanın açık olduğunu, hiçbir failin ifadesinin alınmadığını ve Murat
Daşkan’ın evinin üstünde bulunan mermilerin polis tarafından gidilip
alınmadığını da söyleyeyim. Güvenlik yok diye gidip bir evin damından mermi
alınmıyor yani yargılanan kimse yok. Haber şu: “Adana’da -benim seçim bölgem- 2
genci, Daşkan ve Can Çakır’ı polis katletti ve delilleri temizledi.” Biz de
aileye taziye ziyaretinde bulunduk -üst şeyiyle, fotoğraf da var- bunu haber yapmışlar,
bunu “tweet”lemişim. Tahmin edin ne kadar ceza aldım? İki yıl üç ay. Vekilliği
düşürülecek ya, büyük bir suç işlemişim ya. Bu kürsüden her gün “Katliam, polis
cinayeti.” diyoruz biz. Kürsüdeki konuşmalarım dosyaya getirilmedi, mahkeme
reddetti. Ya bu yasama sorumsuzluğu. Ben bununla ilgili soru önergesi verdim,
ben bununla ilgili Mecliste konuştum, ben bununla ilgili buna benzer yüzlerce
konuşma yaptım; bunu isteyin, değerlendirin. Hayır, teşdiden -hukukçular
bilirler- altı aydan başlayan bir suç -tırnak içinde- en üst sınırdan
verilerek, artırılarak, indirim uygulanmayarak iki yıl üç ay verildi. Şimdi,
yarın öbür gün benim hakkımda dosya kesinleşirse “Meral Danış Beştaş suç
işledi, vekilliği düşürüldü.” denecek, biz bunu kabul etmiyoruz. Bu, talimatla
çalışan bir yargıdır. Ben milletvekili olmasam ceza almayacaktım, bunu
biliyorum. Ceza hukukunu bilirim, kimse “Polis cinayet işledi.” dedi diye bu
ülkede ceza almadı, sadece HDP milletvekilleri aldı. 
Besime
Konca taziyede demiş ki: “Hoş geldiniz, Batman halkını selamlıyorum.” Dosya
burada, dava dosyası, ilgilenenlere verebilirim. Batman Ağır Ceza Mahkemesi bu
sözleri propaganda kabul etti, terör örgütü propagandası kabul etti. Böyle bir
yargı kararı olabilir mi? İstinaf on günde onayladı, dosya burada ve şu anda,
Besime Konca, milletvekilliği düşürülen başka bir arkadaşımız. 
Ahmet
Yıldırım, her gün dinlediğiniz bir arkadaşımız, Grup Başkan Vekilimiz. Sayın
Kılıçdaroğlu’nun beraat ettiği bir sözden ceza aldı “padişah bozuntusu”
sözünden; beraat etmiş, onanmış, itirazlar reddedilmiş. Muş Ağır Ceza Mahkemesi
bütün konuşmayı ayırmış, tek bir kelimeyle, cümleyle kendisine bir yıl üç ay
ceza vermiş istinafta. Şimdi, düşünce, ifade özgürlüğü var diyebilir miyiz
artık? 
İdris
Baluken yıllarca burada grup başkan vekilliği yaptı, yıllarca ve -abartısız,
dosyanın tümünde- yaptığı bütün konuşmalar aynı zamanda Mecliste yapılmıştır,
yasama sorumsuzluğu kapsamındadır. Mahkeme heyeti bütün konuşmaları celbetti,
farklı bir şey yaptı. Bu konuşmaların hiçbirini kıyaslama gereği duymadan,
yargılamayı izledik değerli arkadaşlar… Şöyle yapıyorlar: Dava dosyası geldi,
“Talebin reddine…” İncelemiyor ki onlarca klasör konuşma var, ya bir
karşılaştırın şunu. İdris Baluken, katılmadığı bir cenaze merasiminden,
atmadığı bir “tweet”den dolayı on altı yıl sekiz ay -dile kolay- ceza aldı.
Şimdi, biz bu yargıya “bağımsız” mı diyeceğiz, “bağımlı” mı diyeceğiz? İdris
Baluken’in sözlerine nasıl ceza verilebilir? Anayasa 83 çok açık.
Dokunulmazlıklar askıya alındı ama sorumsuzluk ve kürsü dokunulmazlığı devam
ediyor. Biz burada söylediğimiz sözlerden dolayı yargılanıyoruz şu anda, burada
söylediğimiz sözlerden dolayı, dışarıda da değil. Şimdi, bu durumda biz ne
anlatsak, ne desek kamuoyu nasıl anlayacak? 
Değerli
milletvekilleri, siz sanıyor musunuz ki bize oy veren halk bu düşürmeler
karşısında, bu milletvekilliğinin gasbı karşısında çok mu rahat? Büyük bir
kırılma yaşıyor, büyük bir burkulma yaşıyor ve öfkesi büyüyor, tepkisi büyüyor,
diyor ki: “Ben bütün engellemelere rağmen, bütün yasaklara rağmen sandığa
gittim, ben kendi temsilcim olarak bu milletvekillerini seçtim ama üç dakikalık
bir tezkereyle benim milletvekilimin vekilliği düşürülüyor.” Halkta bu, korkunç
derecede bir travma yaratmış durumda. 7 milletvekilliği, basit mi ya, 7? Ve bunun
artıp artmayacağını da bilmiyoruz. Her gün yeni bir mahkemede karar veriliyor. 
Bu
şu demektir, başta söyledim: Bu Parlamento milletvekillerinin vekilliğini
düşüren, gasbeden, halk iradesini tanımayan ve halk iradesini temsil ettiğini
söyleyemeyecek olan bir dönem olarak tarihe geçecektir. Bu konuda, biz tabii ki
milletvekilliğine devam edeceğiz, tabii ki düşürüldükten sonra da halkımızla
birlikte olacağız ama bu kopma, bu kırılma basit değildir. Bu, demokrasiyle
bağdaşmaz; bu, düşünce ve ifade özgürlüğüyle bağdaşmaz; bu, hukuk devleti
ilkesiyle, anayasal devlet olmakla bağdaşmaz. Bu başka bir şey, bir partiye
yönelik ayrımcı, ötekileştirici, düşmanlaştırıcı dil hayatın her alanına
sirayet ediyor. 
Son
olarak şunu söyleyeyim: Grup başkan vekilimiz demin söyledi, 11 Şubatta büyük
kongremiz var, üçüncü büyük kongremiz. Şu anda Türkiye'nin her tarafında
çalışan yöneticilerimiz, parti meclisi üyelerimiz bir sabah gözaltına alınıyor
büyük kongreye katılımı engellemek için. 10 bin üye yöneticimiz içerideyken ve
biz hâlâ siyasetimize devam ediyorken, bu kürsüden her gün demokrasi çağrısı
yaparken, her gün şiddet dışı yöntemlerle Türkiye’deki problemlerin çözümünü
savunurken bizim büyük kongremize katılımı engellemek için dün İzmir’de 30,
bugün İstanbul’da 50, bilmem başka ilde 10, böyle, her gün yeni operasyonlar
yapılıyor. Neden? Ortada bir şey yok tabii ki, hiçbir şey yok. Belirli günlerde
operasyonlar yapılır. 
Ben
burada halkımıza seslenmek istiyorum: Biz yasa dışı bir iş yapmıyoruz. Biz, eş
genel başkanlarımız hapisteyken, milletvekili arkadaşlarımız hâlâ
cezaevindeyken, 94 belediye eş başkanımızın yerine kayyum atanmışken bu büyük
kongreyi yapacağız. Sizler de gelin. Bu gözaltılar hukuksuzdur, bu gözaltılar,
tümüyle, kongremizi yapmamıza engeldir. Biz demokratik siyaset yolunda bütün
baskılara karşın yürümeye devam edeceğiz, biz bu kararlılıktayız çünkü biz
gerçekten halkız. Diğer partilerden en temel farkımız, 10 bin kişi tutuklu
olduğu hâlde, eş genel başkanı Edirne’de, Kandıra’da olduğu hâlde siyasetine devam
eden bir partiyiz. Çünkü biz bu topraklara barış, huzur, kardeşlik, demokrasi
gelmesi gerektiğine yürekten inanıyoruz diyorum ve teşekkür ediyorum. (HDP
sıralarından alkışlar)
BAŞKAN
– Biz teşekkür ederiz Sayın Danış Beştaş.
Şimdi
Cumhuriyet Halk Partisi Grubu adına Ardahan Milletvekilimiz Sayın Öztürk Yılmaz
konuşacak. (CHP sıralarından alkışlar)
Sayın
Yılmaz, süreniz yirmi dakika, buyurun. 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Türk Silahlı Kuvvetlerimizin deniz unsurlarının Aden Körfezi, Arap Denizi ve
açıklarında görevlendirilmesine ilişkin ve görev yönergesinin bir yıl daha
uzatılmasına ilişkin Başbakanlık tezkeresi üzerine Cumhuriyet Halk Partisi
Grubu adına söz almış bulunuyorum. Yüce Meclisi saygıyla selamlıyorum.
Tezkere
birkaç yıldır geliyor, bizim partimizin bu konudaki tutumu belli, tezkereyi
destekliyoruz. Biz Türk Silahlı Kuvvetlerimizin, özellikle, uluslararası
etkinliklerde, uluslararası harekâtlarda yer almasını esasen bir sorumluluk,
uluslararası bir yükümlülük olarak görüyoruz. Bu konuda da daha önceki yıllarda
olduğu gibi bu sene de bu tezkereye “evet” diyeceğiz. 
Tabii,
tezkerenin alanına baktığımız zaman çok riskli bir alanda cereyan ediyor. Bir
tarafta Yemen var, iç savaşın yaşandığı bir yer, fiilî olarak üçe bölünmüş
durumda. El Kaide’nin bölgenin bir bölümünü kontrol ettiği bir ortamda, İran
destekli Husilerin daha ziyade boğaz bölgesini kontrol ettiği bir ortamda bu
operasyonlar devam ederken bu harekât da icra ediliyor. Diğer taraftan, diğer
yakaya baktığımız zaman, yine esasen, terör örgütlerinin cirit alanına dönüşen
Somali’de El Şebab’ın olduğu bir bölge ve Eritre’de de “Eritre Cihat Hareketi”
olarak bilinen başka bir terör oluşumunun orada faaliyetleri devam ediyor ve bu
alanda cereyan ediyor bu operasyon. 
Şimdi,
baktığımız zaman, son dönemde özellikle, dış politikadaki sıkışıklık sadece
kendi başına dış politikadan kaynaklanmıyor, içerideki olaylar da dışarıdaki
olayları tetikliyor. Özellikle 16 Nisan referandumundan sonra Türkiye'nin
demokratik karakterinde önemli bir erozyon olmuş durumda. Hukukun üstünlüğü,
yargı bağımsızlığı önemli ölçüde aşınmış, Parlamentonun etrafından dolanılıyor,
KHK’lerle ülke yönetiliyor ve olağanüstü hâl rejimi kalıcılaşmaya başladı.
Böyle bir ortamda insan haklarında ve diğer uygulamalarda ciddi manada geriye
düşmüş durumdayız. Hâl böyle olunca Türkiye'nin üyesi olduğu, üye olmak
istediği uluslararası kuruluşlarla da ciddi sorunlar yaşıyoruz, Avrupa
Birliğiyle sorunlar yaşıyoruz, Avrupa Konseyiyle, AGİT’le, NATO’yla sorunlar
yaşıyoruz. Elbette bunların bir kısmı da o ülkelerin ve o örgütlerin bazı ön
yargılarından kaynaklanıyor ve biz bunları biliyoruz ama Türkiye'nin şu andaki
durumu ciddi manada eleştiri konusu hâline gelmiş bulunuyor dünyada. 
Şimdi,
birkaç konuya değinmek istiyorum. Bir, Suriye konusudur. Suriye’de iç savaş
olanca hızıyla devam ediyor ve yedinci yılı dolmak üzere ve ülkede 11 milyon
insan yer değiştirdi, 5,5 milyon insan mülteci hâline dönüştü, yaklaşık 500
binin üzerinde insan hayatını kaybetti. Suriye’de hiç olmayan bir şey oldu,
daha önce tarihin hiçbir döneminde tanıklık etmeyeceğimiz bir durum ortaya
çıktı, iki süper güç Suriye’ye yerleşmiş bulunuyor ve ne zaman gidecekleri ve
hatta gidip gitmeyecekleri de ciddi tartışma konusu. Bugün, Suriye’nin Doğu
Guta bölgesinde 400 bin insan var, orası bombalanıyor, gazla bombalanıyor;
insani yardımlar ulaştırılamıyor. Başka bir bölge keza öyle. Günbegün Suriye
eriyor, bir komşumuz âdeta kurban ediliyor. Savaşın bütün yıkıcılığı, bütün
acımasızlığı -bizim hemen dibimizde- kadim bir halkı yok ediyor ve bu maalesef
uluslararası toplumun gözü önünde cereyan ediyor ve hiçbir şey yapılamıyor.
Şimdi,
ittifak yapısında ciddi kaymalar var, onu söyleyeyim. Soçi’de en son yapılan
toplantıya Hükûmetin desteklediği muhalif gruplar katılmadı, Kürt gruplar da
katılmadı, sadece Esad, İran ve Rusya’nın desteklediği gruplar katıldı ve
binbir zorlukla bir konferans yapılabildi. Çok fazla şey ortaya çıkmadı, bir
anayasa komisyonunun toplanması kararı üzerinde mutabık kalındı ama bunun da
yapılıp yapılamayacağı bilinmiyor. 
Şimdi,
Türkiye’nin pozisyonunda ciddi bir git geller var, zikzak yaşıyoruz Suriye
konusunda. Bu, herkesin gözü önünde cereyan ediyor. Eğer süreç Cenevre’ye
taşınırsa -ki öyle görünüyor- bu defa biz tekrar Rusya’yla başka bir noktaya
gideceğiz, Amerika’yla yakınlaşma noktasına gideceğiz gibi görünüyor. 
Arazide
ciddi sıkıntılar var. Bugün Suriye konusuna ilişkin herhangi bir bütünlükçü
çözüm, siyasi çözüm yok. Hiç kimse Suriye konusunun bütünlükçü bir çözümle
halledilebileceğine ilişkin gerçek bir kanaat taşımıyor, her şey kâğıt
üzerinde. Alınan kararlar, Güvenlik Konseyinin 254 sayılı Kararı’na herkes
atıfta bulunuyor, toplantılar oluyor, çok güzel konuşmalar ama hiçbir şey
ortaya çıkmıyor. 
Suriye’nin
bölünmesi -hep söyledik- en fazla Türkiye’ye zarar veriyor. Türkiye’nin
güvenlik açıkları iyice artıyor. Türkiye gerçek manada, Suriye’nin bu durumunun
ağırlaşması durumunda, içeride de ciddi manada terör olaylarıyla yüzleşecek. 
Afrin
operasyonu’muz devam ediyor. Diliyoruz bir an önce başarılı bir şekilde bu
operasyon tamamlanır. Şehitlerimiz var, Allah’tan rahmet diliyoruz. Ve
gerçekten çok riskli bir alanda çok riskli bir operasyon yapılıyor. Şunu hemen
söyleyeyim: Hiç kimse hamaset çığlıklarıyla bu olup biteni hafife almasın,
bugün Suriye resmen, fiilen bölünüyor. Fiilen yapılan hatalar, Hükûmetin Suriye
politikasındaki yanlışlığı ve iflası bugün geri dönülmez bir noktaya getirdi
Suriye’yi. Bugün biz Suriye’nin kalıcı çözümünden bahsederken “Acaba Menbiç’ten
ABD çıkacak mı çıkmayacak mı? -Çıksa ne olacak?- Fırat’ın doğusundan çıkacak mı
çıkmayacak mı?” konularına geldik. Bu çözüm olursa eğer -ki umarız olur, ben
şahsen çözümün iyice zorlaştığını düşünenlerdenim- Rusya bugün Akdeniz’e
yerleşmiş bulunuyor, üsleri de aldı, bundan sonra Türkiye’nin güney komşusu
Amerika Birleşik Devletleri ve Rusya olacak. Şimdi bölgedeki bu kaymaları
bütünlükçü bir yaklaşımla değerlendirecek bir çıkış stratejisi yok. Hiç kimse
Suriye’de ne olacağına ilişkin düşünmüyor. Bu halk ne olacak? Sonuçta bu ülke
bölünse -ki o noktaya gidiyor- bunun kime bir faydası olacak? Peki birlikte
tutmanın gerektirdiği ödevleri kim yerine getirecek? Hiçbir konuda bir egzersiz
yapılmıyor. Dolayısıyla biz Afrin operasyonu yapıyoruz, Fırat Kalkanı
yapıyoruz. Bu operasyonlar devam ediyor ama Suriye’ye çözüm gelmiyor, Suriye’de
çözüm olmuyor, Suriye’deki çözümsüzlük ve yıkım kalıcılaşıyor. Ne yapmak
gerekiyor bunu da bir düşünmek, iyice bir analiz etmek lazım. 
Bizim
önerilerimiz çok açıktı. Biz hep söyledik. Suriye’de toprak bütünlüğünü mü
istiyorsunuz? Evet. Ulusal birliği mi istiyorsunuz? Evet. Suriye’nin
bütünlüğünü mü istiyorsunuz? Evet. Peki bunları isteyenlerle niye birlikte
çalışmıyorsunuz? Suriye’yi bölenler var, bir de Suriye’nin toprak bütünlüğünü
birleştirmek isteyenler var. Neden biz bölenlerle hareket ediyoruz, niye
birleştirenlerle hareket etmiyoruz? Niye ön yargıları yıkmıyoruz? Biz mecbur
muyuz, ön yargılara saplanıp kalmak zorunda mıyız? Biz Şam’daki rejimi de
sevdiğimizden değil, biz Şam’daki rejimin de neler yaptığını biliyoruz ama dış
politikada çıkarlar ve pratik bakış açısı önemlidir. Biz o bakış açısını
yakalayamadığımız için bugün zarar görüyoruz. Biz neden bir irtibat
kuramıyoruz? Neden bunları Rusya üzerinden yapıyoruz? Neden İran üzerinden
yapıyoruz? Neden bu ülkelere bunların hak etmediği yetkiyi ve gücü veriyoruz?
Niye biz kendimiz yapamıyoruz? 
Ayrıca,
yeri gelmişken bir şey söyleyeyim: Irkçı ve nefret söylemlerini kınıyoruz. Bu
operasyon yapılırken çeşitli marjinal gruplardan çok ırkçı ve küçültücü
söylemler geliyor. Biz bu operasyon sadece terör örgütlerine karşı olduğu için
buna destek veriyoruz ve bu konudaki geniş perspektif sunan, nereye gideceği
belli olmayan cümleleri kınıyoruz ve bunun sosyal medyada çok yapıldığını
biliyoruz. 
Şimdi,
ikinci konu bizim ABD’yle olan ilişkilerimiz. Esasen Suriye’yi konuşurken
ABD’yle ilişkileri ayrı konuşmak yersiz. ABD’yle büyük bir güven bunalımı
yaşıyoruz. Esasen konular belli; işte Halkbank konusu, FETÖ konusu, PYD, PKK
konusu, başka konular ama bu güven bunalımı derinleşiyor, kalıcılaştı ve
giderek artık sanki toparlanamayacak bir noktaya geldi. ABD’deki yönetimin
hatalarını biz biliyoruz, yönetimin nasıl davrandığını biliyoruz ama başka bir
kanal açılabilir mi, başka bir yol bulunabilir mi? Çünkü ABD artık yapıcı
davranmayacaksa yıkıcı davranması bile bir sorun hâline dönüşebilir Türkiye
için, Türkiye’nin güvenliği için. Biz buna eğer diyorsak ki “Bize ne? Ne
yaparsa yapsın, biz hallederiz.” ona diyecek hiçbir şey yok ama yalnızlaşmak,
yalnız kalmak ve sonuçta olabilecekleri öngörmemek, tahmin etmemek ve onunla
gerçek manada yüzleşmemek bir strateji olamaz. 
Şimdi,
üçüncü konu AB’yle ilgilidir. Bugün Türkiye’nin AB üyelik perspektifi fiilen
bitmiştir. Hukuken kâğıt üzerinde devam ediyor ama fiilen bu içerideki
uygulamalar, hukuksuzluklar ve bütün bu
yaşananlar Türkiye’nin AB perspektifini artık konuşulmaz hâle getirmiştir. Batı’da
herhangi bir yerde konuştuğunuz zaman sizin karşısınıza İslamofobi, terörizmle
mücadele, göç gibi konular geliyor. Kimse artık Türkiye’nin AB tam üyelik
perspektifini tam konuşmak istemiyor çünkü ortam zehirlenmiş durumda. Elbette
biz AB’nin bu zamana kadar Türkiye’ye çifte standart uyguladığını çok
eleştirdik ama bugün Türkiye’de olup bitenlere esasen, gerçek manada baktığımız
zaman Kopenhag Siyasi Kriterleri’ni, 1999 yılındaki şeyi bugün görmeye çalışsak
bugün belki de bizi aday bile yapmazlardı.
Şimdi,
şunu söyleyelim: Rusya’yla ilişkilerde çok dengeli bir tutum görmüyoruz. Hep
Rusya kazanıcı, biz kaybedici bir pozisyondayız. Biz enerjide ciddi manada
bağlandıkça bağlanıyoruz Rusya’ya. Bizim şunu da bilmemiz lazım: Evet, ABD’ye
güvenilemeyeceği yaşanan olaylarda ortaya çıktı. Peki, Rusya’ya bu kadar
güvenilebilir mi? Yani bu kadar enerjinizi, bu kadar güvenliğinizi bütün bu
konularda Rusya’nın sepetine koyduğunuz zaman yarın Rusya size rest çektiği
anda ne yapacaksınız? Türkiye’nin biraz kendi perspektifinden, Ankara’nın
perspektifinden olaylara yaklaşması gerekmez mi? Rusya’nın da iyi hesaplanması
lazım. Biz Rusya’nın özellikle Orta Asya’da vaktinde Türkiye’yle nasıl bilek
güreşine girdiğini ve orada bizim alanımızı nasıl kapatmaya çalıştığını
biliyoruz. Bugün tek taraflı bir şey gidiyor. Gaz alıyorsunuz daha fazla, Türk
Akımı, daha fazla nükleer santral, petrol, Rusya’nın cebine giren konulardan
bahsediyoruz hep. Türkiye’nin esasen alacağı tek şey Suriye konusundaki
destekti, onun da sınırlı olduğunu gördük. Afrin dışında Rusya’nın Türkiye’ye
çok fazla bir destek vermediğini de bilmemiz lazım.
Son
bir konuya değinmek istiyorum. Önümüzdeki dönemde en önemli konulardan bir
tanesi Kıbrıs konusudur. Kıbrıs’ta bugün seçimler olmuştur. Evet, bu süreç
güneyde de tamamlanıp bittikten sonra tekrar aynı hikâyeye dönüleceğini şimdiden söyleyebiliriz. “Müzakere, aynı, bırakıldığı
yerden devam” şekline dönüleceğini biliyoruz. Bizim bu konuda da çok dikkatli
olmamız lazım. Eğer biz diyorsak ki Kıbrıs’ta müzakereyle çözüme ulaşılacak,
hayal görüyoruz. Peki, buna inanmıyorsak devam etmek yanlış çünkü devam ettikçe
vererek kalkıyorsunuz ve her verdiğiniz noktada geriye dönemiyorsunuz.
Türkiye’nin artık bu hikâyeye son vermesi lazım. Türkiye’nin KKTC konusunda -bu
kürsüden hep söyledik- KKTC’nin artık tanınmasını esas alıp özel bir temsilci
atayıp süratli bir şekilde tanınma konusunu uluslararası toplumun gündemine
getirmesi lazım. Bizim başka bir çıkış yolumuz yoktur. KKTC’de giderek biz
irtifa kaybediyoruz. Her defasında “müzakere” adı altında bir süreç başlıyor ve
her defasında bir şeylerle ikna ediliyor, geriliyoruz ve o gerilediğimiz
noktada kesiliyor, sonra başlıyoruz, o gerilediğimiz noktadan başlayıp daha
geriye gidiyoruz. Buna artık son vermek lazım çünkü bu egzersiz elli yıldan
fazla zamandır yapılıyor. Türkiye’nin de hiçbir kazancı olmadığı gibi ciddi
manada siyasi olarak kayıpları var. 
Evet,
tekrar, Afrin’deki operasyonumuzun başarılı olmasını diliyoruz. Türk Silahlı
Kuvvetlerinin Aden Körfezi’ndeki bu harekâtına da destek verdiğimizi
açıklıyoruz.
Yüce
Meclisi saygıyla selamlıyorum. ((CHP sıralarından alkışlar) 
BAŞKAN
– Teşekkür ederim Sayın Yılmaz.
Şimdi
söz sırası Adalet ve Kalkınma Partisi Grubu adına İstanbul Milletvekilimiz
Sayın Volkan Bozkır’a aittir.
Sayın
Bozkır, süreniz yirmi dakika.
Buyurun.
(AK PARTİ sıralarından alkışlar) 
AK
PARTİ GRUBU ADINA VOLKAN BOZKIR (İstanbul) – Sayın Başkan, değerli
milletvekilleri; deniz haydutluğu ve korsanlık eylemleriyle mücadele kapsamında
Türk Silahlı Kuvvetleri deniz unsurlarının yurt dışında görevlendirilmesine
ilişkin yüce Meclisimizin 8 Şubat 2017 tarihli ve 1136 sayılı Kararı’yla
Hükûmete verilen bir yıllık izin süresinin uzatılması maksadıyla Türkiye Büyük
Millet Meclisine sunulan tezkere üzerinde AK PARTİ Grubu adına söz almış
bulunmaktayım. Yüce Meclisi saygıyla selamlıyorum.
Sayın
Başkan, değerli milletvekilleri; denizler tarih boyunca ticaret taşımacılığı
açısından önemli olmuştur, ülkelerin kalkınması ve medeniyetin gelişmesine
aracılık etmiştir. 
Geçmişte
olduğu gibi bugün de dünya ticaretinin büyük bir bölümü deniz taşımacılığıyla
gerçekleştirilmektedir. Deniz taşımacılığının dünya ticaretinde böylesine
önemli bir paya sahip olmasının nedeni, bu taşımacılığın demir yolu, hava ve
kara yolu taşımacılığından daha kolay ve ekonomik olmasıdır. Ne var ki
istikrarsız bazı bölgelerdeki risk ve tehditler deniz taşımacılığı güvenliğini
tehlikeye atmakta, bu durumun sonucunda uluslararası ticaret, dolayısıyla
bölgesel ve küresel kalkınma ile barış ve güvenlik tehdit edilmektedir. 
Aden
Körfezi, Somali kara suları açıkları, Arap Denizi ve mücavir bölgeler, bu
tehdidin somut olarak görüldüğü, deniz haydutluğu ve silahlı soygun olaylarının
cereyan ettiği deniz alanlarıdır. Deniz haydutluğu ve silahlı soygun eylemleri
her şeyden önce can ve mal emniyetini tehdit etmektedir. Bu eylemler ayrıca,
insani yardımların deniz yoluyla ulaştırılmasını da güçleştirmektedir.
Özellikle bu tezkerenin konusu olan bölgelerde çok daha büyük güvenlik
sorunları olduğunu görmekteyiz. Aden Körfezi ve Somali açıklarında Somali’nin
egemenliği altında bulunan deniz alanlarının yeterince kontrol edilememesi,
siyasi istikrarsızlık sonucu oluşan hükûmet ve otorite boşluğu, bölgede
ekonomik sorunlarla boğuşulması, modern teknolojik imkânlara sahip olan deniz
haydutlarının açık denizlerdeki geniş bir sahada faaliyet göstermeleri ve söz
konusu haydutların tutuklanıp yargılanması konusunda karşılaşılan sorunlar bu
deniz haydutluğu ve silahlı soygun olaylarının artmasının başlıca nedenleri
olarak sayılabilir. 
Sayın
Başkan, değerli milletvekilleri; Aden Körfezi, Somali kara suları ve açıkları,
Arap Denizi ve mücavir bölgeler deniz taşımacılığının oldukça canlı olduğu ve dünya
ticaretinin önemli bir bölümünü temsil eden güzergâhlardan birisidir. Süveyş
Kanalı, Kızıldeniz ve Aden Körfezi, Arap Denizi ve mücavir bölgelerden yıllık
ortalama 22 bin adet ticaret gemisi geçiş yapmaktadır. Bu geçişler dünya
ticaretinin yaklaşık yüzde 14’üne, rakamlamak gerekirse 1,8 trilyon dolara
tekabül etmektedir, keza dünya petrol ihracatının da yüzde 26’sına yani 315
milyar dolara karşılık gelmektedir. Tüm bunların yanında, Avrupa’ya gelen
petrolün yüzde 30’u, Amerika Birleşik Devletleri ve Avrupa’ya giden toplam
petrol ve petrol ürünlerinin yüzde 18’i de bu bölgeden geçmektedir. 
Türkiye’nin
gelişen ekonomisiyle bağlantılı biçimde artan dış ticaret hacminin de sonucu
olarak bu bölgelerden geçen Türk Bayraklı ve Türkiye bağlantılı gemi sayısı da
giderek artmaktadır. Bu güzergâh daha yoğun bir şekilde gemilerimiz tarafından
da kullanılmaktadır. Bahse konu bölgelerden geçiş yapan ticari gemi sayımız
bugün bin civarına ulaşmıştır. Bölgedeki 80 milyar dolara yakın ticaret hacmi,
ülkemiz ticaret hacminin yaklaşık yüzde 20’lik kısmına denk gelmektedir. 
Söz
konusu bölgedeki yoğun deniz trafiği epeydir deniz haydutluğu ve silahlı soygun
eylemlerinin hedefi hâline gelmiştir. Dolayısıyla, bu deniz alanları bölgesel
ve uluslararası bir güvenlik meselesi olmaya da devam etmektedir. 2008 yılından
günümüze kadar Birleşmiş Milletler Güvenlik Konseyince alınan birçok kararla
deniz haydutluğuyla ortak mücadelede uluslararası toplumun yakın iş birliğini
ve eş güdümünü kolaylaştıracak bir meşruiyet zemini tesis edilmiştir. Böylece
Somali Hükûmetiyle iş birliği içinde olmak kaydıyla, Birleşmiş Milletler üyesi
ülkelere deniz haydutluğu konusunda gerekli tüm önlemlerin alınması bakımından
yetki verilmiştir. Deniz haydutluğu ve soygun eylemleriyle uluslararası
mücadele faaliyetleri hâlihazırda NATO’nun Okyanus Kalkanı Harekâtı, Avrupa
Birliğinin Atalanta Harekâtı, Amerika Birleşik Devletleri önderliğindeki
Birleşik Deniz Kuvvetleri ve millî kontroldeki gemiler vasıtasıyla
yürütülmektedir.
Türkiye,
bölgesel ve uluslararası barış, güvenlik ve istikrarın tesisine ve korunmasına,
gerek yürüttüğü ilkeli dış politika gerek uluslararası terörizmle etkin
mücadelede sergilediği tutum çerçevesinde azami hassasiyet ve gayret göstermektedir.
Bu temelde ülkemiz deniz haydutluğu ve silahlı soygunla mücadelede uluslararası
iş birliğinin geliştirilmesine de ayrıca özel bir önem atfetmektedir. Bu
alandaki çabaları başından beri destekleyen Türkiye, uluslararası planda
yürütülen çalışmalara da aktif olarak katılmakta ve katkıda bulunmaktadır.
Ülkemiz,
bu çerçevede yüce Meclisimizin 10 Şubat 2009 tarihli ve 934 sayılı Kararı’yla
17 Şubat 2009 tarihinden itibaren Birleşik Deniz Kuvvetleri bünyesinde
oluşturulan Birleşik Görev Kuvveti-151 ve NATO’nun Okyanus Kalkanı Harekâtı
emrinde dönüşümlü olarak görevlendirdiği bir fırkateynle uluslararası toplumun
deniz haydutluğuyla mücadele faaliyetlerine destek sağlamaktadır. Ülkemiz, bu
çerçevede müteaddit kerelerde bu CTF-151 Komutanlığı görevini üstlenmiştir ve
bu komutanlığın üstlenilmesiyle birlikte de ülkemiz tarafından NATO dışında ilk
defa denizde çok uluslu bir koalisyon gücünün komutanlığı da yürütülmüştür. 
Ülkemiz,
Okyanus Kalkanı Harekâtı’na ve Meclisimizin Hükûmete verdiği izin çerçevesinde
CTF-151’e bugüne kadar esas itibarıyla fırkateynlerle destek vermiştir.
Fırkateynlere ilaveten Deniz Kuvvetleri Komutanlığımız tarafından, bölgeden
geçiş yapan Türkiye bağlantılı ticaret gemilerinin faaliyetleri yakından takip
edilmektedir, geçiş yapan ticaret gemileri yürürlükteki koruyucu tedbirleri
uygulayarak emniyetli seyir yapmaları konusunda bilinçlendirilmektedir. Bölgede
harekât icra eden yabancı harp gemileriyle yakın iş birliği içerisinde
bulunularak Türk bayraklı ve Türkiye bağlantılı ticaret gemilerinin korunması
ve desteklenmesi için tavsiyede bulunulmaktadır. Ayrıca bölgedeki askerî
faaliyetler, deniz haydutluğu tehdit durumu, alınması gereken tedbirler ile
güncel gelişmeler hakkında Ulaştırma, Denizcilik ve Haberleşme Bakanlığımız
aracılığıyla denizcilik sektörümüze bilgilendirmeler ve uyarılar yapılmaktadır.

Sayın
Başkan, değerli milletvekilleri; geçtiğimiz süre zarfında Aden Körfezi’nde ve
Somali açıklarında seyreden ülkemizle bağlantılı ticari gemilerin emniyetinin
sağlanması maksadıyla askerî önlemlerin yanı sıra sivil planda da somut
bütünleyici adımlar atılmıştır. Ulaştırma, Denizcilik ve Haberleşme
Bakanlığımızca Deniz Kuvvetleri Komutanlığımızın da katkılarıyla bölgede
seyredecek Türk Bayraklı veya bağlantılı ticari gemilerle ilgili bilgilerin
kaydettirilebileceği Deniz Haydutluğu Bilgi Sistemi kurulmuştur. Böylece sahada
konuşlu Deniz Kuvvetleri unsurlarımızla ticari gemilerimiz arasında bir
elektronik eşgüdüm ve bilgi paylaşımı platformu da oluşturulmuştur. 
Yine,
Ulaştırma, Denizcilik ve Haberleşme Bakanlığımız tarafından olası korsanlık
saldırılarından kaçınmak veya vuku bulmaları hâlinde bunları imkânlar
nispetinde püskürtmek maksadıyla Uluslararası Denizcilik Teşkilatı bünyesinde
hazırlanan en iyi uygulama kuralları “Best Management Practises” Türkçeye
çevrilerek Türk denizcilik sektörünün yararına sunulmuştur. Gerekli rehberlik
hizmeti söz konusu bilgi sistemi üzerinden geniş şekilde duyurulmaktadır. İcra
edilmekte olan deniz haydutluğu, korsanlık ve silahlı soygunla mücadele faaliyetlerinin
uluslararası meşruiyeti Birleşmiş Milletler Güvenlik Konseyinin 2008-2017
yılları arasında aldığı kararlarla tesis edilmiştir. 
Diğer
yandan, Somali Cumhuriyeti’nin 13 Ocak 2009 tarihli kararı Türk gemilerine
Somali ana karası açıklarındaki tüm sularda, kara suları dâhil olmak üzere
deniz haydutluğu, silahlı soygun olaylarına karşı fark gözetmeksizin müdahalede
bulunma yetkisi vermektedir. Somali Cumhuriyeti tarafından söz konusu yetki
Birleşmiş Milletler Güvenlik Konseyinin her yıl kabul ettiği uzatma
kararlarıyla yenilenmektedir ve ilave bir işlem yapılmasına gerek
bulunmamaktadır. 
Bu
vesileyle, Türkiye Büyük Millet Meclisimizin kararı çerçevesinde bölgede
görevlendirilen Deniz Kuvvetleri unsurlarının deniz haydutları ve silahlı
soygun icra eden kişilere yönelik Somali toprakları üzerinde herhangi bir kara
harekâtında görevlendirilmediğini de vurgulamak isterim. Ülkemiz, Güvenlik
Konseyinin 1851 sayılı Kararı çerçevesinde korsanlıkla etkin mücadele amacıyla
oluşturulan Somali açıklarında korsanlık temas grubuna da kurucu üye olarak
katılmıştır. Türkiye ayrıca söz konusu temas grubu tarafından Somali
açıklarında korsanlıkla mücadele eden devletlerin inisiyatiflerini destekleme
amacıyla tesis edilen emanet fonuna da katkıda bulunmaktadır.
Hükûmetimiz
korsanlık, deniz haydutluğuyla mücadelede sürdürdüğü bu çabaları destekleyici
mahiyette Somali’ye olan yardımlarını da hız kesmeden devam ettirmektedir.
Zira, korsanlık meselesinin çözümü denizden ziyade karada uygulamaya konulacak
olan güvenlik ve istikrar politikalarıyla mümkün olabilecektir. Bu hedefe
yönelik olarak Somali’nin iç düzeninin sağlanması, refah ve huzura
kavuşturulması önem arz etmektedir. Bu gerçek ışığında Hükümetimiz Somali’de
kapsamlı bir strateji yürütmektedir. Somali’yi uluslararası gündemin bir
parçası hâline getirmek, Somali’ye insani yardım, kalkınma ve altyapı
projeleri, siyasi uzlaşma ve güvenlik, askerî alanlarda destek vermek söz
konusu stratejimizin unsurlarıdır. Bu çerçevede, Sayın Cumhurbaşkanımızın
Ağustos 2011’de Somali’ye Başbakan olarak gerçekleştirdiği ziyaret Somali’yle
ilişkilerimizde ve Somali’nin yeniden uluslararası gündemin odak noktasına
yerleştirilmesinde önemli bir dönüm noktası olmuştur. Sayın Cumhurbaşkanımızın
yine üç buçuk yıl aradan sonra 25 Ocak 2015 tarihinde Somali’ye
gerçekleştirdiği ziyaret Somali’ye yönelik taahhüdümüzün ve politikamızın
sürekliliğini, ayrıca iş birliğimizin somut projelerle devam edeceğini de
ortaya koymuştur.
Mogadişu
Büyükelçiliğimizin Kasım 2011’de yeniden açılması ve Mart 2012’de Türk Hava
Yollarının Mogadişu seferlerine başlaması da Somali’nin yalnızlığının
kırılmasına ve uluslararası toplumla bütünleşmesine hizmet eden adımlar
olmuştur. Somali’ye uçan tek uluslararası hava yolu olan Türk Hava Yollarının
uçuşlarını gerçekleştirebilmesi için gerekli hava ulaştırma altyapısı ilgili
kurumlarımız tarafından inşa edilmiştir. 
2012
Ağustos ayından bu yana Somali’de önemli ilerlemeler kaydedilmektedir. Somali
Parlamentosunun teşkili, Cumhurbaşkanının seçimi, Başbakanın atanması ve Hükûmetin
oluşturulması Somali’nin siyasi ve demokrasi tarihindeki önemli adımları teşkil
etmiştir. Somali’de artık yeni bir dönem başlamıştır. Bu yeni dönemin
önceliklerini devlet kurumlarının inşası, temel kamu hizmetlerinin sağlanması,
yeniden imar ve kalkınma, güvenlik kurumlarının yapılandırılması, ulusal
uzlaşının sağlanması, mültecilerin evlerine dönüşleri ve yerel yönetimlerin
güçlendirilmesi olarak görmek mümkündür. Türkiye olarak Somali’nin geleceğinin
şekillendirileceği bu dönemde de Somalili kardeşlerimizin yanında yer almaya,
onları desteklemeye ve yeniden ayağa kaldırmaya yönelik çalışmalarımıza devam
edeceğiz. Somali’de güvenlik güçlerinin yeniden yapılandırılmasının ilk
önceliği oluşturması gerektiğine inanıyoruz. Türkiye bu sektöre de önemli maddi
kaynak tahsis etmiştir.
Görüleceği
üzere, bir yandan korsanlıkla mücadeleye katkıda bulunurken diğer yandan
korsanlığa yol açan olumsuzlukların ortadan kaldırılması amacıyla Somali’ye
yönelik bütüncül bir strateji izlenmektedir. 
Sayın
Başkan, değerli milletvekilleri; bu düşüncelerle, Anayasa’nın 92’nci maddesi
gereğince, Türk Silahlı Kuvvetleri deniz unsurlarının 10 Şubat 2009 tarihli ve
934 sayılı Türkiye Büyük Millet Meclisi Kararı’yla belirlenen ilke ve esaslar
dâhilinde başlatılan ve Türkiye Büyük Millet Meclisi kararıyla son olarak 10
Şubat 2018 tarihine kadar uzatılan korsanlık/deniz haydutluğu ve silahlı
soygunla mücadele görevinin Aden Körfezi, Somali kara suları ve açıkları ve
mücavir bölgelerde, ayrıca denizde terörizmle mücadele harekâtlarına katkı
sağlanabilmesi amacıyla unsurlarımızın bölge ülke kara suları dışında denizde
terörizmle mücadele görevi için yetkilendirilmesini teminen 10 Şubat 2018
tarihinden itibaren bir yıl süreyle bir kez daha uzatılması ve bununla ilgili
düzenlemelerin Hükûmet tarafından yapılması için hazırlanan Hükûmet
Tezkeresi’ne AK PARTİ Grubu olarak olumlu oy vereceğimizi beyan ederken yüce
Meclisimizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bozkır. 
Sayın
milletvekilleri, şahısları adına söz sırası Ankara Milletvekilimiz Sayın Levent
Gök’e aittir. 
Sayın
Gök, süreniz on dakika. 
Buyurun.
(CHP sıralarından alkışlar)
LEVENT
GÖK (Ankara) – Sayın Başkan, değerli milletvekilleri; Türk Silahlı Kuvvetleri
deniz unsurlarının Aden Körfezi, Somali kara suları ve açıkları, Arap Denizi ve
mücavir bölgelerde görevlendirilmesi için Hükûmete izin verilmesine ilişkin
tezkere üzerinde söz aldım. Hepinizi sevgiyle, saygıyla selamlıyorum. 
Sayın
Başkan, değerli milletvekilleri; Türkiye Cumhuriyeti’nin hem kendi coğrafi
topraklarında hem de bütün dış dünyada güçlü, itibarlı, sözü dinlenen bir ülke
olması hepimizin elbette arzu ettiği bir konumdur. Biz, Mustafa Kemal
Atatürk’ün çizgisinde olan bir parti olarak, “Yurtta sulh, cihanda sulh.” ilkesini
benimseyen bir parti olarak, Silahlı Kuvvetlerimizin de Türkiye'nin, huzurunun,
güvenliğinin ve uluslararası hukukun güvencesi olan unsurlarını her yerde
görevlendirmesi konusunda önemli katkılar veren bir parti olarak bu tezkereye
de olumlu oy vereceğimizi ifade ediyoruz. 
Sayın
Başkan, değerli milletvekilleri; böyle bir tablo içerisinde elbette Türkiye'nin
menfaatleri konusunda birleştiğimiz noktalarda Türkiye’yi ayrıştıran unsur
iktidar partisi. İktidar partisinin git-gelleri, kafa karışıklıkları, kimi
zaman dost olduğu ülkelerle bir zaman sonra karşı karşıya gelmesi, iktidar
partisini yönetenlerin arzu ve istemleri doğrultusunda kimi zaman kardeş
olanların bir müddet sonra hain ilan edilmesi, Türkiye'nin sanki iktidar
partisinin söylemleri doğrultusunda yönetildiği ve o söylemler doğruymuş gibi
olması gerçekçi değildir. Bu iktidar partisi öyle bir kafa karışıklığı
içerisindedir ki bir zamanlar dost olduğu ülkelerle bir anda düşman
olabilmekte, düşman olduklarıyla da, bir anda olamıyor ama… Huzuru da getirecek
adımları atamamakta, Türkiye'yi işin içinden çıkılmaz hâllere getirmektedir.
Sayın
Başkan, değerli milletvekilleri; Sayın Cumhurbaşkanı “ey-pi-ci” adını seviyor
YPG-PYD konusunda. Salih Müslim Türkiye'ye geldiği zaman Türkiye'de AK PARTİ
milletvekilleri tarafından karşılanıyor, Dışişleri Bakanlığı Müsteşar
Yardımcısı kendisiyle görüşmeler yapıyor. O zaman YPG-PYD iyi, Salih Müslim
iyi. Çünkü o zamanlar iktidarın kafası bir başka yerde, içine bulaştığı bir
IŞİD faktörüyle uğraşıyor. IŞİD faktörünü ortadan kaldırmak için Kobani’de YPG
saflarına Iraklı peşmergeler Türkiye'den tanklarla, uçaksavarlarla, tüfeklerle
geçiyorlar, Türk Hükûmeti buna izin veriyor, polisimiz, güvenlik güçleri o
peşmergeleri koruyor, Kobani’ye geçiriyor YPG’ye yardım etsin diye. O dönemde
YPG-PYD terör unsuru değil, çünkü o anda Cumhurbaşkanı öyle düşünmüyor. Değerli
arkadaşlar, bu kafa karışıklığı, iktidar partisinin acziyeti, Türkiye'nin
başına bela olan bir tablodur. 
Afrin
harekâtına başladık, umarım ve dilerim ki Türkiye arzu ettiği sonuçları alır.
Ama Afrin harekâtına nasıl geldik değerli arkadaşlarım? 
Sayın
Bahçeli diyor ki: “Ben koşa koşa gitmeye hazırım.” Ee, buyurun gidin. Ama ben
de herkese diyorum ki: Sizin şimdi koşa koşa gitmeye hazır olduğunuz Afrin’deki
harekâtta siz zannediyor musunuz ki Afrin bölgesi ve Suriye'nin kuzeyinde
oluşan tablo yeni oluştu. 
Değerli
arkadaşlarım, bu Hükûmet Suriye'deki çatışmaların tarafı olduğu andan itibaren
o bölgeleri kaybetmiştir. Bizim güneyimiz, Suriye'nin kuzeyi Kürt bölgesiydi,
Kürt unsurların dolu olduğu bir bölge.
HASAN
BASRİ KURT (Samsun) – Hayır, tamamen yanılıyorsunuz. Bunun kayıtları var; Arap
unsurları var, Türkmen’i var.
BAŞKAN
– Sayın milletvekili, grup başkan vekili cevap verebilir, lütfen.
LEVENT
GÖK (Devamla) - Bakın, değerli arkadaşlarım, biz 2012 yılında AK PARTİ
milletvekillerinin çoğunun -yönetim olarak da- eleştirdiği bir gezi yaptık.
Neydi o gezi? Suriye’de tutuklu bulunan bir gazeteciyi kurtarmak için
Cumhuriyet Halk Partisinin 4 milletvekili olarak biz Suriye’ye gittik,
hatırlarsınız. AK PARTİ o zaman bunu çok eleştirdi “Niye gittiniz? O gazeteciyi
niye kurtardınız?” diye. Ya, bir Türkiye Cumhuriyeti vatandaşı; Cumhurbaşkanı
kurtaramamış, MİT kurtaramamış, Dışişleri Bakanlığı kurtaramamış, Başbakan
kurtaramamış; aile perişan, 4 milletvekili Suriye’ye gittik. 
Bakın,
burası çok önemlidir değerli arkadaşlarım, Afrin harekâtına biz nereden geldik?
Suriye’ye gittiğimizde Suriye Devlet Başkanı Esad o zamanlar bize gazeteciyi
verecek yegâne güç. Esad’la görüşmeye gittiğimizde Esad’a “Ülkenize demokrasi
getirin, seçimler yapın, çoğulculuğu sağlayın.” diyerek Cumhuriyet Halk
Partisinin görüşlerini aktardığımızda 2012 yılının Kasım ayında bize aynen
şöyle söyledi değerli arkadaşlarım: “Ben Türkiye’yi anlayamıyorum. Siz Türkiye
olarak bizim bu iç çatışma başladığı anda cihatçıları, bana karşı olan
unsurları kendi sınırlarınızdan kendi güneyinize, benim kuzeyime soktunuz. Ben
isteseydim top atışıyla, uçaklarla oradaki o cihatçı unsurların tümünü
temizlerdim ama olan o arada Kürtlere olurdu.”
HASAN
BASRİ KURT (Samsun) – Yapmayın Allah aşkına, kaç defa kimyasal silah kullandı
Esad. Bunları da söyleyin o zaman. Birleşmiş Milletlerin raporlarında var, kaç
kere kimyasal silah kullanıldı o bölgede. 
LEVENT
GÖK (Devamla) – “Ben Kürt aşiretlerini, oranın yöneticilerini, bütün halkı
çağırdım ve dedim ki: ‘Ben buradan çekiliyorum.’ Şimdi, siz hem Kürtlerle komşu
oldunuz hem de cihatçılarla komşu oldunuz ama unutmayın bir gün bu silahlar
size de döner.” Şimdi, bakın, tablo bu.
BAŞBAKAN
YARDIMCISI RECEP AKDAĞ (Erzurum) – Esed’in söylediklerinin hepsine inandınız
öyle mi, helal olsun size ya! Esed söyledi, sin de inandınız…
LEVENT
GÖK (Devamla) – Ama gelinen tablo bu. 
BAŞBAKAN
YARDIMCISI RECEP AKDAĞ (Erzurum) – Bir zalime inandınız yani. Yazık, yazık! 
LEVENT
GÖK (Devamla) – O zamanlar bu uyarıyı biz defalarca yaptık size: “Türkiye bu iç
savaşta taraf olmasın, Türkiye’nin güvenliği açısından bizim sınır
güvenliğimizin sağlanması lazım. Sınır güvenliğinin boşa çıkartılacağı,
tehlikeye atılacağı her adım Türkiye'yi zora sokar.”
Şimdi,
gelinen noktada, Soçi’de gidiyorsunuz, bizim Dışişleri Bakanlığı Müsteşar
Yardımcısı Esad’ın adamlarıyla aynı masada oturuyor, pazarlıklar yapılıyor,
Anayasa Komisyonuna üyeler veriliyor. Niçin veriliyor? Suriye’de toprak
bütünlüğü korunsun. 2012 yılında Esad’ın terk ettiği bölgeler tekrar Suriye
devlet otoritesine girsin diye biz de mücadele ediyoruz. Ayrıca, Soçi’ye
gittiğimiz zaman, defalarca yakalandığı, hatta öldürüldüğü bildirilen Mihraç
Ural da orada var. 
Değerli
arkadaşlarım, şimdi, böyle bir tablo içerisinde, böylesine yanlış bir politika
içerisinde gelinen noktada, 2011 yılından beri iktidarın yürüttüğü dış
politikanın bir sonucu olarak, bugün bizim aslan gibi Mehmetçik’imiz, Hükûmetin
dış politikadaki yanlışlığının bir faturası olarak hudutlarımızı korumak için
şu anda harekât yürütüyor. Niçin?
Değerli
arkadaşlarım, yani bir dış politikanın bu denli ağır fatura getireceğini neden
öngörmediniz? Nedir bu yanlışlıklar? Askerimiz şehit oluyor, hayatını kaybediyor
Türkiye'nin güvenliği için, ama iktidar partisi, karşısına dört beş yıl sonra
çıkacak bu tabloyu okuyamıyor, bu fotoğrafı göremiyor. Bu tablo, iktidar
partisinin aymazlığıdır, iktidar partisinin ikircikli tavırlarıdır, iktidar
partisinin günün koşullarına göre değişen, kendi ideolojisine yakın grupları
belli bölgelerde, belli ülkelerde iktidara getirme gayretlerinin bir sonucudur.
Bunun sonucu ne oluyor? Mehmetçik’imize oluyor. 
Değerli
arkadaşlarım, Türkiye yanlış yönetiliyor. Umuyor ve diliyoruz ki Türkiye dış
politikadaki hatalarından arınır. Biz, her yerde huzurlu, bütün herkesle komşu
ve dost olacağımız bir tarzda yönetilmeyi arzu ediyoruz. Bunu sağlamak en başta
iktidar partisinin görevidir. Elbette Mehmetçik görevini yapacak ama öncelikle
görevini yapması gereken iktidar partisidir diyor, hepinizi sevgiyle, saygıyla
selamlıyorum. (CHP sıralarından alkışlar) 
BAŞKAN
– Teşekkür ederim Sayın Gök. 
ERHAN
USTA (Samsun) – Sayın Başkan…
BAŞKAN
– Sayın Usta, buyurun. 
ERHAN
USTA (Samsun) – Sayın Levent Gök az önce konuşmasında “Sayın Bahçeli ‘Afrin’e
en önde giderim.’ dedi.” diyerek bir anlamda sataşmıştır. Ona bir cevap vermek
istiyorum. 
BAŞKAN
– “Gitsin, gitmesinde bir sakınca yok.” dedi. Yani onun dışında başka bir şey…
ERHAN
USTA (Samsun) – Hayır, hayır yani “Bugün oluşmuş bir şey değildir, şimdi
diyorsunuz, geçmişte bunu göremediniz.” şeklinde apaçık bir sataşma var. “Bugün
ortaya çıkmış bir şey değil, şimdi ‘En önde giderim.’ diyorsunuz ama bugün
ortaya çıkmadı, siz buna ilişkin bir politika geliştirmiş değilsiniz.”
anlamında bir sataşmada bulundu. 
BAŞKAN
– Peki. 
Buyurun
Sayın Usta. 
III.- SATAŞMALARA İLİŞKİN KONUŞMALAR
(Devam)
3.- Samsun Milletvekili Erhan Usta’nın,
Ankara Milletvekili Levent Gök’ün (3/1511) esas numaralı Başbakanlık Tezkeresi
üzerinde şahsı adına yaptığı konuşması sırasında MHP Grup Başkanına ve
Milliyetçi Hareket Partisine sataşması nedeniyle konuşması
ERHAN
USTA (Samsun) – Teşekkür ederim Sayın Başkan. 
Şimdi,
Sayın Genel Başkanımız sadece bugün değil, geçmişten itibaren uluslararası
politikalarda Türkiye'nin pozisyonuyla ilgili hususlarda açıklama yapıyor. Evet
“Afrin’e en önde giderim.” demiştir. Sadece Genel Başkanımız değil, eğer
ihtiyaç olursa bütün ülkücü hareketin mensupları bu ülke savunması için Afrin’e
en önde gider Sayın Gök. (MHP sıralarından alkışlar) 
Şimdi,
tarih 26 Temmuz 2012… Yani “Bugün ortaya çıkmış değil.” diyorsunuz. Bugün
ortaya çıkmış olması falan gerekmiyor. Biz bunları geçmişte söylemişiz. 2012’de
o zaman CHP ne yapıyordu bilmiyorum. Sayın Genel Başkan basın toplantısında
şunu söylüyor: “Sınırlarımıza yakın alanlarda bölücü terör yuvalanmasının
devletleşmesine müsaade etmeyecek ataklık ve proaktiflik gösterilmelidir.”
İlaveten de “Suriye’nin kuzeyinde hiçbir şart altında özerk, federasyon ve
bağımsız bir kürdistan kurulmasına fırsat verilmemeli, caydırıcılık ve millî
güç unsurları seferber edilmelidir.” ikazında bulunmuştur. 
6
Ağustos 2012’de de: “Ülkemize yönelen tehditleri en aza indirmek amacıyla, batı
ucu Afrin'i -bak, Afrin bugün çıkmış bir şey değil- doğu ucu Kandil'i içine
alacak şekilde tesis edilecek hilal şeklindeki güvenlik kuşağı bir an önce
sağlanmalı ve icra edilmelidir." Yine tekrar devam ediyor: “Küresel
çevrelerden icazet ve izinle vakit kaybetmeksizin, millet ve devlet bekasına
yönelen melun ve alçak kumpası tesirsiz hâle getirmek için millî bir
seferberlik içinde tavır ve inisiyatif alınmalıdır.” Bunun gibi daha birçok
ifadesi var. Fakat şimdi bu söylediğinizin ne anlamı var? Yani bugün ortada bir
ihtiyaç var, az önce bunları konuştuk, orada bir terör yuvalanması var. Biz
şunun üzerinden siyaset yapmayız arkadaşlar: “Biz geçmişte bunları söylemiştik,
siz hata yaptınız, şöyle yaptınız, böyle yaptınız. O zaman varın siz temizleyin
bu memleketin meselesini.” demeyiz. Milliyetçi, ülkücü hareket, bu memlekette
bir sıkıntı varsa o sıkıntıyı çözmek için en başta politikasını ve pozisyonunu
alır. Geçmişte söylemiş olmak... Tamam, keşke o zaman, riskler büyümeden
yapılsaydı ama bunun bir anlamı yok. Şimdi bunun üzerinden siyaset yaparsak bu,
fitne çıkarmadır; bunun üzerinden siyaset yaparsak bu, Türk ordusunun
mukavemetini kırmak demektir ve Türk dış politikasını tesirsiz hâle
getirmektir.
(Mikrofon
otomatik cihaz tarafından kapatıldı) 
ERHAN
USTA (Devamla) – Tamamlayabilir miyim?
BAŞKAN
– Tamamlayınız lütfen Sayın Usta.
ERHAN
USTA (Devamla) – Burada yapmamız gereken şey -sizler de aslında bunu
destekliyorsunuz- hep beraber ordumuzun, devletimizin yanında yer almaktır.
Burada bir terör yuvalanması var. Burada yapılan şey bir barış harekâtıdır. Nasıl
Kıbrıs’ta yapılan bir barış harekâtıysa bugün yapılan da bir barış harekâtıdır.
Orada bir terör koridoru oluşturulmaya çalışılıyor, öteden beri yapılıyor bu.
Keşke geçmişte müdahale edilebilseydi ama bugün müdahale edildi. Bugün
devletimizin, Hükûmetimizin, ordumuzun arkasında yer almaktır Türk milletine
düşen. 
Ben,
bütün siyasi partilerin, bütün meslek örgütlerinin, bu ülkede yaşayan, “Ben
Türk milletinin bir mensubuyum.” diyen herkesin bu tavrı takınması gerektiğine
inanıyorum.
Genel
Kurulu saygıyla selamlarım. (MHP sıralarından alkışlar)
BAŞKAN
– Teşekkür ederim Sayın Usta.
Buyurun
Sayın Bostancı, buyurun Sayın Başkan.
MEHMET
NACİ BOSTANCI (Amasya) – Sayın Başkanım, Sayın Gök yaptığı konuşmada, iktidar
partisinin kafa karışıklığı içinde olduğunu, bir anda dost bir anda düşman gibi
davranarak aslında meczupça, ne yaptığını bilemeyen çılgın bir parti olduğunu
ima etmiştir. Bu çerçevede…
BAŞKAN
– Sayın Bakan şimdi konuşacak.
MEHMET
NACİ BOSTANCI (Amasya) – Ben iki dakika sataşmadan…
BAŞKAN
– Siz de istiyor musunuz grup adına.
MEHMET
NACİ BOSTANCI (Amasya) – Evet, sataşmadan dolayı.
BAŞKAN
– Peki. 
Buyurun.
(AK PARTİ sıralarından alkışlar)
4.- Amasya Milletvekili Mehmet Naci
Bostancı’nın, Ankara Milletvekili Levent Gök’ün (3/1511) esas numaralı
Başbakanlık Tezkeresi üzerinde şahsı adına yaptığı konuşması sırasında Adalet
ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; iktidar kafa
karışıklığı içinde değil, geçmişten beri ne yaptığını biliyor. Kafa karışıklığı
içinde olanlar iktidar olamazlar, halkla bağ kuramazlar. İşin halkın aklı
tarafına da bakmak lazım. 
Orta
Doğu coğrafyasında AK PARTİ iktidarının her zaman yanında olduğu halklar
olmuştur, insanlar olmuştur, mazlumlar olmuştur, o bölgede yaşayan Kürtler,
Araplar, Acemler ve Türkmenler olmuştur. Durduğumuz yer çok bellidir.
Rejimlerle olan ilişkimiz de bu bölgelerde yaşayan insanların rızalarına ve
özgürlüklerine, kimliklerine, varlıklarına dikkat etme üzerine kurulu bir
siyasi ilişki biçimidir. 
“Suriye
rejimiyle dün dosttuk, sonra düşman olduk.” Bu, bizden kaynaklanan bir durum
değil, Suriye rejiminin Suriye’de yapıp ettikleri işlerle ilgilidir. Eğer
halkıyla kucaklaşan bir rejim olsaydı bizim hiçbir problemimiz olmazdı. Ama
halkıyla kucaklaşmak yerine, halkını katleden zalim bir rejim olduğunda biz
buna itiraz ettik. Ne yapsaydık, yanında mı dursaydık? Tabii ki böyle bir şey
yapmamız mümkün değil. Suriye’nin kuzeyinde PYD PKK’nın parçası biliyorsunuz.
Burada bir yapı kurmaya çalışıyor emperyal bir destekle. Bu tür Orta Doğu
coğrafyasına silahlı çetelerin yaptığı bölgedeki nüfus hareketleri üzerine
etkili olmak silah gücüyle, şekavetle nüfusu homojenleştirmektir, en büyük
tehditlerden birisi budur. Geçmişte başkaları da aynı hatayı yaptı. Nüfus
üzerine oynamak doğru değil. Türkiye'nin bu konuda yaklaşımı da belli. Şunu
unutmayalım: Atatürk “Yurtta sulh, cihanda sulh.” diyor, cihanda sulha ilişkin
de Türkiye Cumhuriyeti devletine bir yükümlülük yüklüyor. O zaman gözünü
açacaksın, kafanı sınırların içinde kuma gömmeyeceksin, dışarıda ne olup
bittiği konusunda da halkların yanında olacaksın.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı.
ENGİN
ÖZKOÇ (Sakarya) – Sayın Başkan…
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Sayın hatip konuşurken Cumhuriyet Halk Partisini fitne
çıkartmakla suçladı, bu konuda bir sataşma söz konusudur.
BAŞKAN
– Yeni bir sataşmaya mahal vermemek üzere Sayın Özkoç, buyurun.
5.- Sakarya Milletvekili Engin Özkoç’un,
Samsun Milletvekili Erhan Usta’nın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; Levent Gök
çok deneyimli ve grup başkan vekilliği yapmış bir siyasetçimizdir. Burada
konuşurken aslında bir siyaset adamının olgunluğu içerisinde sözlerini söyledi
ve Cumhuriyet Halk Partisi de bu sözlerin arkasındadır. Ne dedi Levent Gök?
Dedi ki: “Siyasetçi ile ordunun görevi ayrıdır. Siyasetçi barış içerisinde
diplomasiyi yürütür ve savaşı gerektirmeyecek adımları atarsa orduya gerek
kalmaz.” Yanlış mı söyledi? Doğru söyledi. Bununla ilgili Cumhuriyet Halk
Partisi grubu ne yaptı? 2011 yılında dedi ki: “Bu gidişat doğru değildir.” ve
bir deklarasyon yayımladı. Tarafların bir an önce Türkiye’de diplomasi alanında
bir araya gelip görüşmelerini sürdürerek Suriye’deki meselenin barış içerisinde
halledilmesini istedi ve bu konuda 6 tane madde sıraladı. Bunlardan hiçbir
tanesi yerine getirildi mi? Hayır. 
Sayın
Hocam, siz konuşurken çok net bir şey ifade ettiniz, doğru da söylediniz.
Gerçekten biz de anlamıyoruz. Bir bakıyorsunuz “Amerika Birleşik Devletleri ile
biz Ortadoğu Projesi’nde birlikteyiz.” diyorsunuz, bir bakıyorsunuz “Rusya’yla
birlikteyiz.” diyorsunuz, bir bakıyorsunuz “Esad’la birlikteyiz.” diyorsunuz,
bir bakıyorsunuz “Bunların hiçbirisiyle birlikte değiliz, aslında hepsiyle
çatışıyoruz.” diyorsunuz ve “Bunlar bizi kandırıyor.” diyorsunuz. Bu, kafa
karışıklığı değil de nedir Sayın Başkan, çok merak ediyoruz. 
Bir
son nokta olarak Güvenlik ve İstihbarat Komisyonunda da ifade etmiştim, burada
da ifade etmek istiyorum, Sayın Bakan da herhâlde cevaplar diye umut ediyorum:
Türkiye, PYD’yi neden resmî olarak terör örgütü ilan etmiyor? Efendim, PKK’nın
bir uzantısıymış. PKK’nın bir uzantısı olabilir. 
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Liderleri farklı, yöneticileri farklı. 
BAŞKAN
– Tamamlayın Sayın Özkoç.
Buyurun.

ENGİN
ÖZKOÇ (Devamla) - Başka bir ülkenin sınırları içerisinde “PYD” diye
adlandırılan, liderleri farklı, liderlerini bir zamanlar -gene kafa
karışıklığınız yüzünden- kırmızı halılarla karşıladığınız bir terör örgütünden
bahsediyorum. Peki, bu kadar açık ve bariz bir terör örgütüyse ya dün
yaptığınızdan sıkılıyorsunuz, “Kırmızı halıyla karşıladık, şimdi nasıl ‘terör
örgütü’ diyelim?” diyorsunuz ya da bugün hâlâ başka hesapların içerisindesiniz,
“Terör örgütüdür.” diyemiyorsunuz. 
Cumhuriyet
Halk Partisi net olarak ifade ediyor: PYD ve PKK bir terör örgütüdür. İktidar,
aynı netlikte hem sınırımıza hem Mehmetçik’imize hem barışa sahip çıksın. 
Teşekkür
ediyorum. (CHP sıralarından alkışlar)
BAŞKAN
– Teşekkür ediyoruz Sayın Özkoç. 
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015, 9/2/2016 ve 8/2/2017 tarihli 956, 984, 1008, 1031,1054,
1082, 1107 ve 1136 sayılı Kararlarıyla birer yıl uzatılan izin süresinin
10/2/2018 tarihinden itibaren bir yıl daha uzatılmasına, ayrıca denizde
terörizmle mücadele harekâtlarına katkı sağlanabilmesi maksadıyla
unsurlarımızın bölge ülkeleri kara suları dışında (2383 [2017] Sayılı BMGK
Kararı Gereğince Somali kara suları dâhil olacak şekilde) denizde terörizmle
mücadele görevi için yetkilendirilmeleri ve bununla ilgili gerekli
düzenlemelerin Hükûmet tarafından yapılması için Anayasa’nın 92’nci maddesi
uyarınca izin verilmesine dair tezkeresi (3/1511) (Devam)
BAŞKAN
– Sayın milletvekilleri, şimdi söz sırası Hükûmet adına Millî Savunma Bakanımız
Sayın Nurettin Canikli’ye aittir. 
Buyurun
Sayın Canikli. (AK PARTİ sıralarından alkışlar)
Süreniz
yirmi dakikadır. 
MİLLÎ
SAVUNMA BAKANI NURETTİN CANİKLİ (Giresun) – Teşekkür ederim Sayın Başkanım.
Sayın
Başkan, değerli milletvekili arkadaşlarım; öncelikle hepinizi saygıyla
selamlıyorum. 
Somali
kara suları ve açıkları, Arap Denizi ve mücavir bölgelerde vuku bulan denizde
terörizm, deniz haydutluğu ve denizde silahlı soygun eylemleriyle, uluslararası
mücadele kapsamında Türk Silahlı Kuvvetleri deniz unsurlarının
görevlendirilmesi hususunda Türkiye Büyük Millet Meclisi tarafından Hükûmete
verilen bir yıllık izin süresinin uzatılması maksadıyla hazırlanan tezkere
hakkında görüşlerimi arz etmek üzere huzurlarınızdayım. 
Bu
konuya geçmeden önce, bazı milletvekili arkadaşlarımızın soruları oldu,
izninizle öncelikle onlara cevap vermek istiyorum. Bunlardan bir tanesi, Ege’de
Yunanistan unsurları tarafından yakalanan bir geminin Libya’daki silahlı
gruplara silah sevkiyatı yaptığı şeklinde bir iddia gündeme geldi. Bu doğru
değil, işin aslı şu: Mersin’den yükü Cibuti Limanı’na intikal edecek olan bir
gemiye Yunanlı sahibi tarafından, hiçbir şekilde planda olmadığı hâlde,
rotasının Libya’ya çevrilmesi talimatı veriliyor ve gemi oraya giderken Yunanlılar
tarafından ya da Yunan sahil güvenlik elemanları tarafından çevriliyor ve sonra
kontrol ediliyor, taşıdığı bütün yükler de kontrol ediliyor ve hiçbir şekilde
silah olmadığı tespit ediliyor ve yükün de tamamen uluslararası kurallara uygun
bir şekilde taşınan ihracat yükü olduğu anlaşılıyor, tespit ediliyor; işin
esası budur. 
Tabii,
şimdi, bu tür iddialar gündeme geldiğinde bunun ayrıntılı bir şekilde, çok net
bir şekilde ortaya konulması gerekiyor. O bilgiler üzerinden Türkiye çok
rahatlıkla suçlanabilir, töhmet altında bırakılabilir. Uluslararası alanda da
burada yapılan böyle bir konuşma -onu veri kabul edip- yine gerekli hassasiyet
gösterilmeden, doğrudan Türkiye’ye karşı uluslararası platformlarda,
organizasyonlarda, kuruluşlarda suçlama faktörü, nedeni, ölçütü, delili olarak
kullanılabilir; oluyor. O nedenle, aslında biraz önce yine gündeme geldi, Afrin
harekâtında da özellikle sivillere yönelik olarak sosyal medya başta olmak
üzere uluslararası medyada gündeme gelen, getirilen ölüm iddiaları da aslında
buna benzer bir yöntemle ortaya çıkıyor, üretiliyor ve ihraç ediliyor maalesef.
Dolayısıyla, bu konulara dikkat etmek gerekiyor. Elbette doğruysa mutlaka onun
söylenmesi gerek, ona herhangi bir itirazımız olamaz zaten ama özellikle, terör
örgütünün bilerek ürettiği, âdeta onların propaganda ordusu tarafından üretilen
bu tür malzemeleri bizden biri, içeriden biri ya da bir milletvekili
seslendirdiği zaman, doğruymuş gibi seslendirdiği zaman o, uluslararası alanda
gerçek anlamda delil olarak kullanılabiliyor ve Türkiye’ye zarar verebiliyor
haksız bir şekilde. 
Uluslararası
ilişkilerde aslında Hükûmetimizin bugüne kadar bir kafa karışıklığı söz konusu
değil, aslında ne yaptığımızı çok iyi biliyoruz, çok net. Tabii, uluslararası
ilişkilerde ülkelerin menfaatleri esas, herkes bu çerçevede hareket ediyor,
bizim için de geçerli. Biz bütün uluslararası ilişkilerimizi Türkiye'nin,
Türkiye Cumhuriyeti devletinin ve milletinin menfaati üzerine oturtmak
zorundayız ve öyle yapıyoruz. Elbette insani değerler, tarihimizden
devraldığımız mirasın önemli unsurları ve inancımız da burada kuşkusuz,
politikalarımızı şekillendiren önemli bir faktördür, bunu da bir tarafa
koymamız gerekiyor ama esas, bizim, bütün uluslararası ilişkilerde
kararlarımızı, politikalarımızı yönlendiren Türkiye'nin menfaatidir.
Türkiye'nin menfaati neyi gerektiriyorsa o yapılıyor. Herkes çok iyi bilir ki
uluslararası ilişkilerde dostluklar da düşmanlıklar da sonsuz değildir. Tarihe
bakın, bunun sayısız örneklerini görürsünüz. Ülkenin menfaati onu gerektiriyorsa
ona göre bu adımlar değiştirilebilir, hele Orta Doğu coğrafyasında… Orta Doğu
coğrafyasında hesaplar denklemlere sığmaz, her yerde sığar ama Orta Doğu’da
sığmaz. Orta Doğu’nun rakamlarını denklemlerle tanımlayamazsınız, böyle bir
coğrafya, gerçekten çok değişken, her şeyin son derece hızlı hareket ettiği bir
coğrafya ve yeteri kadar da bu tür istikrarsızlığı besleyecek unsurların da
aynı zamanda olduğu bir coğrafya. Dolayısıyla –ülke ismi vermeyelim- “Bugün A
ülkesiyle ilişkilerimizde sıkıntı var, yarın B ülkesiyle dost oluyorsunuz, bir
süre sonra onunla sıkıntı yaşıyorsunuz.” gibi söylemler dış politikada çok reel
söylemler değil, rasyonel söylemler değil çünkü ülkenin menfaati onu
gerektiriyor ise eğer, o değişikliği, o yeni düzenlemeyi yapmamız gerekir, o
adımı atmamız gerekir, o manevranın –tırnak içerisinde söylüyorum- yapılması
gerekiyorsa, ülkenin menfaati onu gerektiriyorsa o manevranın yapılması
gerekiyor; yapılmaz ise o zaman esas “Yöneticiler Türkiye'nin menfaatlerini
korumuyor.” anlamına gelir. Dolayısıyla yaptığımız budur ve çok ince hesaplarla
bunlar götürülüyor. İçinde bulunduğumuz coğrafya ve tarihin bu dönemi özellikle
çok hassasiyetle, titizlikle götürülmesi gereğini ortaya çıkarıyor, biz de onu
yapıyoruz. O nedenle, uluslararası ilişkilerde sonsuz, uzun süre kalıcı
dostluklar da olmaz, düşmanlıklar da olmaz.
MAHMUT
TANAL (İstanbul) – Mesela hangisiyle on beş yıldır sürekli götürdünüz? Yok.
İstikrar açısından hangisiyle götürdünüz ki!
MİLLÎ
SAVUNMA BAKANI NURETTİN CANİKLİ (Devamla) – İsim vermeyelim yani ülke ismine
gerek yok. Orada ülkemizin insani değerleri elbette saklı kalmak kaydıyla, o
değerlerimiz, inancımız, onların gerektirdiği hususlar saklı kalmak şartıyla
ülkemizin menfaati neyi gerektiriyorsa o adımı atarız, o kararı uygularız.
Bazen dışarıdan baktığınız zaman kafa karışıklığı gibi gözükebilir ama esasında
bu son derece ince bir diplomasinin hayata geçirilmesidir, uygulanmasıdır.
MAHMUT
TANAL (İstanbul) – Ya Değerli Bakanım, terör örgütleriyle diplomasi mi olur
Allah aşkına?
MİLLÎ
SAVUNMA BAKANI NURETTİN CANİKLİ (Devamla) – Ülke menfaatlerini önde tutan bir
politikanın hayata geçirilmesinden ibarettir, hepsi bu kadardır. 
MAHMUT
TANAL (İstanbul) – Anladım da terör örgütleriyle diplomasi mi olur Sayın Bakan?
MİLLÎ
SAVUNMA BAKANI NURETTİN CANİKLİ (Devamla) – Sadece biraz dikkatli bakmak
gerekiyor, biraz dikkatli bakmak gerekiyor. Yani çok genel değerlendirmelerle,
genel ifadelerle yaptığınız zaman sonuca ulaşmakta zorlanırsınız.
BURCU
KÖKSAL (Afyonkarahisar) – Devlet terör örgütüyle masaya mı oturur Sayın Bakan?
MİLLÎ
SAVUNMA BAKANI NURETTİN CANİKLİ (Devamla) – Bir de Sayın Ekmeleddin
İhsanoğlu’nun “Deniz unsurlarımızın bu operasyon sırasında, bu görev gücünün
ifa edilmesi sırasında veya oraya intikalinde Sevakin Adası’na bir ziyaret
olacak mı?” diye bir sorusu oldu. Planlamamızda öyle bir ziyaret şu anda
öngörülmüyor, onu söyleyelim. Ayrıca bildiğim, hatırladığım kadarıyla da
Sevakin Adası’nın şu anda altyapısı öyle bir ziyaret için de uygun değil ama
biz orayı Sudan’la yaptığımız mutabakat çerçevesinde tarihî dokusuna uygun bir
şekilde yeniden imar ediyoruz, yapmaya çalıştığımız sadece budur.
Evet,
Sayın Başkan, değerli milletvekilleri; bildiğiniz gibi dünya ticaretinin yüzde
80’inden fazlası deniz taşımacılığıyla gerçekleştiriliyor. Bu nedenle
uluslararası deniz ticaret yollarının güvenliği bütün ülkelerin ortak refahı
açısından önemli bir konu. Ancak özellikle istikrarsız bölgelerde değerli
ticari malları taşıyan gemiler birer hedef hâline gelebiliyor. Nitekim deniz
ticaretinin önemli bir bölümünün gerçekleştirildiği Aden Körfezi, Somali
karasuları ve açıkları, Arap Denizi ve mücavir bölgelerinde 2008’den itibaren
ortaya çıkan deniz haydutluğu ve denizde silahlı soygun eylemleri seyrüsefer
serbestisini kesintiye uğratmış ve deniz taşımacılığını, uluslararası ticareti
de olumsuz yönde etkilemiştir. Bu bölge dünya deniz ticaretinin de önemli bir
halkasını oluşturmaktadır. Süveyş Kanalı, Kızıldeniz ve Aden Körfezi, Arap
Denizi ve mücavir bölgelerden yılda 20 binden fazla gemi geçiş yapmaktadır. Bu
geçişler dünya ticaretinin yaklaşık yüzde 15’ine ve petrol taşımacılığının da
yaklaşık dörtte 1’ine karşılık gelmektedir. Bölge aynı zamanda Türk dış
ticareti açısından da son derece önemlidir. Türkiye’nin toplamda 33 ülkeyle
ithalat ve ihracatının gerçekleştirildiği güzergâh bu güzergâhtır ve yıllık
olarak ortalama binden fazla Türk bayraklı, Türk bağlantılı ticaret gemisi ve
Türk dış ticaret hacminin de yaklaşık yüzde 20’si anılan bu bölgeden
geçmektedir. Bölgeden geçiş yapan Türk bayraklı veya Türkiye’yle bağlantılı
ticari gemi sayısı da her geçen gün artmaktadır. 
Ortaya
çıkan bu tehditler ve riskler çerçevesinde, Birleşmiş Milletler Güvenlik
Konseyince alınan kararlarla deniz haydutluğuyla ortak mücadelede uluslararası
toplumun yakın iş birliği ve eş güdümünü kolaylaştıracak bir meşruiyet ortamı
oluşturulmuştur. Böylece, Somali Hükûmetiyle iş birliği içinde olmak kaydıyla
Birleşmiş Milletler üyesi ülkelere deniz haydutluğu konusunda tüm önlemlerin
alınması bakımından yetki verilmiştir ve bu yetki son olarak 7 Kasım 2017
tarihinde Birleşmiş Milletler Güvenlik Konseyinin 2383 sayılı Kararı’yla bir
yıl daha uzatılmıştır. Bu kapsamda bölgede deniz haydutluğuyla mücadele
faaliyetleri şu anda Amerika Birleşik Devletleri önderliğinde Birleşik Deniz
Kuvvetleri -bizim de katkı sağladığımız- ayrıca Avrupa Birliğinin Atlanta
harekâtı ve müstakil hareket eden Rusya Federasyonu, Çin, Kore Cumhuriyeti,
Japonya, Hindistan, Malezya ve İran gibi devletlere ait gemiler vasıtasıyla
olmak üzere son derece geniş katılımlı bir uluslararası iş birliğiyle
sağlanmaya çalışılmaktadır. 
Ülkemiz
başından beri bu uluslararası çabaların içinde yer almıştır. Bu çerçevede,
Birleşmiş Milletler Güvenlik Konseyi kararlarına istinaden Türk Deniz
Kuvvetleri unsurlarının görevlendirilmesi maksadıyla ilk karar Türkiye Büyük
Millet Meclisi tarafından 10 Şubat 2009 tarihinde alınmıştır. Somali
Cumhuriyeti de 2009 yılında aldığı kararla Türk gemilerine, kendi karasuları
dâhil Somali ana karası açıklarında, tüm sularda, deniz haydutluğu ve denizde
silahlı soygun olaylarına karşı fark gözetmeksizin müdahalede bulunma yetkisi
vermiştir. Bu yetkilere dayanarak Türk Deniz Kuvvetleri, 25 Şubat 2009
tarihinden itibaren bölgede sürekli olarak asgari 1 fırkateynini deniz
haydutluğu ve denizde silahlı soygunla mücadele maksadıyla görevlendirmiştir. 
Türkiye
Büyük Millet Meclisinde alınan kararla Birleşik Görev Kuvvetiyle birlikte deniz
haydutluğuyla mücadele faaliyetlerine önemli destek sağlanmıştır. Ülkemiz
bugüne kadar deniz haydutluğuyla mücadele harekâtına dönüşümlü olarak 1
fırkateynle toplam 26 dönem destek vermiştir. Ayrıca, 2011 ve 2014 yılında Türk
Deniz Görevi Grubu aktivasyonu kapsamında 5 fırkateyn, 1 korvet, 1 akaryakıt
gemisi ile 2 dönem hâlinde deniz haydutluğuyla mücadeleye destek sağlanmıştır. 
Birleşik
Görev Kuvvetlerinin Komutası, bizim de içinde bulunduğumuz bu inisiyatifin
komutası 2009, 2011, 2012, 2015 ve 2017 yıllarında olmak üzere 5 defa Türkiye
tarafından kullanılmış, üstlenilmiştir. Böylece ülkemiz, NATO dışında, NATO
görevlileri haricinde denizde çok uluslu bir gücün komutanlığını da
yürütmüştür. Ayrıca, deniz unsurlarımız Türk Kızılayı adına (Mogadişu)
Somali’ye insani yardım taşıyan toplam 13 ticari gemiye deniz haydutluğu riski
bulunan bölgelerde refakat ve koruma sağlamışlardır. 
Birleşik
Deniz Kuvvetleri emrinde görev yapan bir başka görev gücü CTF-150’dir. Bu da,
Birleşmiş Milletlerin 2385 sayılı Kararı’yla oluşturuldu. Bölgedeki gelişen
güvenlik ortamının yakından takibi, Türk ticaret gemilerinin korunması ve desteklenmesi
amacıyla Türk Deniz Kuvvetleri unsurlarının gerektiğinde aynı bölgede deniz
güvenlik harekâtı ve denizde terörizmle mücadele faaliyetlerinde
görevlendirilmesini teminen bu hususlar da 2017 yılındaki tezkereye dâhil
edilmiştir. 
Sayın
Başkan, değerli milletvekilleri; ülkemiz, bu desteğin yanı sıra diğer alanlarda
da Somali’ye yardımlarını sürdürmektedir. Bu çerçevede Somali’ye insani yardım,
kalkınma ve altyapı projeleri ile siyasi uzlaşma, askerî ve güvenlik
alanlarında destek vermekteyiz. Türkiye-Somali ilişkileri Osmanlı İmparatorluğu
Dönemi’ne uzanan bir geçmişe sahiptir. Somali’deki iç savaş sebebiyle 1991
yılında kapatılan Mogadişu Büyükelçiliğimiz 2011 yılında yeniden açılmıştır.
Son dört yıldır Türkiye’nin resmî kalkınma yardımlarından en çok faydalanan ilk
üç ülke arasındadır Somali. 
Yirmi
yılı aşkın süredir iç savaşla boğuşan Somali’de devlet kurumlarının yeniden
inşası amacıyla Birleşmiş Milletler ve uluslararası toplumun desteğiyle devam
eden teknik iş birliği faaliyetlerinde Türkiye öncü bir rol üstlenmiştir. Bu
kapsamda Somali devlet kurumlarının gerekli kapasitelerinin artırılması
sürecinde eğitim ve teknik iş birliği desteği ve altyapı kurulması desteği
verilmektedir. 
15
Temmuz FETÖ terör örgütünün hain darbe girişimine karşı, Somali Hükûmetinin
aynı gece yaptığı yazılı açıklamayla ortaya koyduğu dayanışma ve göstermiş
olduğu destek son derece önemlidir. Bir kez daha buradan Somali Hükûmetine bu
desteği için teşekkür ediyorum. 
Somali
Federal Hükûmeti Bakanlar Kurulunun 16 Temmuz günü aldığı bir kararla FETÖ
terör örgütüne ait okulları kapatması da bizleri ziyadesiyle memnun etmiştir.
Türk ve Somali halkları, bu anlamda birbirlerini zor günlerde karşılıklı
destekleyerek gerçek dost olduklarını kanıtlamışlardır. 
Öte
yandan, Somali Silahlı Kuvvetlerinin yeniden oluşturulması çerçevesinde
teşkilat, eğitim öğretim, askerî altyapı ve lojistik sistemlerinin
iyileştirilmesi çerçevesinde destek ve yardım sağlıyoruz ve bu amaçla bir Türk
görev kuvveti geçtiğimiz eylül ayından itibaren Somali’de göreve başlamıştır.
Türk görev kuvvetinin göreve başlamasıyla birlikte Somali’de üst düzey yönetim
kademesini oluşturacak potansiyeli haiz kadroların yetiştirilmesi, Somali
silahlı kuvvetlerinin hareket kabiliyeti kazanarak ülkede güvenliği tesis etmesi
ve istikrarın sağlanması için çalışıyoruz. Bu çerçevede resmî açılışı 30 Eylül
2017 tarihinde yapılan Anadolu Askerî Eğitim Tesisimizde üç aylık eğitimlerini
tamamlayan ilk bölük 23 Aralıkta düzenlenen törenle mezun olmuştur. Askerî
eğitim tesisimiz bünyesinde harp okulu ve astsubay okulu eğitimleri de
sürdürülmektedir. Bunların tüm hizmetleri, tüm organizasyon Türkiye tarafından
gerçekleştirilmekte ve yürütülmektedir. Önümüzdeki dönemde Somali’yle güvenlik
iş birliğimiz askerî, istihbari ve polis özel harekât eğitim alanları da olmak
üzere artarak devam edecektir. 
Sayın
Başkan, değerli milletvekilleri; biraz önce bahsettiğimiz bu önlemler
çerçevesinde Aden Körfezi, Somali kara suları ve açıkları, Arap denizi ve
mücavir bölgelerde son bir yıl içerisinde Türk Bayraklı veya Türkiye bağlantılı
hiçbir ticari gemi hamdolsun herhangi bir saldırıya uğramamıştır. Keza 2010
Mart ayından bu yana Türk Bayraklı veya Türkiye bağlantılı herhangi bir geminin
kaçırılması durumu söz konusu olmamıştır. Bütün bu olumlu gelişmelere rağmen
deniz haydutluğu potansiyeli bölgede hâlen bir risk olarak karşımızda durmaktadır.
Stratejik önemi her geçen gün artan bu bölgeye yönelik politikamız
doğrultusunda bölgeden geçiş yapan Türk Bayraklı veya Türkiye bağlantılı ticari
gemilerinin emniyetinin etkin bir şekilde muhafazasının, bölgeye yönelik insani
yardım faaliyetlerinin korunmasına destek sağlanmasının temini, ayrıca
Birleşmiş Milletler içerisinde ve bölgesel ölçekte etkinliği ve
gönüllülüğümüzün sürdürülmesi maksadıyla deniz haydutluğu, denizde silahlı
soygun ve denizde terörizmle mücadele için millî olarak ya da çok uluslu deniz
görev grupları bünyesinde bölgede varlık gösterilmeye devam edilmesinin bir
gereklilik olduğuna inanıyoruz. Esasen deniz unsurlarımızın bölgede varlığını
sürdürmesi başta Mogadişu’daki Anadolu Askerî Eğitim Tesisi’miz olmak üzere
güvenlik alanındaki muazzam yatırımlarımızın ve görünürlülüğümüzün önemli bir
tamamlayıcı ögesi olacaktır. 
Bu
düşüncelerle, Anayasa’nın 92’nci maddesi gereğince; Türk Silahlı Kuvvetleri
deniz unsurlarının 10 Şubat 2009 tarihli ve 934 sayılı Türkiye Büyük Millet
Meclisi kararıyla belirlenen ilke ve esaslar dâhilinde başlatılan ve son
olarak… 
MİLLÎ
SAVUNMA BAKANI NURETTİN CANİKLİ (Devamla) – Tamamlıyorum Sayın Başkan.
BAŞKAN
– Lütfen sözlerinizi tamamlayın Sayın Bakan.
Buyurun.

MİLLÎ
SAVUNMA BAKANI NURETTİN CANİKLİ (Devamla) – Teşekkür ederim. 
…8
Şubat 2017 tarihli kararla 10 Şubat 2017 tarihinden itibaren bir yıl süreyle
uzatılan deniz haydutluğu ve denizde silahlı soygun eylemleri ile denizde
terörizmle mücadele görevinin Aden Körfezi, Somali karasuları ve açıkları, Arap
Denizi ve mücavir bölgelerde 10 Şubat 2018 tarihinden itibaren bir yıl süreyle
bir kez daha uzatılması hususundaki Hükûmet Tezkeresi’ne desteğinizi talep
eder, bu vesileyle yüce Meclisi bir kez daha saygıyla selamlarım. (AK PARTİ
sıralarından alkışlar) 
BAŞKAN
– Teşekkür ederiz Sayın Bakan.
Sayın
Özkoç, sisteme girmişsiniz; talebiniz…
ENGİN
ÖZKOÇ (Sakarya) – Sayın Başkanım, Suriye meselesi önemlidir. Sayın Bakanımız
bizim konuşmalarımızdan sonra bazı açıklamalarda bulunmuştur ancak Cumhuriyet
Halk Partisi Grubu olarak biz de bu açıklamalara cevaben karşılık vermek
istiyoruz müsaade ederseniz. 
BAŞKAN
– Buyurun Sayın Özkoç.
IV.- AÇIKLAMALAR (Devam)
30.- Sakarya Milletvekili Engin Özkoç’un,
Millî Savunma Bakanı Nurettin Canikli’nin (3/1511) esas numaralı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
ENGİN
ÖZKOÇ (Sakarya) – Sayın Bakana öncelikle teşekkür ediyoruz hem eleştirileri
cevapladı hem de söz konusu Aden Körfezi’yle ilgili Meclisi bilgilendirdi;
bundan dolayı teşekkür ediyoruz. 
Kendisiyle
Güvenlik ve İstihbarat Komisyonunda da birlikte çalıştık; o dönemde de
görüşlerimiz çok netti. Cumhuriyet Halk Partisi Grubu olarak bakın çok net
ifadeler kullanmışız 29/11/2011 tarihinde: “Türkiye, Suriye’nin çökmesine,
şiddetin sürmesine, halkının daha fazla acı çekmesine ve bunalımın ülke dışına
taşmasına izin vermemelidir. Bu nedenle, Türkiye’nin yeni bir başlangıç yaparak
ağırlığını Suriye’de barış, uzlaşma, istikrar ve güvenden yana koyması
gerekmektedir. Suriye meselesi halkın demokrasi, özgürlük ve onurlu bir yaşam
beklentilerinin dış güçler tarafından yönlendirilmeye ve ülkenin geleceğinin
Suriyelilerce değil dışarıdan dayatılan hedefler doğrultusunda belirlenmesine
çalışılmasından kaynaklanmaktadır.” 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özkoç.
ENGİN
ÖZKOÇ (Sakarya) – Teşekkür ederim.
“Bugün
yaşanan çatışmalı süreç Suriye’nin parçalanmasına ve diğer bölge ülkelerinin
toprak bütünlüklerini de etkileyecek şekilde gelişmesine yol açabilmektedir. Bu
bir olasılıktır.” Böyle demişiz 2011 yılında. 
Dış
siyaset de iç siyaset kadar çok ciddidir ve ülkemizin dünya içerisinde nasıl
bir konuma sahip olduğunu ve nasıl bir yer alacağını belirleyecektir Sayın
Bakan. O günlerde biz bunları söylerken, maalesef, PYD’yle ondan sonraki
yıllarda da Türkiye sınırları içerisinde Türk iktidarı, Türkiye iktidarı ciddi
görüşmeler yapmışlardır.
Bir
kafa karışıklığına neden olmaksızın, Amerika Birleşik Devletleri ve onunla
birlikte hareket edenler “Orta Doğu projesi” adı altında Orta Doğu’yu bir
paylaşma sürecine girmişlerdir. Maalesef, Türkiye’deki iktidar o zaman ciddi
bir duruş sergilememiştir Sayın Bakan. O günlerdeki ifadelerinizle sizler bu
sürece destek verdiğinizi ifade etmiştiniz, üstelik de Genel Başkan ve
Başbakanlık düzeyinde. Bugünse olduğumuz yerde milyonlarca Müslüman’ın ölmesine
neden olan bir Orta Doğu projesini ve bir Arap Baharı’nı arkada bırakmışız. 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Bitireceğim Sayın Başkanım.
BAŞKAN
– Lütfen tamamlayınız Sayın Başkan.
Buyurun.

ENGİN
ÖZKOÇ (Sakarya) – Siyasi hayatta yanılgılar bu kararı verenler için bir yanılgı
olabilir ama onları etkileyen unsurlar için hayatlarını kaybeden, cehenneme
dönen ülkeler parçalanmış topraklar olarak sadece Türkiye’ye değil, dünyaya
miras olarak kalır. Onun için, siyasetin başında olanlar muhalefeti de
dinleyerek, birlikte, ülkenin çıkarları doğrultusunda hareket etmelidir. Bizim
de bugün yapmak istediğimiz tam da budur Sayın Bakanım. (CHP sıralarından
alkışlar)
MİLLÎ
SAVUNMA BAKANI NURETTİN CANİKLİ (Giresun) – Sayın Başkanım, kısa bir…
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Kerestecioğlu, sisteme girmişsiniz, talebiniz…
FİLİZ
KERESTECİOĞLU DEMİR (İstanbul) – Sayın Bakan buradayken benim de sormak
istediğim bir konu var.
BAŞKAN
– Buyurun.
31.- İstanbul Milletvekili Filiz
Kerestecioğlu Demir’in, Millî Savunma Bakanı Nurettin Canikli’nin (3/1511) esas
numaralı Başbakanlık Tezkeresi üzerinde Hükûmet adına yaptığı konuşmasındaki
bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Şimdi, öncelikle ÖSO’yla olan ilişkilerin
gerçekten Türkiye toplumu açısından açıklığa kavuşturulması gerekiyor, buna
ciddi ihtiyaç var. Çünkü ÖSO genel olarak bir çete olarak biliniyor yani ne
kadar -tırnak içerisinde- şerefli açıklamaları yapılsa da kendileriyle ilgili
olarak son dönemde. Daha çok yeni. Mesela bir grup ÖSO üyesinin bir kadının
cenazesini soyduktan sonra cenazeye işkence ettikleri videolar yayınlandı. Aynı
şekilde bunu kendileri de kabul ettiler ve hatta soruşturma yapacaklarını da
söylediler. Şimdi, ÖSO’dan nasıl bir soruşturma beklenir, siz bekler misiniz
bilmiyorum ama böyle bir açıklamaları da oldu ve IŞİD’in insanlık dışı
yöntemlerini kullanan bir çete bu. 
Bunun
dışında, yine, internette yayınlanan bir videoda kapalı bir askerî aracın
içinde Türk Silahlı Kuvvetleri üniforması giymiş 2 kişi gözü bağlı yaşlı bir
adama tabanca kabzasıyla vuruyor, ağza alınmayacak hakaretler yapıyor.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Kerestecioğlu.
FİLİZ
KERESTECİOĞLU DEMİR (İstanbul) – Ve Kürtçe konuşan askerlerden biri gözü bağlı
yaşlı adama sorular soruyor. Adam sorulara cevap veremeyince de onu ÖSO’ya
vermekle tehdit ediyorlar ve aracın kapısı açılıyor, dışarıda da ÖSO
militanları görülüyor. Sonrasında ne yapıldığını bilmiyoruz. 
Üçüncü
bir nokta, Yeni Şafak gazetesi -her zaman iktidar yanlısı yayınlar yapan- 5
Şubat Pazartesi “Rizeli ÖSO askeri bayrak dikti, Mehmetçik ezan okudu” diyor.
Rizeli ÖSO askerleri mi var? Yani gerçekten başka ülkelerden kimler var? Bunlar
Türk Silahlı Kuvvetleri mensubu ise aynı şekilde askerler gibi onların da
künyelerinin, kayıtlarının olması gerekmiyor mu? Vatandaşlarımız ciddi biçimde
bundan endişe duyuyorlar. Siz, yine belki vereceğiniz cevapta, hani ön yargıyla
davranmak istemem ama sonuçta gerçekten ÖSO’yla ilgili güzel şeyler
söyleyebilirsiniz ama bu endişelerin giderilmesi gerekiyor. İdlib’den gelen ÖSO
gruplarının Türkiye’ye geçtiği, bunların hangi yolla geçtiği, hangi bütçeden
bunların masraflarının karşılandığı gibi de sorular var havada duran. Türk
Silahlı Kuvvetleri bir terör saldırısını bertaraf etmek için -eğer bir yerde
gerçekten mücadele ettiği söyleniyorsa- yeterli değil de bunlar mı devreye
konuluyor? 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Son cümlem…
BAŞKAN
– Buyurun.
FİLİZ
KERESTECİOĞLU DEMİR (İstanbul) – Kim olduğu, ne oldukları belirsiz birtakım
çeteler… Bu aynı zamanda gerçekten bu ülkeyi itibarsızlaştıran bir şey değil
mi? 
Bir
de, Cenevre Savaş Hukuku Sözleşmesi’ni hatırlatmak isterim. Çok ciddi vahşi
çığlıklar atılıyor ama bu ülkede Çanakkale Savaşı da oldu ve hâlâ insanlar… O
savaşta da insanlar birbirlerini öldürdüler, maalesef savaş böyle bir şey,
insanların birbirini öldürdüğü bir şey ama bunun ardından hâlâ o Conkbayırı’na
gelip insanlar ziyarette bulunuyorlar; bu, bu şekilde kirli olmadığı için. Yani
bugün gerçekten bu savaş çığlıklarını atanların da biraz sözlerine, yaptıklarına
dikkat etmeleri lazım. Cenevre Savaş Hukuku Sözleşmesi’ni de hatırlatmak
isterim. Karşınızdaki kim olursa olsun insandır. 
Teşekkürler.
MİLLÎ
SAVUNMA BAKANI NURETTİN CANİKLİ (Giresun) – Sayın Başkan… 
BAŞKAN
– Buyurun Sayın Bakan.
32.- Millî Savunma Bakanı Nurettin
Canikli’nin, Sakarya Milletvekili Engin Özkoç ile İstanbul Milletvekili Filiz
Kerestecioğlu Demir’in yaptıkları açıklamalarındaki bazı ifadelerine ilişkin
açıklaması
MİLLÎ
SAVUNMA BAKANI NURETTİN CANİKLİ (Giresun) – Teşekkür ederim Sayın Başkan. 
Öncelikle
çok net bir şekilde, daha önce ifade ettik, şimdi de söylememiz gerekiyor:
Özgür Suriye Ordusu, Suriye halkının temsilcisidir. Bu çok net, tartışmasız bir
gerçektir. Çünkü biz Türkiye olarak işin içindeyiz. Hepsinin, bütün Özgür Suriye
Ordusu mensuplarının nasıl belirlendiği, nasıl Suriye halkını temsil ettiği
noktasındaki bütün ayrıntılara, bilgilere sahibiz. O nedenle çok net bir
şekilde söylüyorum. Özgür Suriye Ordusu, Suriye halkının, Türkiye'deki
mülteciler de dâhil olmak üzere onların temsilcisidir. Bu açıdan bakıldığında
Türkiye ile Suriye halkının bu bölgeye yönelik politikalarda hedefleri ve
menfaatleri örtüşüyor. Biz Suriye’nin kuzeyinde terör örgütünü ciddi bir
tehlike ve tehdit olarak görüyoruz ve bu terör örgütünü temizlemek için
uluslararası hukukun bize verdiği yetkileri, hakkı kullanarak mücadele ediyoruz
ve bir operasyon yapıyoruz şu anda, daha önce de yaptık. Aynı şekilde Özgür
Suriye Ordusu da kendilerini kendi topraklarından çıkaran işgalcilere karşı
mücadele ediyor. Bunlar aynı kesim, aynı terör örgütü. Bunları topraklarından
edenler ile Türkiye’ye büyük tehdit oluşturan, Türkiye'nin toprak bütünlüğüne,
egemenliğine karşı ciddi bir tehdit oluşturan örgüt aynı örgüt. Dolayısıyla, bu
noktada Özgür Suriye Ordusu’yla birlikte Türkiye Cumhuriyeti devletinin bu
anlamda, söylediğim anlamda ve çerçevede ve sınırda aynı hedefte
birleşebiliyorlar, birleşiyorlar. Yani terör örgütünün… (Uğultular)
BAŞKAN
– Sayın Bakan, bir saniye efendim.
Sayın
milletvekilleri, Sayın Bakanımız çok önemli bir konuda açıklama yapıyor.
İçerideki gürültü ve uğultudan hiçbir şey anlaşılmıyor. Rica ediyorum sayın
milletvekilleri…
Buyurun
Sayın Bakan.
MİLLÎ
SAVUNMA BAKANI NURETTİN CANİKLİ (Giresun) – Özgür Suriye Ordusu, tamamen legal,
kendi halklarının hakkını koruyan ve kendilerini topraklarından süren terör
örgütünün işgalini ortadan kaldırmak için hareket eden bir örgüttür, bir
organizasyondur. O, bir ordudur.
ERTUĞRUL
KÜRKCÜ (İzmir) – Şam rejimine karşı savaşmadılar mı onlar? 
MİLLÎ
SAVUNMA BAKANI NURETTİN CANİKLİ (Giresun) – Şimdi, bununla bağlantılı şunu da
söyleyeyim, biraz önce gündeme geldi: “YPG” diye bir şey yok aslında, yani o
şekilde sunulmaya çalışılan aslında bir yapı var, o yapı PKK’nın kendisi. YPG,
PYD PKK’nın kendisi, aynen öyle. Yani bütün sözde yöneticileri ortak, bütün
teröristler ortak, aynı terörist havuzunu kullanıyorlar. YPG PKK’nın kendisi
onun için ayrıca… Hep söylüyoruz, bugün de söyledik; ben, bütün herkes
söylüyor: Terör örgütüdür. Ayrıca, onun yani…
(Mikrofon
otomatik cihaz tarafından kapatıldı) 
MİLLÎ
SAVUNMA BAKANI NURETTİN CANİKLİ (Giresun) – Bitiriyorum Sayın Başkan. 
ERTUĞRUL
KÜRKCÜ (İzmir) – Sizden başka inanan yok. 
BAŞKAN
– Tamamlayınız Sayın Bakanım. 
Buyurun.

MİLLÎ
SAVUNMA BAKANI NURETTİN CANİKLİ (Giresun) – …formel yöntemlerle terör örgütü
ilan edilmesi süreci gibi bir formaliteye ihtiyaç yok. Çünkü YPG, PYD her
şeyiyle organik olarak PKK’nın bir parçasıdır, bir şubesidir, yani Suriye
şubesidir. O nedenle, dolayısıyla ismine ne derseniz deyin, ismini nasıl
çevirirseniz çevirin, nasıl pazarlamaya çalışırsanız çalışın; alttan da
baksanız, üsten de baksanız, yandan da baksanız YPG bir terör örgütüdür,
PKK’nın kendisidir. Dolayısıyla, yani onu terör örgütü tanımıyorsunuz gibi
söylemlerin bu anlamda, çok fazla bir, herhangi bir geçerliliği yok.
FİLİZ
KERESTECİOĞLU DEMİR (İstanbul) – Yani Sayın Bakan, ÖSO Suriye halkının
temsilcisi, maaşını da Suriye devleti ödüyor, öyle mi? 
MİLLÎ
SAVUNMA BAKANI NURETTİN CANİKLİ (Giresun) – Bakın, biraz önce söyledim aslında,
terör örgütü şu anda operasyon yapılan bölgelerde inanılmaz bir şekilde
dezenformasyon ve yanlış bilgi aktarımında bulunuyor. Bunun sayısız örnekleri
ortaya çıktı, doğrusunu da kamuoyuyla paylaştık ve deşifre ettik.
ERTUĞRUL
KÜRKCÜ (İzmir) – Neyi ettiniz?
MİLLÎ
SAVUNMA BAKANI NURETTİN CANİKLİ (Giresun) – Yani fotoğraflar, işte daha önceki
rejimin saldırılarında hayatını kaybetmiş çocukların, kadınların fotoğrafları
sanki burada Türk kuvvetleri tarafından, Türk Silahlı Kuvvetleri tarafından
öldürülmüş gibi gösterilmeye çalışılan, buna benzer, bu anlamda inanılmaz
sayıda karalama amaçlı bu tür olayları ortaya çıkardık ve dünya kamuoyuyla da
paylaştık. Bu da onlardan bir tanesi, söyledikleriniz de onlardan bir tanesi,
kesinlikle. Yani, ha, yanlış yapılmaz mı? Yanlış yapılabilir, olabilir.
İnsanlar özellikle bu tür dönemlerde hata yaparlar ama önemli olan şu: Hata
yapıldığı zaman üzerine gidilmesi ve onunla ilgili hata yapanın da gerekli
kurallar çerçevesinde cezalandırılması. Bunlardan kesinlikle taviz verilmiyor,
bakın, kesinlikle taviz verilmiyor ve Türk Silahlı Kuvvetlerinin bu operasyon
sırasında uluslararası hukuku ve genel değerleri, insani değerleri ihlal ettiği
ispat edilmiş bir tane örnek uygulama yoktur. 
(Mikrofon
otomatik cihaz tarafından kapatıldı)
ERTUĞRUL
KÜRKCÜ (İzmir) – Zaten operasyonun kendisi uluslararası hukuka aykırı. 
BAŞKAN
– Buyurun Sayın Bakanım. 
MİLLÎ
SAVUNMA BAKANI NURETTİN CANİKLİ (Giresun) – Onun dışındakilerin tamamı,
maalesef, terör örgütünün dezenformasyon çabalarının birer yansımasıdır, bundan
ibarettir. Zaten, o söylediğiniz örneklerle ilgili de aslında açıklamalar
yapıldı. Onların da daha önce başka dönemlerde, başka tarihlerde yaşanmış
hadiseler olduğu ortaya konuldu, evet, konuldu. 
FİLİZ
KERESTECİOĞLU DEMİR (İstanbul) – Çok eminsiniz, çok eminsiniz. 
MİLLÎ
SAVUNMA BAKANI NURETTİN CANİKLİ (Giresun) – Ayrıca, yani münferiden yapılan
hatalar olabilir ama hatanın üzerine gidilmesi, hatayı yapana ilişkin gerekli
müeyyidenin, cezalandırmanın tatbik edilmesi gerekiyor. Bu yapılmamışsa, böyle
bir olay var ve bu yapılmamışsa yani Özgür Suriye Ordusu mensupları tarafından
hak ihlalleri, insan hakları ihlalleri söz konusu ise ve üzerine gidilmemişse
onun ortaya konulması gerekir ama konulamıyor, yok, sadece örgütün
dezenformasyonla ilgili iddiaları var, onun dışında başka bir şey yok. 
Teşekkür
ediyorum Sayın Başkan. 
MEHMET
NECMETTİN AHRAZOĞLU (Hatay) – Sayın Bakanım, Reyhanlı’ya, Kırıkhan’a atılan
bombalar ile savaşın ne alakası var? Burada sivil halk ölmüyor mu, burada insan
hakları ihlali yok mu? 
BAŞKAN
– Sayın Ahrazoğlu, böyle bir yöntemimiz yok. 
MEHMET
NECMETTİN AHRAZOĞLU (Hatay) – Bu kadar izahata gerek yok. 
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç, buyurun, talebinizi alayım. 
ENGİN
ÖZKOÇ (Sakarya) – Sayın Başkanım, Sayın Bakanımız Suriye’yle ilgili çok önemli
açıklamalarda bulundu. Bunlardan bir tanesinde Özgür Suriye Ordusunun gerçekten
Türkiye halkının temsilcisi olduğunu söyledi.
MİLLÎ
SAVUNMA BAKANI NURETTİN CANİKLİ (Giresun) – Suriye halkının… 
ENGİN
ÖZKOÇ (Sakarya) – Suriye halkının temsilcisi olduğunu söyledi. 
Şimdi,
Türk askeri, Özgür Suriye Ordusuyla birlikte hareket ediyor. Şimdi bu konuda
kendisine sormamız gereken, açıklanması gereken sorular var o yüzden 60’a göre
söz istiyorum. 
BAŞKAN
– Buyurun Sayın Özkoç. 
33.- Sakarya Milletvekili Engin Özkoç’un,
Millî Savunma Bakanı Nurettin Canikli’nin yaptığı açıklamasındaki bazı
ifadelerine ilişkin açıklaması
ENGİN
ÖZKOÇ (Sakarya) – Sayın Bakanım “Özgür Suriye Ordusu Suriye halkının
temsilcisidir ve biz de onlarla birlikte hareket ediyoruz.” dediniz. Biz de
soruyoruz: 30’a yakın örgüt -tek tek bunları sayabilirim- Özgür Suriye
Ordusunun içindedir. Bunlardan Tahrir el-Şam ile El Nusra da bu Özgür Suriye
Ordusunun içindedir. 
EJDER
AÇIKKAPI (Elâzığ) – Ne alakası var ya! İftira bunlar ya!
ENGİN
ÖZKOÇ (Sakarya) – El Nusra terör örgütü müdür, değil midir? Tahrir el-Şam terör
örgütü müdür, değil midir? Bunu açıklarsanız çok seviniriz.
İkincisi:
Sayın Bakanım, Cumhuriyet Halk Partisi olarak dış siyasette ciddiyet istiyoruz.
Ne demek PYD’ye terör örgütü demeye ne gerek var, bu teferruattır, işte,
formalitedir yani PKK’yla birdir aslında… DHKP-C’yle DEV-YOL’u, DEV-SOL’u bir
tutarak mı terör örgütü ilan ettiniz? Bunun cevabını verin Sayın Bakan.
EJDER
AÇIKKAPI (Elâzığ) – Çarpıtmayın ya, çarpıtıyorsunuz! Yazık, yazık!
ENGİN
ÖZKOÇ (Sakarya) – Sizin eğer PKK'nın başka bir kolu olsa dahi formalitedir
diye, ondan sonra da dışarıya çıkıp bunun terör örgütü olduğunu seslendirin
diye bağırmaya hakkınız kalmaz. 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – PYD terör örgütüyse Türkiye kararını alır “PYD terör
örgütüdür.” der. Bunun bir an önce söylenmesini istiyoruz. 
EJDER
AÇIKKAPI (Elâzığ) – Bunu her gün söylüyoruz, her gün. En üst perdeden her gün
söyleniyor bu.
ENGİN
ÖZKOÇ (Sakarya) – Burada Sayın Bakan var sana kalıncaya kadar… Onun için bir
sus!
BAŞKAN
– Teşekkür ediyorum Sayın Özkoç.
MİLLÎ
SAVUNMA BAKANI NURETTİN CANİKLİ (Giresun) – Sayın Başkan…
BAŞKAN
– Sayın Bakan, buyurun.
34.- Millî Savunma Bakanı Nurettin Canikli’nin,
Sakarya Milletvekili Engin Özkoç’un yaptığı açıklamasındaki bazı ifadelerine
ilişkin açıklaması
MİLLÎ
SAVUNMA BAKANI NURETTİN CANİKLİ (Giresun) – Teşekkür ederim Sayın Başkan.
PYD
bir terör örgütüdür, PKK'nın bir parçasıdır, PKK'nın kendisidir. PYD, YPG bir
terör örgütüdür, nokta. 
ENGİN
ÖZKOÇ (Sakarya) – Resmî olarak söylenmedi bu.
EJDER
AÇIKKAPI (Elâzığ) – Hükûmet konuşuyor orada bak, resmî olarak söylüyor. Bakın,
söylüyor orada, resmî olarak söylüyor. 
MİLLÎ
SAVUNMA BAKANI NURETTİN CANİKLİ (Giresun) – Resmî olarak söylüyorum şu anda,
resmî olarak açıklıyorum, defalarca da açıkladık. 
BURCU
KÖKSAL (Afyonkarahisar) – Bakanlar Kurulu kararı yok. Niye Bakanlar Kurulunda
karar almıyorsunuz?
MİLLÎ
SAVUNMA BAKANI NURETTİN CANİKLİ (Giresun) – Bizim açıklamamız resmî açıklamadır
değerli arkadaşlar, bitti yani bunun ötesine gerek yok. 
BURCU
KÖKSAL (Afyonkarahisar) – Bakanlar Kurulunda niye karar alınmıyor?
ENGİN
ÖZKOÇ (Sakarya) – Neden PKK’daki gibi Bakanlar Kurulunda karar almıyorsunuz?
EJDER
AÇIKKAPI (Elâzığ) – PKK eşittir PYD, YPG.
MİLLÎ
SAVUNMA BAKANI NURETTİN CANİKLİ (Giresun) – Biz orada sadece PYD’nin PKK'nın
organik ilişkiler içerisinde olduğunu ortadan kaldırmak amacıyla, saklamak
amacıyla yapıldığını söylüyoruz. Bu yeterli, başka bir şeye gerek yok ki. 
ENGİN
ÖZKOÇ (Sakarya) – Bakanlar Kurulu kararıyla neden ilan etmiyorsunuz? 
MİLLÎ
SAVUNMA BAKANI NURETTİN CANİKLİ (Giresun) – Ve bununla ilgili de bütün dünyayla
paylaştığımız, bütün ülkelere verdiğimiz dosyalar mevcut yani bu ilişkiyi
ortaya koyan, gösteren organik bağı çok net bir şekilde gösteren, sadece
Türkiye'de değil…
BURCU
KÖKSAL (Afyonkarahisar) – Bakanlar Kurulu niye karar almıyor? Onun cevabını
verin. 
MİLLÎ
SAVUNMA BAKANI NURETTİN CANİKLİ (Giresun) – …Türkiye içinde değil, bütün dünyaya
biz bunları görselleriyle fotoğraflarıyla ortaya koyduk.
ENGİN
ÖZKOÇ (Sakarya) – Neden İnterpol tarafından aranmıyor Sayın Bakan? 
MİLLÎ
SAVUNMA BAKANI NURETTİN CANİKLİ (Giresun) – Yani bütün bunlar ortadayken ne
yani çok net bir şekilde, hiç uzağa gitmeye gerek yok, şu Afrin operasyonunda… 
(Mikrofon
otomatik cihaz tarafından kapatıldı) 
ENGİN
ÖZKOÇ (Sakarya) – Sayın Bakan, Salih Müslim neden İnterpol tarafından
aranmıyor, neden istemiyoruz? 
BAŞKAN
– Konuşun Sayın Bakan, lütfen, kayıtlara geçsin. 
Buyurun.
MİLLÎ
SAVUNMA BAKANI NURETTİN CANİKLİ (Giresun) – Teşekkür ediyorum Sayın Başkan.
Uzağa
gitmeye gerek yok. İşte en son, birkaç gün önce Afrin’de terör örgütü
elebaşının, PKK terör örgütü elebaşının fotoğrafları, posterleri, görüntüleri
orada her tarafa kazınmaya çalışılmış. Yani PYD diyor ki, PYD yöneticileri
diyor ki, bağırıyor bütün dünyaya karşı: “Biz PKK’yız." diyor. Ama
birileri de “Hayır, onlar terör örgütü değil.” demeye çalışıyor. Böyle bir şey
olabilir mi arkadaşlar? (AK PARTİ sıralarından alkışlar) 
ENGİN
ÖZKOÇ (Sakarya) – Biz de diyoruz ki Sayın Bakan, siz de söyleyin. 
MİLLÎ
SAVUNMA BAKANI NURETTİN CANİKLİ (Giresun) – Sabahtan beri söylüyorum, Türkçe
konuşuyorum…
BURCU
KÖKSAL (Afyonkarahisar) – Bakanlar Kurulu kararı niye yok?
ENGİN
ÖZKOÇ (Sakarya) – Bakanlar Kurulu olarak karar alın, söyleyin.
BAŞKAN
– Sayın milletvekilleri, lütfen…
MİLLÎ
SAVUNMA BAKANI NURETTİN CANİKLİ (Giresun) – Yani, bunun için karara ne gerek
var, her şey ortada, terör örgütü diyor ki: “Zaten ben PKK’nın bir parçasıyım, aynı
yerden kumanda ediliyorum, aynı terör örgütü unsurlarını kullanıyorum.” Hâlen
birileri de diyor ki: “Yok, hayır, siz PYD terör örgütü değilsiniz."
diyor. 
ENGİN
ÖZKOÇ (Sakarya) – El Nusra terör örgütü müdür?
MİLLÎ
SAVUNMA BAKANI NURETTİN CANİKLİ (Giresun) – El insaf diyorum ben de yani, el
insaf diyorum gerçekten.
Ayrıca,
bakın, ÖSO içerisinde öyle 30 tane örgüt, 40 tane örgüt, şu örgüt, bu örgüt
diye bir şey yok. 
ENGİN
ÖZKOÇ (Sakarya) – El Nusra yok mu? 
MİLLÎ
SAVUNMA BAKANI NURETTİN CANİKLİ (Giresun) – Özgür Suriye ordusu tamamen legal,
Suriye halkının temsilcilerinden oluşmaktadır.
(Mikrofon
otomatik cihaz tarafından kapatıldı)
ERTUĞRUL
KÜRKCÜ (İzmir) – Ne legali ya!
ENGİN
ÖZKOÇ (Sakarya) – El Nusra var mıdır, yok mudur? Terör örgütü müdür? 
BAŞKAN
– Teşekkür ediyorum Sayın Bakan.
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015, 9/2/2016 ve 8/2/2017 tarihli 956, 984, 1008, 1031,1054,
1082, 1107 ve 1136 sayılı Kararlarıyla birer yıl uzatılan izin süresinin
10/2/2018 tarihinden itibaren bir yıl daha uzatılmasına, ayrıca denizde
terörizmle mücadele harekâtlarına katkı sağlanabilmesi maksadıyla
unsurlarımızın bölge ülkeleri kara suları dışında (2383 [2017] Sayılı BMGK
Kararı Gereğince Somali kara suları dâhil olacak şekilde) denizde terörizmle
mücadele görevi için yetkilendirilmeleri ve bununla ilgili gerekli
düzenlemelerin Hükûmet tarafından yapılması için Anayasa’nın 92’nci maddesi
uyarınca izin verilmesine dair tezkeresi (3/1511) (Devam)
BAŞKAN
– Sayın milletvekilleri, şahısları adına tezkere üzerinde son konuşma Tokat
Milletvekilimiz Sayın Yusuf Beyazıt’a aittir. 
Sayın
Beyazıt, süreniz on dakika.
Buyurun.
(AK PARTİ sıralarından alkışlar)
YUSUF
BEYAZIT (Tokat) – Sayın Başkan, değerli milletvekilleri; 
Aden
Körfezi, Somali kara suları ve açıkları, Arap Denizi ve mücavir bölgelerde vuku
bulan deniz haydutluğu ve denizde silahlı soygun eylemleriyle uluslararası
mücadele kapsamında Türk Silahlı Kuvvetleri deniz unsurlarının bu bölgelerde
görevlendirilmesine ilişkin tezkere üzerine söz almış bulunmaktayım; hepinizi
saygıyla selamlıyorum.
Sayın
Başkan, değerli milletvekilleri; bildiğiniz gibi deniz taşımacılığı dünya
ticaretinde önemli bir yere sahiptir. Bizim Türk dış ticaretimiz açısından da
bu bölge hayati önemi haizdir. Gerek grubumuz adına konuşan Sayın Bozkır
gerekse Millî Savunma Bakanımız Nurettin Canikli Bey, efradını cami ağyarını
mâni bu konuyla ilgili ayrıntılı açıklamalarda bulundular. Ben bunlarla ilgili
çok fazla girmeyeceğim ama özellikle bu bölgenin kültürel, sanat ve sosyal
alanıyla ilgili Türkiye’mizin yaptığı çalışmalarla ilgili bilgi vermek
istiyorum. Bir farkındalık oluşması açısından bunu önemsiyorum.
Değerli
milletvekilleri, TİKA’mızla, Kızılayımızla, AFAD’ımızla, Aden Körfezi
bölgelerinde çok büyük hizmetler yaptık. TİKA’mız, Cumhurbaşkanımız Sayın Recep
Tayyip Erdoğan’ın talimatıyla, Etiyopya’da Habeş Kralı Necaşi ve 15 sahabeye
ait türbenin restorasyonunu 2017 yılında tamamlamıştır. 
Etiyopya’da
son Osmanlı Konsolosluk binası yine tamir edilmiştir. Cibuti Burhan Bey
Caddesi’nin rehabilitasyonu ve Şehitlik Anıtı’nın yapılması yine TİKA
tarafından gerçekleştirilmiştir.
Afrika’da
Müslümanların hac yolu üzerinde önemli bir nokta ve liman görevi gören Sevakin
Adası’nda bulunan Osmanlı eserlerinden Gümrük Muhafaza Binası, Hanefi ve Şafi
camilerinin restorasyonu Sayın Cumhurbaşkanımızın talimatlarıyla 2017 yılında
tamamlanmıştır.
Değerli
milletvekilleri, Cumhurbaşkanımız 24 Aralık 2017’de Sudan’a yaptığı ziyaret
esnasında, eski siluetini kazandırmak için tarihî Sevakin Adası’nın Türkiye’ye
tahsisini istemiş ve dolayısıyla Sevakin Adası aslına uygun bir şekilde restore
edilecek ve Afrika’nın çeşitli yerlerinden gelip Cidde Limanı üzerinden hacca
gidecekler için bir merkez olarak kazandırılacaktır. Adadaki mercan
kayalıklarını turizme kazandırmak üzere altyapı oluşturulacak ve bölgede ticari
sirkülasyonu sağlayarak adanın ekonomisine katkı sağlayacaktır. Türkiye’nin
yurt dışındaki en büyük askerî eğitim tesisi olma özelliğine sahip
Somali-Mogadişu Türk Askerî Eğitim Tesisi yine 2017 yılında açılmıştır. Bu
çerçevede Hasoba Türklerinin yaşadığı 20 bin nüfuslu şehirde bulunan Osmanlı
eserlerinin ihyası kapsamında 3 tane Osmanlı camisi yine ihya edilerek günümüze
kazandırılmıştır. 
Sağlık
alanında da çok büyük hizmetler yapılmıştır. Doğu Afrika’nın en modern ve
donanımlı hastanesi olan Recep Tayyip Erdoğan Hastanesinin donanım ve tefrişatı
TİKA tarafından yapılmış, hastanede ayda ortalama 6 bin hasta tedavi edilmekte,
100 hasta ameliyat edilmektedir. Kızılayımız, Yeryüzü Doktorlarımız, İHA gibi
sivil inisiyatiflerimiz de buralarda on binlerce hastayı muayene etmişler,
katarakt ameliyatları yapmışlar, görmeyen gözleri görür hâle getirmek suretiyle
bu konuda sağlık hizmetlerini devam ettirmişlerdir. Yine, Türk Kızılayı
tarafından 2011 yılından itibaren Somali’de acil insani yardım dağıtımı, çadır
kent hizmetleri, belediyecilik, günlük sıcak yemek dağıtımı ve daha çok fazla,
sayamayacağım kadar faaliyetlerini devam ettirmişlerdir. Görüldüğü gibi Türkiye
gittiği her yere yardım götürüyor, iyilik götürüyor, sağlık götürüyor, eğitim
götürüyor, kültür götürüyor, adalet götürüyor. Bütün bunların olabilmesi için
önce güvenlik ve istikrar olması gerekiyor. 
Değerli
milletvekilleri, Muhterem Başkanım; özellikle Suriye’de de bütün bu
karışıklıklar ortadan kalktığı zaman yine oralara da aynı hizmetlerin
götürüleceğinden hiç kimsenin şüphesi yoktur. Askerimiz hem dünya barışına
katkıda bulunmak hem de Suriye’de yürüttüğü Fırat Kalkanı Harekâtı ve bugün de
Zeytin Dalı Harekâtı’yla Afrin’de ülkemizi tehdit eden terör odaklarına karşı
mücadelesini de sürdürmektedir.
Zeytin
Dalı Harekâtı öncesinde Afrin’de yuvalanan terör örgütü tarafından ülkemize
700’den fazla saldırı gerçekleştirilmiştir. Bugün ülkemizde bu bölgelerden
gelen 3,5 milyona yakın mülteci bulunmaktadır. 
Bütün
bu nedenlerle Zeytin Dalı Operasyonu ülkemizin toprak bütünlüğünü ve
bağımsızlığını korumak, sınırlarımızı güvence altına almak ve Suriyeli kardeşlerimizin
haklarını korumak amacıyla başlatılmış ve bu harekât şu anda icra edilmeye
devam edilmektedir. 
NATO
sınırlarını koruyan Türkiye'nin, NATO'nun müttefiki ve NATO üyesi bir ülkenin
verdiği silahların teröristlerin elinde olmasını veya geçmesini de elbette ki
istemiyoruz. 
Kahraman
ordumuz, yine Mehmetçik’le kol kola, yan yana şu anda şehadet şerbetleri içen
Özgür Suriye Ordusu’yla birlikte hemen güneyimizde terör koridoru oluşmasına
asla izin vermeyecek, ister Fırat’ın doğusu ister Fırat’ın batısı olsun, adı
ister “PYD” ister “PJAK” ister “YPG” ister “DEAŞ” ister “PKK” olsun, tek bir
terörist kalmayıncaya kadar, terör bu bölgelerden bitinceye kadar mücadeleye
devam edecektir.
Bu
çerçevede, huzurlarınızda olan hükûmet tezkeresine olumlu oy vereceğimizi ifade
eder, bu vesileyle Gazi Meclisimizi bir kez daha saygıyla selamlarım. (AK PARTİ
sıralarından alkışlar) 
BAŞKAN
– Teşekkür ederim Sayın Beyazıt.
Sayın
Gök, sisteme girmişsiniz. Talebinizi alabilir miyim?
LEVENT
GÖK (Ankara) – Sayın Başkanım, bu Afrin harekâtıyla ilgili Hükûmetin Suriye
rejimine bir yazılı bildirim meselesini Sayın Bakana sormak istiyorum.
BAŞKAN
– Buyurun Sayın Gök.
IV.- AÇIKLAMALAR (Devam)
35.- Ankara Milletvekili Levent Gök’ün,
Suriye’deki şu andaki rejime bu operasyonla ilgili yazılı bir bildirimde
bulunulup bulunulmadığını ve MİT Müsteşarı Hakan Fidan’ın Suriye Ulusal
Güvenlik Bürosu Başkanıyla Suriye’de bir görüşme gerçekleştirdiği iddiasının
doğru olup olmadığını öğrenmek istediğine ilişkin açıklaması
LEVENT
GÖK (Ankara) – Sayın Başkan, teşekkür ederim.
Geçtiğimiz
günlerde Dışişleri Bakanı -ben sizden çok net bir cevap bekliyorum- şöyle bir
açıklama yaptı: “Bu Fırat Kalkanı Operasyonu’nda Suriye rejimiyle şeyimiz
olmasa da bir yazılı bildirimde bulunduk.” dedi. Yani ben neyimiz olmadı
anlamadım ama. 
Sayın
Bakan, Suriye’deki şu andaki rejime bu operasyonla ilgili bir yazılı bildirimde
bulunarak muhatap aldınız mı? Ne yaptınız?
İkincisi:
Şu anda duyduğum bir iddiadır bu, doğru mudur, değil midir, bilmiyorum, onu
ancak sizler teyit edebilirsiniz. MİT Müsteşarı Hakan Fidan’ın Suriye Ulusal
Güvenlik Bürosu Başkanıyla Suriye’de bir görüşme gerçekleştirdiği iddiası
basına yansımıştır. Bunu ben basından öğrendim. Doğru mudur, değil midir Sayın
Bakan?
Teşekkür
ederim. 
BAŞKAN
– Buyurun Sayın Bakan. 
36.- Millî Savunma Bakanı Nurettin
Canikli’nin, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
MİLLÎ
SAVUNMA BAKANI NURETTİN CANİKLİ (Giresun) – Teşekkür ederim. 
Tabii,
Sayın Gök çok net sordu, ben de çok net cevap vereceğim. 
Öncelikle,
tabii, biz yaklaşık saat 14.00’ten beri buradayız. Dolayısıyla, Sayın Fidan’ın
böyle bir görüşme yapıp yapmadığı konusunda doğal olarak bilgimizin olması da
şu an itibarıyla mümkün değil. Ama şunu söyleyeyim genel olarak: Tabii,
istihbarat örgütlerinin çalışma şekilleri, yöntemleri, kuralları çok farklıdır.
Yani, bu herhangi bir şey anlamına gelmiyor ama bu kanallar genelde her zaman
açık tutulur, bu olay için de söylemiyorum, her olayda, her zaman açık tutulur.
Yani, burada önemli olan resmî ilişkilerdir yani kamuoyuna mal olan, resmî
olarak açıklamalar, deklarasyonlar ya da alınan kararlar, eylemlerdir.
Dolayısıyla ikinci sorunuzu bu çerçevede değerlendirmek gerekir. 
LEVENT
GÖK (Ankara) – Yani görüşmüş olabilir mi?
MİLLÎ
SAVUNMA BAKANI NURETTİN CANİKLİ (Giresun) – Yani, bilgimiz yok diyorum işte,
saat 14.00’ten beri buradayız, sizinle birlikteyiz, Meclisteyiz. 
LEVENT
GÖK (Ankara) – Ama olabilir de diyorsunuz. 
MİLLÎ
SAVUNMA BAKANI NURETTİN CANİKLİ (Giresun) – Bakın, hayır, öyle bir şey
söylemedim ben. 
LEVENT
GÖK (Ankara) – Olabilir de diyorsunuz. 
MİLLÎ
SAVUNMA BAKANI NURETTİN CANİKLİ (Giresun) – Öyle bir şey söylemedim. Söylediğim
çok net. 
LEVENT
GÖK (Ankara) – Ben de çok net anladım. Yani “Suriye rejiminin Ulusal Güvenlik
Başkanıyla MİT Müsteşarı görüşmüş olabilir.” dediniz. 
MEHMET
NACİ BOSTANCI (Amasya) – O sizin yorumunuz Levent Bey. 
LEVENT
GÖK (Ankara) – Ben öyle anladım. 
MİLLÎ
SAVUNMA BAKANI NURETTİN CANİKLİ (Giresun) – Bakın, öyle bir bilgiye sahip
olmadığımız, doğal olarak burada bulunduğumuz için bir…
LEVENT
GÖK (Ankara) – Ama olabileceğini de ifade ettiniz. 
MİLLÎ
SAVUNMA BAKANI NURETTİN CANİKLİ (Giresun) – Hayır, sadece, bir, bu, bugün için
değil, genel kuraldır yani yüz yıl önce de böyleydi, elli yıl önce de böyleydi,
bugün de böyle, muhtemelen yarın da böyle olmaya devam edecek. Daha önce de bu
tartışmalar gündeme geldi başka vesilelerle aslında. Sadece bir gerçeği
hatırlatıyorum yani bilinen, olan durumu, defakto, fiilî olan bir durumu ben
sadece hatırlatıyorum. Hepsi bu. 
Teşekkür
ederim. 
LEVENT
GÖK (Ankara) – Benim bir sorum daha vardı Sayın Başkan. 
BAŞKAN
– Teşekkür ederim Sayın Bakan. 
DİDEM
ENGİN (İstanbul) – İlk soruya yanıt vermediniz Sayın Bakan. 
LEVENT
GÖK (Ankara) – Sayın Başkanım, benim bir sorum daha vardı. Bu, Afrin harekâtıyla
ilgili Suriye rejimi muhatap alınarak bir yazılı bildirimde bulunulmuş mudur?
Çok net bir soru. Sayın Bakan bu soruyu cevaplandırırsa sevinirim.
BAŞKAN
– Söz istiyor musunuz Sayın Bakanım?
Bir
dakika söz veriyorum Sayın Bakana.
MİLLÎ
SAVUNMA BAKANI NURETTİN CANİKLİ (Giresun) – Teşekkür ederim.
Bakın,
harekât başladıktan sonra bütün dünya -öyle söyleyeyim- bilgilendirilmiştir. 
LEVENT
GÖK (Ankara) – Rejim efendim, Suriye’deki devlet, rejim.
MİLLÎ
SAVUNMA BAKANI NURETTİN CANİKLİ (Giresun) – Bakın, bütün dünya
bilgilendirilmiştir.
LEVENT
GÖK (Ankara) – Efendim, bir adını koyun. Yani Suriye devlet rejimi
bilgilendirilmiş midir, bilgilendirilmemiş midir?
MEHMET
NACİ BOSTANCI (Amasya) – Sayın Başkanım, Sayın Gök sorusunu sordu, cevabını
aldı.
MİLLÎ
SAVUNMA BAKANI NURETTİN CANİKLİ (Giresun) – Sayın Gök, yani cevap çok net,
dünyaya bilgi verdik, açıkladık.
BAŞKAN
– Sayın Gök, evet, böyle bir üslup yok.
Toparlayınız
Sayın Bakan.
LEVENT
GÖK (Ankara) – Ben Suriye diyorum efendim.
MİLLÎ
SAVUNMA BAKANI NURETTİN CANİKLİ (Giresun) – Ha, şöyle, yani özel olarak,
efendim, Suriye rejimine antetli, resmî, öyle bir şey yok zaten, yani olması da
mümkün değil. Sorunuzun cevabı buysa…
LEVENT
GÖK (Ankara) – Suriye devlet rejimine Afrin harekâtını yazılı olarak
bildirdiniz mi?
MİLLÎ
SAVUNMA BAKANI NURETTİN CANİKLİ (Giresun) – Bakın, ben de söylüyorum size,
resmî, antetli bir şey yok ama bütün dünyaya duyuruldu.
BAŞKAN
– Teşekkür ediyorum Sayın Bakan.
LEVENT
GÖK (Ankara) – Sayın Başkan, bakın, şimdi, önemli bir konu, yani bildirim var
mı, yok mu konusu. (Uğultular)
BAŞKAN
– Sayın milletvekilleri, lütfen arkadaşlar, duyamıyorum.
LEVENT
GÖK (Ankara) – Sayın Bakan Türkiye’nin aldığı pozisyonları net olarak ifade
edemiyor, olayların kenarında dolaşıyor. Diyor ki: “Bizim MİT Müsteşarı,
istihbarat örgütleri görüşmüş olabilir.” “Görüştü mü?” “Olabilir.” diyor,
gerisini getirmiyor. Çok net bir soru soruyorum, Suriye devletine, şu andaki
meşru rejime Afrin harekâtıyla ilgili yazılı bildirimde bulundunuz mu,
bulunmadınız mı? Sayın Bakan “Bulunmadık.” diyorsa benim ona vereceğim cevap
var, “Bulunduk.” diyorsa vereceğim cevap var. Bulundunuz mu, bulunmadınız mı
Sayın Bakan?
MEHMET
NACİ BOSTANCI (Amasya) – Sayın Başkanım, bir kere, böyle bir usul yok. Sayın Levent
Bey bunu bilmektedir.
BAŞKAN
– Sayın Gök, yerinize oturursanız gereken açıklama yapılacak.
LEVENT
GÖK (Ankara) – Sayın Naci Bostancı Hükûmetin sözcüsü değildir.
MEHMET
NACİ BOSTANCI (Amasya) – İkincisi, usul olmamasına rağmen izin verdiniz,
sorusunu sordu.
BAŞKAN
– Sayın Bostancı, duyamıyorum sizi.
MEHMET
NACİ BOSTANCI (Amasya) – Böyle bir müzakere yöntemi olmamasına rağmen…
BAŞKAN
– Böyle bir müzakere yok, tamam, onu söyleyeceğim, lütfen sakin olun.
LEVENT
GÖK (Ankara) – Ama biz de sorduğumuz soruya cevap alamıyoruz.
BAŞKAN
- Sayın Bakan, siz gerekli cevapları verdiniz. İlave edeceğiniz bir şey var mı
Sayın Bakanım?
LEVENT
GÖK (Ankara) – Efendim, yazılı bildirimde bulunuldu mu, bulunulmadı mı?
MİLLÎ
SAVUNMA BAKANI NURETTİN CANİKLİ (Giresun) – Cevap verdim, cevap açık.
LEVENT
GÖK (Ankara) – Neyi açık efendim?
BAŞKAN
– Sayın Bakanın sözlü vereceği bir cevap yok, gerekirse cevapları yazılı olarak
verebilir.
LEVENT
GÖK (Ankara) – Efendim, böyle bir devlet anlayışı olmaz.
VI.- BAŞKANLIĞIN GENEL KURULA SUNUŞLARI
(Devam)
A) Tezkereler (Devam)
1.- Başbakanlığın, Türk Silahlı Kuvvetleri
deniz unsurlarının; bölgede seyreden Türk Bayraklı ve Türkiye bağlantılı ticari
gemilerin emniyetinin etkin şekilde muhafazası ve uluslararası toplumca
yürütülen korsanlık/deniz haydutluğu ve silahlı soygun eylemleriyle müşterek
mücadele amacıyla yürütülen uluslararası çabalara destek vermek üzere, Aden
Körfezi, Somali kara suları ve açıkları, Arap Denizi ve mücavir bölgelerde
görevlendirilmesi için Türkiye Büyük Millet Meclisinin 10/2/2009 tarihli ve 934
sayılı Kararı’yla Hükûmete verilen ve 2/2/2010, 7/2/2011, 25/1/2012, 5/2/2013,
16/1/2014, 3/2/2015, 9/2/2016 ve 8/2/2017 tarihli 956, 984, 1008, 1031,1054,
1082, 1107 ve 1136 sayılı Kararlarıyla birer yıl uzatılan izin süresinin 10/2/2018
tarihinden itibaren bir yıl daha uzatılmasına, ayrıca denizde terörizmle
mücadele harekâtlarına katkı sağlanabilmesi maksadıyla unsurlarımızın bölge
ülkeleri kara suları dışında (2383 [2017] Sayılı BMGK Kararı Gereğince Somali
kara suları dâhil olacak şekilde) denizde terörizmle mücadele görevi için
yetkilendirilmeleri ve bununla ilgili gerekli düzenlemelerin Hükûmet tarafından
yapılması için Anayasa’nın 92’nci maddesi uyarınca izin verilmesine dair
tezkeresi (3/1511) (Devam)
BAŞKAN
– Sayın milletvekilleri, Başbakanlık tezkeresi üzerindeki görüşmeler
tamamlanmıştır.
Şimdi
tezkereyi oylarınıza sunacağım: Kabul edenler… Kabul etmeyenler… Tezkere kabul
edilmiştir.
Birleşime
yirmi dakika ara veriyorum.
Kapanma Saati: 18.10
ÜÇÜNCÜ OTURUM
Açılma Saati: 18.46
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN – Türkiye
Büyük Millet Meclisinin 56’ncı Birleşiminin Üçüncü Oturumunu açıyorum. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, 7/2/2018 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Şırnak’ın Cizre ilçesinde 2015 ve 2016 yıllarında Şırnak Valiliğince sokağa
çıkma yasağı ilan edilmesiyle meydana gelenlerin araştırılması ve hukuki
süreçlerin işletilmesi amacıyla verilmiş olan Meclis araştırması önergesinin
görüşmelerinin, Genel Kurulun 7 Şubat 2018 Çarşamba günkü birleşiminde
yapılmasına ilişkin önerisi
7/12/2018
Türkiye Büyük Millet Meclisi Başkanlığına
Danışma Kurulu
7/2/2018 Çarşamba günü (Bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurul'un onayına
sunulmasını saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
7
Şubat 2018 tarihinde İstanbul Milletvekili Grup Başkanvekili Filiz
Kerestecioğlu tarafından verilen 6651 grup numaralı, Şırnak’ın Cizre ilçesinde
2015 ve 2016 yıllarında Şırnak Valiliğince sokağa çıkma yasağı ilan edilmesiyle
meydana gelenlerin araştırılması ve hukuki süreçlerin işletilmesi amacıyla
Türkiye Büyük Millet Meclisine verilmiş olan Meclis araştırması önergesinin diğer
önergelerin önüne alınarak, görüşmelerinin 7/2/2018 Çarşamba günkü birleşiminde
yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Mardin Milletvekilimiz Sayın Mithat Sancar. 
Sayın
Sancar, süreniz beş dakika. 
Buyurun.
(HDP sıralarından alkışlar) 
HDP
GRUBU ADINA MİTHAT SANCAR (Mardin) – Teşekkürler Sayın Başkan. 
Değerli
milletvekilleri, bundan iki yıl önce Cizre’de bodrumlarda katledilen insanlarla
ilgili vahim bir tablo ortaya çıkmıştı ve o tablodan sonra da bunun
araştırılmasına yönelik herhangi bir çaba olmadı, hukuksal süreçler
işletilmedi. O duruma, o noktaya neden gelindiğine dair Mecliste verilen
araştırma önergeleri de reddedildi. 
Şimdi,
sokağa çıkma yasaklarının hukuka aykırı olduğuna dair o dönemde çok uyarımız
oldu. Hukuka aykırılığın ötesinde büyük bir keyfîlikle “operasyonlar” adı
altında işlemler yapıldığını da dile getirdik. O dönem, özellikle Cizre’de
bodrumlarda bekleyen, bodrumlara sığınmış insanlara yönelik bir katliam
gerçekleştirilmek istendiği konusunu da hem kamuoyuna hem Hükûmetin çeşitli
bakanlarına defalarca ilettik. Sorunu bu şekilde katliamla, katlederek
halletmeyi düşünenlerin önemli bir oyun peşinde olduklarına dair de
uyarılarımız oldu. Bizzat dönemin Başbakanına bu konuyu ilettiğimizde bize şu
cevap verilmişti: “Genelkurmay Başkanına o bodrumdaki insanlar sağ
çıkacaklardır diye 2 kere emir verdim, talimat verdim.” 
Başka
bakanlarla da görüşmeler yaptık bizler, arkadaşlarımız. Kendilerine burada bir
oyun oynandığını, ciddi bir provokasyon peşinde olan güçler bulunduğunu
söyledik. Hatta -o dönemin bakanları kendileri açıklasınlar- eğer bodrumlara
sığınmış insanlar sağ çıkarılmazsa, burada bir katliam gerçekleştirilirse bunun
sonucu büyük bir kırılma olur, bu kırılmadan darbeye giden yol bile açılır
dedik. Bu sözlerimizi söylediğimiz bakanlar bugün hayattalar tabii, kendileri
de bu konuda konuşmak isterlerse kamuoyunu da Meclisi de aydınlatabilirler. 
Evet,
uyarıda bulunduk, burada bir darbe tezgâhı bile olabilir dedik kendilerine
fakat ya çaresiz ve aciz kaldılar, bu uyarıların gereklerini yerine
getirmediler ki kendileri de “Evet, bizim de böyle endişelerimiz var.”
demişlerdi. 
Şimdi,
onlarca, yüzlerce insan katledildi o bodrumlarda. Pek çoğunun henüz cenazesi
bile ailelerine teslim edilmiş değil. Yine, Hükûmet mensuplarıyla yaptığımız
görüşmelerde orada bulunanların çok büyük bir kısmının -birkaç kişi hariç-
silahsız olduğunu, çatışma gibi bir durum içine girecek koşulları olmadığını
bildiklerini söylediler bize. Bunu bakanlarınızla arzu ederseniz konuşun. Hatta
daha fazlasını anlatabiliriz ama bizim bu tür müzakerelere ilişkin bir etiğimiz
vardır. Bakanların emrine rağmen oraya ambulansların giremediğini bizler çok
iyi biliyoruz. 
Orada,
o bakanlara bu tezgâhı kimlerin yaptığını ya da kendilerinin nasıl basiretsiz
kaldığını burada araştırmamız gerekiyor. O operasyonları yönetenler neredeler,
kaçı darbe girişiminde yer aldı? Hangi kişiler o emirleri verdiler ya da
bakanların emirlerinin yerine getirilmesini engellediler? Bizzat dönemin
Başbakanının “Emir verdim Genelkurmay Başkanına, oradan o insanlar sağ
çıkacak.” sözü bize iletilmişken bunu kimler engelledi? 
Eğer
bunları bizler araştırmazsak, aydınlatmazsak şimdi içine girilen bu girdabın
bundan sonra daha da derinleşebileceğine dair uyarımızı tarih önünde yapmak
zorundayız. Gelin araştıralım, burada bu katliamlara neden yol verildi ve yol
açıldı, bunların sorumluları kimlerdir, bunları ortaya çıkaralım.
(Mikrofon
otomatik cihaz tarafından kapatıldı)
MİTHAT
SANCAR (Devamla) – Aksi takdirde, bundan sonraki dönemlerde bu hukuksuzluklar,
insanlık suçları daha da büyük çukurlar açar, bunun içine de bu ülke ve Hükûmet
maalesef çok ciddi hasar görerek düşer. Uyarımız budur, ciddiye almanızı,
dikkate almanızı rica ediyorum. (HDP sıralarından alkışlar)
BAŞKAN
– Teşekkür ederim Sayın Sancar.
Milliyetçi
Hareket Partisi Grubu adına Muğla Milletvekilimiz Sayın Mehmet Erdoğan.
Sayın
Erdoğan, süreniz üç dakika.
Buyurun.
(MHP sıralarından alkışlar)
MHP
GRUBU ADINA MEHMET ERDOĞAN (Muğla) - Sayın Başkan, değerli milletvekilleri; HDP
grup önerisi üzerinde Milliyetçi Hareket Partisi Grubu adına söz almış
bulunmaktayım. Bu vesileyle yüce heyetinizi ve ekranları başında bizleri
izleyen aziz Türk milletini saygı ve muhabbetle selamlıyorum.
Değerli
milletvekilleri, ülkemiz, PKK, PYD, YPG, FETÖ, DEAŞ, DHKP-C gibi birçok terör
örgütüyle aynı anda mücadele etmektedir. Söz konusu terör örgütleri de
saldırılarına hız vermiş, hedef birlikteliklerini açık bir şekilde eylem
birlikteliğine döndürmüştür. Şükürler olsun ki kahraman güvenlik güçlerimiz
aziz Türk milletinden aldığı güçle bu keferelerle mücadele etmekte ve başarılı
operasyonlara imza atmaktadır. Tabiidir ki başarıyla sürdürülen terörle
mücadele İmralı’nın sözcülerini rahatsız etmekte, Kandil’in yedek lastiklerini
hop oturtup hop kaldırtmakta, FETÖ’nün dilini kullanıp siyasi rant elde etmeye
çalışan çevreleri çıldırtmaktadır. Bundan rahatsız değiliz, bilakis bundan
ziyadesiyle de mutluyuz. 
Sayın
Başkan, değerli milletvekilleri; Milliyetçi Hareket Partisi terörle mücadelenin
kararlılıkla sürdürülmesini talep etmektedir. Bugüne kadar sürdürülen kararlı
mücadelenin en önemli sonuçlarından birisi “çözüm” adlı çözülme süreci
devredeyken yani 2013 yılında PKK dağa 5 bin yeni militan çıkarmış, 2017
yılında ise bu sayı 67’e düşmüştür.
Buradan
iki çıkarım yapabiliriz: Bir, Milliyetçi Hareket Partisi olarak, yılanla çuvala
girilmeyeceği konusunda ne kadar haklı olduğumuz ortaya çıkmıştır. İki,
Milliyetçi Hareket Partisi olarak, terörle mücadelenin kararlılıkla
sürdürülmesi gerektiğini ısrarla ifade ettik. İşte, bu kararlılık PKK’nın dağa
militan çıkaramaz hâle gelmesini sağlamıştır.
Yine,
bölgede yaşayan vatandaşlarımızın bu süreçte verdiği destek de yapılan
mücadelenin haklılığını ve doğruluğunu teyit eden bir durumdur. Vatandaşlarımız
sözde çözüm sürecinde şehirlere hendekleri kazanların PKK olduğunu biliyor.
Vatandaşlarımız şehirlere bombalar döşeyip sivilleri PKK’nın katlettiğini gayet
iyi biliyor. PKK’nın bu hendekleri belediyelerin araçlarıyla kazdığını,
bombaları tuzakladıktan sonra onların üzerine belediye araçları tarafından
asfalt döküldüğünü de çok iyi bilmektedirler. 
Sayın
Başkan, değerli milletvekilleri; tüm bunların yanında, tüm dünyanın gıptayla
baktığı kahraman güvenlik güçlerimizi karalamaya yönelik girişimleri de
görmezden gelmemiz beklenmesin. Türk ordusu şefkatin adıdır, hakkaniyetin vücut
bulmuş hâlidir, beklenendir. O sebeple hiç kimse, hele hele kefereler ve iş
birlikçileri kahraman güvenlik güçlerimizin bu haklı mücadelesine gölge
düşüremeyecektir. Bölgeden siviller tahliye edilirken askerlerimizin,
polislerimizin yaşlılarımızı ve çocuklarımızı sırtında taşıdığı görüntüler
herkesin hafızalarındadır. Bir sivil dahi zarar görmesin diye şehadet şerbetini
seve seve içen onlarca kahramanımızı hâlâ unutmadık. 
Bu
vesileyle, orada şehit olan kahraman askerlerimize ve polislerimize Cenab-ı
Allah’tan rahmet diliyor, bu duygu ve düşüncelerle bu önergenin karşısında,
aleyhinde olduğumuzu belirtiyor, yüce heyetinizi saygıyla selamlıyorum. (MHP ve
AK PARTİ sıralarından alkışlar)
BAŞKAN
– Teşekkür ederim Sayın Erdoğan. 
Söz
sırası Cumhuriyet Halk Partisi Grubu adına Hatay Milletvekilimiz Sayın Hilmi
Yarayıcı’da. (CHP sıralarından alkışlar)
Sayın
Yarayıcı, süreniz üç dakika. 
Buyurun.

CHP
GRUBU ADINA HİLMİ YARAYICI (Hatay) – Sayın Başkan, değerli milletvekilleri,
yüce heyet; hepinizi sevgi ve saygıyla selamlıyorum. 
Abraham
Maslow’un bir sözü vardır, tam da bugünü ve bugünkü iktidarı anlatır. Maslow
der ki: “Sahip olduğunuz tek şey çekiçse her şey çivi gibi görünmeye başlar.”
İç politikada da, dış politikada da iktidar tam da bu söze uygun davranıyor ve
bizden de bu şekilde davranmamızı talep ediyor. İktidar bizden savaşa gözü kara
bir şekilde “evet” dememizi, savaşsız, ölümsüz bir seçenek yokmuş gibi
davranmamızı bekliyor. Tabipler Birliği yöneticilerinin gözaltına alınması,
medyada lince uğratılmalarının altında yatan temel neden, farklı seçeneklere
duyulan tahammülsüzlüktür. 
Bu
süreç, özünde, 7 Haziran seçimleri öncesinde başlamıştır. Tüm stratejisini
başkanlık sistemi üzerine kurgulamış olan iktidar barışın kendisine oy
getirmediğini görünce çekiç dışında elinde hiçbir siyaset aracı bırakmadı. O
gün bugündür sarayın gözünde ülke bir çividir. 
Dün
Cizre’de ilan edilen sokağa çıkma yasağı bugün bütün ülkeyi kapsamaktadır.
Cizre’de, Sur’da ve daha onlarca yerleşim yerinde ilan edilen sokağa çıkma
yasakları, yerleşim yerlerinin yerle bir edilmesi, buna karşı çıkan
akademisyenlerin, barış savunucularının lince uğratılmaları sindirme politikalarının
bir sonucudur. Türk Tabipleri Birliğinin savaş karşıtı söylemlerine
tahammülsüzlük aynı zamanda bir korkunun da dışa vurumudur. “Savaş bir insan
sağlığı sorunudur.” diyen tabiplere yapılanların başkaca bir açıklaması yoktur.

İktidara
sormak lazım: Ne bekliyordunuz ki? Görevi insanı yaşatmak olanlardan “Yaşasın
ölüm!” demelerini mi bekliyorsunuz? Ben kendi adıma asla ölümü kutsamayacağım.
Nefesim yettiği sürece barışı savunmaya, yaşamı yüceltmeye devam edeceğim,
bedeli her ne olursa olsun. Bindirilmiş kıtalarınızda “şehitlik” kavramı
üzerinden her gün ölümü kutsadığınız bu kutsallarda emin olun ki en büyük
tehlike barışı ve yaşamı kutsayanların yokluğudur. Tüm bunların nedeni
iktidarın içine saplandığı yönetememe krizidir. Elindeki politik araçların tamamını
tüketen iktidarın baskı ve sindirme ısrarlarının başka bir enstrümanı yoktur.
Bu nedenle iktidar ömrünü artık tamamlamıştır. 
Bu
politikanızla kısa vadede başarı da kazanabilirsiniz ancak ilelebet başarı
kazanma şansınız asla yoktur ve olmayacaktır. Bunun için şöyle kısa bir tarih
okuması yapmak yeterlidir, tıpkı Ahmet Arif’in dediği gibi: 
“Hükümdarlar,
saldırganlar, haydutlar,
Haraç
salmışlar üstüme.
Ne
İskender takmışım,
Ne
şah ne sultan
Göçüp
gitmişler, gölgesiz!”
Tüm
diktatörlerin ortak akıbeti tarih boyunca hep böyle olmuştur ve böyle olmaya
devam edecektir. 
Teşekkür
ederim. (CHP ve HDP sıralarından alkışlar)
BAŞKAN
– Teşekkür ederim Sayın Yarayıcı.
Söz
sırası Adalet ve Kalkınma Partisi Grubu adına Konya Milletvekilimiz Sayın
Abdullah Ağralı’ya aittir. 
Sayın
Ağralı, süreniz üç dakika.
Buyurun.
(AK PARTİ sıralarından alkışlar) 
AK
PARTİ GRUBU ADINA ABDULLAH AĞRALI (Konya) – Teşekkür ediyorum Sayın Başkanım.
Değerli
milletvekilleri, HDP’nin Meclis araştırması istemine karşı AK PARTİ adına söz
almış bulunuyorum.
Şırnak’ta
ve Cizre’de yaşananlar Genel Kurulda çok konuşuldu ama geriye gidip
baktığımızda aslında yaşananları bir hatırlamakta fayda var.
Kürtlerin
haklarını savunduğunu iddia edenler aslında o dönem Kürtlere hayatı zindan
ettiler. Çukurlarla, barikatlarla Kürtlerin mahremiyetini ortadan kaldırıp
zoraki çocuklarını dağa kaçıranların, çocukları, Kürt çocuklarını uyuşturucu
bağımlısı hâline getirenlerin ve Kürtlere her türlü hizmeti engelleyenlerin
biraz kendilerine ders çıkarması lazım. O dönemde yaşananları, özellikle bodrum
katta neler yaşandığını hepimizi biliyoruz. Yani söylendiği gibi bir katliam
yoktu. Aslında Cizre’de yaşananlar ve akabinde Nusaybin’de olanlarla ilgili
vatandaşların büyük bir desteği vardı ve bu oynanan büyük oyunu gören
vatandaşlarımız, bölge insanlarımız “Artık devlet bu işi bitirsin.” dedi. O
dönemde de -şunu hatırlamakta fayda var- aslında adı geçen bodrum katla ilgili,
söylenildiği gibi bir katliam yaşanmadı. Orada, yaralı olduğu düşünülen bodrum
katlarla ilgili hem İçişleri Bakanlığı hem Sağlık Bakanlığı her türlü tedbiri
almıştı. Özellikle adı geçen bodrum kata, yaklaşık 30’a yakın sağlık çalışanı,
12 ambulans ile 1 helikopter ambulans ve 1 ambulans uçak hazır tutulmak
şartıyla, Silopi, Cizre’deki ve o bölgedeki tüm devlet hastaneleri de aktif
hâle getirilmek şartıyla onlara müdahaleye gidildi ama hatırlıyoruz ki oraya
yardıma giden sağlık çalışanlarına o bodrum katından ateş açıldı ve ambulanslar
kurulan barikatlar ve bombalardan dolayı ilerleyemedi, sağlık çalışanları o adı
geçen bodrum kata müdahale edemedi. Bozulan bu kamu düzenini sağlamak adına,
asayişi sağlamak adına yine hukuk içerisinde bir olağanüstü hâl ilan edildi. Ve
aslında -Kürtlerin oyuyla- maalesef yerel belediyelerin de hizmet için verilen
araçları kullanılarak kazılan bu hendeklerle ilgili çok büyük bir öfke var. O
dönemlerde ben Cizre’deydim ve sizin vekilleriniz de Cizre’deydi. Cizrelilerin,
Şırnaklıların aslında sizlere nasıl tepki gösterdiğini biz biliyoruz. Yani,
burada ölecek kimse bırakmadınız ve size nasıl tepki gösterdiklerini biz
biliyoruz. 
Şunu
da söylemek lazım: Belki, evet, bölge insanı destek verdi, çok iyi bir kredi
verdi size ama o kredi heba edildi. Bugün kayyum atanmasından sonra bölge
insanlarımız büyük hizmetlerle tanıştı. 
ERTUĞRUL
KÜRKCÜ (İzmir) – Referandumda havanızı aldınız. 
SİBEL
YİĞİTALP (Diyarbakır) – Cenazeler buzdolabında bekletildi. 
ABDULLAH
AĞRALI (Devamla) - Onun için, neler olup bittiğini biz de çok iyi biliyoruz,
siz de çok iyi biliyorsunuz. Şunu söylemem lazım: Bugün aslında Cizre’de
yaşananlar, o bölgede yaşananlar Suriye’de yaşananlardan çok bağımsız değil.
Bugün o bölgede kanton ilan etmek isteyenler aynı algıyı Kobani’de de
oluşturdular, Cizre’de de oluşturdular devlet katliam yapıyor diye.
(Mikrofon
otomatik cihaz tarafından kapatıldı) 
ABDULLAH
AĞRALI (Devamla) - Aslında, Kürtlerin söylediği tek bir şey vardı “Artık bu işi
bitirin.” diye. 
Bu
vesileyle Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Ağralı. 
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun. 
FİLİZ
KERESTECİOĞLU DEMİR (İstanbul) – Özellikle belediyelerle ilgili olarak yanlış
bilgiler verdi hatip konuşmasında ve Cizre’yle ilgili olarak belediye
başkanlarını suçladı. Bugün tek bir davada dahi onlarla ilgili bir suçlama
yoktur, o nedenle bu konuda sataşmadan söz istiyoruz.
BAŞKAN
– Kim konuşacak? 
FİLİZ
KERESTECİOĞLU DEMİR (İstanbul) - Meral Danış Beştaş konuşacak.
BAŞKAN
– Sayın Beştaş, buyurun. 
III.- SATAŞMALARA İLİŞKİN KONUŞMALAR
(Devam)
6.- Adana Milletvekili Meral Danış
Beştaş’ın, Konya Milletvekili Abdullah Ağralı’nın HDP grup önerisi üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; öncelikle hiçbir
belediye başkanımızın dosyasında yolsuzluk, rüşvet, zimmet, ihtilas ve irtikap
olmadığını bu kürsüden bir daha söylemek istiyorum.
SALİH
CORA (Trabzon) – Kan ve gözyaşı vardı. Kan vardı, terör vardı.
MERAL
DANIŞ BEŞTAŞ (Devamla) – Bu, sadece siyaseten yaratılan bir algıdır. Fakat
savcılar o kadar zor durumdalar ki bu konuda iddianameye tek satır yazı bile
yazamamışlardır.
İkincisi,
sayın hatip dedi ki: “Cizre bodrumlarında böyle bir olay meydana gelmemiştir.”
Değerli
milletvekilleri, Cizre’yle ilgili bu kürsüden 3 defa sizlere hitap ettim.
Sivillerin listesini bu kürsüden okudum ve o zaman, hatta, İçişleri Bakanlığı,
Sağlık Bakanlığı ve Başbakanlıkta kurulan masada bizzat görüşenlerden biriydim
ve üzülerek söylemek isterim ki hayatımda tanıklık ettiğim tek bombalama
olayıdır. Telefonun diğer ucundayken -adını da veriyorum, şu anda defnedilmiş
bir sivil- Mehmet Yavuzel… Biz onlarla, masayla, şu konuda uzlaştık: Siviller
dışarı çıkacak, ambulanslar orada bekliyor ve güvenlik güçleri onları alacak,
sonra gerekirse tedavi, gerekirse gözaltı olacak. Biz dedik ki: Biz
soruşturmaya karışmıyoruz, yeter ki oradan sağ salim çıksınlar. Ve Mehmet
Yavuzel telefonun diğer ucundayken, ben telefonla görüşürken “İçeriye müdahale
var.” dedi. Diğer hatta da arkadaşlarımızın Sağlık Bakanlığı ve İçişleri
Bakanlığıyla görüştüğü bir sırada bomba seslerini, silah seslerini ve imdat
seslerini bizzat telefonun diğer ucunda duydum ve bunların hepsi kayıtlıdır. O
insanların o gün -telefonun diğer ucundayken- müdahaleyle, bombalamayla
öldürüldüğü sabittir. 
SALİH
CORA (Trabzon) – Onlar silahlı teröristti.
MERAL
DANIŞ BEŞTAŞ (Devamla) – Yani bunu biz söylemiyoruz, maalesef tanıklık ettik
buna. Tanıklığımız illa görgü olması gerekmiyor, duyum da çok önemli bir
tanıklıktır. Reddetmekten vazgeçin. Kabul, önemli bir erdem ve yüzleşme
yöntemidir.
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum Sayın Danış Beştaş.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, talebiniz…
MEHMET
NACİ BOSTANCI (Amasya) – Efendim, yerimden kısa bir açıklama için söz talep
ediyorum.
BAŞKAN
– Buyurun Sayın Bostancı.
IV.- AÇIKLAMALAR (Devam)
37.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın sataşma nedeniyle
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Şırnak,
Cizre, Sur’da yapılan, 2015 yılında Suriye iç savaşıyla birlikte kendisine
emperyal bir destekle fırsat çıktığını düşünen PKK’nın devrimci halk savaşı
konseptidir. Devrimci halk savaşı, kasabaların içinde hendekler açarsın,
güvenlik güçlerine karşı savaşırsın; ölürsen propagandanı yaparlar, öldürürsen
kazanırsın; çok temelde budur. 
O
coğrafyaları, orada yaşayan insanları böylesine bir belayla yüz yüze getiren,
onların kanı, ölümleri, vahşeti, dehşeti üzerinden, kendi sebep oldukları
dehşeti üzerinden böyle bir olayı yaşatan PKK’ya karşı temelde bir itiraz
koymaksızın Kürtlerin, o coğrafyada yaşayan insanların, Türklerin, her kimse… 
(Mikrofon
otomatik cihaz tarafından kapatıldı) 
BAŞKAN
– Tamamlayınız lütfen.
MEHMET
NACİ BOSTANCI (Amasya) – …onların yaşadıkları şehirlerden başka yerlere
taşınmasına, yokluk ve yoksulluk çekmelerine sebep olan PKK’ya itiraz etmeden,
asli müsebbip, asli faktör PKK’ya itiraz etmeden, PKK’nın aynı zamanda bir
propaganda unsuru olarak bu devrimci halk savaşını kullanma konseptini bir
kenara bırakıp bu tür konuları getirmek, içeriye ilişkin bir tartışmayı yapmazdan
önce ilke düzeyinde bir reddetmeyi getirir. İlke düzeyinde bu yaklaşımı
reddettiğimizi ifade ediyorum. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
FİLİZ
KERESTECİOĞLU DEMİR (İstanbul) – Yine aynı şekilde “Ona itiraz etmeden, buna
itiraz etmeden...” diyerek aslında oradaki ölümlerin sanki hiçbir şaibeye gerek
kalmadan, insanlar kendi kendilerine ölmüş gibi lanse etmeye çalıştılar. Orada
Cemile Çağırga gibi buzdolabında bekletilen, Taybet İnan gibi yedi gün sokakta
bekletilen cenazeler, insanlar vardı. Bu nedenle Sayın Mithat Sancar söz
istiyor. 
BAŞKAN
– Peki. 
Yeni
bir sataşmaya meydan vermeden, Sayın Sancar, buyurun. 
III.- SATAŞMALARA İLİŞKİN KONUŞMALAR
(Devam)
7.- Mardin Milletvekili Mithat Sancar’ın,
Amasya Milletvekili Mehmet Naci Bostancı’nın yaptığı açıklaması sırasında
Halkların Demokratik Partisine sataşması nedeniyle konuşması
MİTHAT
SANCAR (Mardin) – Bizim o dönemde yaptığımız en temel şey, çatışmaların yeniden
başlamasını önlemek için her türlü çabayı harcamaktı. Eğer çatışmalar yeniden
başlarsa neler yaşanacağını defalarca ben akademisyen olarak, arkadaşlarım o
zaman heyet üyesi ve parti mensubu olarak söylediler. Çözüm sürecinin
bozulmasının bu ülkede çatışmayı nasıl derinleştirebileceğini söyledik. Gerçek
barış taraftarlığı şiddetin yeniden ortaya çıkmasını önlemek için her şeyi
yapmaktır. Sonrası, hamasetle bu gerçeğin üstünü örtemezsiniz. Gerçek barış
taraftarı şiddetsiz çözüme her türlü imkânla baş koyanlardır. 
İSMAİL
TAMER (Kayseri) – Şehitler nereden geliyor barış varsa? 
MİTHAT
SANCAR (Devamla) – Diğer konuya gelince, bu bodrumlardaki katliamın ne olduğunu
gidin bakanlarınıza sorun, bakanlarınıza sorun.
İSMAİL
TAMER (Kayseri) – Şehitler nereden geliyor, şehitler?
MİTHAT
SANCAR (Devamla) – Oradan nasıl bir tezgâha geldiklerini sonradan bize itiraf
eden bakanların adını vermeyeceğim. Bu operasyonlara…
İSMAİL
TAMER (Kayseri) – Kalleşçe öldürülen…
BAŞKAN
– Sayın milletvekili…
İSMAİL
TAMER (Kayseri) – Kalleşçe öldürülen… 
MİTHAT
SANCAR (Devamla) – Bir sus, dinle ya! Bir dinle; bir iki kelime bir şey
anlatacağız.
İSMAİL
TAMER (Kayseri) – Dinliyoruz, şimdiye kadar hep dinledik. 
MİTHAT
SANCAR (Devamla) – Sus, bir dinle ya!
İSMAİL
TAMER (Kayseri) - Hep sizi dinledik be!
BAŞKAN
– Sayın milletvekili, lütfen…
MİTHAT
SANCAR (Devamla) – O zamanlar buradan, bu kırılma üzerinden, katliamlar
üzerinden, operasyonları hukuksuzca şehirleri yıkarak yürütme üzerinden bir
darbenin de tezgâhlanmakta olduğunu dönemin Başbakanına bizzat ben bildirdim,
dönemin en az 3 bakanına söyledim. Bunu, gelin biz hallederiz… O gün Sayın
Bakan bizim gözümüzün önünde valiye “Onlar çıkacak, ateş ettirmeyin.” dedi
fakat “Belediyenin ambulanslarını gönderdik, göndereceğiz.” dediler, ateş
açıldı. Gelin araştıralım o ateşi kim açtı? Bu tezgâhı kim yaptı? O dönemin
sorumluları darbe girişiminin neresinde?
(Mikrofon
otomatik cihaz tarafından kapatıldı) 
MİTHAT
SANCAR (Devamla) – Bizim uyarımız bundan sonra bu tür tezgâhlara hiç kimsenin
gelmemesi için bir şeffaflık, hakikati ortaya çıkarma çabasıdır.
SALİH
CORA (Trabzon) – PKK darbecilerle iş tuttu orada.
MİTHAT
SANCAR (Devamla) – Önerimiz budur.
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Sancar.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 7/2/2018 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Şırnak’ın Cizre ilçesinde 2015 ve 2016 yıllarında Şırnak Valiliğince sokağa
çıkma yasağı ilan edilmesiyle meydana gelenlerin araştırılması ve hukuki
süreçlerin işletilmesi amacıyla verilmiş olan Meclis araştırması önergesinin
görüşmelerinin, Genel Kurulun 7 Şubat 2018 Çarşamba günkü birleşiminde
yapılmasına ilişkin önerisi (Devam)
BAŞKAN
- Sayın milletvekilleri, Halkların Demokratik Partisi Grubunun önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Sayın
milletvekilleri, gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz.
1’inci
sırada yer alan, 688 Sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/830) ile İçtüzük’ün 128’inci Maddesine
Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi’nin görüşmelerine başlayacağız.
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 688 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/830) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 470) (x)
BAŞKAN
– Komisyon? Yerinde.
Hükûmet?
Yerinde.
Komisyon
raporu 470 sıra sayısıyla bastırılıp dağıtılmıştır. 
Kanun
hükmünde kararnamenin tümü üzerinde söz isteyen grupları ve milletvekillerini
sunuyorum: Milliyetçi Hareket Partisi Grubu adına Mersin Milletvekili Sayın
Baki Şimşek, Halkların Demokratik Partisi Grubu adına İzmir Milletvekili Sayın
Ertuğrul Kürkcü, Cumhuriyet Halk Partisi Grubu adına Ankara Milletvekili Sayın
Şenal Sarıhan.
İlk
söz, Milliyetçi Hareket Partisi Grubu adına Mersin Milletvekilimiz Sayın Baki
Şimşek’e aittir. 
Sayın
Şimşek, süreniz on dakika.
Buyurun.
(MHP sıralarından alkışlar)
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri; 470
sıra sayılı Olağanüstü Hâl Kapsamında Bazı Tedbirler Alınması Hakkında Kanun
Hükmünde Kararname üzerinde Milliyetçi Hareket Partisi Grubu adına söz almış
bulunmaktayım. Gazi Meclisi ve bizleri ekranları başında izleyen aziz Türk
milletini saygıyla selamlıyorum.
Kanun
hükmünde kararnameyle olağanüstü hâl kapsamındaki kanun hükmünde kararnamelerle
doğrudan kamu görevinden ihraç edilen ancak yapılan inceleme sonucunda terör
örgütüne veya Millî Güvenlik Kurulunca devletin millî güvenliğine karşı faaliyette
bulunduğuna karar verilen yapı, oluşum veya gruplara üyeliği, mensubiyeti ve
iltisakı yahut bunlarla irtibatı olmadığı tespit edilen bazı kişilerin kamu
görevine iade edilmesi öngörülmektedir. 
Milliyetçi
Hareket Partisi olarak kanun hükmünde kararnameleri, Türkiye’nin içerisinde
bulunduğu olağan dışı şartlar dolayısıyla, desteklemekteyiz. Tabii, kanun
hükmünde kararnameler çıkartılırken de adli sürecin biraz daha hızlı
işletilmesi, adli soruşturmada takipsizlik kararı olanların, idari olarak hâlâ
göreve başlayamayanların… Hain terör örgütünün kurduğu kumpaslarla, en son mor
byLock tuzağıyla işten atılan kamu kurumundaki memurların birçoğu görevlerine
döndüler daha önceki kanun hükmünde kararnamelerle, yalnız TÜRK TELEKOM gibi
veya bazı kamu iktisadi teşekküllerinde veya ortaklıklarda çalışan bazı
kişilerin hâlâ görevlerine dönemedikleri şikâyetini almaktayız. Kanun hükmünde
kararnamelerle bu mağduriyetlerin de giderilmesi yani özel sektörde veya kamu
iktisadi teşekküllerinde çalışan, TELEKOM’da çalışan mor byLock mağdurlarının
da bir an önce göreve dönmesi gerekmektedir eğer haklarında başka bir suçlama
ve soruşturma yoksa.
Yine
aynı şekilde, görevden ihraç edilen veya açığa alınan ama aylardır haklarında
henüz hiçbir işlem yapılmayan, ne adli takibat yapılan ne soruşturma açılan ne
de başka bir işlem yapılan birçok insan bulunmaktadır. Bunlarla ilgili de yine
sürecin hızlandırılması yani komisyonlarda bekleyen yaklaşık 100 binin
üzerindeki ihraç edilen insanlar hakkındaki kararın bir an önce net olarak
verilebilmesi yani ya göreve iade ya da suçlusun… İnsanların ortada
bırakılmaması lazım, bu konunun bir an önce netleşmesi lazım. Yani düşünün
şimdi, askerî okullardan okul kapatılması dolayısıyla, toptan ihraç etme veya
açığa alma da olmadan, diplomaları verilmesine rağmen, okul kapatıldığı için
boşta kalan binlerce öğrenci var. Şu anda, bu öğrenciler, toplum gözünde
terörist muamelesiyle karşı karşıya kalmaktalar, özel sektörde bile herhangi
bir işe girecek olsalar bunlara herkes şüpheyle bakmaktadırlar. Onun için bir
an önce herkes hakkında adli soruşturmanın yapılması… Bu kapatılan okullardaki
öğrencilerin bir çoğu şunu istiyorlar: “Bizim soruşturmamız yapılsın. Eğer bir
suçumuz varsa cezamızı çekelim, suçumuz yoksa da bizim hakkımızdaki bu şüpheli durum
ortadan kaldırılsın.” diyorlar. 
Yine
adli süreçle ilgili, özellikle darbe
teşebbüsüne komutanların emri ve talimatı doğrultusunda katılan erlerden hâlâ
tutuklu olanlar var. Hâlâ birçok erin annesi, babası bizleri arıyor ve bunlarla
ilgili iddianamelerin hazırlanmadığını ya da on altı, on yedi, on sekiz aydır
erlerin tutuklu olduğunu söylüyorlar. Bunlarla ilgili sürecin de bir an önce
hızlandırılması... Bazı duruşmalarda da şunları duymaktayız: Mesela, komutan
müebbetle yargılanıyor, darbeye karışmış veya darbeci olduğu konusunda ciddi
deliller var, bu doğrudur ama komutanla bir erin aynı suçtan yargılanması
hukuken doğru değildir. Bu dosyaların gerekirse ayrılarak askerî okul
öğrencileri ve erlerden de yine müebbetle yargılananlar ile komutanıyla aynı
derecede ceza alması gündemde olanların tekrar gözden geçirilmesi ve bunlarla
ilgili ayrıca yeni bir düzenleme yapılması gerekmektedir.
Yine,
zor günlerden geçiyoruz -bugün “Bayrak” şairimiz Arif Nihat Asya’nın doğum
günü- birlik ve beraberliğe en çok ihtiyacımız olan dönem. Bugün Türkiye’nin
dört bir yanı hainler tarafından sarılmış durumda. Dün Cizre’de, Silopi’de,
Çukurca’da, Hakkâri’de hedeflerine ulaşamayanlar bugün aynı terör örgütünün
militanlarına silah, mermi, bomba vererek, bunları eğiterek güney sınırlarımız
boyunca bir terör yuvası oluşturmaya çalışıyorlar. 
Türk
devleti, sınırlarının dibinde yeni bir Kandil oluşturulmasına kesinlikle
müsaade etmeyecektir. Ama bugün Türkiye Büyük Millet Meclisi çatısı altında
yapılan görüşmeleri üzülerek izlemekteyim. Bugün 8 bin kilometre uzaktan gelen
Amerika’ya ses çıkaramayanlar, 3 bin kilometre uzaktan gelip bu bölgeye
yerleşmeye çalışan Rusya’ya ses çıkaramayanlar, yine aynı bölgede İran’dan
Çin’e kadar, Avrupa Birliği ülkelerinden birçok komşumuza kadar bu terör
örgütlerine direkt ya da dolaylı destek verdikleri ve bu taşeronları bizim
ülkemize karşı kullandıkları sabit olan ülkelere ses çıkaramayanlar Afrin’de
yapılan, Mehmetçik’in kahramanca yaptığı
mücadeleyi sulandırmak ve insanların kafasını karıştırmak istemektedirler. Türk
halkının yüzde 99’u Afrin’de yapılan mücadelenin yanındadır bugün. Ben son on
günde Mersin’de 3 şehidimizin cenaze törenine katıldım -biri aslen Mardinli
olan bir şehidimiz, diğer 2’si Mersin’in ilçelerinden olan şehitlerimiz- her bir
şehidimizin babası komutanlara aynı cümleyle seslendi “Oğlumun yerine beni
götürün.” dedi. Türk insanında en ufak bir zafiyet veya en ufak bir yılgınlık,
bezginlik yok. Oraya mücadeleye giden Mehmetçik “Vatan sağ olsun. Şehitler
ölmez, vatan bölünmez.” diyerek oradaki mücadeleye katılıyor. Kilis’in esnafı
bugün iş yerlerinin duvarına “Kahraman askerlerimize bedava alışveriş.” yazısı
yazıyor. Orada yaşayan kadınlarımız, Yörüklerimiz kıt imkânlarıyla, el
örgüsüyle askerimize çorap örüyor, atkı örüyor, onlara gönderiyor; sıkma börek
yapıyor, oradaki insanımıza gönderiyor. Devletimiz güçlüdür, oradaki
Mehmetçik’in gönderilen yiyeceklere de erzaklara da kıyafetlere de ihtiyacı
yoktur. Yalnız, Türk insanı bunlarla gönlünü paylaşıyor, yüreğini paylaşıyor ve
bunlara maddi manevi destek oluyor, onların yanında olduğunu göstermenin
mücadelesini veriyor. 
Şehit
vermeye belki devam ediyoruz ama sivil kayıp verilmemesi noktasında da azami
gayret sarf ediliyor. Bugüne kadar Afrin’de 1 tane sivil kayıp yaşanmamıştır.
Orada yapılan mücadelede teslim alınan PYD’li terörist bile “Beni Türk
askerlerine teslim ediniz.” diyor, kendisini esir alan, teslim alan ÖSO
kuvvetlerine “Beni Türk askerlerine teslim ediniz.” diyor çünkü Türk milletinin
şefkatini, merhametini biliyor. Bugün, bütün Afrin halkı gelen Mehmetçik’i Türk
Bayraklarıyla karşılıyor, alkışlarla karşılıyor, bağrına basıyor ve o
teröristlerden alınan bölgeye Türkiye'de yaşayan birçok Suriye vatandaşı, kendi
topraklarına, tekrar dönüyor. 
Milliyetçi
Hareket Partisi olarak, Afrin’den sonra Menbic’e, Menbic’den sora da Fırat’ın
doğusundan Kandil’e kadar bütün bölgenin… Amerika’nın, Rusya'nın ne dediğinin
bizim için bugün itibarıyla artık bir önemi kalmamıştır. Yüzümüze bakıp
“Sizinle dostuz, müttefikiz.” deyip, NATO’nun en güney sınırını Türkiye
Cumhuriyeti oluşturmasına rağmen bizim sınırımızdaki teröristlere silah yardımı
yapıp bir NATO ülkesi olan Türkiye'ye destek vermeyenlerden alacağımız bir akıl
yoktur. Onun için, Türk devleti güçlüdür, bugüne kadar hainlere, teröristlere
pabuç bırakmamıştır. Edirne’den Kars’a, Türkiye'nin her yerinde bütün Türk
milleti dimdik ayaktadır ve Türkiye, içerisinde bulunduğu zor günlerden el ele
vererek… Dün sosyal medyada birçok arkadaşımız görmüştür, yaralı 2
Mehmetçik’imiz el ele tutuşarak yaralı hâlleriyle hastaneye geliyorlar ve
“Vatan sağ olsun.” diyorlar, çektikleri onca acıya rağmen kader birliği
etmişler. Siirt’ten Mehmetçikler Afrin’e yolcu ediliyorlar, hepsi aileleriyle,
çocuklarıyla, eşleriyle vedalaşıyor, hepsi “Vatan sağ olsun.” “Şehitler ölmez,
vatan bölünmez.” diyerek orada göreve hazır olduklarını belirtiyorlar. 80
milyon, Türkiye Cumhuriyeti vatandaşının tamamı bu ülkenin bekası için şehit
olmaya hazırdır diyorum, yüce heyetinizi saygıyla selamlıyorum. (MHP ve AK
PARTİ sıralarından alkışlar) 
BAŞKAN
– Teşekkür ederim Sayın Şimşek.
Söz
sırası Halkların Demokratik Partisi Grubu adına İzmir Milletvekilimiz Sayın
Ertuğrul Kürkcü’ye aittir. 
Buyurun
Sayın Kürkcü. (HDP sıralarından alkışlar) 
Süreniz
on dakika.
HDP
GRUBU ADINA ERTUĞRUL KÜRKCÜ (İzmir) – Sayın Başkan, sevgili arkadaşlar; bu söz
konusu kanun hükmünde kararname üzerine söz aldım, partimizin görüşlerini ifade
edeceğim. 
Her
şeyden önce şunu belirtmek isterim: Bu kararname daha önce bir başka
kararnameyle görevlerinden alınanların göreve iadesi hakkında. Dolayısıyla
bunun hakkında aslında olumlu konuşmam beklenir ama nasıl görevden alma tamamen
keyfî ise göreve iadenin de aynı keyfîlik çerçevesinde yani görevden almaya ve
göreve iadeye yetkili olmayan kurumlar tarafından olağanüstü hâl gerekçe
gösterilerek kişi hak ve özgürlüklerine yöneltilmiş olan saldırıların bir
kısmından politik gerekçelerle sarfınazar edilmesinden ibarettir. Dolayısıyla,
bu işlemin onaylanmasına imkân yoktur. Zaten bu kanun hükmünde kararnamelerin aslında
yayınlandıktan bir ay sonra Meclisin önüne gelmesi gerekiyordu, bir yıl sonra
Meclisin önüne gelmekle zaten Anayasa’ya aykırı bir işlemi burada onaylamamız
bekleniyor. Sadece bu usul yönünden bunların reddedilmesi gerekir. Ama usulden
daha önemli meselelerimiz var: Şimdi biz bu kanun hükmünde kararnameleri kanun
hâline getiriyoruz yani Anayasa’ya aykırı olarak Anayasa ve Türkiye'nin bağlı
olduğu bütün hukuk normlarının, olağan dönem hukuk normlarının hepsinin tersine
bir biçimde gerçekleştirilmiş olan işlemleri şimdi kanun olarak olağan rejimin
içerisine yerleştiriyoruz. Böylelikle yaptığımız iş aslında bir olağanüstü
rejimin inşasına devam etmekten ibarettir.
Bakın,
sevgili arkadaşlar, bütün bu kanun hükmünde kararnamelerle görevden alma ve
daha sonra göreve iadelerin hepsi, bir mahkeme tarafından değil, Millî
İstihbarat Teşkilatı, çeşitli Emniyet yapıları tarafından bir kişinin terörle
iltisaklı olduğuna veya irtibatta olduğuna dair bir hükme dayanarak tesis
edilmiş kararlar. Şimdi, bakıyorsunuz Terörle Mücadele Yasası’na, Terörle
Mücadele Yasası’nda “İltisak, irtibat” vesaire diye bir şey yok, somut işler
var: “Onu yaptı, bunu yaptı, örgüt kurdu, örgüte çalıştı, örgütten emir aldı,
örgüte emir verdi.” Böyle olunca yargıç da karşısına gelen delillerle bu iddia
arasındaki ilişkiye bakıyor ve bir karar veriyor. Peki bu kararı kim, nasıl
veriyor? Herhangi bir siyasi kanaatle ya da herhangi bir ırki kanaatle pekâlâ
bu kararı verebilirler çünkü aslında kararı verenin kim olduğu da belli değil,
hiçbir kimse karşısında, hiçbir yasa karşısında sorumlu da değil ama onun bütün
eylemine devlet kefil oluyor ve böylelikle aslında neyi niçin hükme bağladığı
belli olmayan kanun kanun hükmünde kararnamelerle Türkiye’de 100 binden fazla
insan işinden oldu. Bunların 5-10 bini geri alındı fakat 90 bin insan
hakkındaki verilmiş kararları, şimdi bu Meclis mevzuatın içerisine dâhil etti.
O nedenle, bu açıdan baktığımızda, bir polis devleti inşasına devam edildiği
hakkında net, açık bir kanaatimiz olabilir. Türkiye, bir polis devleti olarak
kendisini yeniden kurmaktadır ve bu Meclis, bunu göz göre göre, bile bile
yapmaya devam etmektedir. Kendi kendini ortadan kaldıran, kendini imha eden bir
Meclis, Türkiye Cumhuriyeti tarihinin parlamenter döneminin sonuna gelişinde
ortaya çıkmış olan en büyük politik anomalidir ama bu, sanki çok normalmiş,
doğalmış, siyaset böyle yaşanırmış gibi yapılageliyor. 
En
son, bir kanun hükmünde kararnameye eklenen bir hükümle beraber ihalelere
girmek bakımından da bu iltisak hikâyesi yasaya dercedildi. Şimdiden sonra
Millî İstihbarat Teşkilatı “Terörle iltisaklıdır.” dediğinde kocaman bir
şirket, kocaman bir ticari kuruluş pekâlâ ihalelerden menedilebilecek ve
böylelikle aslında Türkiye ekonomisi de Türkiye’nin iktisadi rejimi de Millî
İstihbarat Teşkilatı tarafından yönetiliyor olacak. Bu, bir polis devletine
dâhil olmak, Türkiye’yi bir polis devleti olarak kurmaktan başka nedir? 
Aslında
buna dair pek çok işlem geçmişte tesis edilmişti. Hatırlayacaksınız Susurluk
olayını. “Susurluk kazası” denilen şeyle birlikte ortaya çıkan, devletin
cerahat bağlamış, çürümüş güvenlik yapısıyla birlikte ortaya çıkan meseleleri.
Bununla ilgili bir rapor hazırlaması için o zamanın Başbakanı Mesut Yılmaz,
Kutlu Savaş diye bir merkez valisini görevlendirdi ve bu merkez valisi bir
rapor yayınladı. Bu, bu süreçteki suçluları tespit etmek için oluşturulmuş bir
tespit mekanizmasıydı fakat şu tespitle çıkageldi Kutlu Savaş, dedi ki: “Behçet
Cantürk’ün öldürülmesinin doğruluğu yanlışlığı veya gerekli olup olmadığı
tartışmasına girmemişiz. Ancak bu yetki kim tarafından kullanılabilir? Hangi
ahvalde kullanılabilir? Hukuk devletinde bu suallerin yeri olamaz itirazı da
kanaatimizce geçerli değildir ve realiteye uygun düşmez. Bu uygulama tüm dünya
ülkelerinde olduğuna göre bizde de olacaktır. Ama cümle Sayın Başbakana ters
gelse de hukuk devleti kuralları içinde bu tip kararlar alınacak ve devlet
ciddiyeti içinde uygulanacaktır.” Yani emniyet teşkilatı bir kişinin ortadan
kaldırılmasına hukuk devleti kuralları içerisinde karar verecek, bunu infaz
edecek fakat bunun hukuk devletine uygun olup olmadığı tartışılmayacak. 
Şimdi,
bundan daha korkunç bir rapor olamazdı. Fakat bu rapor geldi geçti. Biz o zaman
Susurluk’la birlikte bu meselenin Türkiye'nin idari rejiminin dışına doğru
itelendiğini düşüne gelmiştik fakat gerçek öyle gözüküyor ki bu olağanüstü hâl
döneminde bunların hepsi hortladı. Şimdi artık Türkiye her bakımdan bir polis
devletidir. Türkiye bir elektronik polis devleti olma yoluna da girmiştir. 
Bir
yasa hazırlandı geliyor. Bu elektronik polis devleti, şimdi, bütün elektriksel,
dijital bilişim ortamlarını denetlemek, bunları kontrol altına almak, kontrol
altına alınmamış olan bölümlerini RTÜK tarafından denetletmek üzere yeni bir
hamleye doğru girişti. Bütün bunlar aslında Türkiye’de muhalefetin siyasi
yollarla iktidarı elde etmesi için toplumla bir ilişki kurması, kendini
örgütlemesi, Türkiye’de siyasetin siyasi yollarla el değiştirmesi yolunun
kapatılması anlamına geliyor. Yani şimdi, artık Türkiye’de iktidarın sahip
olduğu ve kullandığı hiçbir gücün muhalefet tarafından kullanılmayacağı,
kullanılmamasının kanun hâline geldiği yepyeni bir döneme giriyoruz ve
Parlamento bunu göz göre göre, bile bile, isteye isteye yapıyor. Dolayısıyla bu
kanun hükmündeki kararnamelerin yasalaşmasıyla birlikte aslında denetimden
çıkmış bir rejimi denetime sokmuyoruz, tam tersine bütün yasalarıyla,
uygulamalarıyla birlikte Türkiye bir polis devleti ve bir elektronik polis
devleti hâline geliyor.
Bu
elektronik polis devletinin ne olacağı hakkında Sayın Bakan geçen gün şunları
söyledi: “Biz yanlış yapanları doğru yola getirmek için bazı tedbirler
alıyoruz.” Yani Hükûmet yanlışın ve doğrunun ölçüsü ve kıstası hâline geliyor.
Türkiye’de bir yargı düzeni değil, yürütme organı, güvenlik aygıtları vasıtasıyla
doğru ve yanlış hakkında bir karara varıyoruz. Tabii, çok ironik bir andı
bakanın bunları konuştuğu an. Bir bilişim harikası olduğu söylenilen bir Çin
malı robot sahneye çıktı ve Sayın Bakanın sözüne karıştı. “Ne diyorsun,
anlamıyorum?” dedi. Bakan, lafıma çok karışıyor diye robotun formatlatılmasına
karar verdi. “Alın bu robotu buradan.” dediler, robot gitti. 
Şimdi
şuna karar verecek Türkiye ve milletvekilleri…
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Bir konu bu kadar
saptırılabilir. 
ERTUĞRUL
KÜRKCÜ (Devamla) – Ben gazetelerin yalancısıyım.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Gazetelerin doğru
yazdığını nereden eminsiniz?
ERTUĞRUL
KÜRKCÜ (Devamla) – Sizin doğru yazan gazeteleriniz de böyle yazıyordu Sayın
Bakan. Formatlattırdınız değil mi robotu?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Hayır. 
ERTUĞRUL
KÜRKCÜ (Devamla) – Formatlattırmadınız mı? 
BAŞKAN
– Sayın Kürkcü, Genel Kurula hitap edin efendim. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Ertuğrul Bey, gazetelerin
yalanlarıyla burada ithamda bulunmayın. 
ERTUĞRUL
KÜRKCÜ (Devamla) – Ne ithamda bulunuyorum? 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Gazetelerin ithamlarıyla.

ERTUĞRUL
KÜRKCÜ (Devamla) – Robotu formatlatmışsınız. Önemli olan, siz insanları
formatlamaya çalışıyorsunuz, robotu ister formatlatın, ister formatlatmayın.
(HDP sıralarından alkışlar) Asıl mesele budur. 
Robottan
çıkarak gelmek istediğim şey bu. Bu robot gibi olacak mısınız arkadaşlar, buna
karar verin. Böyle bir ülkede yaşamak istiyor musunuz?
İSMAİL
TAMER (Kayseri) – Siz zaten formatlanmışsınız.
ERTUĞRUL
KÜRKCÜ (Devamla) – Sen beni formatlayamazsın biliyor musun? Ben seni çözerim
ama.
İSMAİL
TAMER (Kayseri) – Hiç gerek yok zaten, sen formatlanmışsın.
BAŞKAN
– Sayın Tamer, lütfen. 
ERTUĞRUL
KÜRKCÜ (Devamla) – Hepinize başarılar diliyorum. (HDP sıralarından alkışlar) 
BAŞKAN
– Teşekkür ederim Sayın Kürkcü. 
Şimdi
söz sırası Cumhuriyet Halk Partisi Grubu adına Ankara Milletvekili Sayın Şenal
Sarıhan’a aittir. 
Sayın
Sarıhan, süreniz on dakika. 
Buyurun.
(CHP sıralarından alkışlar) 
CHP
GRUBU ADINA ŞENAL SARIHAN (Ankara) – Değerli Başkanım, değerli hazırun; biraz
önce Ertuğrul arkadaşımızın yaptığı konuşmanın usulle ilişkili bölümlerini
yinelemeden geçmek istiyorum. Somut durum şudur: OHAL hukuka aykırı bir biçimde
ilan edilmiştir. Aynı zamanda ilan edildiği amacın da dışına çıkılmıştır ve
düzenlenmiş olan kanun hükmünde kararnamelerin hepsi hukuki dayanaktan usulen
de, esas olarak da yoksundur. Biz şimdi burada özünde dayanaksız olan kanun
hükmünde kararnameleri kanun hâline getirmeye çalışıyoruz. Ben o “kanun”
sözcüğünün iki yanına denden işareti koyuyorum, tırnak içine alıyorum ve böyle
değerlendiriyorum. 
Öyle
olduğu için ki değerli muhalefet partisi üyeleri, MHP’li muhalefet partisi
üyeleri arkadaşlarımız, günlerdir, kanun hükmünde kararname konusunda konuşmak
için buraya çıktıklarında Afrin’den söz ediyorlar. Afrin’den söz etmenin kolay
ama kararnamelerden söz etmenin zor olduğu bir süreçteyiz. Biraz önce konuşan
Değerli Baki Şimşek arkadaşımın ilk konuşmaları için, bu açılışla başlamayı
planladığımdan “Aa, galiba geri adım almalıyım.” dedim ve ona teşekkür etmeyi
düşündüm. Yine teşekkür ediyorum, ilk defa kanun hükmünde kararnameye atıf
yaptılar, dediler ki: “İadeler var, iadeler olumlu bir şey.” Evet, bu
kararnamede iadeler var ama kötülüğün sonrasında yapılmış o küçük lütfu,
iyiliği alkışlayalım mı, yoksa dönüp şuna mı bakalım? “OHAL Komisyonu” diye
kurmuş olduğunuz komisyondaki tablo nedir?
OHAL
Komisyonunun elinde şu anda resmî açıklamalarınıza göre 104.398 başvuru vardır,
3.110 dosya incelenebilmiştir ve 920 karar verilmiştir. Bu 920 kararın 40’ı
iade kararıdır, bir kısmı da “Aldatıldım ve sizi aldım.” kararlarıdır. “5 bin”
diye ifade edildi. Ben o sayıyı bilmiyorum, onun için onu telaffuz etmiyorum.
Ama “Onlarda aldanmışız, bunları iade edebiliriz.” kararıdır. Bütünüyle
hukuksuzdur, bütünüyle Türkiye’deki sorunları daha da yukarı taşıyacak bir
tablonun yansımasıdır. Biraz önce AKP’nin Değerli Grup Başkan Vekili Naci Bey,
bir barış tanımı yaptılar, dediler ki: “Üç türlü barış vardır. Bu barışlardan
birisi İsa’nınkidir; yanağınızı öbür yana çevirirsiniz ve dersiniz ki: ‘Bu
yanına vurdu, bu yanına da vur.’ ama diğeri hizmet götürme barışıdır.” Bir
diğeri de ‘Kirli ilişkilerin kılıfıdır.’” Şimdi, değerli arkadaşlar, bizim
bugün burada kanun hükmünde kararnameler için yaptığımız kanunlaştırma işlemi
de bir kılıftır. Neyin kılıfıdır? Hukuksuzluğun kılıfıdır, hukuka aykırılığın
kılıfıdır. 
Biz
konuşamıyoruz artık, korkuyoruz. Bir söz var, derler ki: “Tavşan korktuğu için
mi kaçar, kaçtığı için mi korkar?” Rica ediyorum arkadaşlar, kaçmayın, kaçmayın
ve korkmayın, kanunsuzluğun üstüne doğru yürüyün, oradan hukuku üst üste
koymaya, hukuku inşa etmeye çalışın. Ertuğrul arkadaşımızın ifade ettiği gibi,
hukuksuzluğu değil, bir polis devletini değil, siz hukuku inşa edin. 
Şimdi,
bir cümle okumak istiyorum size. Yine değerli bir AKP milletvekilimizin
görüşleri, 1982 Anayasası’nı eleştiriyor. Doğrudur, eleştirmekte haklıdır
“Demokrasi bir süreçtir, en iyiyi değil ortak iyiyi bulan uzlaşma dengesidir.
Demokraside kaba kuvvetin, kulakları çınlatan yüksek seslerin ve insana yönelen
insan yumruğunun yeri yoktur.” diyor ve sıralardan alkışlar geliyor bu söz
üzerine. Devam ediyor, diyor ki: “Örgütlü demokrasi, kuvvetli devletin kutsal
özgürlüklere yönelen haksız el atmalarının kurumsal müeyyidesi olarak yasal
temellere oturtulmaktır.” Neyi yapıyor? 1982 Anayasası’nın kısıtlılığını kaldırıyor.
Nereden kaldırıyor? Onu hemen anımsatacağım size, meslek kuruluşlarının,
birliklerinin yasalarında var olan “Meslek kuruluşları, kuruluş amaçları
dışında etkinlik gösteremezler, siyasetle uğraşamazlar, siyasi partiler,
sendikalar ve derneklerle ortak hareket edemezler.” Bu cümlenin sadece birinci
bölümü kalıyor. Bir yasa değişikliği, Anayasa’da yapılan bir değişiklik bu;
135’inci maddenin üçüncü fıkrasında meslek birliklerini siyasetle uğraşabilir
hâle getiriyor. 
Şimdi
siz ne yaptınız sevgili arkadaşlar? Daha bugün yakamda bir rozet taşıyorum,
aslında bu rozet benim çok da hak ettiğim bir rozet değil, Türk Tabipleri
Birliğinin rozeti. Bu sabah, yedi gündür gözaltında olan Tabipler Birliği
Başkanı ve Yönetim Kurulu üyelerini ziyarete gittik, o ziyarette bugünün anısı
olarak bu rozeti verdiler. Bu rozetin anlamını, bugünkü anlamını sizinle
paylaşmak istiyorum. 
Arkadaşlar,
meslek birlikleri, adlarında -Türk ya da Türkiye- herhangi bir sıfat varsa bu
sıfatla yaşamaya devam etmek zorundadırlar çünkü bir ülkenin demokrasi
kanalları örgütlü yapılardır. O örgütlü yapılar bazen siyasi partilerdir, bazen
meslek birlikleridir, bazen derneklerdir. Şimdi, 1940’lı-45’li yılların Nazi
Almanyasının yarattığı o olağanüstü olumsuz, kötücül havadan sonra ortaya çıkmış
olan meslek birliklerini anımsayınız, fırınları, gazları, insan katliamını
anımsayınız. Bundan sonra, doktorların hangi ilkeler etrafında çalışması
gerektiğine ilişkin meslek birlikleri kurallarını, ilkelerini kurmuş olan,
evrensel anlamda kurmuş olan birlikleri dahi OHAL’in o karamsar havası içinde
yok etmeye çalışıyorsunuz. Bir barış bildirisi yazıyorlar, “Barış cıs! Sakın
ha, barışa dokunmayın. Barış cıs!” diyorsunuz ama “Savaş, hadi savaş, hadi
savaş.” diyorsunuz. 
Ben
Sayın Naci Bey’e -şu anda burada yoklar ama- anımsatmak isterim. Barışı
tanımladığımız gibi savaşın da tanımları vardır. Bir, haklı savaşlar vardır
arkadaşlar; bu, vatan müdafaasıdır, bu, sizin ülkenize yapılan haksız,
emperyalist bir saldırganın saldırısı karşısında direnmedir, Kurtuluş
Savaşı’mızın hikâyeleri bu direnç üzerinden yürür. Ama bir de saldırganlıklar
vardır, haksız savaşlar vardır, alkışlanamayacak savaşlar vardır. O zaman bu
iki kavram üzerinden hareket etmek gerekir. Evet, başka ülkelerdeki kimi
sorunlara karşı da müdahale vardır ama bu müdahalenin de hukuki kuralları
vardır. 
Şimdi
ben bunun üzerine konuşmak istemiyorum, Afrin üzerine de konuşmak istemiyorum.
Konuşmak istediğim şey, Türkiye’nin iç barışıdır sevgili arkadaşlar. Eğer
Türkiye’nin içinde bir iç barış inşa edemezsek… Ki iç barışın koşulu
demokrasidir, iç barışın koşulu aydınlanmadır, iç barışın koşulu eşitliktir, iç
barışın koşulu hukuka uygun davranmaktır. Hangi hukuka? Olağanüstü hâlin ve
keyfîliğin hukukuna değil, insan haklarına dayalı hukuka uygun davranmaktır. 
Biz
ne yapıyoruz bugün? Biz meslek birliklerimizi önümüze koyuyoruz, diyoruz ki:
Biz seninle kavgalıyız. Bu kavgayı sürdüreceğiz. Ve diyoruz ki: Siz, halkımız,
eğer meslek birliklerinin yanında durursanız teröristsiniz. Türkiye’nin yüzde
50’sini terörist kanada koyuyorsunuz -geçenki konuşmamda da bunu ifade ettim-
yüzde 50’si için kendinizden sayıyorsunuz; bir tarafı kendinize düşman
addediyorsunuz, bir tarafı dost kılıyorsunuz ama oradan bir büyük yangının
çıkacağını görmezlikten geliyorsunuz. 
Değerli
arkadaşlarım, OHAL tercih edeceğimiz bir hukuk sistemi değildir. Bizi ileriye
taşıyacak olan demokrasidir, akıldır, vicdandır. Birlik ancak hukukla, adil bir
hukukla sağlanabilir. 
Teşekkür
ediyorum. (CHP ve HDP sıralarından alkışlar) 
BAŞKAN
– Teşekkür ederim Sayın Sarıhan. 
Sayın
milletvekilleri, kanun hükmünde kararnamenin tümü üzerindeki görüşmeler
tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelerine
geçilmesi kabul edilmiştir. 
1’inci
maddeyi okutuyorum:

OLAĞANÜSTÜ HAL KAPSAMINDA
BAZI TEDBİRLER ALINMASI HAKKINDA KANUN HÜKMÜNDE KARARNAME
Olağanüstü
hal kapsamında bazı tedbirler alınması; Anayasanın 121 inci maddesi ile
25/10/1983 tarihli ve 2935 sayılı Olağanüstü Hal Kanununun 4 üncü maddesine göre,
Cumhurbaşkanının başkanlığında toplanan Bakanlar Kurulu’nca 20/3/2017 tarihinde kararlaştırılmıştır.
İade hükümleri
MADDE 1- (1) Ekli listede
yer alan kamu görevlileri, ilgili kanun hükmünde kararnamenin eki listelerin
ilgili sıralarından çıkarılmıştır.
(2) İlgili kanun hükmünde kararname hükümleri, birinci
fıkrada belirtilen kişiler bakımından tüm hüküm ve sonuçlarıyla birlikte ilgili
kanun hükmünde kararnamenin yayımı tarihinden geçerli olmak üzere ortadan
kalkmış sayılır. Söz konusu personelden bu maddenin yürürlük tarihinden
itibaren on gün içerisinde göreve başlamayanlar çekilmiş sayılır. Bu kapsamda
göreve başlayanlara, kamu görevinden çıkarıldıkları tarihten göreve
başladıkları tarihe kadar geçen süreye tekabül eden mali ve sosyal hakları
ödenir. Bu kişiler, kamu görevinden çıkarılmalarından dolayı herhangi bir
tazminat talebinde bulunamaz. Bu personelin görevlerine iadesi, kamu görevinden
çıkarıldıkları tarihte bulundukları yöneticilik görevi dışında öğrenim
durumları ve kazanılmış hak aylık derecelerine uygun kadro ve pozisyonlara
atanmak suretiyle de yerine getirilebilir. Bu maddeye ilişkin işlemler ilgili
bakanlık ve kurumlar tarafından yürütülür.
BAŞKAN
– 1’inci madde üzerinde söz isteyen? Yok.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:

Yürürlük
MADDE 2- (1) Bu Kanun
Hükmünde Kararname yayımı tarihinde yürürlüğe girer. 
BAŞKAN
– 2’nci madde üzerinde söz isteyen? Yok.
2’nci
maddeyi oylarınıza sunuyorum…
FİLİZ
KERESTECİOĞLU DEMİR (İstanbul) – Sayın Başkan, karar yeter sayısı istiyoruz.
BAŞKAN
– Bir sonrakinde. Oylamaya sunmuştum ama.
FİLİZ
KERESTECİOĞLU DEMİR (İstanbul) – Hayır ama sunmadan söyledim.
BAŞKAN
– 3’üncü maddede istersiniz.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:

Yürütme
MADDE 3- (1) Bu Kanun
Hükmünde Kararname hükümlerini Bakanlar Kurulu yürütür.
FİLİZ
KERESTECİOĞLU DEMİR (İstanbul) – Karar yeter sayısı…
BAŞKAN
– 3’üncü maddeyi oylarınıza sunacağım, karar yeter sayısı arayacağım.
3’üncü
maddeyi kabul edenler… Kabul etmeyenler… Karar yeter sayısı yoktur. 
Birleşime
on dakika ara veriyorum.
Kapanma Saati: 19.47
DÖRDÜNCÜ OTURUM
Açılma Saati: 20.03
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN
– Türkiye Büyük Millet Meclisinin 56’ncı Birleşiminin Dördüncü Oturumunu
açıyorum. 
470
sıra sayılı Kanun Hükmünde Kararname’nin 3’üncü maddesinin oylaması sırasında
karar yeter sayısı bulunamamıştı.
Şimdi
maddeyi tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler…
Karar
yeter sayısı yoktur. 
Birleşime
on beş dakika ara veriyorum. 
Kapanma Saati: 20.04
BEŞİNCİ OTURUM
Açılma Saati: 20.21
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN
– Türkiye Büyük Millet Meclisinin 56’ncı Birleşiminin Beşinci Oturumunu
açıyorum. 
470
sıra sayılı Kanun Hükmünde Kararname’nin 3’üncü maddesinin ikinci oylamasında
karar yeter sayısı bulunamamıştı.
Şimdi
maddeyi tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… 3’üncü madde kabul edilmiştir, karar yeter sayısı
vardır. 
Komisyonun
bir redaksiyon talebi vardır.
Buyurun
Sayın Başkan.
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Sayın Başkan,
görüşülmekte olan kanun hükmünde kararnamenin adının “Olağanüstü Hal Kapsamında
Bazı Tedbirler Alınması Hakkında Kanun Hükmünde Kararnamenin Kabul Edilmesine
Dair Kanun” şeklinde değiştirilmesi, ayrıca metinde geçen ve görüştüğümüz kanun
hükmünde kararnameye atıfta bulunan “kanun hükmünde kararname” ibarelerinin
“kanun” olarak değiştirilmesine yönelik redaksiyon talebimiz vardır. 
Takdirlerinize.

BAŞKAN
– Talebiniz kayıtlara geçmiştir. Redaksiyon işlemi kanunun yazımı sırasında
Başkanlığımızca gerçekleştirilecektir. 
Sayın
milletvekilleri, kanun hükmünde kararnamenin tümünü oylarınıza sunuyorum: Kabul
edenler... Kabul etmeyenler... Kanun hükmünde kararname kabul edilmiş ve
kanunlaşmıştır. 
2’nci
sırada yer alan, 689 Sayılı Olağanüstü Hal Kapsamında Bazı Tedbirler Alınması
Hakkında Kanun Hükmünde Kararname ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi’nin görüşmelerine başlayacağız. 
2.- 689 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/835) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 483) (x)
BAŞKAN
– Komisyon? Burada.
Hükûmet?
Burada. 
Komisyon
Raporu 483 sıra sayısıyla bastırılıp dağıtılmıştır. 
Kanun
hükmünde kararnamenin tümü üzerinde ilk söz, Milliyetçi Hareket Partisi Grubu
adına İzmir Milletvekilimiz Sayın Ahmet Kenan Tanrıkulu’na aittir. (MHP
sıralarından alkışlar) 
Sayın
Tanrıkulu, süreniz on dakika. 
Buyurun.

MHP
GRUBU ADINA AHMET KENAN TANRIKULU (İzmir) – Teşekkür ederim Sayın Başkan. 
Sayın
Başkan, sayın milletvekilleri; görüşülmekte olan 483 sıra sayılı Kanun Hükmünde
Kararname hakkında Milliyetçi Hareket Partisi Grubu adına söz almış
bulunuyorum. Genel Kurulumuzu saygıyla selamlıyorum.
Sayın
milletvekilleri, ülkemiz, bulunduğu jeostratejik konumu itibarıyla, sahip
olduğu tarihî ve kültürel mirasıyla, mevcut bütün zenginlikleriyle ve
hedeflediği iddialı geleceğiyle çok sayıda mihrakın ezelden bu yana hedefi
hâlindedir. Diğer yandan, Türkiye’nin içinde bulunduğu coğrafyada jeopolitik
riskler de artarak devam etmektedir. Bunun yanı sıra diplomatik ve siyasi
gelişmelerden de ekonomimizi ayrı tutmamamız gerekir. Zira ülkemiz için şu anda
ekonomik ve siyasi riskler de artarak devam ediyor. Kısacası ülkemiz iç ve dış
terör yanında ekonomik sorunlarla da boğuşarak bununla başa çıkmaya
çalışmaktadır. Bu bağlamda, iç siyasi dayanışmaya ve ortak akılla hareket
etmeye de ihtiyaç zorunlu hâle gelmektedir. Türkiye’nin birlik ve beraberliğine
hasar vermek isteyenler, geçmişte olduğu gibi önümüzdeki dönemde de ekonomik anlamda
birçok saldırıda bulunabilecektir. Bizim bağımsızlığımızın temelinde güçlü bir
ekonomi anlayışının da bu yüzden bulunması gerekir. İşte bizler de yapıcı ve
ilkeli bir şekilde, bu zor günlerde ekonomi politikalarına yön verenlere bu
yüzden önerilerimizi bir bir iletmekteyiz. Bu noktada, aşağıda sıralayacağım
bazı hususları sizlerin takdirine sunuyorum.
Birinci
önem verdiğimiz husus, ekonomik ve sosyal reformlara hız kazandırılması. Bir
diğer önemli husus, ekonomimizin ve sosyal yapımızın kırılganlığının
azaltılması. Üçüncü sırada, tasarrufların artırılması ve üretim, dış ticaret
politikalarının desteklenmesi, ticaret ve yatırım politikalarının doğrudan
yabancı yatırımları ve katma değeri yüksek ihracata yönelimi teşvik etmesi ve
bunların yeniden düzenlenmesi gerektiğini bir kez daha sizlere belirtmek
istiyoruz.
Sayın
milletvekilleri, Türkiye 15 Temmuz 2016 darbe teşebbüsü sonrasında olağanüstü
hâl kapsamının içerisine girdi ve tabii ki haklı sebeplerle 21 Temmuz 2016
tarihinde ilan edilen olağanüstü hâlle birlikte bu duruma özgü bazı hukuki
enstrümanlar ki bunun başında olağanüstü hâl kanun hükmünde kararnameleri
gelmektedir, bu kararnameler bir bir çıkartıldı. İşte bugüne kadar da 31 adet
kanun hükmünde kararnamenin yayımlandığını görüyoruz.
Görüşmekte
olduğumuz olağanüstü hâl kapsamında çıkarılan kanun hükmünde kararnameler...
Zaman zaman bu kararnamelerin Batılı bazı ülkelerle de örnekler verilip
karşılaştırıldığını görüyoruz. Bu karşılaştırma yapılırken aslında
Türkiye’mizin içinde bulunduğu şartlar ve stratejik konumunun dikkate de
alınması gerekmektedir. Bu stratejik meselelerin başında Türkiye’nin ciddi bir
sınır güvenliği meselesi gelmektedir. Bir diğer konu otuz yılı aşkındır devam
eden terör sorunu ve bu alanda verdiğimiz büyük kayıplardır. 
Son
olarak, ülkemizin içinde bulunduğu coğrafya çok önem göstermektedir ve bu
Batılı ülkelerin hiçbirinde de bu örnekler yoktur sayın milletvekilleri.
Dolayısıyla yapılan karşılaştırmaların bu açıdan baktığımız zaman anlamı da
maalesef kaybolmaktadır. 
Öte
yandan, ülkemizde yaşanan terör saldırılarında canını kaybedenler için birçok
Batılı ülke, bu kıyaslanan ülkeler de dâhil olmak üzere kıllarını bile
kıpırdatmazken, kendi ülkelerinde yaşanan en küçük olayda dahi bütün dünyayı
ayağa kaldırmaya teşebbüs etmektedirler. Ülkemize karşı yapılan bu çifte
standart hepimizin gözlerini açıp millet olarak birbirimize kenetlenmemizi ve
güçlü geleceğimizi de birlikte inşa etmemizi gerektirmektedir. 15 Temmuzda
ülkemiz çok ciddi bir eşikten dönmüştür. Otuz yıldır mücadele ettiğimiz PKK
terörünün yanı sıra bir de kurumlarımızın kılcal damarlarına kadar intikal
eden, oraya sızan FETÖ terör örgütü de bu örgütlerin arasına katılmıştır.
Terörle mücadelede iktidarın hızlı tedbir almasına ve hareket etmesine imkân
sağlayan KHK’ler bugüne kadar pek çok tedbirin ve mücadele yönteminin de önünü
açmıştır. İşte, bize de bu şekilde hareket edilmesini idari ve hukuki anlamda
gayet doğal buluyoruz ve gerekli görüyoruz çünkü terörün de şakası yoktur;
ülkemizin bu konuda maalesef geçmişten bugüne çok acı hatıraları vardır. 
Değerli
milletvekilleri, su uyur, düşman uyumaz düşüncesini şiar edinen kahraman
Silahlı Kuvvetlerimiz genel bir ifadeyle dile getirdiğimiz bu mihrakları da yok
etmek için Afrin’e birtakım harekâtlar düzenleyerek bugüne kadar bunu devam
ettirmektedir. Neredeyse yirmi gündür devam eden bu operasyonlar planlandığı
gibi başarılı bir şekilde de günümüze kadar intikal etmiştir. Milletimizin
temsil edildiği bu çatı altında biz Milliyetçi Hareket Partisi olarak bir kez
daha özellikle belirtmek istiyoruz: Türkiye’nin bugüne kadar hiçbir komşusunun
toprağında gözü olmamıştır ve ona göre intikal etmiştir. Dolayısıyla, baştan
yapılan bu harekâtın en temel amacı millî güvenliğimizin bekası ve
sınırlarımızın hemen yanı başında devam eden bu tehlikeli unsurları yok etmek
olmuştur. Tabii ki, Türkiye’nin gözettiği bir başka önemli konu da vardır, bu
da o coğrafyada yaşayan dost ve kardeş bölge insanlarını, bölge halkını
teröristlerin baskı ve zulmünden kurtarmak. 
İşte,
Orta Doğu coğrafyasında Türkiye, her zaman zulüm ve zarar gören insanlardan
yana olmuş, elinden gelen her türlü yardımı da bugüne kadar yapmıştır. Bu
bakımdan cansiparane bir şekilde sadece vatanın güvenliğini değil, bir yandan
da bölge halkının canını düşünen kahraman Mehmetçik’imize bir kez daha buradan
selam ediyor, Yüce Allah’tan güç, kuvvet ve başarılar diliyoruz. Bütün Türkiye
olarak uluslararası oyunları ve tuzakları yerle bir eden bu kahramanlarımızın
ve geride bıraktıkları onların ailelerinin yanında olduğumuzu da bir kez daha
belirtmek istiyoruz.
Değerli
milletvekilleri, bizlerin millet olarak sahip olduğu yaşama ve gelişme azmi,
tarihî tecrübe ve istiklalimize olan düşkünlüğümüz en büyük millî
sermayemizdir. Sıkıntılı günlerimizin geride kalması da işte bu sosyal sermayemizin
gücüyle olacaktır. 
Ben
bir kez daha burada sözlerimi tamamlarken gerek Zeytin Dalı Harekâtı’nda
gerekse de ülkemizin hemen her köşesinde terör saldırılarında şehit olan
askerlerimize, sivil görevlilerimize Yüce Allah’tan rahmet diliyorum, onların
acılı ailelerine başsağlığı diliyorum, yaralılarımıza acil şifalar temenni
ediyorum ve Genel Kurulumuzu da saygıyla selamlıyorum. (MHP sıralarından
alkışlar) 
BAŞKAN
– Teşekkür ediyorum Sayın Tanrıkulu.
Şimdi
söz sırası Halkların Demokratik Partisi Grubu adına Diyarbakır Milletvekilimiz
Sayın Sibel Yiğitalp’e aittir.
Buyurun
Sayın Yiğitalp. (HDP sıralarından alkışlar) 
Süreniz
on dakika. 
HDP
GRUBU ADINA SİBEL YİĞİTALP (Diyarbakır) – Sayın Başkan, değerli
milletvekilleri; 689 sayılı KHK üzerinde partim adına söz almış bulunmaktayım.
Ben
size kısaca, 689 sayılı KHK nedir hızlıca okumak istiyorum, diyor ki: “Devletin
millî güvenliğine karşı faaliyette bulunduğuna karar verilen yapı ve gruplara
üyeliği veya üyelerle irtibatta olan kişilere herhangi bir tebligat yapılmadan,
herhangi bir yasal işlem devreye konulmadan işlerine son verilir. Mahkûmiyet
kararı alınmaksızın işten atılan söz konusu bu insanlar bütün kamusal
haklarından men edilirler, özel güvenlik şirketlerinde üye ya da yönetici
olamazlar. Bu kişiler, görevinden çıkarıldıktan sonra tazminat alamazlar. Bu
kişilerin aynı zamanda onların üzerinde olan mal varlıklarına el konulur ve
terör örgütlerine veya Millî Güvenlik Kurulunca Devletin millî güvenliğine
karşı faaliyette bulunduğuna karar verilen yapı, oluşum veya gruplara aidiyeti,
iltisakı veya bunlarla irtibatı olan ve ekli (3) sayılı listede yer alan
gazete, dergi, vakıflar, dernekler ve özel sağlık kuruluşları kapatılmıştır.”
Özel sağlık kuruluşlarının kapatılmasıyla ilgili maddedir. “Kapatılan kurumların
bütün taşınır, taşınmaz mal varlıkları Hazineye -vakıflara ait- devredilir.”
diyor. 
Diğeri
de devletin millî güvenliğine karşı faaliyette bulunduğuna karar verilen yapı
veya gruplara üyeliği veya üyelerle irtibatlı yabancı ülkelerde okuyan öğrencilerin
ilişkilerinin kesildiği, denkliklerinin iptal edildiği ve bu kapsamdaki
akademik unvan ve derecelere bağlı hakların iptal edildiği kanundur. Maddede
bahsi geçen FETÖ, PYD ya da diğer örgütler üzerinden diyor ki aynı kısıtlama
getirilecek.
Şimdi,
burada buna baktığınızda artık bu nasıl yapılacak, kim karar verecek, kim karar
verecek bu insanların kiminle irtibatta olduğuna, kiminle iltisakta olduğuna?
Peki, karar veren kişinin bu insanların daha önceki siyasi uzantıları üzerinden
bir karar verme gücü olacak mı, refleksi olacak mı? Malum ya, bankayı açan şu
anda siyaset yapıyor, bankaya küçük bir para yatıran şu anda tutuklu. Böyle bir
yasa… Bir de bunu kendinize göre bir yasal güvence altına almışsınız. Yani
neredeyse nefes almalarını bile suç sayacaksınız. Güya demokratik bir hukuk
devleti olduğumuzu söylüyoruz ama bu kadar ağır bir yaptırım, bu kadar
intikamcı bir yaptırım da gerçekten akıl alır gibi değil. 
Evet,
sabahtan beri burada konuşuluyor, herkes Afrin üzerinden bir söz söylüyor ama
Afrin’de ne yaşanıyor, ne yapılıyor, bunu kimse söylemiyor; Afrin’de kimler
var, onu söylemiyor ve en kötüsü nedir biliyor musunuz? Afrin’deki Kürt
gerçeğini görmemektir. Bu Kürt gerçeğini… Nasıl ki dün Roboski katliamının
sureti olan ve Roboski katliamının her yerde mücadelesini yürüten arkadaşımız
Sayın Ferhat Encu’nun vekilliği düşürüldü ve kendini sosyal demokrat parti
üyesi olduğunu iddia eden bir Meclis Başkan Vekilinin kararı okuyarak bu iş
oldu ki bunun da sizin dokunulmazlıklarımızı kaldırma konusundaki “evet”
demenizden hiçbir farkı yoktur. Aynı tutumu aldınız. Mesele Kürt anasını
görmesinden Kürt anasını gömmesine kadar şu anki süren siyasete ortak oldunuz.
Çok yazık oldu. Yani en azından şunun öz eleştirisini hep veriyordunuz: “Biz
dokunulmazlıkları kaldırma noktasında hata ettik.” dediniz, okunmayabilirdi. Bu
kadar insan sosyal demokrat olma refleksini gösterip “Ben bunu okumuyorum.”
diyebilirdi. Ama o olmadı, olmadığı gibi az önce ilk dediğim gibi “Demokratik
Suriye Güçlerini nasıl terörize ederiz, bunun karşısındaki ÖSO nedir?” demekten
imtina ettiniz. ÖSO kimdir, kime karşı mücadele yürütüyor? tırnak içinde… Aynı
anda hem rejimle savaşıyor ve oradaki Demokratik Suriye Güçlerine karşı
savaşıyor. Siz ısrarla “PYD’yi niye terör örgütü listesine almıyorsunuz?”
dediğinizde aslında bir yerde şunu söylüyorsunuz: “Biz sizden daha çok Kürt
düşmanıyız.” Gelin bakın, siz bir diyorsunuz, biz iki söyleriz, siz üç
söylerseniz, biz beş söyleriz. Bizim pratiğimiz belli. Nedir pratiğimiz? İşte
dokunulmazlıkları kaldırdık “evet” dedik, Yenikapı’ya gittik yine “evet” dedik.
KDP gibi yani KDP’nin AKP’yle ruh dünyasıyla aynı olan ve tamamen aslında kendi
aşiretsel yapısı üzerine bir referandumu tayin isteyen ve her milletin kendi
geleceğini tayin etme gibi bir hakka sahip olan bir hukuku yok saydınız. Hep
birlikte yine dediniz ki: “Olmaz, Kürtler kendi kaderini tayin edemez.” Yine
orada klasik, geleneksel, ulusalcı tutumunuzu gösterdiniz. Bu tutumunuz bakın
bizleri nerelere getirdi? Öyle bir hâle geldik ki bu KHK’yle artık insanlar
öyle bir cezalandırılacak ki kim olduğuna, ne olduğuna bakılmadan, oranın idari
amiri “Bu insan FETÖ’cü.” dediğinde o hiçbir yerde çalışamayacak, mal varlığına
el konulacak, eğer hastanesi varsa Hazineye devredilecek ve bunun gibi hayatı
boyunca emek verdiği, çalışıp didindiği, bin bir emekle bir araya getirdiği
bütün hayatına el konulmuş olacak ve buna da hukuk devleti demiş olacağız. 
Peki
ben şunu sormak istiyorum: Ayın 11’inde bizim kongremiz var ve her gün ve her
gün neredeyse bizim arkadaşlarımız gözaltına alınıyor ve tutuklamalar
alabildiğine fazla. Bunun dışında da aynı IŞİD zihniyetinde ÖSO da kendine göre
aldığı, tutukladığı, gözaltına aldıklarına yoğun işkenceler yapıyor, kadın
bedenini teşhir ediyor, işkence yapıyor. Uluslararası alanda, hukukta, her
yerde suç olan bir meziyete sahip olan ÖSO bugün burada sahiplenildi ve buna
karşı da sizin göstermeniz gereken tutum tamamen eleştirip itiraz etmekken siz
tam tersinden “Niye PYD’ye terör örgütü demiyorsunuz?” diye bunun mücadelesini
yürüttünüz; oysa aynı şekilde Hükûmet de “Vardır, evet, terör örgütüdür.” demek
gibi bir duruma düştü ki aynı Hükûmet de 2015’te kırmızı halılarla Süleyman Şah
Türbesi’ni onların vasıtasıyla, onların aracılığıyla, onların çabasıyla onların
toprağından alıp kendine göre bir yere koymuş oldu. 
Her
şey çok tersine gidiyor, her şeyde çok çelişki var ama bu çelişkilerin tek bir
doğrusu var o da Kürt’ün statüsünü tanımamaktır. Bugün Rojava’da Kürtlerin
kendi oluşturmuş olduğu, binbir emekle o IŞİD gibi cani bir gruba vermiş olduğu
mücadeleyi yok saymaktır. 
Yine
CHP’nin bu Musul Konsolosu şunu söyledi: “Biz 2012’de o kadar söyledik. ‘Bakın,
eğer siz oraya müdahale etmezseniz IŞİD ya da Kürtler orada bir statü elde
edecek.’ dedik.” Ne olacak? Kürtler orada statü elde etse ne olur? Ne olur
yani? Kürtlerin orada bir statüsü sizi niye bu kadar rahatsız ediyor? Ne olacak
yani? Size ne? Rojava’daki yaşam sizi niye ilgilendiriyor? Rojava’dakiler sizin
hayatınıza, size müdahale ediyor mu? Hiç kimse “Niye böyle giyiniyorsunuz? Niye
böyle yaşıyorsunuz? Niye bunu söylüyorsunuz?” diyor mu? Hayır. PYD’ye karşı bu
kadar aşırı bir kin gütmenizin sebebi nedir? PYD’nin ne olduğunu biliyor
musunuz? Bir gün açıp baktınız mı? Tarihsel olarak PYD neyi temsil ediyor?
Kimdir? Demokratik Suriye Güçleri kimdir? Kürtler orada ne zamandan beri
vardır? Ha, ne zamandan beri tarihsel olarak orada bir emekleri vardır diye
hiçbir gün merak edip baktınız mı? Ben inanmıyorum baktığınıza çünkü “Kürt”
dediğin an insanlarda bir bölücülük, kendine göre oluşturduğu garip bir duygu
var; o da, şunu çok iyi biliyoruz ki, tarihsel olarak gelmiş bir duygudur bu.
Tarihsel olarak insanlar üzerinde nasıl bir algı yaratılmışsa o algı hâlen
maalesef miras olarak sizlerde duruyor. Çünkü “Kürt” dediğinde hemen akla
devleti böleceği, ülkeyi böleceği, insanların karşı karşıya geleceği gibi bir
duygu gelişmiş oysa biz iki buçuk yıldır burada “ortak vatan” diyoruz
“demokratik ulus” diyoruz, “eşitlik, eşit bir şekilde eşitler hukuku” diyoruz
ama bu eşitler hukukunu görmezden gelip yine üç dört parti bir araya gelip
bizim adımıza yine biz yokmuşuz gibi bizi terörize ederek konuştunuz. Yeter ya,
yani yeter gerçekten. Kendi ülke sorunlarınızı çözün. Sizi ne ilgilendirir, PYD
ne yapmış? Eğer gerçekten bu işte demokratik bir hak durumunuz varsa, tutumunuz
varsa bir sorun hele bu ÖSO kimdir, bunu sorun. Niye sormuyorsunuz? ÖSO kimdir,
ne yapar, parasını nereden alır, hangi ilişkiler ağı içerisinde oradadır, gidiş
gelişleri nasıl sağlanmıştır, daha önce nasıl bir suç pratiği içerisindedir?
Bunu sorun. Sorabilecek misiniz? Ve bunu sorarken de bir ara yaptığınız gibi
yapmayın, hani Man adaları üzerinden belge yayınlayıp iki gün sonra susmayın,
sonuna kadar götürün. Götürün ki bugün Roboski’de sureti olan Sayın Ferhat
Encu’nun kalkıp vekilliğinin düşürülmesine de alet olmayın, hiç değilse bunu
yapmayın. Ama maalesef, bunu ne kadar söylersek söyleyelim, bir türlü size bunu
anlatamıyoruz; her zamanki refleksiniz, maalesef, faaliyete geçiyor.
Cizre’nin
de bugün yıl dönümü. Cizre’den iki yıl geçti. Ben Cizre’nin ilk dokuz gün
içerisindeydim arkadaşlar; o sokağa çıkma yasaklarında mahallenin içinde
olanlardan biriyim ve orada insanların soğuk hava depolarında nasıl
bekletildiğini iyi biliyorum. On bir gün boyunca 3 cenaze bekletildi ve biz o
cenazeleri, çıkarıldığında, tanıyamadık çünkü soğuk hava depolarının gazı
bitmişti. Cemile Çağırga da annesinin yanında, soğuk hava deposunda,
buzlukların içinde bekletildi. Biz bunları görmüş, yaşamış insanlarız. Buna
rağmen bir güne bir gün ağzımızdan kin çıkmamıştır, asla ve asla ölüm
çıkmamıştır, asla ve asla bir ölümü kutsamamışızdır çünkü biz ölümlerin,
savaşın ne olduğunu çok iyi bilen insanlarız, öyle hariçten gazel okumayız,
kimsenin çocuğu üzerinden de hamaset yapmayız, kimsenin çocuğuna da “Askere
git, öl.” demeyiz, dedirtmeyiz de, nasıl demezsek başkasının da demesine izin
vermeyiz. O yüzdendir biz bu kadar lince tabi tutuluyoruz; o yüzdendir bizim
ayın 11’indeki kongremiz bugün fiilî anlamda saldırıya maruz kalıyor; o
yüzdendir bizim 7 arkadaşımızın vekilliği düşürüldü; o yüzdendir bizim belediye
başkanlarımız tutuklandı, yerlerine kayyum atandı. Neden? Çünkü demokratik bir
mücadele yürüttüğü içindi; tekçilik, ulusalcılık karşısında olduğu için de
bunları yaşadık ve biz bu mücadeleyi ne olursa olsun sürdüreceğiz, inanın sizin
de mücadelenizi yürüteceğiz. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yiğitalp. 
ENGİN
ÖZKOÇ (Sakarya) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Başkan, buyurun.
ENGİN
ÖZKOÇ (Sakarya) – Cumhuriyet Halk Partisi Grubunun hatiplerini muhatap alarak
bizim kendilerine bu konuda hakaret ettiğimizi, yok saydığımızı ifade
etmişlerdir. Sataşmadan söz istiyorum efendim.
BAŞKAN
– Buyurun.
III.- SATAŞMALARA İLİŞKİN KONUŞMALAR
(Devam)
8.- Sakarya Milletvekili Engin Özkoç’un,
Diyarbakır Milletvekili Sibel Yiğitalp’in görüşülmekte olan 689 sayılı Kanun
Hükmünde Kararname’nin tümü üzerinde HDP Grubu adına yaptığı konuşması
sırasında Cumhuriyet Halk Partisine sataşması nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; Cumhuriyet
Halk Partisi her konuda çok net söylüyor ve her konuda da net ifadelerle kendi
politikalarını anlatıyor. 
Dokunulmazlığın
kaldırılması… Cumhuriyet Halk Partisi milletvekili sıralarında oturan her
milletvekili arkadaşımız milletvekili olurken imza altına alınıyor ve biz
diyoruz ki: Milletvekili olduktan sonra dokunulmazlığın kaldırılmasında oy
vermeyecek milletvekili Cumhuriyet Halk Partisi milletvekili değildir. Bunu net
bir şekilde daha milletvekili olurken adaylık aşamasında imza altına alıyoruz.
Dokunulmazlığın kaldırılmasını istememizin nedeni, milletimizle eşit şartlarda
yargılanmamızla ilgilidir. Dokunulmazlığın kaldırılmasını istememizin nedeni,
Hükûmet içerisinde bulunup da bankalardaki paraları kendi odalarına taşıyarak
kendileri her türlü hırsızlık ve arsızlık içerisinde olan insanların
vatandaşlardan ayrıştırılmadan hukuk karşısında eşit şekilde yargılanması
içindir. Dokunulmazlıkların kaldırılmasını iktidar partisi eğer hukuksuz bir
şekilde hak etmeyen milletvekillerine uyguluyorsa, dokunulmazlıkların
kaldırılmasını nasıl OHAL’de olduğu gibi, KHK’lerde olduğu gibi gene hukuksuz
bir şekilde gene milletvekillerin ve bazı siyasi partilerin -biz dâhil olmak
üzere- üzerinde uyguluyorsa bunun tek suçlusu vardır, o da iktidar partisidir. 
Şunu
da ifade etmek isterim: Kürt halkı ile Türkiye kardeştir. Biz kardeşiz. Bütün
halklar birbirleriyle kardeştir. Bu konuda en ufak bir sıkıntımız yoktur ama
siz bu iktidara güvenip de, kol kola girip de “Bu iktidar bu işi çözer.”
dediğiniz zamanlarda bize kulağınızı tıkadınız, şimdi bu iktidara karşı kendi
söylediklerinize kendiniz dahi inanmıyorsunuz. Biz o zaman doğruyu söyledik... 
(Mikrofon
otomatik cihaz tarafından kapatıldı) 
ENGİN
ÖZKOÇ (Devamla) – …Kürt halkının sorunu Türkiye’nin sorunudur ve burada çözülür
dedik ama siz o zaman kulaklarınızı bize tıkadınız.
Teşekkür
ediyorum. (CHP sıralarından alkışlar)
BAŞKAN
– Teşekkür ederim Sayın Özkoç.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Sayın Bostancı, buyurun, talebinizi alayım önce.
MEHMET
NACİ BOSTANCI (Amasya) – Sayın Yiğitalp’in konuşmaları üzerine kısa bir
açıklama için söz talep ediyorum.
BAŞKAN
– Buyurun Sayın Bostancı.
IV.- AÇIKLAMALAR (Devam)
38.- Amasya Milletvekili Mehmet Naci
Bostancı’nın, Diyarbakır Milletvekili Sibel Yiğitalp’in görüşülmekte olan 689
sayılı Kanun Hükmünde Kararname’nin tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Sayın
Yiğitalp katılmadığımız birçok görüş ortaya koydu kürsüde, “Kürtler deyince
aklınıza bölücülük geliyor.” dedi. Bu haksız ve yersiz bir itham. Kürtler
deyince bizim aklımıza bölücülük gelmiyor ama PKK deyince, PYD denilince
bölücülük geliyor, üstelik bu sadece etnik kimlik üzerinden değil, Kürtlerin
kendi içinde de yapılan bir bölücülük aklımıza geliyor. Bizim karşı olduğumuz
terörist yapılanmalardır yoksa Kürtlerin hakları, hukukları bunlara ilişkin hiçbir
problem yoktur. Öteden beri AK PARTİ’nin yaklaşımı bütün bölge için hem Türkiye
için hem bütün bölge için halkların kendi özgürlüğü, demokratik zeminler
üzerindeki siyasetleri marifetiyle teşekkül edecek atmosferlerde bu
problemlerin çözüleceğidir.
Teşekkür
ediyorum.
BAŞKAN
– Ben teşekkür ederim.
Sayın
Yiğitalp Meclis Başkan Vekili olarak şahsıma da bir ithamda bulundu. Birleşim
kapanmadan gerekli cevabı vereceğim.
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç, buyurun.
ENGİN
ÖZKOÇ (Sakarya) – Sayın Başkanım, 60’a göre söz istiyorum. Bu konudaki gerekli
açıklamaları yaparken sürem nedeniyle bazı sataşmalara cevap veremedim, bunlara
cevap vermek istiyorum efendim.
BAŞKAN
– Buyurun.
39.- Sakarya Milletvekili Engin Özkoç’un,
Diyarbakır Milletvekili Sibel Yiğitalp’in görüşülmekte olan 689 sayılı Kanun
Hükmünde Kararname’nin tümü üzerinde HDP Grubu adına yaptığı konuşmasındaki
bazı ifadelerine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; değerli
hatip arkadaşımız, HDP’den konuşan hatip arkadaşımız konuşması esnasında “Neden
ÖSO’yla ilgili soru sormadınız, sorabilir misiniz?” dedi. Herhâlde burada
yoktu, kendisine de bilgi verilmemiş olabilir. Açık ve net olarak bugün sorduk.
“ÖSO kaç örgütten oluşmaktadır? Bunların arasındaki terör örgütlerinin adlarını
verin. El Nusra terör örgütü müdür, değil midir?” diye Sayın Bakana sorduk ve
cevabını alamadık. ÖSO’yla ilgili kaygılarımızı defalarca dile getirdik ve
ÖSO’yla ilgili ne söylediysek burada kayıtlardadır, birincisi bu Sayın
Başkanım.
İkincisi,
Hükûmete, iktidar partisine diyoruz ki: İki yüzlü davranmak olmaz siyasette.
Net olmak gerekir. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Başkanım.
ENGİN
ÖZKOÇ (Sakarya) - Siz muhalefet partilerine diyorsunuz ki, “‘PYD terör
örgütüdür’ diyebiliyor musunuz?” diye bağırıyorsunuz. Genel Başkanınız bunu
söylüyor, liderleriniz bunu söylüyor, bakanlarınız bunu söylüyor. Biz diyoruz
ki: “’Siz PYD terör örgütüdür’ diyebildiniz mi?” Bunu söylediniz mi, bunu
açıkladınız mı? “Efendim, o ayrıntıdır, onu söylemeye ne gerek var, zaten PKK
ile PYD birdir.” falan diyorsunuz. Biz de diyoruz ki: “Siyasette bir öyle bir
böyle yoktur. Öyle yaptığınız için dış siyaset bu noktaya gelmiştir.” diyoruz.
Man
adalarını biz getirdik, arkasında duruyoruz, mahkemelere müracaat ettik. Genel
Başkanımız her grup toplantısında, sektirmeden anlatıyor. Arkadaşlarımız
dinlememişler, öyledir sanıyorum ama Cumhuriyet Halk Partisi neyi getiriyorsa
arkasında duruyor.
Saygılarla.
(CHP sıralarından alkışlar) 
BAŞKAN
– Teşekkür ediyorum Sayın Özkoç.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Buyurun Sayın Başkan.
FİLİZ
KERESTECİOĞLU DEMİR (İstanbul) – Sayın hatip konuşmasında “Bir zaman sizle kol
kola girerek bunları yaparken…” diyerek açıkça sataşmadan bulunmuştur
grubumuza. Onunla ilgili…
BAŞKAN
– Kim söz istiyor?
FİLİZ
KERESTECİOĞLU DEMİR (İstanbul) – Sibel Yiğitalp…
BAŞKAN
– Sayın Yiğitalp, buyurun.
HAYDAR
AKAR (Kocaeli) – Siz yoktunuz o dönemde, müthiş kol kolaydınız. 
SİBEL
YİĞİTALP (Diyarbakır) – Fark etmez.
HAYDAR
AKAR (Kocaeli) - Burada ne övgüler... Bizi yine vatan hainliğiyle
suçluyordunuz. Yine barışa çomak sokmakla suçluyordunuz.
FİLİZ
KERESTECİOĞLU DEMİR (İstanbul) – Gene suçluyoruz, barış için her zaman yaparız
aynı şeyi.
HAYDAR
AKAR (Kocaeli) – O tutanakları lütfen okuyun.
III.- SATAŞMALARA İLİŞKİN KONUŞMALAR
(Devam)
9.- Diyarbakır Milletvekili Sibel
Yiğitalp’in, Sakarya Milletvekili Engin Özkoç’un sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
SİBEL
YİĞİTALP (Diyarbakır) – Sayın Başkan, değerli milletvekilleri; evet, görüşme
oldu iki buçuk yıl. İyi ki de oldu, bir insanın burnu kanamadı. Keşke yine
devam etseydi, şimdiye kadar ölen hiçbir insan olmamış olacaktı. Binlerce insan
şu anda hayattaydı, ailesinin yanındaydı. Eğer gerçekten doğru düzgün, üçüncü gözün olduğu, izleme heyetinin
olduğu ve meşru zeminlerde açık olmuş olsaydı, sürmüş olsaydı... Yani bunlar
olmamışsa sorumlusu biz miyiz? Biz ülkeyi yönetmiyoruz ve hiçbir milletvekili
arkadaşımız hırsızlıktan, yolsuzluktan veya buna benzer bir sebepten dolayı
görevden alınmış değildir, vekilliği düşürülmüş değildir, aynı şekilde belediye
başkanlarımız da öyledir. Siz dediniz ya... Siyasi bir karar olarak
dokunulmazlıkların, vekilliklerin kaldırılması konusunda, ortaklaşma konusunda
bir açıklama yaptığınız için ben söylüyorum. Niye sadece bizim 7 arkadaşımızın
vekilliği düşürülüyor? Hiç kimsenin bir suçu, kabahati yok mu? Niye yok yani?
Neden? HDP olmadığı için.
ENGİN
ÖZKOÇ (Sakarya) – Biz de onu söylüyoruz.
SİBEL
YİĞİTALP (Devamla) – HDP olduğu için ortaklaştınız. Bence bu konuda bir öz
eleştiri hakkınız var. Tarih size bunu emrediyor, halk size bunu emrediyor, öz
eleştiri vermek zorundasınız. Sosyal demokrat kimliği iddiasında iseniz bugün
dokunulmazlıkların kaldırılması noktasındaki tutumunuzdan dolayı öz eleştiri
verme gibi bir sorumluluğunuz var. 
Şimdi
yine söylüyorum: Bir insanın burnu kanamasın, kimse ölmesin, yeter ki bu
ülkeye, bu topraklara barış gelsin. Bunun için her şeyi yapmaya hazırız. Kim
olursa olsun, ne olursa olsun, ilkeli, gerçekten adaletli eşitlik hukukunda her
şeyi yapmaya da hazırız diyorum, hepinizi saygıyla selamlıyorum. (HDP
sıralarından alkışlar) 
BAŞKAN
– Teşekkür ederim Sayın Yiğitalp.
ENGİN
ÖZKOÇ (Sakarya) – Sayın Başkanım, daha fazla uzatmamak için kayıtlara geçsin
diye söylüyorum.
Değerli
arkadaşımız gerçekten bazı konuşmaları kaçırmış ya da Mecliste bulunmamış,
anlayışla karşılıyorum. Cumhuriyet Halk Partisinin Türkiye’deki Kürt sorununa
da güneydoğu sorununa da -nasıl adlandırırsak adlandıralım- Türkiye’de yaşayan
insanlarımızla ilgili sorunlara da net bir bakış açısı vardır. Bizler hepimiz kardeşiz,
birlikteyiz ve beraber yaşamanın bir yolunu bulmalıyız. Bunu kapalı kapılar
ardında yapmamalıyız, bunu birlikte millet iradesiyle seçildiğimiz Türkiye
Büyük Millet Meclisinde yapmalıyız. 
Bizimle
beraber kol kola girmemeyi o zamanlar sizler tercih ettiniz, biz de sessiz
kaldık. Bugün hâlâ arkasındayız, dokunulmazlıklarla ilgili “Bizim
dokunulmazlıklarımız kaldırılsın ama onlar yargılansın.” dedik. Yargılanacak
taraf, divanıharpte yargılanması gereken, bu ülkenin rızkını, masumların ve
mazlumların kendi vergileriyle alınan paralarını ceplerine koyan insanlardır.
Bugün de bunun arkasındayız. 
Sağ
olun. (CHP sıralarından alkışlar) 
BAŞKAN
– Teşekkür ediyorum Sayın Özkoç. 
VIII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- 689 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/835) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 483) (Devam)
BAŞKAN
- Sayın milletvekilleri, şimdi söz sırası Cumhuriyet Halk Partisi Grubu adına
Afyonkarahisar Milletvekilimiz Sayın Burcu Köksal’a aittir. 
Sayın
Köksal, süreniz on dakika. 
Buyurun
efendim. (CHP sıralarından alkışlar) 
CHP
GRUBU ADINA BURCU KÖKSAL (Afyonkarahisar) – Teşekkürler Sayın Başkan. 
Sayın
Başkan, değerli milletvekilleri; OHAL’de Hükûmete verilen yetki darbeyle,
FETÖ’yle mücadele etme yetkisi. Ancak, OHAL’in ilan edildiği 20 Temmuz 2016
tarihinden bu yana, OHAL’de verilen yetkinin dışına çıkıldığını görüyoruz.
OHAL
sayesinde AKP’nin Meclisi kenara getirip Türkiye’ye keyfî bir yönetim çabası
kurma girişimini asla göz ardı edemeyiz. OHAL’de alınan tedbirler güya ilgili
tehlikeye karşı koymak amacına yönelik öyle mi? Peki, o zaman Kamu İhale
Yasası’ndaki değişiklik, Bankacılık Kanunu’nda yapılan değişiklik, İşsizlik
Sigortası Kanunu’nda yapılan değişiklik; Toplu İş Sözleşmesi, Sendikalar
Kanunu’nda yapılan değişikliğin OHAL’le ne alakası var? AKP iktidarında
çıkarılan OHAL KHK’leriyle Meclis iradesi açıkça ve aleni bir şekilde gasbedilmektedir.
Bir yandan Meclis iradesi yok sayılırken bir yandan da haklarında hiçbir hüküm
bulunmayan binlerce kamu görevlisi sırf muhalif yurttaşlara gözdağı vermek için
görevlerinden ihraç edilmektedir. Bu insanlar görevlerinden ihraç edildiğinde
hiç düşünüyor musunuz ne yer, ne içerler? Bir kişiyi ihraç ediyorsunuz, bir
aileyi perişan ediyorsunuz. Ama, gerçi AKP Isparta İl Başkanınız bu memurlarla,
ihraç edilen memurlarla ilgili “Ne yiyip ne içerler, nasıl geçinirler?”
sorusuna “Ağaç kökü yesinler.” demişti. Bu ülke bunu da unutmadı. 
İhraçlarla
ilgili diyorsunuz ki: “Kamudaki FETÖ’cüleri temizleme ihtiyacı doğdu, onun için
biz OHAL KHK’leri çıkartıyoruz.” Bir zamanlar liyakati yerle yeksan edip kendi
elinizle devlet kadrolarına yerleştirdiğiniz FETÖ’cüleri şimdi suçlu suçsuz
bakmadan çıkardığınız KHK’lerle ihraç ediyorsunuz. Hani, tabiri caizse,
çıkardığınız OHAL KHK’leriyle yaptığınız ihraçlarda sapla samanı karıştırdınız,
at izi it izine karıştı. Suçlu suçsuz, gerçekten FETÖ’cü mü değil mi
bakmaksızın neredeyse önünüze gelen herkesi, muhalif gördüğünüz herkesi OHAL
KHK’leriyle ihraç ediyorsunuz. Bakın, size tarihten bir örnek vereceğim. 
Sayın
Başkan, lütfen salonun sessizliğini sağlar mısınız. 
İSMAİL
TAMER (Kayseri) – Salon sessiz ya.
BAŞKAN
– Sayın milletvekilleri…
BURCU
KÖKSAL (Devamla) – Lütfen dinleyin. AKP Grubu, dinleyin, size söylüyorum.
Bugüne kadar Cumhuriyet Halk Partisini dinlemediniz, dinlemediğiniz için de hep
hata yaptınız. Basiretsizliklerinizi gördük. Onun için, dinleyin Cumhuriyet
Halk Partisini. (CHP sıralarından “Bravo” sesleri, alkışlar) 
BAŞKAN
– Lütfen Sayın milletvekilleri, yerlerimize oturur muyuz.
BURCU
KÖKSAL (Devamla) – Tarihten bir örnek vereceğim: Kurtuluş Savaşı’mızda millî
mücadeleye katılmamış, millî mücadeleye karşı çıkmış kamu görevlilerinin
devletten temizlenmesi ihtiyacı doğmuştu. O gün dahi Meclis, bu Gazi Meclis bu
işi yaptı, yürütmeye bırakmadı. Ne yaptı? O gün Mecliste 2 ayrı kanunla hem
askerî hem de sivil kamu görevlilerinin görevden alınmalarına ilişkin düzenlemeler
yapıldı ve nihayetinde 1928 yılında bu 2 kanun, 1923 ve 1926 tarihli bu 2 kanun
kapsamında alınan ihraç kararlarını yeniden incelemek üzere bir kurul
oluşturulmasını öngören bir yasa çıkarıldı. O günün Türkiye’si, o günün genç
cumhuriyeti bugünden çok daha demokrat, çok daha hukuka saygılıydı. O günün
Türkiye’si millî iradenin tecellisi Türkiye Büyük Millet Meclisinde çare
aramıştı ama bugünün Türkiye’sinde AKP iktidarı çareyi millî iradenin tecellisi
Millet Meclisinde değil, çareyi Beştepe’deki kaçak sarayda arıyor ne yazık ki.
İşte bu yüzden bu sıkıntıları yaşıyoruz. (CHP sıralarından alkışlar) Ama o
günün Türkiye’sinin bir farkı var. O günün Türkiye’sinde bu ülkenin gelmiş
geçmiş en büyük devrimcisi Mustafa Kemal Atatürk vardı ve Mustafa Kemal Atatürk
demokrasiye inanıyordu, cumhuriyete inanıyordu, millî iradeye inanıyordu. İşte,
o yüzden o gün bu hatalar yapılmadı. Ama bugün bu ülkeyi âdeta bir tek adam
yönetiyor, iki dudağının arasından çıkan kararlarla karar alıyorsunuz. Nerede
sizin millî iradeniz ya? Halktan aldığınız yetkiyi böyle mi kullanıyorsunuz? Bu
insanlar böyle mi oy verdi size? “Gelin, tek adamın dediğini yapın, sarayın
istediği şekilde bu ülkeyi yönetin.” diye mi bu yetkiyi aldınız siz? Hiç mi
sorumluluğunuz yok millî iradeye, seçmenlerinize?
Faaliyetlerinde
hukuka aykırılık var mı, yok mu; FETÖ'yle irtibatlı mı, değil mi diye doğru
dürüst bakılmaksızın yüzlerce sivil toplum kuruluşu kapatıldı, üniversiteler
kapatıldı, şirketlere el konuldu ve üçüncü kişiler alacaklarını talep edemez
hâle geldi. Örneğin, kapatılan bir STK’ya veya üniversiteye iş yapmış, mal
satmış, FETÖ'yle hiçbir ilişkisi bulunmayan temiz bir şirketin bundan doğan bir
alacağı varsa bu alacağını alamamasının darbeyle, terörle ne alakası var? Ben
bunu soruyorum, bu adamın suçu ne? 
Bakın,
ben hukukçuyum. Hukukta iyi niyetli üçüncü şahsın iyi niyeti korunuyor ama AKP
Türkiyesi’nde maalesef iyi niyetli üçüncü şahsın iyi niyeti korunmuyor, yeni
bir düzen getirdiniz âdeta. 
Belediye
başkanlarınız resmen baskıyla görevden el çektiriliyor. Balıkesir Belediye
Başkanı ne demişti hatırlayalım: “Yolsuzluğunuz yok, usulsüzlüğünüz yok,
başarısızlığınız yok, FETÖ bağlantınız yok ama evinize, ailenize kadar ulaşan
tehditler var. Katlanacak bir durum olmanın ötesine geçmiştir.” diyor. Bunun adı
istifa değildir, bunun adı açıkça zorbalıktır. 
Şimdi,
istifa eden bu belediye başkanlarıyla ilgili derhâl soruşturma başlatılmalıdır.
Eğer bu başkanlar suçsuzsa neden zorla istifa ettirildi? Suçluysa da istifa
etmekle bu işi çözemezsiniz, yargı önünde mutlaka ama mutlaka hesap vermelidir.
Adaleti
yok ettiniz siz. Adaletin olmadığı bir yerde devlet olmaz arkadaşlar. Kendi
adaletinizi kurmaya kalkıyorsunuz. Lütfen, bu ülkede bunu yapmayın, en büyük
zararı buradan veriyorsunuz. 
OHAL
KHK’lerinin belki de en görünmeyen mağdurları, okulları kapatılan askerî
öğrenciler, bunların hepsini sorgusuz sualsiz FETÖ’cü ilan ettiniz, “vatan
haini” diye âdeta fişlediniz bu çocukları. Ne diyorlar biliyor musunuz: “Biz
soru çalmadık, hakkımızı istiyoruz, hakkımızı verin.” diyorlar. Bir güvenlik
soruşturmasını dahi bu çocuklara çok görüyorsunuz. Bakan Bey’le görüştüm, diyor
ki: “Bu okulların hepsini FETÖ ele geçirmiş, bu çocukların hepsi FETÖ’cü.”
Nereden biliyorsunuz? “Öyle bir yapılanma var. E, arada tek tük belki suçsuz olabilir.”
Böyle bir kanıya nasıl varılır ya? Bir insanla ilgili araştırma, soruşturma
yapmadan “Bu FETÖ’cü” diye nasıl söyleyebiliyorsunuz? Kaldı ki, iddia ettiği
gibi tek tük FETÖ’cü olmayan öğrenci varsa bile biz bir kişinin hakkını dahi
korumak zorunda değil miyiz arkadaşlar? Böyle bir adalet olur mu? Bu
hakkaniyete sığar mı? 16 binin üzerinde askerî öğrenci çalınan hayatlarını,
kırılan onurlarını ve şereflerini istiyorlar sizden, bunu bir an önce, bu ayıbı
bir an önce giderelim. 
Hukuk
işlemiyor bu ülkede ve yargısız infazlar da maalesef, son hızla devam ediyor.
Türkiye'ye artık hukuk devleti diyemeyecek hâle geldik. OHAL rejimi resmen
kalıcı olmaya başladı. Bakın, bir hukuk devleti her şeyden evvel anayasaya ve
taraf olduğu uluslararası sözleşmelere bağlı olan bir devlettir. Peki,
bakıyorum Türkiye'ye OHAL’de, maalesef, Anayasa, kuvvetler ayrılığı, yargı
bağımsızlığı, adil yargılanma hakkı, masumiyet karinesi, adalete erişim hakkı,
basın ve ifade özgürlüğü, üniversitelerin özerkliği başta olmak üzere hukuk
devletinin temel niteliklerinin en önemli mekanizmaları devre dışı bırakılarak
hukuk güvenliği maalesef, yok edilmiş. Ve avukat ile müvekkilini aynı statüye
koyan, avukatlık mesleğini icra edilemez kılan, savunma hakkını kısıtlayan öyle
düzenlemeler getirilmiş ki hukuk devletiyle bağdaştırılamıyor, bu OHAL’in en
büyük ayıplarından birisi.
Ve
OHAL’i siz maalesef, daha önce yapamadığınız düzenlemeleri yapmak için bir
fırsat avcılığına dönüştürdünüz. OHAL, sizin iktidarınızı sürdürmeniz ve siyasi
rakiplerinizi ya da kendinize muhalif gördüklerinizi yok etme aracı değildir.
Bunu hiçbir zaman unutmayın. 
Buradan
sesleniyorum: Her zaman da söylüyoruz Cumhuriyet Halk Partisi olarak: Gelin,
olağanüstü hâli kaldıralım. Huzurlu ve güvenli yarınlar için bu ülkenin insan
haklarına saygılı, demokrasiye bağlı, üstünlerin hukukunu değil, hukukun
üstünlüğünü benimseyen, yoksulluğu ve yolsuzluğu tarihe gömmüş bir Türkiye’ye
ihtiyacı var. Gelin…
(Mikrofon
otomatik cihaz tarafından kapatıldı) 
BURCU
KÖKSAL (Devamla) – Lütfen… Tamamlayacağım, bir dakika süre istiyorum Sayın
Başkan.
BAŞKAN
– Sözlerinizi tamamlamak üzere bir dakika ek süre veriyorum. 
Buyurun.
BURCU
KÖKSAL (Devamla) – Teşekkür ediyorum Sayın Başkan.
Diyorum
ki: Gelin, olağanüstü hâli kaldıralım, piyasalar nefes alsın. Gelin, olağanüstü
hâli kaldıralım, Türkiye’de yatırımları teşvik edelim, böylece işsiz binlerce
gencimize istihdam olanağı sağlayalım. Ve gelin, olağanüstü hâli kaldıralım,
Türkiye’deki bu demokrasi ayıbına hep beraber bir son verelim. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Köksal.
Sayın
milletvekilleri, gruplar adına konuşmalar tamamlanmıştır. 
Kanun
hükmünde kararnamenin tümü üzerindeki görüşmeler tamamlanmıştır.
Şimdi
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir.
1’nci
maddeyi okutuyorum:

OLAĞANÜSTÜ HAL KAPSAMINDA BAZI TEDBİRLER ALINMASI
HAKKINDA KANUN HÜKMÜNDE KARARNAME(x)

Olağanüstü hal kapsamında bazı tedbirler alınması;
Anayasanın 121 inci maddesi ile ‘25/10/1983 tarihli ve 2935 sayılı Olağanüstü
Hal Kanununun 4 üncü maddesine göre, Cumhurbaşkanının başkanlığında toplanan
Bakanlar Kurulu’nca 17/4/2017 tarihinde kararlaştırılmıştır.

Kamu personeline ilişkin tedbirler
MADDE 1- (1) Terör örgütlerine veya Milli Güvenlik
Kurulunca Devletin milli güvenliğine karşı faaliyette bulunduğuna karar verilen
yapı, oluşum veya gruplara üyeliği, mensubiyeti veya iltisakı yahut bunlarla
irtibatı olan ve ekli (1) sayılı listede yer alan kişiler kamu görevinden başka
hiçbir işleme gerek kalmaksızın çıkarılmıştır. Bu kişilere ayrıca herhangi bir
tebligat yapılmaz. Haklarında ayrıca özel kanun hükümlerine göre işlem tesis
edilir.

(2) Birinci fıkra gereğince kamu
görevinden çıkarılan kişilerin, mahkûmiyet kararı aranmaksızın rütbe ve/veya
memuriyetleri alınır ve bu kişiler görev yaptıkları teşkilata yeniden kabul
edilmezler; bir daha kamu hizmetinde istihdam edilemezler, doğrudan veya
dolaylı olarak görevlendirilemezler; bunların uhdelerinde bulunan her türlü
mütevelli heyet, kurul, komisyon, yönetim kurulu, denetim kurulu, tasfiye
kurulu üyeliği ve sair görevleri de sona ermiş sayılır. Bunların silah
ruhsatları, gemi adamlığına ilişkin belgeleri ve pilot lisansları iptal edilir
ve bu kişiler oturdukları kamu konutlarından veya vakıf lojmanlarından onbeş
gün içinde tahliye edilir. Bu kişiler özel güvenlik şirketlerinin kurucusu,
ortağı ve çalışanı olamazlar. Bu kişiler hakkında bakanlıkları ve kurumlarınca
ilgili pasaport birimine derhal bildirimde bulunulur. Bu bildirim üzerine
pasaport birimlerince pasaportlar iptal edilir.

(3) Birinci fıkra kapsamında kamu
görevinden çıkarılanlar, varsa uhdelerinde taşımış oldukları büyükelçi, vali
gibi unvanları ve müsteşar, kaymakam ve benzeri meslek adlarını ve sıfatlarını
kullanamazlar ve bu unvan, sıfat ve meslek adlarına bağlı olarak sağlanan
haklardan yararlanamazlar.
BAŞKAN
– 1’inci madde üzerinde söz isteyen? Yok.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:

İade hükümleri
MADDE 2- (1) Ekli (2) sayılı listede yer alan kamu
görevlileri, ilgili kanun hükmünde kararnamenin eki listelerin ilgili
sıralarından çıkarılmıştır.

(2) İlgili kanun hükmünde kararname hükümleri, birinci
fıkrada belirtilen kişiler bakımından tüm hüküm ve sonuçlarıyla birlikte ilgili
kanun hükmünde kararnamenin yayımı tarihinden geçerli olmak üzere ortadan
kalkmış sayılır. Söz konusu personelden bu maddenin yürürlük tarihinden
itibaren on gün içerisinde göreve başlamayanlar çekilmiş sayılır. Bu kapsamda
göreve başlayanlara, kamu görevinden çıkarıldıkları tarihten göreve
başladıkları tarihe kadar geçen süreye tekabül eden mali ve sosyal hakları
ödenir. Bu kişiler, kamu görevinden çıkarılmalarından dolayı herhangi bir tazminat
talebinde bulunamaz. Bu personelin görevlerine iadesi, kamu görevinden
çıkarıldıkları tarihte bulundukları yöneticilik görevi dışında öğrenim
durumları ve kazanılmış hak aylık derecelerine uygun kadro ve pozisyonlara
atanmak suretiyle de yerine getirilebilir. Bu maddeye ilişkin işlemler ilgili
bakanlık ve kurumlar tarafından yürütülür. 
BAŞKAN
– 2’nci madde üzerinde söz isteyen? Yok. 
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir. 
3’üncü
maddeyi okutuyorum: 

Kurum ve kuruluşlara ilişkin tedbirler
MADDE 3- (1) Terör örgütlerine veya Milli Güvenlik
Kurulunca Devletin milli güvenliğine karşı faaliyette bulunduğuna karar verilen
yapı, oluşum veya gruplara aidiyeti, iltisakı veya bunlarla irtibatı olan ve
ekli (3) sayılı listede yer alan gazete, dergi, vakıflar, dernekler ve özel
sağlık kuruluşları kapatılmıştır.

(2) Birinci fıkra kapsamında kapatılan kurum ve
kuruluşlara ait olan taşınırlar ile her türlü mal varlığı, alacak ve haklar,
belge ve evrak ilgisine göre Hâzineye veya Vakıflar Genel Müdürlüğüne bedelsiz
olarak devredilmiş sayılır, bunlara ait taşınmazlar tapuda resen ilgisine göre
Hazine veya Vakıflar Genel Müdürlüğü adına, her türlü kısıtlama ve taşınmaz
yükünden ari olarak tescil edilir. Bunların her türlü borçlarından dolayı
hiçbir şekilde Hâzineden veya Vakıflar Genel Müdürlüğünden bir hak ve talepte
bulunulamaz. Devire ilişkin işlemler ilgili tüm kurumlardan gerekli yardımı
almak suretiyle Maliye Bakanlığı tarafından yerine getirilir.

(3) Ekli (4) sayılı listede yer alan dernekler, ilgili
kanun hükmünde kararnamenin eki listelerin ilgili sıralarından çıkarılmıştır.
İlgili kanun hükmünde kararname hükümleri, söz konusu dernekler bakımından tüm
hüküm ve sonuçlarıyla birlikte ilgili kanun hükmünde kararnamenin yürürlük
tarihinden geçerli olmak üzere ortadan kalkmış sayılır. Buna ilişkin işlemler
ilgisine göre İçişleri Bakanlığı ve Maliye Bakanlığı tarafından yerine
getirilir.
BAŞKAN
– 3’üncü madde üzerinde söz isteyen? Yok. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir. 
4’üncü
maddeyi okutuyorum: 

Yurtdışında öğrenim görenler
MADDE 4- (1) 8/4/1929 tarihli ve 1416 sayılı Ecnebi
Memleketlere Gönderilecek Talebe Hakkında Kanuna tabi öğrencilerden, terör
örgütlerine veya Milli Güvenlik Kurulunca Devletin milli güvenliğine karşı
faaliyette bulunduğuna karar verilen yapı, oluşum veya gruplara aidiyeti,
iltisakı veya bunlarla irtibatı olan ve ekli (5) sayılı listede yer alanların
öğrencilikle ilişikleri kesilmiştir. Bunlar hakkında 18/10/2016 tarihli ve 6749
sayılı Olağanüstü Hal Kapsamında Alınan Tedbirlere İlişkin Kanun Hükmünde
Kararnamenin Değiştirilerek Kabul Edilmesine Dair Kanunun 4 üncü maddesinin
ikinci ve üçüncü fıkraları hükümleri uygulanır. Bunların bu kapsamda gördükleri
eğitimlere ilişkin olarak denklik işlemleri yapılmaz ve bunlar söz konusu
eğitimleri kapsamındaki akademik unvan ve
derecelerine bağlı haklardan yararlanamazlar.

BAŞKAN
– 4’üncü madde üzerinde söz isteyen? Yok.
4’üncü
maddeyi oylarınıza sunuyorum: Kabul edenler... Kabul etmeyenler... 4’üncü madde
kabul edilmiştir. 
5’inci
maddeyi okutuyorum:

Değişiklik hükümleri
MADDE 5- (1) 15/8/2016 tarihli ve 670 sayılı Olağanüstü
Hal Kapsamında Alınması Gereken Tedbirler Hakkında Kanun Hükmünde Kararnamenin
5 inci maddesinin birinci fıkrasına “Fethullahçı Terör Örgütü (FETÖ/PDY)’ne”
ibaresinden sonra gelmek üzere “veya diğer terör örgütlerine” ibaresi ve aynı
maddenin sonuna aşağıdaki fıkra eklenmiştir.

“(8) Bu madde hükümleri 20/7/2016 tarihli ve 2016/9064
sayılı Bakanlar Kurulu Kararıyla ülke genelinde ilan edilen olağanüstü hal
kapsamında yürürlüğe konulan kanun hükmünde kararnameler uyarınca
gerçekleştirilen bütün kapatma işlemleri hakkında uygulanır.”

(2) 3/10/2016 tarihli ve 675 sayılı Olağanüstü Hal
Kapsamında Bazı Tedbirler Alınması Hakkında Kanun Hükmünde Kararnamenin 12 nci
maddesine aşağıdaki fıkralar eklenmiştir.

“(2) Birinci fıkrada belirtilen taşınmazların
devredildiği üçüncü kişilerin terör örgütlerine veya Milli Güvenlik Kurulunca
Devletin milli güvenliğine karşı faaliyette bulunduğuna karar verilen yapı,
oluşum veya gruplara üyeliği, mensubiyeti, iltisakı veya irtibatı olması
halinde, taşınmaz üzerinde aynı faaliyete devam edildiğine bakılmaksızın devir
işlemleri muvazaalı kabul edilir ve tapuda ilgisine göre Hazine veya Vakıflar
Genel Müdürlüğü adına her türlü kısıtlama ve taşınmaz yükünden ari olarak resen
tescil edilir.

(3) Bu madde kapsamında görülmekte olan davalarda
konusuz kalma nedeniyle davanın esası ve yargılama giderleri hakkında karar
verilmesine yer olmadığına hükmedilir.”
BAŞKAN
– 5’inci madde üzerinde söz isteyen? Yok.
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir. 
6’ncı
maddeyi okutuyorum:

Yürürlük
MADDE 6- (1) Bu Kanun Hükmünde Kararname yayımı
tarihinde yürürlüğe girer. 

BAŞKAN
– 6’ncı madde üzerinde söz isteyen? Yok. 
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir. 
7’nci
maddeyi okutuyorum: 

Yürütme: 
MADDE 7- (1) Bu Kanun Hükmünde Kararname hükümlerini
Bakanlar Kumlu yürütür.
BAŞKAN
– 7’nci madde üzerinde söz isteyen? Yok. 
7’nci
maddeyi oylarınıza sunuyorum: Kabul edenler… Kabul etmeyenler… 7’nci madde
kabul edilmiştir. 
Komisyonun
bir redaksiyon talebi vardır. 
Buyurun
Sayın Başkan. 
İÇİŞLERİ
KOMİSYONU SÖZCÜSÜ MUSTAFA BALOĞLU (Konya) – Sayın Başkanım, görüşülmekte olan
kanun hükmünde kararnamenin adının “Olağanüstü Hâl Kapsamında Bazı Tedbirler
Alınması Hakkında Kanun Hükmünde Kararnamenin Kabul Edilmesine Dair Kanun”
şeklinde değiştirilmesi, ayrıca metinde geçen ve görüştüğümüz kanun hükmünde
kararnameye atıfta bulunan “kanun hükmünde kararname” ibarelerinin “kanun”
olarak değiştirilmesine yönelik redaksiyon talebimiz vardır. 
Takdirlerinize
arz ederim. 
BAŞKAN
– Talebiniz kayıtlara geçmiştir. Redaksiyon işlemi kanunun yazımı sırasında
Başkanlığımızca gerçekleştirilecektir. 
Sayın
milletvekilleri, kanun hükmünde kararnamenin tümünü oylarınıza sunuyorum: Kabul
edenler… Kabul etmeyenler… Kanun hükmünde kararname kabul edilmiş ve
kanunlaşmıştır. 
Sayın
milletvekilleri, 3’üncü sırada yer alan 692 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname ile İçtüzük’ün
128’inci Maddesine Göre Doğrudan Gündeme Alınmasına İlişkin Türkiye Büyük
Millet Meclisi Başkanlığı Tezkeresi’nin görüşmelerine başlayacağız. 
3.- 692 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/863) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi (S. Sayısı: 498) (x)
BAŞKAN
– Komisyon? Yerinde.
Hükûmet?
Yerinde.
Komisyon
Raporu 498 sıra sayısıyla bastırılıp dağıtılmıştır.
Kanun
hükmünde kararnamenin tümü üzerinde söz isteyenler: Gruplar adına, Milliyetçi
Hareket Partisi Grubu adına Adana Milletvekilimiz Mevlüt Karakaya, Halkların
Demokratik Partisi Grubu adına Van Milletvekilimiz Bedia Özgökçe Ertan
konuşacaklardır. 
İlk
sıra Milliyetçi Hareket Partisi Grubu adına Adana Milletvekilimiz Sayın Mevlüt
Karakaya’ya aittir. 
Sayın
Karakaya, süreniz on dakika.
Buyurun
efendim. (MHP sıralarından alkışlar) 
MHP
GRUBU ADINA MEVLÜT KARAKAYA (Adana) – Teşekkür ediyorum.
Sayın
Başkan, değerli milletvekilleri; 692 sayılı Olağanüstü Hal Kapsamında Bazı
Tedbirler Alınması Hakkında Kanun Hükmünde Kararname’ye ilişkin Milliyetçi
Hareket Partisi Grubu adına söz almış bulunuyorum. Yüce Meclisi ve Başkanlık
Divanını saygıyla selamlıyorum.
Görüşmekte
olduğumuz kanun hükmünde kararnameyle terör örgütleriyle veya Millî Güvenlik
Kurulunca devletimizin güvenliğine karşı faaliyette bulunduğu herhangi bir
yapıyla ilişki içerisinde olduğu tespit edilen kişilerin kamu görevlerinden
çıkarılması amaçlanmıştır. Ayrıca, OHAL kapsamındaki kanun hükmünde kararnamelerle
kamu görevinden ihraç edilen ancak daha sonra yapılan incelemeler sonucunda
terör örgütleriyle bir bağının olmadığı anlaşılan kişilerin de kamu görevlerine
iadeleri sağlanmıştır. Suçsuzluğu anlaşılan ve kamu görevine iade edilen
vatandaşlarımızın mağduriyetlerinin giderilmesi amacıyla personelin görevden
ayrıldığı süre boyunca alamadığı mali ve sosyal hakların kendilerine iadesi
öngörülmüş.
Değerli
milletvekilleri, bizi bugün ülke ve millet olarak içinde yaşamakta olduğumuz bu
olağanüstü hâl şartlarına getiren sebepleri ve bunların altındaki gerçekleri
millet olarak, toplum olarak, temsil edenler olarak ve özellikle de yönetenler
olarak idrak etme mecburiyetimiz var. Bizi bu olağanüstü şartları yaşama
mecburiyetinde bırakan sebep millet ve devlet bekamıza yönelmiş tehdit ve
tehlikelerin fiiliyata dönüşmüş olmasıdır. 
Milletlerin
ve onların siyasi organizasyonu olan devletlerin varlıklarına yönelen tehdit ve
tehlikelere karşı meşru müdafaa haklarını kullanmaları ve bu hakları
kullanmaları kadar doğru bir durum söz konusu değil; bu, aslında hukukun
üstünlüğünün bir gereği. 15 Temmuz 2016 gecesi millet ve devlet kendisine
yönelen tehlikeyi anında fark etmiş ve duruma el koymuştur. Devlet ve milleti
işgal girişimi, 250 kahramanın şehit olması, 2.193 vatan evladının yaralanması
ve ölçümlenmesi mümkün olmayan manevi külfetlerin yanında çok ciddi ekonomik
kayıplara da neden olmuştur. Bu felaketin hemen öncesinde, başta Diyarbakır
Sur’da olmak üzere Güneydoğu Anadolu illerinde “açılım” “çözüm” “Analar ağlamasın.”
replikleri altında ülkeyi bölmek, iç çatışmayı tetiklemek için kazılan
hendekler, açılan tüneller ve yığılan silahlar tüylerimizi ürpertmişti. Aslında
hiç kimse ne hedefinden ne de niyetinden vazgeçmiş değildir. Tehlikenin çok
yakın ve yakıcı olduğu herkesçe malumdur. Türkiye olağanüstü bir mücadele
azmiyle teröre cephe açmıştır.
Değerli
milletvekilleri, biz Milliyetçi Hareket Partisi olarak sorunun adını biliyoruz,
sorunun adı belli; sorun terör sorunudur, mücadele ise beka mücadelesidir.
Artık terörizmle her seviyede hesaplaşma zamanı gelmiştir, Zeytin Dalı Harekâtı
da millî güvenliğimizi temin ve tahkim için planlanmıştır. Zeytin Dalı Harekâtı
harama karşı helalin duruşudur; Zeytin Dalı Harekâtı caniliğe ve cehalete karşı
cesaretin vuruşudur; Zeytin Dalı Harekâtı millî bekanın varoluş, yok oluş
mücadelesidir. Suriye’nin kuzeyinde açılmak istenen terör koridorunun
kesilmesi, kurulması planlanan terör devletinin engellenmesi için Fırat
Kalkanı’ndan sonra başlatılan Zeytin Dalı Harekâtı tarihî önemde, vazgeçilmez
değerdedir. Bu süreçte kahraman Mehmetçik, masum, sivil halkın zarar görmemesi
için büyük bir dikkat ve hassasiyet göstermektedir. Çocuklara kurşun sıkmak,
kundaktaki bebeklere kıymak teröristlerin mesleğidir. Mazlumların kanını
dökmek, PYD/PKK’nın geçim kapısıdır. Sivilleri kalkan yapıp arkalarına
saklanmak, kız ve erkek çocuklarına silah verip ateşe sürmek ancak ve ancak
bölücü terör örgütünün yaptığı ve yapabileceği bir canavarlıktır. Türkiye
terörle mücadele etmektedir ve davamız haklıdır. Son silahlı hain ele
geçirilinceye kadar bu mücadele durmayacak, tavsamayacak, devam edecektir. 
Değerli
milletvekilleri, ülkemiz bugün olağan dışı koşullar altında, terör örgütlerinin
saldırısıyla karşı karşıya kalmış durumda ve olağanüstü hâl ile yönetilmektedir.
Bir ülkede olağan dışı koşullar yaşanıyorsa devletin ilk görevi millî güvenliği
sağlamak için olağanüstü tedbirleri almak ve tehlikeleri bir an önce elbette
bertaraf etmektir. 15 Temmuz akşamını hepimiz hatırlıyoruz, tepemize bomba
yağdı. Türkiye Büyük Millet Meclisinde yaşananları hepimiz biliyoruz. O gece,
Türk milleti ve Türkiye Cumhuriyeti devleti işgale kalkıldı. Dolaysıyla, böyle
bir tehdit ve tehlike karşısında elbette devlet de kendi gardını alacak ve buna
karşı meşru savunmasını yapacaktı. Biz Milliyetçi Hareket Partisi olarak bu
konudaki mücadelede her zaman devletimizin, milletimizin, Hükûmetimizin yanında
yer aldık ama bununla birlikte, bu mücadelenin yapılmasında yanlışların
önlenmesi, yeni mağduriyetlerin oluşturulmaması, haksızlıkların olmaması için
de gerekli çalışmaların, titizliklerin gösterilmesi gerektiğini de her
platformda ifade etmeye çalıştık. Nitekim, bu konuyla ilgili mücadele
başladığında Milliyetçi Hareket Partisi olarak partimizde bir komisyon
oluşturduk, bu konuyla alakalı olarak mağdur olduklarını söyleyen, şikâyette
bulunanların bize yaptığı müracaatlarını dikkate aldık ve bunları Hükûmetle,
devletin ilgili birimleriyle paylaşmaya çalıştık. Bugün de ifade ediyoruz ki bu
konuyla ilgili mücadele yapılırken bazı haksızlıkların önüne geçilmesi, yapılan
yanlışların, hataların bir an önce düzeltilmesi gerektiğini her platformda
söylüyoruz. Elbette böyle büyük bir mücadelenin içerisinde yanlışlar olacaktır,
hatalar olacaktır, sıfır hatayla bir mücadelenin, bu kadar devasa bir beka mücadelesinin
yapılmasını beklememek lazım. Burada asıl yapılması gereken de bu hata ve
yanlışların bir an önce düzeltilerek doğrulara kavuşturulması gerektiğidir. Ki,
bu kararnamede, kısmen de olsa kanun hükmündeki kararnamelerle geri iadeleri
görüyoruz, haksızlıkların veya baştan söylenen, terör örgütüyle bağlantılı
olmadığına ilişkin tespitlerin yapıldığını buralardan görüyoruz. Elbette bu
konuyla ilgili mağdur duruma düştüğünü ifade eden çok sayıda müracaat var,
şikâyetler var, bunların içerisinde haklısı-haksızı mutlaka ayırt edilmeli ama
bir an önce de hak ve adalet yerini bulmalıdır diyor, yüce heyetinizi tekrar
saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Karakaya. 
Söz
sırası Halkların Demokratik Partisi Grubu adına Van Milletvekilimiz Sayın Bedia
Özgökçe Ertan’a aittir. 
Sayın
Özgökçe Ertan, süreniz on dakika. 
Buyurun.
(HDP sıralarından alkışlar) 
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan. 
Genel
Kurulu saygıyla selamlıyorum. 
Evet,
ben de grubum adına 692 sayılı KHK üzerine konuşmak için söz aldım. Bir buçuk
yılı aşkın bir süredir OHAL rejimi altında yönetiliyoruz ve OHAL rejiminin en
önemli aracı, binlerce hukuksuzluğu barındıran KHK’lerdir, bu konuda çok defa
konuştuk. 
Bu
süreçteki KHK’lerin dokunmadığı tek bir kişi bile kalmadı bu ülkede. OHAL’in
1’inci yılında KHK’lerle 106.771 kişi işinden, ekmeğinden oldu. İşte, 692
sayılı KHK OHAL’in 1’inci yılında, tam 15 Temmuzun yıl dönümüne saatler kala
yayımlanmıştı ve bu KHK’yle tam 7.348 kişi ihraç edildi. 
Türkiye
halkları artık bu OHAL darbesinin bitmesini, KHK zulmünün son bulmasını, işsiz
bırakılanlar ise işlerine geri dönmeyi beklerken, yıl dönümüne tam bir gün kala
hatta saatler kala binlerce insan daha işsiz kaldı. Üstelik maaşlarını
almalarına üç saat kala yayımladınız o KHK’yi. Belki de sırf maaşlarını
vermemek için, hem de Erdoğan “Bunları besleyecek miyiz?” dedikten hemen sonra
yayımladınız. 
Sayın
milletvekilleri, bu KHK de dâhil, her bir KHK’nin yarattığı etki bakımından
yeni Türkiye’nin panoramasını anlatmaya çalışacağım. Mesela, 675 sayılı KHK ile
11 bine yakın kamu emekçisi görevlerinden ihraç edildi. Yine, Dicle Haber
Ajansı, Jin Haber Ajansı, Özgür Gündem, Azadiya Welat gazetesiyle beraber çok
sayıda gazete ve dergi kapatıldı. 
676
sayılı KHK’yle mesela yargıya ve savunmaya çok ağır darbeler vuruldu. Bu KHK’de
avukat ile hükümlünün görüşmesinin neredeyse altı aya kadar yasaklanması ve
görüşmedeki dokümanların örneğinin alınması, görüşmenin de kaydedilmesinin yolu
açılmış, savunma hakkının dokunulmazlığı ve kutsallığı böylece hiçe sayılmıştı.

Öte
yandan, avukatları baskı altına almayı hedefleyen düzenlemeler var ki bu
uygulama, bu düzenleme çok daha vahim. Avukatlar hakkında terör suçlamasıyla
soruşturma ya da kovuşturma açılması hâlinde bile bu tip takip ettiği
davalardan yasaklanmasına dair düzenleme bu KHK’yle getirilmişti. 
Yine,
terör suçlamalarındaki yargılamalarda müdafi sayısının 3’le sınırlandırılması
çok daha başka bir vahim örnek, bir düzenleme. Bu düzenlemeyle özellikle 3
müdafi sınırlaması yapılmasının hâkimin sanığı peşinen terör suçlusu olarak
gördüğünü ve ihsasırey anlamına geldiğini belirtmemiz gerekiyor. Bu
düzenlemenin kendisi başlı başına yargı bağımsızlığını ve tarafsızlığını
etkileyen bir düzenlemedir. 
Açıkçası,
bu düzenlemelerle hiç şüphesiz ki adaletin tecellisi, genel hukuk prensibinin
en önemli ayaklarından biri olan savunma bir kez daha darbe almıştır. Bu
düzenlemelerin yargıya ağır saldırı anlamına geldiğini, adil yargılanma
hakkının yok edilmek istendiğini, açıkçası yargıyı tek tipleştirmenin, baskı
altına almanın yollarından biri olduğunu vurgulamak isterim. 
Ama
unutmayınız ki bu ülkede hukukun üstünlüğüne inanan hukukçular da avukatlar da
bu uygulamalara ve düzenlemelere sessiz kalmadılar, kalmayacaklar da, itirazlar
günbegün yükseliyor. Bugün sizler de belki görmüşsünüzdür, basına yansıdı,
örneğin Yozgat’tan bir itiraz var. Yozgat’ta Sayın Bekir Bozdağ’ın
meslektaşları ve bizlerin de meslektaşları bu konuya itiraz etmişler ve şikâyet
etmişler, çok haklı olarak “Avukatlığın temel ilkelerinden biri itibarını
korumaktır.” demişler ve devamında “Savunma mesleğine ve savunmanın kapsamına
yönelik kısıtlamaların, el atmaların gerçekleştirilmesinde bir avukatın rol
alması, üstelik etkili ve yetkili bir biçimde rol alması düşünülemez ve kabul
edilemez.” denerek hakkında şikâyetler ve itirazlar yükselmiş. Biz de buradan,
gerçekten,bu yürekli çıkışı gösteren sevgili meslektaşımızı kutlamak istiyoruz.

Yine,
takip eden 676 sayılı KHK’yle rektörlük seçimleri kaldırılmıştı. 20 Temmuz
2016’da sadece üç ay için toplumdan rıza istenen OHAL ilanıyla bizler OHAL’in
kesinlikle üç ay sürmeyeceğini daha o günlerde belirtmiştik ve artık Türkiye’de
hiçbir şeyin eskisi gibi olmayacağını da öngörmüştük. Nitekim Sayın Erdoğan
OHAL’in manasını hemen şu cümleyle açıklamıştı: “Normal zamanlarda
yapamadığımızı OHAL’le yapıyoruz.” demişti. Sadece normal zamanlarda değil,
hiçbir koşulda yapılmaması gerekenleri OHAL’le yaptınız, KHK’lerle yaptınız,
tutuklamalarla, dayatmalarla yaptınız, yapmaya devam ediyorsunuz ve Türkiye
toplumunu belirsizliğe, güvensizliğe, korkuya, baskıya teslim etmiş bu iklimde
bu toplumu yönettiğinizi düşünüyorsunuz. Aslında bu tabloya bir yönetim
denemez. 
Sayın
milletvekilleri, OHAL’in ilanını takiben seri hâlde çıkarılan KHK’lerin içeriği
bizlere iktidarın derdinin FETÖ’yle mücadele olmadığını, toplumsal muhalefeti
sindirmek olduğunu her bir KHK’de ayrı ayrı göstermiştir. FETÖ’yle organik
bağını hiçbir zaman gizlemeyen büyük şirketlerin sahipleri ve ortakları, polis
şefleri, elini kolunu sallayarak yurt dışına kaçarken AKP Hükûmeti çıkardığı
KHK’lerle kamu emekçilerini ihraç etmekle meşgul olmuş, koca devlet sadece
muhalif öğretmenlerle, akademisyenlerle uğraşmıştır. Akademinin içi
boşaltılmış, bu ülkenin yetişmiş nice değerli insanı ihraç edilmiş ve hatta
hedef gösterilmiş, gözaltına alınmış ya da tutuklanmıştır. Akademiler ise
aklımızla alay edercesine, son derece kifayetsiz kesimlerce doldurulmuş durumda
şu an. Şöyle bir şey yaşanmıştı mesela: Başka yayınların “içindekiler” bölümünü
doktora tezi diye sunan biri hâlâ akademisyen unvanıyla bir üniversitede
çalışıyor, maaş alıyor ve hatta “tez” denilen o kâğıtları onaylayan
üniversiteler tarafından da taltif ediliyor. Yine, başka bir skandal daha yaşandı:
“İşe alım süreçlerinde burçlar dikkate alınmalıdır.” şeklindeki, hiçbir sıradan
sohbete dahi konu olamayacak seviyedeki bir saçmalık Süleyman Demirel
Üniversitesine tez olarak sunuldu. İşte seviye bu ama diğer yandan ömrünü
insanlığa, bilime, öğrencilerine, sağlıklı bir Türkiye geleceğine adayan
yüzlerce bilim insanı üniversitelerden ihraç edilmiştir. Bu örneklerden kim
bilir daha kaç tane yaşandı ama en çok kamuoyuna yansıdığı hâliyle bizler
birkaç örneğine vâkıf olabildik. 
Öte
yandan, OHAL gerekçe gösterilerek işçi grevleri Bakanlar Kurulu kararıyla
yasaklanmakta, işçilerin haklarını aramalarının önüne geçilmektedir. AKP
Hükûmeti OHAL bahanesiyle işçi haklarının sermayenin çıkarları doğrultusunda
nasıl ellerinden alınacağının örneklerini her fırsatta sunuyor. AKP döneminde
işçiler ne zaman hak istese, ne zaman işçi sınıfı en tabii hakkı olan grev
hakkını kullanmak istese Bakanlar Kurulu devreye giriyor ve derhâl yasaklar
koyuyor. İktidarı boyunca büyük çaplı 8 grevi yasaklayan AKP Hükûmeti OHAL’in
ilanından bu yana tam 6 defa grev yasaklamıştır. Bunun son örneği 130 bin metal
işçisinin grev kararını yasaklamak olmuştu hepinizin malumu. Metal işçileri
emekleri üzerinden kâr rekoru kıran holdinglerden emeklerinin karşılığını talep
etmişler ancak AKP buna izin vermemiştir. İşte OHAL’in ve KHK’lerin bizlere
sunduğu Türkiye tablosu budur; hakların aranamadığı, hak aramanın yasaklandığı
bir Türkiye’dir. Yapılan araştırmalara göre 2001-2015 arası yıllık grev sayısı
1985-2000 dönemine göre yüzde 85 azalmıştır. 2003’ten bu yana yasaklanan grev
sayısı 14 iken bunun 6’sının son bir buçuk yılda gerçekleşmiş olmasının anlamı
gayet açıktır.
Sayın
milletvekilleri, OHAL’in oluşturduğu yeni Türkiye toplumunda bir başka husus,
toplumsal muhalefetin tamamen kontrol altına alınmak istenmesidir. Hükûmet
politikalarını eleştirmek artık adli bir suç hâline gelmiştir. Biliyorsunuz
artık ağzından “Afrin” kelimesi çıkan kişiye dahi hemen gözaltı uygulaması
yapılıyor ya da tutuklanıyor. Bugüne kadar sadece son iki haftada sosyal medya
üzerinden Afrin operasyonunu eleştiren insanlardan işte 573 kişi gözaltına
alınmış ve 34 kişi ise tutuklanmıştır. Tutuklanmayanlar ise mutlaka adli
kontrole tabi tutulmakta, haklarında yurt dışına çıkış yasağı konulmakta yani
bir anlamda büyük Türkiye hapishanesine gönderilmektedir.
Süremiz
bittiği için devam edemiyorum. 
Peki,
teşekkür ediyorum beni dinlediğiniz için, saygılar sunuyorum. (HDP sıralarından
alkışlar) 
BAŞKAN
– Teşekkür ederim.
Gruplar
adına konuşmalar tamamlanmıştır. 
Kanun
hükmünde kararnamenin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler...
Maddelere geçilmesi kabul edilmiştir. 
Birleşime
on dakika ara veriyorum.
Kapanma Saati: 21.38
ALTINCI OTURUM
Açılma Saati: 21.51
BAŞKAN: Başkan Vekili Yaşar TÜZÜN
KÂTİP
ÜYELER: Bayram ÖZÇELİK (Burdur), Vecdi GÜNDOĞDU (Kırklareli)
-----0-----
BAŞKAN – Türkiye
Büyük Millet Meclisinin 56’ncı Birleşiminin Altıncı Oturumunu açıyorum. 
498 sıra sayılı
Kanun Hükmünde Kararname’nin görüşmelerine devam ediyoruz.
Komisyon
yerinde.
Hükûmet yerinde.
1’inci maddeyi
okutuyorum:

OLAĞANÜSTÜ
HAL KAPSAMINDA BAZI TEDBİRLER ALINMASI HAKKINDA KANUN HÜKMÜNDE KARARNAME (*)
Olağanüstü hal kapsamında bazı tedbirler
alınması; Anayasanın 121 inci maddesi ile 25/10/1983 tarihli ve 2935 sayılı
Olağanüstü Hal Kanununun 4 üncü maddesine göre Cumhurbaşkanının başkanlığında
toplanan Bakanlar Kurulu’nca 5/6/2017 tarihinde kararlaştırılmıştır.
Kamu personeline ilişkin
tedbirler
MADDE 1- (1) Terör örgütlerine veya Milli Güvenlik Kurulunca
Devletin milli güvenliğine karşı faaliyette bulunduğuna karar verilen yapı,
oluşum veya gruplara üyeliği, mensubiyeti veya iltisakı yahut bunlarla irtibatı
olan ve ekli (1) sayılı listede yer alan kişiler kamu görevinden başka hiçbir
işleme gerek kalmaksızın çıkarılmıştır. Bu kişilere ayrıca herhangi bir
tebligat yapılmaz. Haklarında ayrıca özel kanun hükümlerine göre işlem tesis
edilir.

(2) Birinci
fıkra gereğince kamu görevinden çıkarılan kişilerin, mahkûmiyet kararı
aranmaksızın rütbe ve/veya memuriyetleri alınır ve bu kişiler görev yaptıkları
teşkilata yeniden kabul edilmezler; bir daha kamu hizmetinde istihdam
edilemezler, doğrudan veya dolaylı olarak görevlendirilemezler; bunların
uhdelerinde bulunan her türlü mütevelli heyet, kurul, komisyon, yönetim kurulu,
denetim kurulu, tasfiye kurulu üyeliği ve sair görevleri de sona ermiş sayılır.
Bunların silah ruhsatları, gemi adamlığına ilişkin belgeleri ve pilot
lisansları iptal edilir ve bu kişiler oturdukları kamu konutlarından veya vakıf
lojmanlarından onbeş gün içinde tahliye edilir. Bu kişiler özel güvenlik
şirketlerinin kurucusu, ortağı ve çalışanı olamazlar. Bu kişiler hakkında
bakanlıkları ve kurumlarınca ilgili pasaport birimine derhal bildirimde
bulunulur. Bu bildirim üzerine pasaport birimlerince pasaportlar iptal edilir.

(3) Birinci
fıkra kapsamında kamu görevinden çıkarılanlar, varsa uhdelerinde taşımış
oldukları büyükelçi, vali gibi unvanları ve müsteşar, kaymakam ve benzeri
meslek adlarını ve sıfatlarını kullanamazlar ve bu unvan, sıfat ve meslek
adlarına bağlı olarak sağlanan haklardan yararlanamazlar.
BAŞKAN
– 1’inci madde üzerinde söz isteyen? Yok.
1’inci
maddeyi oylarınıza sunuyorum: Kabul edenler... Kabul etmeyenler... 1’inci madde
kabul edilmiştir.
2’nci
maddeyi okutuyorum: 

İade hükümleri
MADDE 2- (1) Ekli (2)
sayılı listede yer alan kamu görevlileri, ilgili kanun hükmünde kararnamenin
eki listelerin ilgili sıralarından çıkarılmıştır.

(2) İlgili kanun
hükmünde kararname hükümleri, birinci fıkrada belirtilen kişiler bakımından tüm
hüküm ve sonuçlarıyla birlikte ilgili kanun hükmünde kararnamenin yayımı
tarihinden geçerli olmak üzere ortadan kalkmış sayılır. Söz konusu personelden
bu maddenin yürürlük tarihinden itibaren on gün içerisinde göreve başlamayanlar
çekilmiş sayılır. Bu kapsamda göreve başlayanlara, kamu görevinden
çıkarıldıkları tarihten göreve başladıktan tarihe kadar geçen süreye tekabül
eden mali ve sosyal hakları ödenir. Bu kişiler, kamu görevinden
çıkarılmalarından dolayı herhangi bir tazminat talebinde bulunamaz. Bu
personelin görevlerine iadesi, kamu görevinden çıkarıldıkları tarihte
bulundukları yöneticilik görevi dışında öğrenim durumları ve kazanılmış hak
aylık derecelerine uygun kadro ve pozisyonlara atanmak suretiyle de yerine
getirilebilir. Bu maddeye ilişkin işlemler ilgili bakanlık ve kurumlar
tarafından yürütülür.
BAŞKAN
– 2’nci madde üzerinde söz isteyen? Yok. 
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir. 
3’üncü
maddeyi okutuyorum: 

Rütbesi alınan emekli Türk
Silahlı Kuvvetleri personeli
MADDE 3- (1) Türk
Silahlı Kuvvetlerinden emekliye sevk edilen, kendi isteğiyle emekli olan,
31/1/2013 tarihli ve 6413 sayılı Türk Silahlı Kuvvetleri Disiplin Kanunu
hükümlerine göre Silahlı Kuvvetlerden ayırma cezası alan. Devlet memurluğundan
çıkarılan, sözleşmeleri fesih edilen, müstafi sayılan veya istifa eden subay,
sözleşmeli subay, astsubay sözleşmeli astsubay, Devlet memuru, işçi, uzman
erbaş, sözleşmeli erbaş ve erler ile 27/7/1967 tarihli ve 926 sayılı Türk
Silâhlı Kuvvetleri Personel Kanununun geçici 32 nci maddesi kapsamında
haklarında işlem tesis edilenlerden; terör örgütlerine veya Milli Güvenlik
Kurulunca Devletin milli güvenliğine karşı faaliyette bulunduğuna karar verilen
yapı, oluşum veya gruplara üyeliği, mensubiyeti veya iltisakı yahut bunlarla
irtibatı olduğu değerlendirilen ve ekli (3) sayılı listede yer alanların
rütbeleri alınır ve emekli kimlikleri iptal edilir. Bu kişiler kamu görevine
yeniden kabul edilmezler, doğrudan veya dolaylı görevlendirilemezler. Ayrıca
bunlar uhdelerinde taşımış oldukları mesleki unvanları ve sıfatlarını
kullanamazlar ve bu unvan ve sıfatlarına bağlı olarak sağlanan haklardan
yararlanamazlar. Bu kişilerin uhdelerinde bulunan her türlü mütevelli heyet, kurul,
komisyon, yönetim kurulu, denetim kurulu, tasfiye kurulu üyeliği ve sair
görevleri de sona ermiş sayılır. Bunların silah ruhsatları, gemi adamlığına
ilişkin belgeleri, pilot lisansları ve ilgili pasaport birimlerince
pasaportları iptal edilir. Bu kişiler özel güvenlik şirketlerinin kurucusu,
ortağı ve çalışanı olamazlar.
BAŞKAN
– 3’üncü madde üzerinde söz isteyen? Yok. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir. 
4’üncü
maddeyi okutuyorum: 

Kurum ve kuruluşlara ilişkin
tedbirler
MADDE 4- (1) Ekli (4)
sayılı listede yer alan dernek, ilgili kanun hükmünde kararnamenin eki listenin
ilgili sırasından çıkarılmıştır. İlgili kanun hükmünde kararname hükümleri, söz
konusu dernek bakımından tüm hüküm ve sonuçlarıyla birlikte ilgili kanun
hükmünde kararnamenin yürürlük tarihinden geçerli olmak üzere ortadan kalkmış
sayılır. Buna ilişkin işlemler ilgisine göre İçişleri Bakanlığı ve Maliye
Bakanlığı tarafından yerine getirilir.
BAŞKAN
– 4’üncü madde üzerinde söz isteyen? Yok.
4’üncü
maddeyi oylarınıza sunuyorum: Kabul edenler… Kabul etmeyenler… 4’üncü madde
kabul edilmiştir.
5’inci
maddeyi okutuyorum: 

Yurtdışında öğrenim görenler
MADDE 5- (1) 8/4/1929
tarihli ve 1416 sayılı Ecnebi Memleketlere Gönderilecek Talebe Hakkında Kanuna
tabi öğrencilerden, terör örgütlerine veya Milli Güvenlik Kurulunca Devletin
milli güvenliğine karşı faaliyette bulunduğuna karar verilen yapı, oluşum veya
gruplara aidiyeti, iltisakı veya bunlarla irtibatı olan ve ekli (5) sayılı listede
yer alanların öğrencilikle ilişikleri kesilmiştir. Bunlar hakkında 18/10/2016
tarihli ve 6749 sayılı Olağanüstü Hal Kapsamında Alınan Tedbirlere İlişkin
Kanun Hükmünde Kararnamenin Değiştirilerek Kabul Edilmesine Dair Kanunun 4 üncü
maddesinin ikinci ve üçüncü fıkraları hükümleri uygulanır. Bunların bu kapsamda
gördükleri eğitimlere ilişkin olarak denklik işlemleri yapılmaz ve bunlar söz
konusu eğitimleri kapsamındaki akademik unvan ve derecelerine bağlı haklardan
yararlanamazlar.
(2) Ekli (6) sayılı listede
yer alan kişi, ilgili kanun hükmünde kararnamenin eki listenin ilgili
sırasından çıkarılmıştır. İlgili kanun hükmünde kararname hükümleri, bu kişi
bakımından tüm hüküm ve sonuçlarıyla birlikte ilgili kanun hükmünde
kararnamenin yayımı tarihinden itibaren ortadan kalkmış sayılır.
BAŞKAN
– 5’inci madde üzerinde söz isteyen? Yok. 
5’inci
maddeyi oylarınıza sunuyorum: Kabul edenler… Kabul etmeyenler… 5’inci madde
kabul edilmiştir.
6’ncı
maddeyi okutuyorum: 

Geri alınan madalyalar
MADDE 6- (1)
Terör örgütlerine veya Milli Güvenlik Kurulunca Devletin milli güvenliğine
karşı faaliyette bulunduğuna karar verilen yapı, oluşum veya gruplara aidiyeti,
iltisakı veya bunlarla irtibatı olan ve ekli (7) sayılı listede yer alan
kişilere 24/10/1983 tarihli ve 2933 sayılı Madalya ve Nişanlar Kanunu
kapsamında verilmiş olan madalyalar geri alınmıştır.
BAŞKAN
– 6’ncı madde üzerinde söz isteyen? Yok. 
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir.
7’nci
maddeyi okutuyorum: 

Yürürlük
MADDE 7- (1) Bu
Kanun Hükmünde Kararname yayımı tarihinde yürürlüğe girer.
BAŞKAN – 7’nci madde üzerinde söz isteyen? Yok.
7’nci
maddeyi oylarınıza sunuyorum: Kabul edenler… Kabul etmeyenler… 7’nci madde
kabul edilmiştir.
8’inci
maddeyi okutuyorum: 

Yürütme
MADDE 8- (1) Bu Kanun
Hükmünde Kararname hükümlerini Bakanlar Kurulu yürütür.
BAŞKAN
- 8’inci madde üzerinde söz isteyen? Yok. 
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir. 
Komisyonun
bir redaksiyon talebi vardır. 
Buyurun
Sayın Başkan. 
İÇİŞLERİ
KOMİSYONU SÖZCÜSÜ MUSTAFA BALOĞLU (Konya) – Sayın Başkanım, görüşülmekte olan
498 sıra sayılı Kanun Hükmünde Kararname’nin adının “Olağanüstü Hâl Kapsamında
Bazı Tedbirler Alınması Hakkında Kanun Hükmünde Kararnamenin Kabul Edilmesine
Dair Kanun” şeklinde değiştirilmesi, ayrıca metinde geçen ve görüştüğümüz kanun
hükmünde kararnameye atıfta bulunan “kanun hükmünde kararname” ibarelerinin
“kanun” olarak değiştirilmesine yönelik redaksiyon talebimiz vardır.
Takdirlerinize
sunarım. 
BAŞKAN
- Talebiniz kayıtlara geçmiştir. Redaksiyon işlemi kanunun yazımı sırasında
Başkanlığımızca gerçekleştirilecektir. 
Sayın
milletvekilleri, kanun hükmünde kararnamenin tümünü oylarınıza sunuyorum: Kabul
edenler… Kabul etmeyenler… Kabul edilmiştir. 
Kanun
hükmünde kararname kabul edilmiş ve kanunlaşmıştır. 
Sayın
milletvekilleri, 4’üncü sırada yer alan 693 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname ile İçtüzük’ün 128’inci
Maddesine Göre Doğrudan Gündeme Alınmasına İlişkin Türkiye Büyük Millet Meclisi
Başkanlığı Tezkeresi’nin görüşmelerine başlayacağız. 
4.- 693 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/869) ile İçtüzük’ün
128’inci Maddesine Göre Doğrudan Gündeme Alınmasına İlişkin Türkiye Büyük
Millet Meclisi Başkanlığı Tezkeresi (S. Sayısı: 499) (x)
BAŞKAN
– Komisyon ve Hükûmet yerinde. 
Komisyon
raporu 499 sıra sayısıyla bastırılıp dağıtılmıştır. 
Kanun
hükmünde kararnamenin tümü üzerinde söz isteyen? Yok. 
Kanun
hükmünde kararnamenin tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Maddelerine
geçilmesi kabul edilmiştir. 
1’inci
maddeyi okutuyorum: 

OLAĞANÜSTÜ HAL KAPSAMINDA BAZI TEDBİRLER ALINMASI HAKKINDA
KANUN HÜKMÜNDE KARARNAME(X)

Olağanüstü hal
kapsamında bazı tedbirler alınması; Anayasanın 121 inci maddesi ile 25/10/1983
tarihli ve 2935 sayılı Olağanüstü Hal Kanununun 4 üncü maddesine göre
Cumhurbaşkanının başkanlığında toplanan Bakanlar Kurulu’nca 15/8/2017 tarihinde
kararlaştırılmıştır.

Kamu personeline
ilişkin tedbirler
MADDE 1- (1) Terör
örgütlerine veya Milli Güvenlik Kurulunca Devletin milli güvenliğine karşı
faaliyette bulunduğuna karar verilen yapı, oluşum veya gruplara üyeliği,
mensubiyeti veya iltisakı yahut bunlarla irtibatı olan ve ekli (1) sayılı
listede yer alan kişiler kamu görevinden başka hiçbir işleme gerek kalmaksızın
çıkarılmıştır. Bu kişilere ayrıca herhangi bir tebligat yapılmaz. Haklarında
ayrıca özel kanun hükümlerine göre işlem tesis edilir.

(2) Birinci
fıkra gereğince kamu görevinden çıkarılan kişilerin, mahkûmiyet kararı
aranmaksızın rütbe ve/veya memuriyetleri alınır ve bu kişiler görev yaptıkları
teşkilata yeniden kabul edilmezler; bir daha kamu hizmetinde istihdam
edilemezler, doğrudan veya dolaylı olarak görevlendirilemezler; bunların
uhdelerinde bulunan her türlü mütevelli heyet, kurul, komisyon, yönetim kurulu,
denetim kurulu, tasfiye kurulu üyeliği ve sair görevleri de sona ermiş sayılır.
Bunların silah ruhsatları, gemi adamlığına ilişkin belgeleri ve pilot
lisansları iptal edilir ve bu kişiler oturdukları kamu konutlarından veya vakıf
lojmanlarından onbeş gün içinde tahliye edilir. Bu kişiler özel güvenlik
şirketlerinin kurucusu, ortağı ve çalışanı olamazlar. Bu kişiler hakkında
bakanlıkları ve kurumlarınca ilgili pasaport birimine derhal bildirimde
bulunulur. Bu bildirim üzerine pasaport birimlerince pasaportlar iptal edilir.

(3) Birinci
fıkra kapsamında kamu görevinden çıkarılanlar, varsa uhdelerinde taşımış
oldukları büyükelçi, vali gibi unvanları ve müsteşar, kaymakam ve benzeri
meslek adlarını ve sıfatlarını kullanamazlar ve bu unvan, sıfat ve meslek
adlarına bağlı olarak sağlanan haklardan yararlanamazlar.

BAŞKAN
– 1’inci madde üzerinde söz isteyen? Yok.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:

İade hükümleri
MADDE 2- (1) Ekli (2)
sayılı listede yer alan kamu görevlileri, ilgili kanun hükmünde kararnamenin
eki listelerin ilgili sıralarından çıkarılmıştır.

(2) İlgili
kanun hükmünde kararname hükümleri, birinci fıkrada belirtilen kişiler
bakımından tüm hüküm ve sonuçlarıyla birlikte ilgili kanun hükmünde
kararnamenin yayımı tarihinden geçerli olmak üzere ortadan kalkmış sayılır. Söz
konusu personelden bu maddenin yürürlük tarihinden itibaren on gün içerisinde
göreve başlamayanlar çekilmiş sayılır. Bu kapsamda göreve başlayanlara, kamu
görevinden çıkarıldıkları tarihten göreve başladıkları tarihe kadar geçen
süreye tekabül eden mali ve sosyal hakları ödenir. Bu kişiler, kamu görevinden
çıkarılmalarından dolayı herhangi bir tazminat talebinde bulunamaz. Bu
personelin görevlerine iadesi, kamu görevinden çıkarıldıktan tarihte
bulundukları yöneticilik görevi dışında öğrenim durumları ve kazanılmış hak
aylık derecelerine uygun kadro ve pozisyonlara atanmak suretiyle de yerine
getirilebilir. Bu maddeye ilişkin işlemler ilgili bakanlık ve kurumlar
tarafından yürütülür.

(3) Ekli
(3) sayılı listede yer alan kişiler, ilgili kanun hükmünde kararnamenin eki
listenin ilgili sıralarından çıkarılmıştır. İlgili kanun hükmünde kararname
hükümleri, bu kişiler bakımından tüm hüküm ve sonuçlarıyla birlikte ilgili
kanun hükmünde kararnamenin yayımı tarihinden geçerli olmak üzere ortadan
kalkmış sayılır.

(4) 5/6/2017 tarihli
ve 692 sayılı Olağanüstü Hal Kapsamında Bazı Tedbirler Alınması Hakkında Kanun
Hükmünde Kararnamenin eki (2) sayılı listenin Türkiye Kalkınma Bankası A.Ş.
başlıklı bölümünde yer alan “ÖZMEN” ibaresi “ÖZENCİ” şeklinde düzeltilmiştir.
BAŞKAN
– 2’nci madde üzerinde söz isteyen? Yok.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum: 

Rütbesi alınan emekli Türk Silahlı Kuvvetleri
personeli
MADDE 3- (1) Türk
Silahlı Kuvvetlerinden emekliye sevk edilen, kendi isteğiyle emekli olan veya
istifa eden subaylardan, terör örgütlerine veya Milli Güvenlik Kurulunca
Devletin milli güvenliğine karşı faaliyette bulunduğuna karar verilen yapı,
oluşum veya gruplara üyeliği, mensubiyeti veya iltisakı yahut bunlarla irtibatı
olduğu değerlendirilen ve ekli (4) sayılı listede yer alanların rütbeleri
alınır ve emekli kimlikleri iptal edilir. Bu kişiler kamu görevine yeniden kabul
edilmezler, doğrudan veya dolaylı görevlendirilemezler. Ayrıca bunlar
uhdelerinde taşımış oldukları mesleki unvanları ve sıfatlarını kullanamazlar ve
bu unvan ve sıfatlarına bağlı olarak sağlanan haklardan yararlanamazlar. Bu
kişilerin uhdelerinde bulunan her türlü mütevelli heyet, kurul, komisyon,
yönetim kurulu, denetim kurulu, tasfiye kurulu üyeliği ve sair görevleri de
sona ermiş sayılır. Bunların silah ruhsatları, pilot lisansları ve ilgili
pasaport birimlerince pasaportları iptal edilir. Bu kişiler özel güvenlik
şirketlerinin kurucusu, ortağı ve çalışanı olamazlar.
BAŞKAN
– 3’üncü madde üzerinde söz isteyen? Yok.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
4’üncü
maddeyi okutuyorum: 

Kurum ve kuruluşlara ilişkin tedbirler
MADDE 4- (1) Terör
örgütlerine veya Milli Güvenlik Kurulunca Devletin milli güvenliğine karşı
faaliyette bulunduğuna karar verilen yapı, oluşum veya gruplara aidiyeti,
iltisakı veya bunlarla irtibatı olan ve ekli (5) sayılı listede yer alan kurum
ve kuruluşlar kapatılmıştır.

(2) Birinci fıkra
kapsamında kapatılan kurum ve kuruluşlara ait olan taşınırlar ile her türlü
malvarlığı, alacak ve haklar, belge ve evrak Hâzineye bedelsiz olarak
devredilmiş sayılır, bunlara ait taşınmazlar tapuda resen Hazine adına, her
türlü kısıtlama ve taşınmaz yükünden ari olarak tescil edilir. Bunların her
türlü borçlarından dolayı hiçbir şekilde Hâzineden bir hak ve talepte
bulunulamaz. Devre ilişkin işlemler ilgili tüm kuramlardan gerekli yardımı
almak suretiyle Maliye Bakanlığı tarafından yerine getirilir.

(3) Ekli (6) sayılı
listede yer alan kurum ve kuruluşlar, ilgili kanun hükmünde kararnamenin eki
listenin ilgili sıralarından çıkarılmıştır. İlgili kanun hükmünde kararname
hükümleri, söz konusu kurum ve kuruluşlar bakımından tüm hüküm ve sonuçlarıyla
birlikte ilgili kanun hükmünde kararnamenin yürürlük tarihinden geçerli olmak
üzere ortadan kalkmış sayılır. Buna ilişkin işlemler ilgisine göre İçişleri
Bakanlığı, Maliye Bakanlığı, Sağlık Bakanlığı, Vakıflar Genel Müdürlüğü ve
ilgili diğer kurumlar tarafından yerine getirilir.
BAŞKAN
– 4’üncü madde üzerinde söz isteyen? Yok.
4’üncü
maddeyi oylarınıza sunuyorum: Kabul edenler... Kabul etmeyenler... 4’üncü madde
kabul edilmiştir. 
5’inci
maddeyi okutuyorum:

Yürürlük
MADDE 5- (1) Bu Kanun
Hükmünde Kararname yayımı tarihinde yürürlüğe girer. 

BAŞKAN
– 5’inci madde üzerinde söz isteyen? Yok.
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir. 
6’ncı
maddeyi okutuyorum:

Yürütme
MADDE 6- (1) Bu Kanun
Hükmünde Kararname hükümlerini Bakanlar Kurulu yürütür. 

BAŞKAN
– 6’ncı madde üzerinde söz isteyen? Yok.
6’ncı
maddeyi oylarınıza sunuyorum: Kabul edenler... Kabul etmeyenler... 6’ncı madde
kabul edilmiştir. 
Komisyonun
bir redaksiyon talebi var.
Buyurun
Sayın Başkan. 
İÇİŞLERİ
KOMİSYONU SÖZCÜSÜ MUSTAFA BALOĞLU (Konya) – Sayın Başkanım, görüşülmekte olan
499 sıra sayılı Kanun Hükmünde Kararname’nin adının “Olağanüstü Hâl Kapsamında
Bazı Tedbirlerin Alınması Hakkında Kanun Hükmünde Kararnamenin Kabul Edilmesine
Dair Kanun” şeklinde değiştirilmesine, ayrıca metinde geçen ve görüştüğümüz
kanun hükmünde kararnameye atıfta bulunan “kanun hükmünde kararname”
ibarelerinin “kanun” olarak değiştirilmesine yönelik bir redaksiyon talebimiz
vardır.
Takdirlerinize
sunuyorum.
BAŞKAN
– Talebiniz kayıtlara geçmiştir. Redaksiyon işlemi kanunun yazımı sırasında
Başkanlığımızca gerçekleştirilecektir.
Sayın
milletvekilleri, kanun hükmünde kararnamenin tümünü oylarınıza sunuyorum: Kabul
edenler… Kabul etmeyenler… Kanun hükmünde kararname kabul edilmiş ve
kanunlaşmıştır.
5’inci
sırada bulunan 511 sıra sayılı Kanun Hükmünde Kararname’nin görüşmelerine
başlıyoruz.
5.- 695 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/906) ile
İçtüzük’ün 128’inci Maddesine Göre Doğrudan Gündeme Alınmasına İlişkin Türkiye
Büyük Millet Meclisi Başkanlığı Tezkeresi’nin (S. Sayısı: 511)
BAŞKAN
- Komisyon? Yok.
Ertelenmiştir.
6’ncı
sırada bulunan 513 sıra sayılı Kanun Hükmünde Kararname’nin görüşmelerine
başlıyoruz.
6.- 697 Sayılı Olağanüstü Hal Kapsamında
Bazı Tedbirler Alınması Hakkında Kanun Hükmünde Kararname (1/908) ve İçişleri
Komisyonu Raporu’nun (S. Sayısı: 513)
BAŞKAN
- Komisyon? Yok.
Ertelenmiştir.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Yaşar
Tüzün’ün, Diyarbakır Milletvekili Sibel Yiğitalp’in 689 sayılı Kanun Hükmünde
Kararname’nin tümü üzerinde HDP Grubu adına yaptığı konuşmasındaki bazı
ifadelerine ilişkin konuşması
BAŞKAN
- Sayın milletvekilleri, birleşimi kapatmadan önce, Diyarbakır Milletvekilimiz
Sayın Sibel Yiğitalp kürsüde yapmış olduğu konuşmasında Meclis Başkan Vekili
olarak şahsıma da atıfta bulunduğu için kısa bir açıklama yapma gereği doğmuştur.
Milletvekilliğinin
düşmesiyle ilgili hükümler Anayasa’mızın 84’üncü ve İç Tüzük’ümüzün
maddelerinde bellidir. “Milletvekilliğinin kesin hüküm giyme veya kısıtlanma
hâlinde düşmesi, bu husustaki kesin mahkeme kararının Genel Kurula
bildirilmesiyle olur.” denmektedir. Yine “Türkiye Büyük Millet Meclisi
üyeliğine seçilmeye engel bir suçtan dolayı kesin hüküm giyen ve kısıtlanan
milletvekili hakkında kesinleşmiş mahkeme kararının Genel Kurulun bilgisine
sunulmasıyla üyelik sıfatı sona erer.” denmektedir. 
Sayın
milletvekilleri, tabii, konuşmasında şu cümlesi benim için, şahsım için çok
önemli: “Sosyal demokrat parti üyesi olduğunu iddia eden bir Meclis Başkan
Vekilinin kararı okuyarak işleme almış…” demesi. Dünkü birleşim saat 15.00
itibarıyla başlamıştır. Gündemde sayın milletvekilinin milletvekilliğinin
düşmesiyle ilgili önergesi mevcuttu, saat 17.10’da Genel Kurulun bilgisine
sunuldu. Ne Sayın Yiğitalp ne de Halkların Demokratik Partisi Grup Başkan
Vekili ve yetkililerinin gelip tarafıma “Bunun gündemden çıkarılmasını talep
ediyoruz.” şeklinde bir müracaatı olmamıştır. Saat 15.00’te Genel Kurul
başlamıştır, saat 17.10’da yani iki saat on dakika sonra işleme alınmıştır. 
Dolayısıyla
sosyal demokrat bir partinin, Cumhuriyet Halk Partisinin üyesi ve mensubu olmaktan
her zaman onur ve gurur duyan bir kişi olarak geçmişte bu partide gençlik
kolları başkanlığı, merkez ilçe başkanlığı, il başkanlığı, il belediye
başkanlığı ve dört dönem Bilecik Milletvekili olarak Parlamentoda görev
yapıyorum. Bu kürsüde dokuz yıl süreyle kâtip üyeliği görevinde bulundum, şimdi
de Meclis Başkan Vekiliyim, Cumhuriyet Halk Partiliyim, sosyal demokrat
yapımdan hiçbir tavizim ve değişikliğim söz konusu değildir. O nedenle bu
açıklamayı yapma gereği duydum. Anayasa’nın ve İç Tüzük’ün Meclis Başkanlığına
vermiş olduğu yetkiyi biz sadece burada gündeme getirdik, durum bundan
ibarettir. Kendileri burada yok, zannediyorum yarın tutanaklardan bakacaktır.
Bundan
sonra da komisyonların bulunamayacağı anlaşıldığından kanun tasarı ve
teklifleri ile komisyonlardan gelen diğer işleri sırasıyla görüşmek için 8
Şubat 2018 Perşembe günü saat 14.00’te toplanmak üzere birleşimi kapatıyorum.
Kapanma Saati: 22.14




(x) 470 S. Sayılı Basmayazı tutanağa
eklidir.


(x) 483 S. Sayılı Basmayazı tutanağa
eklidir. 


(x) 689 sayılı Kanun Hükmünde
Kararname’nin 29 Nisan 2017 tarihli ve 30052 (mükerrer) sayılı Resmî Gazete’de
yayımlanan hâlidir. 


(x) 498 S. Sayılı Basmayazı Tutanağa
eklidir. 


(*) 692 sayılı Kanun Hükmünde
Kararname’nin 14 Temmuz 2017 tarihli ve 30124 (Mükerrer) sayılı Resmî Gazete’de
yayımlanan hâlidir.


(x) 499 S. Sayılı Basmayazı tutanağa
eklidir. 


(X) 693 sayılı Kanun Hükmünde
Kararname’nin 25 Ağustos 2017 tarihli ve 30165 sayılı Resmî Gazete’de
yayımlanan hâlidir.




