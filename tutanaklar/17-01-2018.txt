



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
50’nci Birleşim
17 Ocak 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Necdet Ünüvar’ın, 20
Ocak Azerbaycan’ın Hüzün Günü’ne ilişkin gündem dışı konuşması
2.- Ağrı Milletvekili Dirayet Dilan
Taşdemir’in, Ulaş Yurdakul’un Balıkesir Kepsut Cezaevindeki ölümüne ilişkin
gündem dışı konuşması
3.- Kayseri Milletvekili Çetin Arık’ın,
Kayseri ilinin sorunlarına ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 20 Ocak Azerbaycan’ın Hüzün Günü’nü andığına ilişkin konuşması
2.- Oturum Başkanı TBMM Başkan Vekili Ahmet
Aydın’ın, Isparta’nın Yalvaç kırsalında CASA tipi bir askerî eğitim uçağının
düştüğüne ve şehit olan 3 askere Allah’tan rahmet dilediğine ilişkin konuşması

VI.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
paralimpik engelliler dünya şampiyonu kadın sporculara “Hoş geldiniz.”
denilmesi
VII.- AÇIKLAMALAR
1.- İstanbul Milletvekili Didem Engin’in,
AKP’nin seslerini duymadığı tüm vatandaşların önümüzdeki seçimlerde sandıkta
gereken cevabı vereceğine inandığına ilişkin açıklaması
2.- Bursa Milletvekili Nurhayat Altaca
Kayışoğlu’nun, “Wikipedia” sitesine erişim yasağının kaldırılmasını istediğine
ilişkin açıklaması
3.- Kocaeli Milletvekili Fatma Kaplan
Hürriyet’in, Kocaeli Büyükşehir Belediyesinde Birinci Hukuk Müşaviri olarak
çalışan Necmi Özen’in sosyal medyadaki bir paylaşımına ilişkin açıklaması
4.- Kocaeli Milletvekili Tahsin Tarhan’ın,
Kandıra Safalı Göleti için kamulaştırma bedellerinin ne zaman ödeneceğini
öğrenmek istediğine ilişkin açıklaması
5.- İzmir Milletvekili Mustafa Ali
Balbay’ın, Mehmet Haberal’a yaptığı ziyarete ve Hükûmeti bilime, eğitime saygı
duymaya ve bu alanda faaliyet gösteren çalışmaları desteklemeye davet ettiğine
ilişkin açıklaması
6.- İstanbul Milletvekili Gamze Akkuş İlgezdi’nin,
Türkiye’nin 2018 Dünya Özgürlükler Raporu’nda ilk defa özgür olmayan ülkeler
arasında yer aldığına ilişkin açıklaması
7.- Burdur Milletvekili Mehmet Göker’in,
süt üreticilerinin emeklerinin ve masraflarının karşılığını alamadığına ilişkin
açıklaması
8.- İstanbul Milletvekili Selina Doğan’ın,
Cumhuriyet Halk Partisinin pek çok bilim insanının katılımıyla “OHAL’de Yeter”
adıyla düzenlediği forumun sonuç bildirgesine ilişkin açıklaması
9.- Uşak Milletvekili Özkan Yalım’ın,
Uşak’ın Banaz ilçesindeki muhtarların mera vasfını kaybetmiş mera arazilerinin
hak sahiplerine satışının veya devrinin sağlanması amacıyla yasal düzenleme yapılmasını
talep ettiklerine ilişkin açıklaması
10.- Kahramanmaraş Milletvekili İmran
Kılıç’ın, bir ülkenin değerinin erdemli insanlarının çokluğuyla ölçüldüğüne ve
değerler eğitimine önem verilmesi gerektiğine ilişkin açıklaması
11.- Niğde Milletvekili Ömer Fethi
Gürer’in, D4 yetki belgesiyle ilgili düzenlemenin yaratacağı mağduriyetlerin
önlenmesi için geçiş süreci verilmesini talep ettiğine ilişkin açıklaması
12.- Afyonkarahisar Milletvekili Burcu
Köksal’ın, Sinanpaşa ilçesi Düzağaç beldesinde demir yolu için kamulaştırılan
tarlalara biçilen kamulaştırma bedelinin yükseltilmesini ve Giresunlular
Şehitliği yolu ile Çıkrık kasabası arasındaki yolun bir an önce tamamlanmasını
talep ettiğine ilişkin açıklaması
13.- Edirne Milletvekili Okan
Gaytancıoğlu’nun, üniversitelerde yardımcı doçentlik ve doçentlikle ilgili
yapılması düşünülen düzenlemeye ilişkin açıklaması


14.- Balıkesir Milletvekili İsmail Ok’un,
Türkiye’de üretimi teşvik etmek için millî paydan tarım ve hayvancılığa daha
fazla destek verilmesini talep ettiğine ilişkin açıklaması
15.- Adana Milletvekili İbrahim Özdiş’in,
Adana’nın Yüreğir ilçesinde bulunan bazı köylerde yaşayan vatandaşların Devlet
Su İşlerinin sulama ücretlerinden ve bakım onarım ücretlerinin çok yüksek olmasından
şikâyetçi olduklarına ilişkin açıklaması
16.- Kayseri Milletvekili Sami
Dedeoğlu’nun, Ankara-Yerköy-Sivas hızlı tren projesiyle Ankara-Kayseri arasının
bir saat otuz dakika olacağına, Kayseri’de havaalanıyla ve kentsel dönüşümle
ilgili çalışmalara ilişkin açıklaması
17.- Samsun Milletvekili Erhan Usta’nın,
Isparta’daki kazada hayatını kaybeden askerlere Allah’tan rahmet dilediğine,
taşeronların kadroya geçirilmesiyle ilgili şartlara ve sosyal yardımlaşma
vakıflarında çalışanların kadro sorunlarına ilişkin açıklaması
18.- İstanbul Milletvekili Filiz
Kerestecioğlu Demir’in, HDP Eş Genel Başkanı Selahattin Demirtaş hakkındaki
davaların siyasi olduğuna, gazeteci Mehmet Ali Birand’ın ölümünün 5’inci yıl
dönümüne, görevlerini yapmaya çalışan gazetecilerin her gün davalarla uğraştıklarına,
Şahin Alpay ve Mehmet Altan’ın Anayasa Mahkemesinin kararının uygulanmasını
beklediklerine ve Isparta’daki kazada hayatını kaybeden askerlerin ailelerine
başsağlığı dileklerini ilettiğine ilişkin açıklaması
19.- Sakarya Milletvekili Engin Özkoç’un,
Isparta’da şehit olan 3 askere Allah’tan rahmet dilediğine ve olağanüstü hâl
döneminde çıkarılan kanun hükmünde kararnamelerin Mecliste öncelikle görüşülmesi
gerektiğine ilişkin açıklaması
20.- Eskişehir Milletvekili Cemal Okan
Yüksel’in, İç Tüzük’ün 128’inci maddesi hükmüne göre, Anayasa’nın 121 ve 122
nci maddeleri gereğince çıkarılan ve Türkiye Büyük Millet Meclisine sunulan kanun
hükmünde kararnamelerin komisyonlarda ve Genel Kurulda en geç otuz gün içinde
görüşülmesi gerektiğine ilişkin açıklaması
21.- İstanbul Milletvekili Filiz
Kerestecioğlu Demir’in, bu ülkenin artık OHAL’le yönetilemeyeceğine ve kanun
hükmünde kararnamelerin Meclise getirilmemesinin hukuksuzluk olduğuna ilişkin
açıklaması
22.- İstanbul Milletvekili Mehmet Muş’un,
Türk Silahlı Kuvvetlerine ait CASA tipi eğitim uçağının düşmesiyle şehit olan 3
askere Allah’tan rahmet dilediğine ilişkin açıklaması
23.- Gaziantep Milletvekili Mehmet
Gökdağ’ın, kanun hükmünde kararnamelerin komisyonda yirmi gün içerisinde
görüşülmezse doğrudan Genel Kurul gündemine alınarak otuz günlük süreden geriye
kalan on gün içerisinde görüşülüp karara bağlanması gerektiğine ilişkin açıklaması



VIII.- ÖNERİLER
A) Siyasi Parti Grubu Önerileri
1.- MHP Grubunun, 17/1/2018 tarih ve 2593
sayıyla Grup Başkan Vekili Samsun Milletvekili Erhan Usta tarafından, son
yıllarda Türkiye’de yaşanan ve tarımı ve tüm canlıları etkileyen kuraklık sorununun
araştırılması ve çözüm önerilerinin belirlenerek gerekli önlemlerin alınması
amacıyla verilmiş olan Meclis araştırması önergesinin görüşmelerinin, Genel
Kurulun 17 Ocak 2018 Çarşamba günkü birleşiminde yapılmasına ilişkin önerisi 
17 Ocak 2018 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 50’nci Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklamaya başlandı)
BAŞKAN
– Pusula veren sayın milletvekilleri salondan ayrılmasınlar.
(Elektronik
cihazla yoklamaya devam edildi) 
BAŞKAN
– Toplantı yeter sayısı yoktur. 
Birleşime
otuz dakika ara veriyorum.
Kapanma
Saati: 14.07
İKİNCİ OTURUM
Açılma Saati: 14.36
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Mücahit DURMUŞOĞLU (Osmaniye)
-----0-----
BAŞKAN – Türkiye
Büyük Millet Meclisinin 50’nci Birleşiminin İkinci Oturumunu açıyorum.
Açılışta
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım ve toplantı yeter sayısını arayacağım. 
III.- YOKLAMA
BAŞKAN
– Yoklama için üç dakika süre veriyorum ve yoklama işlemini başlatıyorum.
(Elektronik
cihazla yoklamaya başlandı)
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz Azerbaycan 20 Ocak Hüzün Günü münasebetiyle söz isteyen Adana
Milletvekili Necdet Ünüvar’a aittir. 
Sayın
Ünüvar, buyurun. (AK PARTİ sıralarından alkışlar) 
Sayın
milletvekilleri, hatibi kürsüye davet ettim lütfen sessizlik istirham ediyoruz.
Sayın
Ünüvar, süremiz beş dakikadır, lütfen süresinde tamamlayalım. 
Buyurun.

IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Adana Milletvekili Necdet Ünüvar’ın, 20
Ocak Azerbaycan’ın Hüzün Günü’ne ilişkin gündem dışı konuşması
NECDET
ÜNÜVAR (Adana) - Sayın Başkan, değerli milletvekilleri; hepinizi saygıyla
selamlıyorum. 
Bugün
20 Ocak Hüzün Günü hakkında konuşacağım. 20 Ocak sıradan bir tarih değildir
değerli arkadaşlar. Aslı, “20 Yanvar”, Azerbaycanlı kardeşlerimiz “yanvar” diye
ifade ediyor “ocak”ı. 20 Yanvar Hüzün Günü, niye hüzün? Çünkü 20 Ocak 1990
tarihinde Sovyet ordusu Bakü’ye girdi ve bir gece vakti o dondurucu soğukta tam
143 masum kardeşimizi katletti. Bununla o dönemde Azerbaycan’da yükselen
özgürlük ateşini söndürmeyi planlamışlardı. Başarabildiler mi? Hayır,
başaramadılar. Nitekim, sadece o tarihten bir buçuk yıl sonra Azerbaycan 20’nci
yüzyıldaki ikinci bağımsızlığını kazandı. Azerbaycan aslında bir yüzyılda iki
bağımsızlık kazanan nadir ülkelerden birisi. Azerbaycan’ı gönülden kutluyorum.
İlki 1918’di biliyorsunuz. Bu yıl, Azerbaycan’ın o 20’nci yüzyıldaki ilk
bağımsızlık yıldönümünü de, 100’üncü yıl dönümünü kutlayacağız. 28 Mayıs
1918’den 28 Mayıs 2018’e Azerbaycan’ın gerçekten bir başarı hikâyesi. Dost ve
kardeş Azerbaycan’ın o Bağımsızlık Günü’nü de yürekten kutluyorum. Bugün bu
vesileyle Azerbaycan’ın Ankara Büyükelçisi Sayın Hazar İbrahim de Kordiplomatik
Locası’nda misafirimiz. (AK PARTİ ve CHP sıralarından alkışlar) Onu da
saygıyla, sevgiyle, muhabbetle selamlıyoruz. Ona da “Hoş geldiniz, safalar
getirdiniz.” demek istiyorum. 
Aslında,
bizler, Türkiye ve Azerbaycan olarak tasada ve sevinçte bir ve beraberiz. O
yüzden 20 Yanvar bizim için de bir hüzün günü. Biz de Sayın Büyükelçimizin
nezdinde dost ve kardeş Azerbaycan’ın acısını paylaşıyoruz.
Sayın
Başkan, değerli milletvekilleri; Bakü’ye gittiğiniz zaman Bakü’de sizi şehitlik
karşılar. Şehitlikte 20 Ocak katliamında hayatını kaybeden Azerbaycanlı
kardeşlerimizin yan yana dizili mezarlarını görürsünüz ve hemen onun yanı
başında da, 1918’de Nuri Paşa idaresindeki orduda 1.300 kahraman askerimiz
şehit olmuştur, o şehitlerimizin mezarlarını görürüz. Orada Kerküklü ile
Kayserilinin, Kosovalı ile Adanalının, Halepli ile Muşlunun yan yana yattığını
görürüz tıpkı Çanakkale gibi. Onlar aslında Türk milletinin şehitleridir.
Onların sayesinde biz bugün hür ve müreffeh yaşıyoruz. Türkiye ve Azerbaycan’ı
“tek millet, iki devlet” yapan o şehitler ve onlardan kalan hatıralardır.
Başkalarının bunu anlaması mümkün değil. Hamdolsun, biz, sevinci ve hüznü bir,
et ile tırnak gibi iki tane ülkeyiz.
Değerli
arkadaşlar, aslında, şunu da ifade etmem lazım: Tarih bilincinden yoksun bazı
münasebetsizlerin fütursuzca kullandığı gibi, Türk tarihinde bir soykırım
yoktur ama Türklerin çok sayıda maruz kaldığı katliam vardır. İşte 20 Ocak
bunlardan birisidir, Hocalı’da 26 Şubat 1992’de vuku bulan hadise bunlardan
birisidir ve Azerbaycan tarihi aslında bu hüzünle gerçekten bezenmiş bir
tarihtir. Ama hamdolsun, bunlar çok geride kaldı, biz bunları geride bıraktık.
Bizler o vatan için canımızı, kanımızı feda ettik. Bizler bu vatanı sevmeye
devam edeceğiz sonunda ölüm olsa bile çünkü bu yolda ölüm bir son değil,
taptaze bir başlangıçtır. İnanıyorum ki 20 Ocakta hayatını kaybedenler, 26
Şubatta hayatını kaybedenler bunun çok net işaretidir. Batı dünyası bunu
anlamadı, anlayamayacak. Onlar hâlâ Dağlık Karabağ’ın esaretini anlayamadılar,
hâlâ 1 milyon kaçkın ve göçkün hayatı yaşayan Azerbaycanlıları anlayamadılar.
Ama Azerbaycan onlarla yani Hocalı’da, Bakü’de maruz kaldığı katliamlarla geri
kaldı mı? Hayır, geri kalmadı, ileri gitmeye devam ediyor, inşallah ileri
gitmeye de devam edecek.
Ben
bu vesileyle Türkiye ve Azerbaycan dostluğuna tekrardan selam ediyor, Sayın
Büyükelçimizin nezdinde dost ve kardeş Azerbaycan halkının acısını paylaşıyor
(AK PARTİ sıralarından alkışlar) 20 Ocak günü hayatını kaybeden kardeşlerimizi
rahmetle anıyor, hepinizi saygıyla muhabbetle selamlıyorum. (AK PARTİ
sıralarından alkışlar) 
BAŞKAN
– Teşekkür ediyorum Sayın Ünüvar.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 20 Ocak Azerbaycan’ın Hüzün Günü’nü andığına ilişkin konuşması
BAŞKAN
– Aynı duygularla biz de dost ve kardeş Azerbaycan’ın bu hüzün gününü anıyoruz,
acılarını paylaşıyoruz, bir ve beraber olduğumuzu buradan bir kez daha bizler
de yineliyoruz. 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
2.- Ağrı Milletvekili Dirayet Dilan
Taşdemir’in, Ulaş Yurdakul’un Balıkesir Kepsut Cezaevindeki ölümüne ilişkin
gündem dışı konuşması
BAŞKAN
– Gündem dışı ikinci söz, Ulaş Yurdakul’un Balıkesir Kepsut Cezaevinde ölümü
hakkında söz isteyen Ağrı Milletvekili Dirayet Dilan Taşdemir’e aittir.
Buyurun
Sayın Taşdemir. (HDP sıralarından alkışlar) 
DİRAYET
DİLAN TAŞDEMİR (Ağrı) – Sayın Başkan, değerli milletvekilleri; bugün size,
hafızalara “Ulaş Yurdakul olayı” olarak kazınacak, aslında bir vahşetten söz
etmek istiyorum. Öyle bir vahşet ki koca bir kurumun müdürü, savcısı, doktoru
ve bazı hükümlülerinin de sadece Kürt olduğu için bir hükümlüye alenen yapılan
işkenceye ortak olduklarını görüyoruz. 
Balıkesir
Kepsut Cezaevinde kalan ve psikolojik sorunları bulunan Ulaş Yurdakul’un 8 kişi
tarafından geçen yılbaşı katledildiğini bizler öğrenmiş bulunuyoruz.
Değerli
arkadaşlar, ayrıca, Ulaş Yurdakul, verilen uyku ilaçları ve gördüğü yoğun
şiddetten kaynaklı olarak altını ıslattığı için de koğuş yerine şurada
gördüğünüz merdiven altında yatmaya mecbur bırakılıyor. Yine “C2 koğuşu” adını
verdikleri şu koğuşta Ulaş Yurdakul’a aylarca işkence yapılıyor ve bu
işkencenin sesleri diğer hükümlülere dinletiliyor. Yani bu koğuşa da
baktığımızda koğuştan ziyade militan kamplarına benzediğini de söylemek
isterim. Değerli arkadaşlar, Ulaş Yurdakul bu koğuşa 14 Nisan 2016 tarihinde
getiriliyor, 1 Ocak 2017 tarihine kadar bu cezaevinde kalıyor. Aslında burada
uygulanan şiddeti ben anlatmakta zorlanıyorum ama Ulaş burada aylarca bu
vahşete maruz kalıyor.
Ulaş’ın
otopsi raporunda uygulanan şiddetin belirtileri var. Örneğin iç kanama
geçirdiği ifade edilmiş, kemiklerinin kırıldığı söyleniyor. Yine acının yoğun
olduğu bölgelere ayrıca işkence uygulandığı otopsi raporunda söyleniyor. Yine,
bizler, koğuşların cezaevi idareleri tarafından düzenlendiğini, burada muhatap
kişilerin de idare tarafından belirlendiğini biliyoruz. Bu C2 koğuşuna da Nihat
Şen isimli bir hükümlü sorumlu kılınıyor. Yine orada hükümlülerin verdiği
ifadeye göre, bu Nihat Şen’in orada 5 kişilik, 8 kişilik gruplar oluşturarak
hükümlüler üzerinde baskı kurduğunu da bizler biliyoruz. Bu vahşetin yaşandığı
günün hemen arkasından olay inceleme ekibi gidiyor cezaevine. Yine
fotoğraflarda olay incelemeyi karşılamaya Nihat Şen’in kendisinin de gittiğini
görüyoruz. Yine Nihat Şen’in oradaki hükümlülere baskı uygulayarak olayla
ilgili tanıklıklarını, ifadelerini belirlediği de ifade ediliyor.
Değerli
arkadaşlar, yine otopsi raporunda reçetede olmadığı hâlde Ulaş Yurdakul’a ilaç
verildiği söyleniyor. Biz de bir kez daha burada sormak istiyoruz ki bu
tiranların eline bu ilaçlar nasıl geçti? Biz cezaevlerine dönem dönem kart
yolluyoruz, kartlarımız güvenlik gerekçesiyle iade ediliyor. Peki, bu ilaçlar o
cezaevine nasıl gitti?
Yine,
değerli arkadaşlar, Yurdakul ölümünden iki hafta önce cezaevi revirine
kaldırılıyor. Revirde doktor Ulaş’a herhangi bir tedavi uygulamak yerine tekrar
koğuşa geri gönderiyor. En trajiği ise sayıma giden gardiyanlar Ulaş
Yurdakul’un darp edilmiş vücudunu, yüzündeki morlukları gördüklerindeyse şunu
söylüyorlar: “Makyajın çok yakışmış” şeklinde ifadeler kullanıp dalga
geçiyorlar resmen.
Yine,
değerli arkadaşlar, cezaevi yönetimi, sağlık kurulunun raporuna rağmen Ulaş
Yurdakul’u bir ruh, sinir hastanesine göndermiyor, tedavisini yapmıyor, ayrıca
vahşeti engelleyemiyor. Üstüne üstlük başka bir koğuşa bile alma gereği
duymuyor. Buna rağmen soruşturma savcısı cezaevi görevlileri hakkında
“soruşturmaya yer yoktur” şeklinde bir karar veriyor. Daha sonra mahkemeye
avukatların itirazıyla bu karar kaldırılıyor, 11 tane infaz koruma memuru
hakkında soruşturma başlatılıyor. 
Bir
kez daha şunu söylemek isteriz ki eğer o cezaevinde bir tane eşya kaybolmuş
olsaydı o 11 tane infaz koruma memuru 11 defa sorgudan geçerdi. Ama orada bir
insan katlediliyor, maalesef sanki önemsiz bir olaymış gibi bir tutum
takınılıyor. Hatta sanki ölümüne seviniliyormuş gibi bir sonuç açığa çıkıyor.
Biz
bu konuyla ilgili İnsan Hakları Komisyonuna dilekçe verdik, 4 tane bakanlığa da
bu sorularımızın cevaplanması için ayrı ayrı önergeler verdik ve bunun
cevaplarını da bekliyoruz.
Yine,
değerli arkadaşlar, siz bu cezaevine gitmek isterseniz…
(Mikrofon
otomatik cihaz tarafından kapatıldı)
DİRAYET
DİLAN TAŞDEMİR (Devamla) – …yani bir sağlık taraması ve insan haklarıyla ilgili
bir seminer vermek isterseniz hemen OHAL engeliyle karşılaşırsınız. Ama biz görüyoruz
ki ülkede OHAL her şeye uygulanıyor, bir tek işkenceye ve infazlara hiçbir
şekilde ne OHAL ne bu OHAL uygulaması uygulanıyor. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ediyorum.
VI.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden
paralimpik engelliler dünya şampiyonu kadın sporculara “Hoş geldiniz.”
denilmesi
BAŞKAN
– Sayın milletvekilleri, şimdi aramızda bizleri izlemeye gelen, Meclisimizi
onurlandıran paralimpik engelliler dünya şampiyonu kadın sporcularımız var.
(Alkışlar) Türkiye Büyük Millet Meclisi olarak bütün siyasi parti grupları
adına ve Meclisimiz adına sizleri selamlıyoruz, tebrik ediyoruz,
başarılarınızın devamını diliyoruz. Bu arada Bennur Hanım’a da teşekkür
ediyoruz hatırlatmaları için.
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Kayseri Milletvekili Çetin Arık’ın,
Kayseri ilinin sorunlarına ilişkin gündem dışı konuşması
BAŞKAN
– Şimdi gündem dışı üçüncü söz Kayseri’nin sorunları hakkında söz isteyen
Kayseri Milletvekili Çetin Arık’a aittir. 
Buyurun
Sayın Arık. (CHP sıralarından alkışlar)
ÇETİN
ARIK (Kayseri) – Teşekkür ederim Sayın Başkan.
AKP
Hükûmetinin Kayseri’ye söz verip de bir türlü yapılmayan yatırımları üzerine
söz almış bulunuyorum. Gazi Meclisi saygıyla selamlıyorum. 
Sayın
milletvekilleri, 2007’den bugüne her seçim döneminde AKP’nin genel başkanları
Kayseri Meydanı’nda “Ey Kayserililer, Kayseri’den Ankara’ya bir buçuk saatte
gitmeye var mısınız? Hızlı treniniz hayırlı olsun.” derler, Kayseri’den oy
alırlar, alkış alırlar ama aradan on bir yıl geçti, o gün Ankara’dan yola çıkan
kaplumbağa Kayseri’ye geldi ama bizim hızlı tren kara tren oldu, bir türlü
gelmek bilmedi. (CHP sıralarından alkışlar) Ulaştırma Bakanı Sayın Arslan’a
“Kayseri’ye neden kör gözle bakıyorsunuz? Hızlı tren hikâyesi yılan hikâyesine
döndü, 2018 bütçenizde de hâlâ proje aşamasında gözüküyor.” diye sordum, Sayın
Bakan da aralık ayı içinde yapım ihalesine çıkılacağını söyledi. Aralık geçti,
2017 geçti, 2018 yılının Ocak ayı geçiyor, ortada hiçbir şey yok ama artistik
pozlar, sipariş manşetler var, bakınız: “Ankara-Kayseri arası bir buçuk saat
olacak.” Seçimler yaklaşıyor ya, Sayın Çevre Bakanı, sayın grup başkan vekili,
sayın milletvekilleri, sayın belediye başkanları bir araya gelmiş, kafa kafaya
vermiş, on bir yıldır projesini dahi yapamadıkları hızlı treni masaya
yatırmışlar; bu kafayla bu tren daha çok masada kalır. Kayseri-Ankara arasında
dağ yok, tepe yok, düz bir alan; bir çizgi çekeceksiniz, “Şuradan geçecek.”
diyeceksiniz ama siz tam on bir yıldır bir projeyi yapamadınız. Kayserili artık
yalancı pozlarla aklıyla dalga geçilmesini istemiyor. Milletin kürsüsünden tüm
Kayserililer adına bir kez daha soruyorum: Kayseri’ye hızlı tren ne zaman
gelecek?
Kayseri’nin
bitmeyen bir diğer projesi de Erkilet Havalimanının genişletilmesi. Dönemin
bakanı 2015 seçimleri öncesinde Kayseri ziyaretinde 250 bin metrekarelik alanın
tahsis edildiğini müjdelemişti. Sayın Ulaştırma Bakanına “Ne oldu Erkilet
Havalimanı?” diye sordum, Sayın Bakan da 100 bin metrekarelik bir alanın tahsis
edildiğini, proje aşamasında olduğunu söyledi. Yani iki yılda yapılan tek şey
250 bin metrekare alanın 100 bin metrekareye düşmesi olmuş. Dönemin Bakanı
Ertuğrul Günay da 2010 yılında Kayseri’ye devlet tiyatrosu sözü vermişti.
Aradan sekiz yıl geçti ortada ne tiyatro var ne de Ertuğrul Günay var. İşin
garibi, burada tiyatronun projesi de yok. (CHP sıralarından alkışlar)
Değerli
milletvekilleri, Kayseri’nin bir diğer sorunu da Sahabiye Mahallesi’nde
uygulanan kentsel dönüşüm. Çevre ve Şehircilik Bakanımız, AKP Genel Başkanına
“5+1’den fazlasına izin vermeyeceğim.” diyor ama her ne hikmetse kendi ilinde
20 katlı binaları görmezden geliyor. Bu kentsel dönüşüm projesinde vatandaşlara
“Belediye benim aleyhimde iş yapabilir ve sonrasında lehime çıkacak kanunlar
olsa bile onlardan doğacak haklar olursa onları talep etmeyeceğim.” diye
vekâletname imzalatılıyor. Bu vekâletname ne ahlaki ne de hukuki değerli
milletvekilleri. 
Kayseri
Belediyesindeki bir diğer sorunsa şerefiye parası. Para vermezseniz ruhsat yok.
Bu paranın nereye gittiğini bilen de yok. Kayserililer artık bu şerefiye
parasından bıkmış durumda. 
Sayın
milletvekilleri, İncesu yolunda baca tozu depolayan bir fabrika var. Elin oğlu
bu baca tozunu, kendi vatandaşının sağlığını düşünüp Avrupa’dan Türkiye’ye,
Türkiye’den de Çevre Bakanının memleketi Kayseri’deki bu fabrikaya getiriyor
iyi mi? Sayın Bakan, Kayseri’nin sağlığı bu kadar ucuz mu? Bu kadar değersiz
mi? Yirmi yıl sonra ortaya çıkacak her kanser vakasının sorumlusu siz
olacaksınız, bunun vebali sizlerin omzunda olacak.
Değerli
milletvekilleri, Kayseri resmen zehir soluyor. Çevre Bakanımız çevresine bir
bakabilse görecek ama siyah camlı makam aracından bir türlü göremiyor. (CHP
sıralarından alkışlar) Benim önerim, Kayseri sokaklarında on dakika yürüsün,
giydiği beyaz gömleğin nasıl simsiyah olduğunu görecektir.
Değerli
milletvekilleri, 2002’de iktidara gelirken “Kalkınma kırsaldan, Sarız’dan
başlayacak.” denilmişti. Sarız’ın devlet hastanesi sağlık ocağına dönüştü, 14
bin olan nüfusu da 9 bine düştü. Sadece Sarız değil, bütün ilçelerimiz de aynı
durumda. 
Pınarbaşı
ilçemize 490 bin dekar alanı sulaması planlanan Bahçecik Barajı yapıldı. Ne
kadar alanı sulayabildiniz sayın milletvekili? Sulama kanalları yanlış
yapıldığı için on üç yıldır Bahçecik Barajı Pınarbaşı’ya, Pınarbaşı da Bahçecik
Barajı’na bakıyor. Aynı sorun Yamula Barajı için de geçerli. 
Değerli
milletvekilleri, her fırsatta “Yol yaptık.” diye övünen AKP, söz verdikleri
hâlde Felahiye’nin 15 kilometrelik Göğdere yolunu yapamadı. Felahiyeliler yol
beklerken adliyesinden ve postanesinden oldu. 
(Mikrofon
otomatik cihaz tarafından kapatıldı)
ÇETİN
ARIK (Devamla) – Kayseri’nin sorunu çok Sayın Başkan, toparlıyorum. 
MAHMUT
TANAL (İstanbul) – Bu bakışlar bile yeter Sayın Başkan. Bakışları bile yeter
yani. 
CEYHUN
İRGİL (Bursa) – Sayın Başkan, çok nezaketle istedi.
BAŞKAN
– Çok güzel bir şekilde talepte bulundunuz Sayın Arık. Kayseri tabii önemli bir
şehir, Kayseri’yi geçemeyiz. 
Tamamlayın
lütfen, buyurun. (CHP sıralarından alkışlar) 
ÇETİN
ARIK (Devamla) – Teşekkür ederim. 
Sarıoğlan
ilçemizin Karaözü beldesinde beş yüz elli yıllık Şahruh Köprüsü var. Muhtarımız
Muzaffer Hanım’la çalmadık kapı bırakmadık. Aldığımız cevap “2013 yılında
restorasyonunu yaptık.” oldu. Karaözülüler restorasyon değil, yeni bir köprü
bekliyorlar. 
Halısıyla
meşhur olan Bünyan ilçemiz halı fabrikası istedi, siz onlara “Hapishane daha
uygun olur.” dediniz, hapishane yaptınız. (CHP sıralarından alkışlar) 
Develi’nin,
Yahyalı’nın, İncesu’nun, Yeşilhisar’ın, Akkışla’nın, Tomarza’nın sorunlarına
zamanım yetmediği için değinemeyeceğim. 
Yüce
Meclisi saygıyla selamlıyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum Sayın Arık. 
Şimdi
sayın milletvekilleri, gündem dışı…
SAMİ
DEDEOĞLU (Kayseri) – Sayın Başkanım…
BAŞKAN
– Sayın Dedeoğlu…
SAMİ
DEDEOĞLU (Kayseri) – Cevap vermek istiyorum Sayın Başkan. 
BAŞKAN
– Cevap değil de yerinizden 60’a göre size de bir söz vereyim. 
Ben
bu arada sisteme giren sayın milletvekillerine söz vermeye başlayacağım. 
Sayın
Dedeoğlu, size de 60’a göre veririm bilahare. 
Sayın
Engin, buyurun. 
VII.- AÇIKLAMALAR
1.- İstanbul Milletvekili Didem Engin’in,
AKP’nin seslerini duymadığı tüm vatandaşların önümüzdeki seçimlerde sandıkta
gereken cevabı vereceğine inandığına ilişkin açıklaması
DİDEM
ENGİN (İstanbul) – Teşekkürler Sayın Başkan. 
AKP
iktidara gelirken “Biz fakir fukaranın, garip gurebanın partisiyiz.” diyordu.
Dikkat ediyor musunuz, son yıllarda AKP’nin söylemlerinde artık “garip gureba”
“fakir fukara” kelimelerini duyamıyoruz. Milyonlarca işsizimiz, yoksulluktan
yuvaları yıkılanlar, kısacası umutsuzluk girdabı içindeki milyonlarca çaresiz,
çığlıklarını şimdi farklı yöntemlerle iktidarın görmeyen gözlerine sokmaya,
duymayan kulaklarına duyurmaya çalışıyorlar. İktidar ise bu çığlıkları duymak
yerine “Elinize dilinize dursun.” diyerek tepki gösteriyor. 
Geçtiğimiz
hafta işsizlik canına tak eden bir vatandaşımız Meclisin hemen önünde kendini yaktı.
Dün de bir vatandaşımız sekiz aydır maaş alamadığı ve hak arama talepleri
sonuçsuz kaldığı için İŞKUR’un önünde soyundu. 
İnanıyorum
ki AKP’nin seslerini duymadığı tüm vatandaşlarımız önümüzdeki seçimlerde
sandıkta gereken cevabı verecektir. 
BAŞKAN
– Sayın Kayışoğlu…
2.- Bursa Milletvekili Nurhayat Altaca
Kayışoğlu’nun, “Wikipedia” sitesine erişim yasağının kaldırılmasını istediğine
ilişkin açıklaması
NURHAYAT
ALTACA KAYIŞOĞLU (Bursa) – Teşekkürler. 
29
Nisan 2017’de internet ansiklopedisi “wikipedia” mahkeme kararı olmaksızın
erişime kapatıldı. Her gün milyonlarca insan bilgi araştırması yaparken arama
motorlarında arama yaptığında “Üzgünüz.” yazısıyla karşı karşıya kalıyorlar. 
“Wikipedia”
sitesi yasağın nedeni olan 2 makalenin de kaldırıldığını açıkladı. Ben de
buradan milyonlarca genç, öğrenci adına sesleniyorum: Bu erişim yasağı artık
kaldırılsın. Zira, bu çağda zaten gençler yasaklı sitelere de girmenin yolunu
buluyorlar, utancı da bize kalmasın. 
Teşekkürler.

BAŞKAN
– Sayın Hürriyet…
3.- Kocaeli Milletvekili Fatma Kaplan
Hürriyet’in, Kocaeli Büyükşehir Belediyesinde Birinci Hukuk Müşaviri olarak
çalışan Necmi Özen’in sosyal medyadaki bir paylaşımına ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
2011
yılında AKP’den Kocaeli Milletvekili aday adayı olan ve hâlen Kocaeli
Büyükşehir Belediyesinde Birinci Hukuk Müşaviri olarak çalışan Necmi Özen,
sosyal medya hesabında öyle iğrenç bir paylaşımda bulundu ki… Şu elimde
tuttuğum paylaşımda, 2014 yılındaki 25 Kasım Kadına Yönelik Şiddete Karşı
Uluslararası Mücadele ve Dayanışma Günü’nde açıklama yapan Adana kadın
kollarının “Yaşasın kadınlar, kadınlar yaşasın” pankartının “photoshop”
yöntemiyle “Kadına özgürlük, …gezeriz, Tayyip sana ne, yaşasın laiklik”
şeklinde değiştirilmiş hâlini sosyal medya hesabında paylaşmıştır. Ben detayını
okumaya utandım ama Necmi Özen gibiler paylaşmaya utanmamış. 
Bunun
adı sapıklık, bunun adı alçaklık, bunun adı şerefsizliktir. Necmi Özen gibiler
değil Kocaeli Büyükşehir Belediyesinde çalışmayı, insan içine çıkmayı bile hak
etmiyorlar. 
Buradan
Kocaeli Büyükşehir Belediye Başkanı İbrahim Karaosmanoğlu’na da sesleniyorum:
Sizin eşleriniz, anneleriniz, kardeşleriniz yok mu? Bu ahlaksızlığa derhâl…
(CHP sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Sayın Tarhan…
4.- Kocaeli Milletvekili Tahsin Tarhan’ın,
Kandıra Safalı Göleti için kamulaştırma bedellerinin ne zaman ödeneceğini
öğrenmek istediğine ilişkin açıklaması
TAHSİN
TARHAN (Kocaeli) – Teşekkür ederim Sayın Başkan.
Kocaeli’nin
Kandıra ilçesine bağlı Erikli, Hediyeli ve Çerçili köylerine ait araziler
üzerinde Safalı Göleti inşaatı devam etmektedir. Bölgede 134 adet taşınmaz
bulunmaktadır. Tapu sahiplerine bugüne kadar 961 milyon Türk lirası ödenmiştir
ancak birçok hak sahibine herhangi bir ödeme yapılmamıştır ve mağdur
edilmiştir. Kandıra Safalı Göleti için vatandaşa ödenmesi gereken kamulaştırma
bedelleri ne zaman ödenecektir?
Teşekkür
ediyorum.
BAŞKAN
– Sayın Balbay…
5.- İzmir Milletvekili Mustafa Ali Balbay’ın,
Mehmet Haberal’a yaptığı ziyarete ve Hükûmeti bilime, eğitime saygı duymaya ve
bu alanda faaliyet gösteren çalışmaları desteklemeye davet ettiğine ilişkin
açıklaması
MUSTAFA
ALİ BALBAY (İzmir) – Teşekkür ediyorum Sayın Başkan.
Sayın
Başkan, şahsınızla ve buradaki bütün milletvekilleriyle paylaşmak istediğim bir
ziyareti söz konusu yapmak istiyorum. Mehmet Haberal’ı geçtiğimiz günlerde
yılbaşı nedeniyle ziyaret ettim. Silivri’de saatlerce sohbet edebildiğimiz
Haberal’la, demir parmakların ardında konuştuğumuz Haberal’la bu kez neredeyse
onar, on beşer dakikalık kısa görüşmeler yapabiliyoruz. O günlerde en çok
üzüldüğüm kişilerden biriydi. Biz elimizle yazı yazıyorduk, sağ elimiz
yorulursa sol elimizle yazıyorduk ama o nasıl, ameliyat kabiliyetini yitirebilir
miydi, ameliyat etme yeteneğini yitirebilir miydi, bundan çok ürküyorduk ancak
Haberal geçenlerde görüşmemizde “Dün 2 böbrek taktım, yarın da 1 ciğer
takacağım.” deyip günlük çalışmasını anlattı. Büyük gurur duydum ve Haberal’a
“Özgürlükteki dört yılda önceki dört yılın intikamını aldınız Hocam.” dedim ama
Haberal gibi hocaların demir parmaklıkların ardında tutulmasına bir kez daha
üzüldüm. 
Buradan
Haberal’ı bir kez daha kutluyorum, Hükûmeti de Türkiye’de bilime, eğitime büyük
saygı duymaya ve bu alanda faaliyet gösteren çalışmaları desteklemeye davet
ediyorum. (CHP sıralarından alkışlar)
BAŞKAN
– Sayın Özdemir’in yerine Sayın İlgezdi…
6.- İstanbul Milletvekili Gamze Akkuş
İlgezdi’nin, Türkiye’nin 2018 Dünya Özgürlükler Raporu’nda ilk defa özgür olmayan
ülkeler arasında yer aldığına ilişkin açıklaması
GAMZE
AKKUŞ İLGEZDİ (İstanbul) – Sayın Başkan, 2018 Dünya Özgürlükler Raporu’nda ilk
defa özgür olmayan ülkeler arasında yer aldık. 195 ülkenin demokrasi karnesinde
Türkiye en kötü 49 ülkeden biri oldu. Büyük Önder Atatürk’ün “Yurtta barış,
cihanda barış.” felsefesiyle mazlumlara yol gösterici olan ülkemiz, insan
hakları ihlallerinin en ağır yaşandığı Suriye’yle, Güney Sudan’la yan yana
anıldı. Ne acı ki Türkiye, son on yılda özgürlüklerin en fazla gerilediği ülke
olarak tarihe geçti. Bakın, 15 Temmuz hain darbe girişiminin ardından suçlu
suçsuz gözetilmeden Türkiye’de 60 binden fazla kişi gözaltına alındı,
cezaevinde 220 bini geçen nüfus var. OHAL’de binlerce kişi işinden edildi,
160’a yakın yayın kuruluşu kapatıldı, 150’den fazla gazeteci tutuklandı. Siyasi
haklar ve bireysel özgürlükler 12 Eylülün bile gerisinde kaldı. Bu hafta
OHAL’in uzatılmasını görüşeceğiz. Demokratik bir rejimi yeniden hâkim kılmak
için; baskıları, hukuksuzlukları ve insan hakları ihlallerini kaldırmak için
hep birlikte OHAL’e “hayır” diyelim. Geleceğimiz olan çocuklarımıza mutsuzlar
ülkesi değil, tam bağımsız, demokratik bir cumhuriyet miras bırakalım. 
BAŞKAN
– Sayın Havutça’nın yerine Sayın Göker... 
7.- Burdur Milletvekili Mehmet Göker’in,
süt üreticilerinin emeklerinin ve masraflarının karşılığını alamadığına ilişkin
açıklaması
MEHMET
GÖKER (Burdur) – Teşekkürler Sayın Başkanım. 
Süt
üreticileri emeklerinin ve masraflarının karşılığını maalesef alamıyor. Ulusal
Süt Konseyi 1 lira 40 kuruş olan soğutulmuş çiğ süt referans fiyatını 13 kuruş
artırarak 1 lira 53 kuruş olarak belirledi. Geldiğimiz durumda fiyatlar çok
uzun bir süre düşük kaldığı için üretici ineklerini, düvelerini kesime
gönderdi. Şimdi piyasada yeterli seviyede süt olmadığı için -Bakanın
açıklamalarına dayanarak söylüyorum- 270 ton süt tozu ithal edildi. Bu anlamda,
Sayın Bakana sorum şudur: Tarım ve Hayvancılık Bakanlığı olarak ileride süt
krizine dönüşecek bu sürecin doğru ve istikrarlı bir şekilde kontrolü için ne
gibi adımlar atılmaktadır? Üreticiyi desteklemek adına bir planınız var mıdır?
Süt alımı karşılığında şirketlerin yem alınması dayatmasını nasıl üretici
lehine çevireceksiniz?
Teşekkürler.
(CHP sıralarından alkışlar)
BAŞKAN
– Sayın Doğan…
8.- İstanbul Milletvekili Selina Doğan’ın,
Cumhuriyet Halk Partisinin pek çok bilim insanının katılımıyla “OHAL’de Yeter”
adıyla düzenlediği forumun sonuç bildirgesine ilişkin açıklaması
SELİNA
DOĞAN (İstanbul) – Sayın Başkan, bir istisna olarak krizlerin aşılması amacıyla
uygulanan OHAL yönetimi Türkiye’de olağan bir uygulama hâline geldi. Partimiz
pek çok bilim insanının katılımıyla “OHAL’de Yeter” başlıklı bir forum
düzenledi. Forumun sonuç bildirgesinde on iki maddelik bir çağrı yapıldı. Bu
çağrının bazı maddelerini burada sizlerin bilgisine sunuyorum: OHAL derhâl
kaldırılmalı ve KHK düzenine son verilmelidir. TBMM’nin yasama ve denetleme
yetkisi tekrar teslim edilmeli, gasbedilen milletvekili hakları iade
edilmelidir. OHAL gerekçesiyle valilikler tarafından ilan edilen özgürlüğü
kısıtlayıcı tüm yasaklar kaldırılmalıdır. Haklarında ihraçlarını gerektirecek
kesin hüküm yokken ihraç edilen 100 bini aşkın kamu görevlisi görevine iade
edilmelidir. Açlık grevindeki Nuriye Gülmen ve Semih Özakça görevlerine iade
edilmelidir. İfade, konuşma ve basın özgürlüğü üzerindeki baskılar sona
erdirilmeli, cezaevlerindeki gazeteciler özgürlüklerine kavuşturulmalıdır.
Cinsiyetçi, ayrımcı, antilaik, bilim dışı uygulamalarla doldurulan eğitim
programlarına derhâl son verilmelidir. Paramiliter oluşumlar ile ordu ve polis
teşkilatındaki gayrimeşru siyasi oluşumlara ilişkin iddialar bağımsız yargı
organlarınca incelenmelidir.
(Mikrofon
otomatik cihaz tarafından kapatıldı) 
BAŞKAN
– Sayın Yalım…
9.- Uşak Milletvekili Özkan Yalım’ın,
Uşak’ın Banaz ilçesindeki muhtarların mera vasfını kaybetmiş mera arazilerinin
hak sahiplerine satışının veya devrinin sağlanması amacıyla yasal düzenleme
yapılmasını talep ettiklerine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Sayın
Başkan, Uşak’ta 256 köy muhtarının birçoğunun ve de özellikle Banaz ilçesinde
45 köyün muhtarlarının talebi üzerine özellikle bu soruyu Çevre ve Şehircilik
Bakanı Sayın Mehmet Özhaseki’ye bildiriyoruz: Uşak’ın Banaz ilçesinde çok
sayıda mera vasıflı arazi bulunmaktadır. Bazı mera vasıflı taşınmazlar her ne
kadar mera vasfında olsa da bu araziler şahıslar tarafından kullanılmaktadır.
Birçoğunu kendi evi, kendi ahırı, kendi hayvanının bakım yeri olmak üzere
kendileri şahsi olarak kullanmaktadırlar. Bunlar mera vasıflarını kaybetmiş
durumdadırlar. Mera vasfını kaybetmiş veya mera vasfı veya özelliği taşımayan
araziler için orman vasfını kaybetmiş arazilere yapılan 2/B çalışması gibi,
mera arazilerinin de hak sahiplerine satışının veya devrinin sağlanması
amacıyla yasal düzenlemenin yapılmasını bütün köy muhtarlarımız talep
etmektedir. Çevre ve Şehircilik Bakanı Sayın Mehmet Özhaseki’ye özellikle
bildirmekteyiz.
(Mikrofon
otomatik cihaz tarafından kapatıldı) 
BAŞKAN
– Sayın Kılıç…
10.- Kahramanmaraş Milletvekili İmran Kılıç’ın,
bir ülkenin değerinin erdemli insanlarının çokluğuyla ölçüldüğüne ve değerler
eğitimine önem verilmesi gerektiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Düşman
saldırılarına karşı inşa edilen Çin Seddi saldırıları önleyememişti çünkü
muhafızların birçoğu çıkarları uğruna sızmalara göz yumuyorlardı. 
Bir
ülkede bilim, sanat ve faziletten çok eşyaya kıymet verilirse orada keseler
şişmiş, gönüller kararmış, kafalar boşalmıştır. Günümüzde birçok kişi her şeyin
fiyatını biliyor fakat hiçbir şeyin değerini bilmiyor. “Değersizler değer
tanımaz.” diyor Hazreti Ali. Kıymetli taşların fiyatları artar, değerleri
değil. İnci deniz dibinde, çer çöp vurmuş sahile. İnsana aradığı şeye bakarak
değer biçilir. Bir ülkenin değeri erdemli insanlarının çokluğuyla ölçülür.
Değerler eğitimine önem vermeli, insanlarımızı bu yönleriyle de donatmalıyız.
BAŞKAN
– Sayın Gürer…
11.- Niğde Milletvekili Ömer Fethi
Gürer’in, D4 yetki belgesiyle ilgili düzenlemenin yaratacağı mağduriyetlerin önlenmesi
için geçiş süreci verilmesini talep ettiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Hükûmetin
yeni yaptığı düzenlemeyle minibüsler için D4 belgesi araç yaşı 19’ken bir anda
9 yaşa düşürülmüştür. Bu düzenleme mağduriyetler yaratmaktadır. Örneğin, Niğde
Bor'da kooperatife kayıtlı 52 aracın hiç birinin yaşı bu düzenlemeye
uymamaktadır. Kazancın düşük olduğu bölgelerde araç değişimi hızlı
sağlanamamaktadır. İstenen değerde bir araç 250 bin ve üzeridir. Hiçbiri doğrudan
bu aracı alabilme olanağına sahip değildir. Bu yaş uygulamasının kademeli
olarak düzenlenmesi, araç sahiplerine uygun koşullarda destek ve teşvik
verilmesi beklentidir. AKP Hükûmeti bu tür düzenlemelerde ülke genelinde ülke
gerçeklerini değerlendirerek uygulamalar yapmalıdır. Mağduriyet yaratılmasının
önlenmesi için uygulamanın yeniden değerlendirilip geçiş süreci verilmesi talep
edilmektedir. Gereği için Hükûmetin ilgi ve bilgisine sunarım.
Teşekkür
ediyorum.
BAŞKAN
– Sayın Topal’ın yerine Sayın Köksal...
12.- Afyonkarahisar Milletvekili Burcu
Köksal’ın, Sinanpaşa ilçesi Düzağaç beldesinde demir yolu için kamulaştırılan
tarlalara biçilen kamulaştırma bedelinin yükseltilmesini ve Giresunlular
Şehitliği yolu ile Çıkrık kasabası arasındaki yolun bir an önce tamamlanmasını
talep ettiğine ilişkin açıklaması
BURCU
KÖKSAL (Afyonkarahisar) – Sayın Başkan, seçim bölgem Afyonkarahisar ili
Sinanpaşa ilçesine bağlı Düzağaç beldesinde demir yolu için kamulaştırılan
tarlalara biçilen kamulaştırma bedeli son derece düşüktür. Aynı bölgedeki başka
köy ve kasabalarda kamulaştırma bedeli olarak metrekaresine 11 ila 18 lira
bedel biçilirken maalesef Düzağaç beldesindeki tarlalar için 3,5 ila 7 lira
arasında kamulaştırma bedeli ödenmiştir. Acilen bu hatadan dönülerek kamulaştırma
bedellerinin bölgedeki diğer köy ve kasabalarla en azından eşit düzeye
getirilmesi gerekmektedir.
Yine,
seçim bölgem Afyonkarahisar ilinde merkeze bağlı Çıkrık kasabasında Çıkrık
kasabası yolu ile Giresunlular Şehitliği yolunun yapımı için yıllardır söz
verilmekte ancak hâlâ daha Giresunlular Şehitliği yolu ile Çıkrık kasabası
arasındaki o kısa mesafe yapılamamıştır. Bu konuda da verilen sözlerin bir an
önce yerine getirilerek söz konusu yolun yapımının tamamlanmasını talep
ediyoruz. (CHP sıralarından alkışlar)
BAŞKAN
– Sayın Gaytancıoğlu…
13.- Edirne Milletvekili Okan
Gaytancıoğlu’nun, üniversitelerde yardımcı doçentlik ve doçentlikle ilgili
yapılması düşünülen düzenlemeye ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Her
şeyi bilen, her şey hakkında fikir sahibi olan AKP Genel Başkanı bu kez de
yardımcı doçentliğe ve doçentliğe el attı. Üniversitelerin birçok sorunu
varken, hâlen üniversitelerden uzaklaştırılmış birçok bilim insanı, ÖYP’li
öğretim elemanı ve işsiz bırakılan akademisyen varken, henüz bu sorunlar
çözülmemişken tepeden gelen bir emirle, önümüzdeki günlerde Türkiye Büyük
Millet Meclisi yardımcı doçentliği ve doçentliği konuşacak. Her ile bir
üniversite kurarak yani binayı dikerek üniversite yapılacağını sanıyorsunuz.
Bir bilim adamı kolay yetişmez, kendisini geliştirmesi için yılların geçmesi
gerekir. Öncelikle üniversitelerdeki akademisyenlerin özgür ve bağımsız
olmaları gerekir. Peki, üniversite rektörleri acaba bağımsız mı, yoksa sarayın
iradesine bağlı mı görev yapıyor? Yani size yakın olanları mı atayacaksınız? 
BAŞKAN
– Sayın Ok… 
14.- Balıkesir Milletvekili İsmail Ok’un,
Türkiye’de üretimi teşvik etmek için millî paydan tarım ve hayvancılığa daha
fazla destek verilmesini talep ettiğine ilişkin açıklaması
İSMAİL
OK (Balıkesir) – Teşekkür ederim Sayın Başkan. 
Özellikle
seçim bölgem Balıkesir denildiğinde tarım ve hayvancılık akla gelmektedir ama
maalesef on beş yıllık AK PARTİ hükûmetlerinin ithalatı teşvik etmek için
özellikle tarım ve hayvancılıkta vergileri sıfıra indirgemesi ülkemizde tarım
ve hayvancılığı bitirmiştir. En kötüsü de GDO’lu gıdaların ithalatıyla kışlada
Mehmetçik’imiz ve vatandaşlarımızın sağlığı da tehdit altına alınmaktadır. Bu
ithalat bu şekilde devam ederse çiftçimizi bitiren Hükûmet, fiyat artışlarıyla
80 milyonu da cezalandırmaya devam edecektir. Dolayısıyla, ithalatın derhâl
sonlandırılması, Türkiye’de üretimi teşvik etmek için daha fazla millî paydan
tarım ve hayvancılığa destek verilmesini talep ediyorum. 
Teşekkür
ederim. 
BAŞKAN
– Sayın Özdiş, buyurun. 
15.- Adana Milletvekili İbrahim Özdiş’in,
Adana’nın Yüreğir ilçesinde bulunan bazı köylerde yaşayan vatandaşların Devlet
Su İşlerinin sulama ücretlerinden ve bakım onarım ücretlerinin çok yüksek
olmasından şikâyetçi olduklarına ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Sayın Orman ve Su İşleri Bakanına: Adana’nın Yüreğir ilçesinde bulunan Geçitli
Cumhuriyet ve Havraniye mahalleleri ile Avcılar, Kaşlıca, Gökvelioğlu,
Çatalpınar, Kütüklü, Esenler köylerinde yaşayan çiftçi vatandaşlarımız Devlet
Su İşlerinin sulama ücretlerinden ve bakım onarım ücretlerinin çok yüksek
olmasından şikâyetçiler. Basınçlı sulamaya geçilmesi çalışmalarına hız
verilmesini talep ediyorlar. Ceyhan Nehri’nden su çekerek sulama yapanlardan
ücret almayın. Zaten borç batağında olan, ürünü doğru düzgün para etmeyen
çiftçiye yardımcı olun Sayın Bakan. 
Teşekkür
ediyorum Sayın Başkan. (CHP sıralarından alkışlar) 
BAŞKAN
– Teşekkür ediyorum. 
Son
olarak Sayın Dedeoğlu, buyurun. 
16.- Kayseri Milletvekili Sami
Dedeoğlu’nun, Ankara-Yerköy-Sivas hızlı tren projesiyle Ankara-Kayseri arasının
bir saat otuz dakika olacağına, Kayseri’de havaalanıyla ve kentsel dönüşümle
ilgili çalışmalara ilişkin açıklaması
SAMİ
DEDEOĞLU (Kayseri) - Teşekkür ediyorum.
Ben
de, Kayseri Milletvekili bu konuyu açtığı için, Ankara-Yerköy-Sivas yolu hızlı
tren… Yerköy’den Kayseri’ye 142 kilometredir. Ocak ayında ihalesi yapılacak,
haziran ayında inşallah temel atacağız. Ankara-Kayseri bir saat otuz dakika
olacak ve bunun yapım süresi de üç yıldır. 
Ayrıca
havaalanıyla ilgili görüşmelerimizde… Mayıs ayında ihalesi yapılacak, ağustos
ayında da tadilatla beraber inşaata başlanacak, süresi de on dört aydır. Bugüne
kadar gelen yolcu sayımız 2 milyon 196 bindir. Yeni yaptığımız zaman 30 bin
metrekare alanda 5 milyon yolcuya hitap edecek. Ayrıca bu yolcuların gelip
gitmelerinde körük sistemi olacak modern bir şekilde, yine arabalarını
koymaları için de kapalı bir otopark yapılacak.
Kentsel
dönüşüm de, tabii, ada bazlı yapıldığı için şimdi orada daire sahipleri
hakikaten fazla. Burada da daha önceden alınan ruhsatlar önce olduğu için
binaların altında en az 2 kat, 3 kat, 4 kat kapalı otopark şartı getirildi.
(Mikrofon
otomatik cihaz tarafından kapatıldı)
SAMİ
DEDEOĞLU (Kayseri) – Ayrıca Göğdere yolunda 2018’de inşaata başlanacaktır
diyorum.
Hepinize
saygılar sunuyorum.
BAŞKAN
– Teşekkür ediyorum.
V.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, Isparta’nın Yalvaç kırsalında CASA tipi bir askerî eğitim uçağının
düştüğüne ve şehit olan 3 askere Allah’tan rahmet dilediğine ilişkin konuşması
BAŞKAN
– Sayın milletvekilleri, şimdi, yeni aldığımız üzücü bir haberi sizinle
paylaşmak istiyorum. Isparta’nın Yalvaç kırsalında CASA tipi bir askerî eğitim
uçağının düştüğü bilgisine ulaştık. Ve ilk belirlemelere göre, bize ulaşan
bilgiye göre 3 şehidimizin olduğu ifade edildi 2 pilot, 1 teknisyen olduğu
şeklinde. Ben bu vesileyle şehitlerimize Allah’tan rahmet diliyorum. Ailesine,
yakınlarına, aziz milletimize ve Türk Silahlı Kuvvetlerine de başsağlığı
diliyorum. Geçmiş olsun dileklerimizi bu vesileyle bir kez daha iletiyorum.
Rabb’im bizleri bu tür kazalardan, afetlerden muaf eylesin diye de dua
ediyorum.
Söz
talebinde bulunan sayın grup başkan vekillerine ikişer dakika süreyle
yerlerinden söz vereceğim.
Sayın
Usta, buyurun.
VII.- AÇIKLAMALAR (Devam)
17.- Samsun Milletvekili Erhan Usta’nın,
Isparta’daki kazada hayatını kaybeden askerlere Allah’tan rahmet dilediğine,
taşeronların kadroya geçirilmesiyle ilgili şartlara ve sosyal yardımlaşma
vakıflarında çalışanların kadro sorunlarına ilişkin açıklaması
ERHAN
USTA (Samsun) – Teşekkür ederim Sayın Başkan.
Ben
de, sizin de az önce ifade ettiğiniz gibi, Isparta’daki o elim kazada hayatını
kaybeden askerlerimize Allah’tan rahmet diliyorum, yaralılara da acil şifalar
temenni ediyorum. Milletimizin başı sağ olsun.
Sayın
Başkan, dün, bu taşeronların kadroya geçirilmesiyle ilgili konularda birkaç
tane adaletsizliği vurgulamıştım. Bunlardan en önemlisinin bu yüzde 70 şartı
meselesi olduğunu ifade etmiştik yani yapılan ihalede personel giderlerinin
yüzde 70’in altında kalması durumunda… Aslında yapılan işin niteliği itibarıyla
tamamen bir taşeron işçisi olmalarına rağmen, hatta firmalar değişiyor ama
belki on yıldır, on beş yıldır aynı kurumda çalışıyor olmalarına rağmen bu
insanlara kadro verilmemesinin ciddi bir adaletsizlik olacağını ifade etmiştik.
Bu konunun düzeltilmesini talep ediyoruz.
Bunun
dışında, biliyorsunuz, kadroya geçirilme şartlarından bir tanesi 4 Aralık 2017
tarihi itibarıyla taşeronda çalışıyor olmaktır. O gün işe başlamış olsa dahi bu
arkadaşlarımıza kadro veriliyor. Bundan bir şikâyetimiz yok. Ancak diyelim ki
bir gün önce işten çıkarılmış olan, belki on yıldır bir kurumda çalışıyor olan
kişilere de, çalışanlara da kadro verilmesi bir zarurettir; bunun verilmemesi
hiçbir şekilde hakkaniyete uygun düşmeyecektir. Bu konuda da Hükûmetin tedbir
alması gerekir diye düşünüyorum. 
Yine
aynı konuyla ilgili olarak diğer bir husus şu: Şimdi, bu sosyal yardımlaşma
vakıflarında çalışan insanlarımız var, yaklaşık on bin kişi. Biliyorsunuz,
sosyal yardımlaşma vakıfları ciddi bir iş görüyor, ciddi bir hizmet görüyorlar;
kullandıkları kaynak kamu kaynağı, yaptıkları iş aslında bir kamu görevi; işe
alınış tarzlarına baktığımızda işte, bir memurda aranan şartların hepsi
aranıyor, sınavla giriliyor, lisans mezunu olma şartı aranıyor yani tamamen bir
memuriyete giriş şartlarını da taşıyor bu arkadaşlar fakat bunlar bu kapsamda
değerlendirilmiyor, bunlara kadro verilmedi. Bu on bin kişide ciddi bir sıkıntı
var. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
Buyurun.
ERHAN
USTA (Samsun) – Bizim talebimiz, bu şekilde sosyal yardımlaşma vakıflarında
çalışan insanlarımıza da kadro verilmesi. Bunlar gerçekten bu kadroyu hak
ediyorlar. Hatta burada yapılması gereken diğer bir husus -artık devleti, bazı
kurulları bir anlamda yeniden dizayn etme ihtiyacı da var- tamamen kamu görevi
yapan, kamu kaynağı kullanan bu vakıfların da statüsünün de bir gözden
geçirilmesi lazım. Bu anlamda öyle bir ihtiyaç da var ancak o statü meselesi
belki sonraya bırakılabilir ancak bu kapsamda sosyal yardımlaşma vakıflarında
çalışan on bin değerli personelimize kadro verilmesinin çok önemli olduğunu ve
hakkaniyete çok uygun olacağını ifade etmek istiyorum.
Teşekkür
ederim.
BAŞKAN
– Teşekkür ediyorum.
Sayın
Kerestecioğlu, buyurun. 
18.- İstanbul Milletvekili Filiz
Kerestecioğlu Demir’in, HDP Eş Genel Başkanı Selahattin Demirtaş hakkındaki
davaların siyasi olduğuna, gazeteci Mehmet Ali Birand’ın ölümünün 5’inci yıl
dönümüne, görevlerini yapmaya çalışan gazetecilerin her gün davalarla
uğraştıklarına, Şahin Alpay ve Mehmet Altan’ın Anayasa Mahkemesinin kararının
uygulanmasını beklediklerine ve Isparta’daki kazada hayatını kaybeden
askerlerin ailelerine başsağlığı dileklerini ilettiğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, bugün, Eş Genel Başkanımız Sayın Selahattin Demirtaş’ın
yargılandığı iki davanın duruşması, şu saatlerde, Ankara Sincan’da, bize çok
yakın bir yerde görülüyor. Biri devleti aşağılamak, diğeri Süleyman Soylu’ya
hakaretten iki dava ki aslında, ortada pek hakaretle konuşmadığı kişi
bırakmamış bir kişiye hakaret ayrı bir ironi konusu tabii. Ancak şunu ifade
etmek isteriz, bir siyasetçi, hükûmeti ya da bakanları ya da siyasetçileri
eleştirmeyecek de gerçekten ne yapacak? Bu, bir siyasetçinin en doğal hakkıdır.
İfade özgürlüğü kapsamında değerlendirilmesi gereken konuşmaların böyle
davalara muhatap olması, Venedik Komisyonu gibi uluslararası hukuk kurumlarınca
da defalarca aslında eleştirildi. Artık söylemeye bile gerek duymuyoruz bu
davaların siyasi olduğunu, yargının siyasetin elinde olduğunu. Selahattin Demirtaş’ın
halk nezdinde kazandığı sevgiden korkuluyor, çok önemli bir siyasi rakip olarak
görüldüğünden etkisizleştirilmeye çalışılıyor. Bu açıkça ortada ancak
Selahattin Demirtaş, bugün cezaevinde dahi kitabı en çok satanlar arasına
girmiş, üretmeye devam eden bir siyasetçi. Selahattin Demirtaş, yine, bugün, en
dik duruşuyla mahkemede “Mücadeleye devam.” diyecek. 
Bugün,
bir gazetecinin, Mehmet Ali Birand’ın ölüm yıl dönümü. Birand, büyük basın
kuruluşlarında çalışmasına rağmen, gazetecilerin tartışmaktan çekindiği pek çok
konuyu gündeme getirmiş ve bu alanda önemli çalışmalar yapmış bir değerli
gazeteciydi. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) – Bu yüzden, o da Türkiye gazeteciliğinin
kaderini paylaştı ve uzun yıllar davalar peşini bırakmadı. Kendi üslubuyla,
kendi tarzıyla hafızamıza kazınan Birand’ı da saygıyla anmak isterim.
Görevlerini
yapmaya çalışan gazeteciler her gün davalarla uğraşıyorlar. Cumhuriyet
gazetesinin saygın ve güvenilir araştırmacı gazetecilerinden Çiğdem Toker bu
alanda çok önemli bir isim. Çünkü cebimizden çıkan vergilerle gerçekleşen
ihaleleri yakından takip ediyor, kamu yararı için her gün köşesinde yazıyor, bu
ihaleleri özellikle yazıyor ama üzerine gittiği ihaleler milyarlarca liralık
ihaleler olunca birilerini de rahatsız ediyor. Çiğdem Toker’e Agrobay Seracılık
tarafından yazısı nedeniyle 1,5 milyon liralık dava açılmış. Toker yazısında
Rusya’ya domates ithal etme yetkisi kazanan firmaların şüpheli olduğundan
bahsediyor. Davacı firma yüksek hızlı tren inşaatı, Rize Havalimanı, üçüncü
köprü gibi tüm ihaleleri toplamış bir firma ve Toker çok basit bir soru soruyor
“Domates ihracatı yapabilecek benzer onlarca firma varken neden Agrobay?” diye.
1,5
milyon, bir gazeteci için çok absürt bir rakam, başkaları için…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
FİLİZ
KERESTECİOĞLU DEMİR (İstanbul) - …çok önemsiz olabilir ama gazeteciler için çok
önemli bir rakam, hepimiz için de öyle. Gazeteciyi korkutmak ve susturmak için
açılmış bir dava. Bir insanı suskunluğa mahkûm etmek, onu öldürmektir. Bugün
bir cinayet işleniyor fakat gazeteciliğin ölümü, toplumda liyakatin, güvenin,
demokrasinin, özgürlüğün ölümüdür, bunu da unutmamak gerekir. 
Aynı
şekilde, iki gazeteci de tahliye bekliyorlar, Şahin Alpay ve Mehmet Altan ve
Anayasa Mahkemesinin kararının uygulanmasını bekliyorlar ancak ülkede Başbakan
diyor ki: “Anayasa Mahkemesi dosyanın içeriğini bilmiyor.” Dosya içeriği
bilmeyen bir Anayasa Mahkemesinden söz ediliyorsa gerçekten hukuk devleti
olmaktan çoktan vazgeçmişiz demektir. Ne devleti olduğumuzu ve hangi kanunun
egemen olduğunu açıklamayı da Hükûmete bırakıyoruz.
Ben
de Isparta’da hayatını kaybeden askerlerin ailelerine başsağlığı dileklerimi
iletiyorum.
Teşekkür
ederim.
BAŞKAN
– Teşekkür ediyorum. 
Sayın
Özkoç, buyurun. 
19.- Sakarya Milletvekili Engin Özkoç’un,
Isparta’da şehit olan 3 askere Allah’tan rahmet dilediğine ve olağanüstü hâl
döneminde çıkarılan kanun hükmünde kararnamelerin Mecliste öncelikle
görüşülmesi gerektiğine ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; öncelikle,
Isparta’da hayatını kaybeden 3 şehidimize Allah’tan rahmet, yakınlarına sabır
diliyorum. Ulusumuzun da başı sağ olsun. 
Sayın
Başkanım, olağanüstü hâlle yönetilen bir Türkiye söz konusu. Olağanüstü hâlde
KHK’ler çıkıyor, kanun hükmünde kararnameler çıkıyor. Olağanüstü hâlle ilgili
çıkan bu ciddi kararları bizim Türkiye Büyük Millet Meclisinde görüşmemiz
gerekiyor. 
Bakın,
şu anda Türkiye Büyük Millet Meclisinde 40’a yakın muhalefet milletvekili var
ve 4-5 de iktidar milletvekili var. Bu kadar önemli konular Türkiye'nin
gündemindeyken, olağanüstü hâlle yönetilirken Meclisin tasfiye edilmesi söz
konusudur. 
Dün
de tartıştık Sayın Başkanım. Bakın, Anayasa’nın 121’inci maddesi olan
“Olağanüstü hallerle ilgili düzenleme”nin son paragrafında “Olağanüstü hal
süresince, Cumhurbaşkanının başkanlığında toplanan Bakanlar Kurulu, olağanüstü
halin gerekli kıldığı konularda, kanun hükmünde kararnameler çıkarabilir. Bu
kararnameler, Resmî Gazetede yayımlanır ve aynı gün Türkiye Büyük Millet
Meclisinin onayına sunulur; bunların Meclisce onaylanmasına ilişkin süre ve
usul, İçtüzükte belirlenir…” 
İç
Tüzük’ün 128’inci maddesinde “Anayasanın 121 ve 122 nci maddeleri gereğince
çıkarılan ve Türkiye Büyük Millet Meclisine sunulan kanun hükmünde
kararnameler, Anayasanın ve İçtüzüğün kanun tasarı ve tekliflerinin görüşülmesi
için koyduğu kurallara göre ancak, komisyonlarda ve Genel Kurulda diğer kanun
hükmünde kararnamelerle, kanun tasarı ve tekliflerinden önce…”
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
Buyurun.

ENGİN
ÖZKOÇ (Sakarya) – Teşekkür ederim. 
“…ivedilikle
en geç otuz gün içinde görüşülür ve karara bağlanır. Komisyonlarda en geç yirmi
gün içinde görüşmeleri tamamlanmayan kanun hükmünde kararnameler Meclis
Başkanlığınca doğrudan doğruya Genel Kurul gündemine alınır.” deniyor. Bu da
emredici bir hükümdür.
Anayasa’mızın
ve İç Tüzük’ümüzün kararları doğrultusunda Türkiye Büyük Millet Meclisinin bu
kanun hükmünde kararnameleri ivedilikle görüşmesi gerekiyor Sayın Başkanım.
Meclis Başkanımızı bu konuda göreve davet ediyoruz, Meclisimizi bu konuda
göreve davet ediyoruz.
Bakın,
sadece birkaç örnek vereyim, İletişim Başkanlığının kaldırılarak tüm
yetkilerinin Bilgi Teknolojileri ve İletişim Kurumuna devredilmesi, kuvvet
komutanlıklarının Millî Savunma Bakanlığına bağlanması… Bunları
sıralayabilirim. Çok ciddi kararlar alınıyor. Peki, Türkiye Büyük Millet Meclisi
bu kararların neresinde Sayın Başkanım? 31 tane kanun hükmünde kararname
çıkmış, bugüne kadar 5 tanesi Türkiye Büyük Millet Meclisi Genel Kuruluna
indirilmiş. Yarın, büyük bir ihtimalle, Hükûmet sözcüsünün ifadeleri
doğrultusunda Olağanüstü Hal Yasası tekrar uzatılacak. Biz artık Olağanüstü Hal
Yasası’nın uzatılmasını istemiyoruz. OHAL’in gerçekten olağan bir hâl almasına
karşıyız. Milletimizin demokrasi içerisinde, Meclis tarafından yönetilmesini
istiyoruz. Türkiye Büyük Millet Meclisini, görev yapması için bu görevlerini ve
yetkilerini kullanmaya davet ediyoruz.
Saygılar
sunarım. (CHP sıralarından alkışlar)
BAŞKAN
– Teşekkür ediyorum Sayın Özkoç.
Tabii,
dün de benzer bir konuşma olmuş idi. İfade ettiğiniz gibi “Meclis Başkanlığınca
doğrudan doğruya Genel Kurul gündemine alınır.” ilkesi var ve bu hüküm
gereğince, Meclis Başkanlığı, yirmi gün içerisinde görüşülen ya da görüşülmeyen
komisyondaki KHK’leri, doğrudan doğruya, hiç süre kaybetmeksizin Meclisin
gündemine alıyor. Türkiye Büyük Millet Meclisi Gündemi aşağı yukarı hepimizin
önünde vardır. Bu kırmızı kitapçığa baktığınızda, geliş sırasına göre gündeme
alınıyor ve gündeme de giriyor. Ama gündeme giren bir konunun görüşülme
sırasını Genel Kurul belirliyor. Nasıl belirliyor? Zaman zaman yapmış olduğumuz
ortak Danışma Kurulu kararıyla belirliyor -49’uncu madde çok açık, İç Tüzük’ün
49’uncu maddesine bakarsanız- ya da grupların vermiş olduğu grup önerileri
neticesinde Genel Kurulun onayından geçen grup önerisi gündemi belirliyor. Yani
Meclis Başkanlığı üzerine düşen işlemi yapıyor, zamanında, vakit kaybetmeden
gündeme alıyor. Ama gündemdeki işlerin görüşülme sırası, İç Tüzük 49’a göre
Danışma Kurulu kararıyla ya da grup önerisinin verilmesi kararı ve Genel
Kurulun onayıyla belirleniyor. 
CEMAL
OKAN YÜKSEL (Eskişehir) – Doğru değil, emredici hüküm var.
BAŞKAN
- Bu açıdan, Meclis Başkanlığının yapacağı başka bir işlem yok. Yani Meclis
Başkanlığı doğrudan doğruya bu gündeme alıyor ve gündemin arka tarafına
baktığımızda geliş sırasına göre zaten gündeme giriyor. Ama görüşme sırasını
tayin etmek Meclis… 
ENGİN
ÖZKOÇ (Sakarya) – Efendim, kayıtlara geçsin…
BAŞKAN
- Ben şu anda gündeme bağlıyım burada. Önümdeki gündem neyse, Genel Kurulun
onayından geçen gündem neyse onu uygulamak zorundayım. 
ENGİN
ÖZKOÇ (Sakarya) – Kayıtlara geçsin diye söylüyorum efendim.
BAŞKAN
– Vereceğim, söz vereceğim.
Onun
dışında, Genel Kurula rağmen arkada olan bir konuyu öne geçirmem ya da öndeki
bir konuyu görüşmemek gibi benim bir durumum ya da böyle bir görevim mümkün
değil. Ben gündeme bağlılık ilkesi uyarınca Genel Kurulun vermiş olduğu karar
ve belirlemiş olduğu gündem sırasına göre bu işi yönetmekle mükellefim diyorum,
tekrar teşekkür ediyorum.
ENGİN
ÖZKOÇ (Sakarya) – Ben teşekkür ediyorum.
BAŞKAN
- Evet, Sayın Özkoç…
ENGİN
ÖZKOÇ (Sakarya) – Kayıtlara geçmesi için rica ediyorum Sayın Başkanım.
BAŞKAN
– Tabii, buyurun.
ENGİN
ÖZKOÇ (Sakarya) – Efendim “…komisyonlarda ve Genel Kurulda diğer kanun hükmünde
kararnamelerle, kanun tasarı ve tekliflerinden önce, ivedilikle en geç otuz gün
içinde görüşülür ve karara bağlanır.” deniyor.
MUHARREM
ERKEK (Çanakkale) – Amir hüküm…
ENGİN
ÖZKOÇ (Sakarya) – Amir hüküm bu. “…en geç otuz gün içinde görüşülür ve karara
bağlanır.” denilen bir konuda siz “Ben bunu aldım, sıraya koydum, bekliyorum,
benim görevim beklemektir, Meclisin bunu benim gündemime getirmesini
beklemektir.” diyemezsiniz Sayın Başkanım. Burada çok açık ve net bir şekilde
ifade ediliyor ve Türkiye Büyük Millet Meclisinin iktidar partisine de buradan
sesleniyorum: İktidar partisinin de elindedir, iktidarın da elindedir,
bunların, bu kanun hükmündeki kararnamelerin Türkiye Büyük Millet Meclisinde
görüşülmesi gerekiyor. Türkiye demokratik ve özgür bir ülkedir, bir tek kişi
tarafından yönetilemez. Türkiye Büyük Millet Meclisinin milletvekilleri vardır.
Milletvekillerimizi lütfen bu konuda göreve çağırın.
BAŞKAN
– Teşekkür ediyorum Sayın Özkoç.
Bu
süre aynı zamanda hak düşürücü bir süre değil, daha önce de bu görüşmeler oldu.
İç Tüzük 49’uncu maddeye siz de bakarsanız... “Başkanlıkça lüzum görülen hallerde,
8 inci bentteki işlerin görüşülme sırası -8’inci bentteki işlere bakarsanız
göreceksiniz- Danışma Kurulunca Genel Kurula teklif olunabilir. Hükümet, esas
komisyonlar ve kanun teklif sahiplerinin bu konu ile ilgili istemleri de
Danışma Kurulunda görüşülür. 
Danışma
Kurulunun bu konudaki görüşü Genel Kurulun onayına sunulur.
Başkan
birleşimi kapatırken, gündemde bulunan hususlardan hangilerinin gelecek
birleşimde veya birleşimlerde görüşüleceğini Genel Kurula bildirir. Bu husus
ayrıca ilan tahtasında ilan edilir.
Danışma
Kurulunun görüşü alınıp, Genel Kurulca kararlaştırılmadıkça, Başkan tarafından
görüşüleceği önceden bildirilmeyen hiçbir husus, Genel Kurulda konuşulamaz.”
Yani
burada Başkanlık, sizin de ifade ettiğiniz gibi, “Yirmi gün içerisinde Komisyon
görüşmediği takdirde doğrudan doğruya gündeme alır.” diyor. Evet, bu doğru bir
şey ve Başkanlık da bunu yapıyor, gündeme alıyor ve gündeme giriyor. Bu
kitapçıkta da yazıyor gündemde olduğu ama gündemdeki işlerin görüşülme sırasını
Başkanlık tayin etmez. Şu gün şu konuyu görüşeceksiniz, bugün bu konuyu değil.
Bu işlerin görüşülme sırasını tayin eden Meclis İçtüzüğü’müzün amir hükmü
gereğince ve bugüne kadarki tüm sabit uygulamalar gereğince Genel Kuruldur buna
yetkili olan, karar verecek olan merci Genel Kuruldur. Bu da ya Danışma Kurulu
ya da grup önerilerinin Genel Kurulun onayına sunulmasıyla olur. Dolayısıyla
Başkanlığımız üzerine düşeni yapıyor ama bunların görüşülme sırasını Genel
Kurulun takdirine bırakıyoruz. 
ENGİN
ÖZKOÇ (Sakarya) – Şöyle mi diyorsunuz Sayın Başkanım, doğru anlaşılması için
soruyorum, bunu net yapalım… 
BAŞKAN
– Evet, tabii.
ENGİN
ÖZKOÇ (Sakarya) – “Biz Meclis Başkanlığı olarak üzerimize düşen görevi
yapıyoruz fakat iktidar partisi, çoğunluğu olmasına rağmen, kanun hükmündeki kararnameleri
sadece kendi Genel Başkanının emriyle orada tutuyor ve Mecliste görüşülmesini
engelliyor.” bunu mu diyorsunuz Sayın Başkan?
BAŞKAN
– Ben şunu diyorum: Başkanlık olarak, doğrudur, üzerimize düşeni yapıyoruz ama
bunların görüşülme sırasını tayin eden şu ya da bu parti değil, Genel Kurulun
kendisidir, Meclis Genel Kurulunun kendisidir. 
ENGİN
ÖZKOÇ (Sakarya) – Genel Kurulda çoğunluğu olan siyasi parti buradadır,
muhalefet partileri temsilcileri de buradadır. Ana muhalefet partisi olarak biz
diyoruz ki: Görüşmeye hazırız. Diğer muhalefet partisi arkadaşlarım da tahmin
ediyorum ki aynı görüştedirler. Bu konuların derhâl Meclise gelmesini istiyoruz
efendim. 
BAŞKAN
– Çok teşekkür ediyorum. 
Böylece...
FİLİZ
KERESTECİOĞLU DEMİR (İstanbul) – Sayın Başkan, söz istedim.
CEMAL
OKAN YÜKSEL (Eskişehir) – Sayın Başkan, 60’a göre çok kısa uzmanlık alanımızla
ilgili bir sözüm var, Genel Kurulu bu konuyla ilgili bilgilendirmek istiyorum
eğer müsaade ederseniz. 
ENGİN
ÖZKOÇ (Sakarya) – Bu konuyla ilgili. 
BAŞKAN
– Peki, size de 60’a göre söz vereyim Sayın Yüksel, size de söz vereceğim Sayın
Kerestecioğlu. 
Sayın
Yüksel, buyurun.
20.- Eskişehir Milletvekili Cemal Okan
Yüksel’in, İç Tüzük’ün 128’inci maddesi hükmüne göre, Anayasa’nın 121 ve 122
nci maddeleri gereğince çıkarılan ve Türkiye Büyük Millet Meclisine sunulan
kanun hükmünde kararnamelerin komisyonlarda ve Genel Kurulda en geç otuz gün
içinde görüşülmesi gerektiğine ilişkin açıklaması
CEMAL
OKAN YÜKSEL (Eskişehir) – Sayın Başkan, sayın milletvekillerimiz belki
bilmeyebilir ama sizinle hukuk fakültesinde aynı sınıftan mezunuz. Anayasa’nın
ilgili konularının görüşüldüğü konuda ya siz dersi kaçırmışsınız ya ben dersi
kaçırmışım çünkü sizinle aynı görüşte değilim. 
Bakın,
kanunlarda istisnalar bazı kelimelerle belirtilir; “ancak” gibi. Burada,
128’inci maddede -hani siz 49’uncu maddeye atıf yaptınız ya- aynen şöyle
söyleniyor: “Anayasanın 121 ve 122 nci maddeleri gereğince çıkarılan ve Türkiye
Büyük Millet Meclisine sunulan kanun hükmünde kararnameler, Anayasanın ve
İçtüzüğün kanun tasarı ve tekliflerinin görüşülmesi için koyduğu kurallara göre
-yani sizin dediğinize göre- ancak, komisyonlarda ve Genel Kurulda diğer kanun
hükmünde kararnamelerle -yani OHAL olmayanlar- kanun tasarı ve tekliflerinden
önce, ivedilikle -yani öncelikle- en geç otuz gün içinde görüşülür ve karara
bağlanır.” 
(Mikrofon
otomatik cihaz tarafından kapatıldı) 
CEMAL
OKAN YÜKSEL (Eskişehir) – Bir otuz saniye daha…
BAŞKAN
– Lütfen tamamlayın, buyurun.
Kimseye
yapmadığımı yaptım. 
CEMAL
OKAN YÜKSEL (Eskişehir) – Hatta diyor ki: “Komisyonda yirmi gün içinde
tamamlanamazsa Meclis Başkanı bunu otomatik olarak doğrudan doğruya Genel
Kurulun gündemine sunar.” Yani sizin “Ya, arkadaş, ben görevimi yaptım, burada
en sona yazdım…” 
Başkanım,
hukukçular olarak biz birbirimize karşı samimi ve dürüst olmak zorundayız. Ya
gerçek niyetinizi söyleyin ya da bizi bu şekilde kandırmaya çalışmayın. Bizim
hukuki bilgimize ve zekâmıza hakaret oluyor. 
Teşekkür
ediyorum. 
BAŞKAN
– Teşekkür ediyorum Sayın Yüksel. 
Doğrudan
doğruya gündeme alınmış, gündem de bu. 
CEMAL
OKAN YÜKSEL (Eskişehir) – “Görüşülür.” diyor, efendim.
BAŞKAN
– Hayır, “Görüşülür.” demiyor; bak, iyi oku, “Gündeme alır.” diyor. Gündeme
almış mı? Almış. 
MUHARREM
ERKEK (Çanakkale) – “Karara bağlanır.” diyor.
CEMAL
OKAN YÜKSEL (Eskişehir) – Efendim, “Görüşülür ve karara bağlanır.” diyor.
BAŞKAN
– “Gündeme alınır.” diyor. Meclis Başkanlığı için -kelime oyunları yapmayalım-
Meclis Başkanlığı doğrudan doğruya gündeme alır.” diyor, gündeme almış Meclis
Başkanlığı. 
CEMAL
OKAN YÜKSEL (Eskişehir) – Sayın Başkan, “Görüşülür ve karara bağlanır.”
yazıyor. Başka bir Anayasa mı okuyorsunuz?
BAŞKAN
– Sayın Kerestecioğlu, buyurun lütfen. 
21.- İstanbul Milletvekili Filiz
Kerestecioğlu Demir’in, bu ülkenin artık OHAL’le yönetilemeyeceğine ve kanun
hükmünde kararnamelerin Meclise getirilmemesinin hukuksuzluk olduğuna ilişkin
açıklaması
FİLİZ
KERESTECİOĞLU DEMİR (İstanbul) – Yani aslında çok açık bir manzara var, hani
bu, sizin içinize siniyorsa ne âlâ. Şu boş Meclis, şu tasfiye edilmeye
çalışılan Meclis sizin içinize siniyorsa, hani oraya bir başkan olarak oturup
“Ya ne güzel bak, gerçekten. Nasıl böyle bir Meclis idare ediyorum?”
diyebiliyorsanız, hani buranın o tartışmalı, insanların düşüncelerini
birbirlerine karşılıklı olarak ifade ettiği, edebildiği günleri hiç
özlemiyorsanız, o zaman tepe tepe kullanın. 
Ama
OHAL bir fırsat aslında iktidar için ve şu anda yapılmaya çalışılan da o.
“Danışma Kurulunda…” diyorsunuz; Danışma Kurulunda da aynı şekilde çoğunlukla
yapıyorsunuz, her şeyi çoğunlukla yapıyorsunuz ve sürekli olarak da bir
“güvenlik güvenlik, terör terör” hâlinde, nasıl böyle, aynı şekilde şiddet
kuran bir erkek, evi öyle…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen, buyurun. 
FİLİZ
KERESTECİOĞLU DEMİR (İstanbul) – …o şekilde baskı altında tutmaya çalışıyorsa,
aynı şekilde ülkeyi öyle yönetiyorsunuz. 
Yani
bu bir şey aslında -nasıl diyeyim- kimse buna kanmıyor, bu rahata alışmak.
BAŞKAN
– Biz Meclisi yönetiyoruz, ülkeyi değil de. 
FİLİZ
KERESTECİOĞLU DEMİR (İstanbul) – Ben sadece sizi itham etmiyorum. Yani siz bazı
şeyleri uygulamak zorunda kalıyor olabilirsiniz ama ki bunun da özgürlükçü bir
yorumuyla çok da kolaylıkla dışına çıkabilirsiniz, arkadaşların ifade ettiği
gibi siz gündeme getirebilirsiniz çünkü bir hukuksuzluk söz konusu, bu
KHK’lerin buraya gelmemesi hukuksuzluktur gerçekten. En azından bunu
sorgulamanıza engel bir şey yoktur. “Getirilmesi gerekir. Neden olmuyor?”
dersiniz, “Ben bunu bir sonraki gündemde görmek istiyorum.” dersiniz; bunlar
sizin hakkınızdır, bunu yapabilirsiniz. Öyle hemen her şeye “Maalesef, gündemde
böyle.” diyerek yapmıyorsunuz, bazı şeyleri de çok güzel gündeme
getiriyorsunuz.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Tamamlıyorum.
BAŞKAN
– Tamamlayın lütfen. 
FİLİZ
KERESTECİOĞLU DEMİR (İstanbul) – Hiç de eksik kalmadan oradan gayet güzel
konuşuyorsunuz, birçok zaman bunu yaptığınıza da tanığız. Yani gerçekten, bu
ülkenin geleceği söz konusu. Bu ülke artık OHAL’le yönetilemez, kimse OHAL’le
yönetilmek istemiyor. OHAL’le her türlü kanun çıkarılmaya çalışılıyor, her
türlü düzenleme yapılmaya çalışılıyor. Bir kere, bu, OHAL’in ruhuna da aykırı;
geçici, ortadan kalkacak düzenlemelerin ancak olması gerekir. O nedenle, açıkçası
bunu kınıyoruz, bu yönetim biçimini protesto ediyoruz. 
Teşekkür
ederim.
BAŞKAN
– Teşekkür ediyorum. 
MEHMET
GÖKDAĞ (Gaziantep) – Sayın Başkan…
BAŞKAN
– Bir saniye…
Sayın
Özkoç, bakın, bugün sizin vermiş olduğunuz bir grup önerisi var, bu grup önerisi
tam da benim dediğimi teyit eden, doğrulayan bir öneri. Nasıl? Bakın, “Türkiye
Büyük Millet Meclisi gündeminin ‘Kanun Tasarı ve Teklifleri ile Komisyonlardan
Gelen Diğer İşler’ kısmında yer alan -Gündemde yer alıyor, Meclis Başkanlığı
işini yapmış- 420, 423, 424 -Gidiyor, gidiyor, gidiyor- 499, 500 sıra sayılı
kanun tasarılarının yine bu kısmın 1, 2, 3, 4 ve 23’üncü sıralarına alınması ve
diğer işlerin buna göre teselsül ettirilmesi…” Yani diyorsunuz ki -burada zaten
kendiniz söylüyorsunuz ve bizim söylediğimiz ve uygulamamız, Meclis
İçtüzüğü’nün amir hükmü- “Türkiye Büyük Millet Meclisinin gündeminde yer alan
bir hususu biz grup önerisi getirerek, bunu görüşüp Genel Kurulun onayına
sunarak görüşme sırasını belirlemek istiyoruz.” Yani “Buradaki gündemde var
olan bir hususun görüşme sırasını biz burada ya ortak Danışma Kuruluyla
belirliyoruz Genel Kurulun onayına sunarak ya da herhangi bir siyasi parti grup
önerisini Genel Kurulun onayına sunarak gündemi belirliyoruz.” diyorsunuz.
Burada zaten grup önerilerinin verilme maksadı bu, Danışma Kurulu bazen, zaman
zaman oy birliğiyle alınıyor, karar bu. Karar ne? Gündemdeki işlerin görüşme
sırasını belirlemek. Benim de söylediğim bu, sizin de aslında fiiliyatta
yaptığınız ve bildiğiniz bu ama bu görüşülüyor, görüşülmüyor, bu tartışmalar…
Evet, haklısınız, haklı değilsiniz, şu ya da bu şekilde durabilecek durumda
değilim. Ben de görüşülmesini arzu ederim, ayrı bir şey ama benim burada yapmak
istediğim ve yapacağım, yapmak zorunda olacağım bir gündemim var ve bu gündemi
ben kendi irademle ya da Meclis Başkanlığı olarak bunu belirleyemem. Gündeme
almışım ama görüşme sırasını belirleyecek olan sizlersiniz, Genel Kuruldur
diyorum, tekrardan teşekkür ediyorum. 
ENGİN
ÖZKOÇ (Sakarya) – Çok özür diliyorum, söylediklerinize karşı kayıtlara geçsin
diye söylüyorum: Cumhuriyet Halk Partisi Grubunun bu önergeleri vermesinin,
yarın, yarından sonra, öteki gün aynı önergelerle devam etmesinin tek bir
nedeni vardır efendim, amir hükmün uygulanmaması. Hem Anayasa’daki hem de İç Tüzük’ümüzdeki
amir hüküm uygulanırsa “Meclis Başkanlığı ivedilikle, diğer kanunlardan önce,
görüşmelerden önce bunları öne alıp, KHK’lerı öne alıp Mecliste görüştürülmesi
gerekir en geç otuz gün içinde.” demesine rağmen görüşülmediği için Cumhuriyet
Halk Partisi Grubu olarak önerge sunmak zorunda kalıyoruz.
Sevgili
Başkan ama siz de çok iyi biliyorsunuz, Türkiye Büyük Millet Meclisinin elinde,
sizin elinizde, iktidarın elinde. Türkiye Büyük Millet Meclisinde neden
birbirimize kelime oyunu yapalım, neden birbirimizi meşgul edelim? Bir kanun
hükmünde kararname çıkıyor, Türkiye Büyük Millet Meclisinin gündemine geliyor.
Milletvekilleri burada, Meclis burada, siz buradasınız. Biz de diyoruz ki:
“Millet iradesi bunu görüşsün.” Bunda ne kötülük var Sayın Başkan?
BAŞKAN
– Kötülük olduğunu söylemedim zaten, doğru olanı, mevcut uygulamayı ifade
ettim.
MEHMET
GÖKDAĞ (Gaziantep) – Sayın Başkanım, 60’a göre söz istiyorum. 
BAŞKAN
– Sayın Muş söz talebinde bulunmuş. Ben, Sayın Muş’a da bir söz vereceğim.
Buyurun
Sayın Muş.
22.- İstanbul Milletvekili Mehmet Muş’un,
Türk Silahlı Kuvvetlerine ait CASA tipi eğitim uçağının düşmesiyle şehit olan 3
askere Allah’tan rahmet dilediğine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; bugün Türk Silahlı
Kuvvetlerine ait CASA tipi eğitim uçağımız düşmüştür. 3 askerimiz şehit
olmuştur 2 pilot ve 1 teknisyen olmak üzere. Saat 14.30 sularında Eğirdir
Gölü’nün kuzeyinde uçağımızın enkazına ulaşılmıştır.
Ben,
şehadet mertebesine ulaşan kahraman askerlerimize Cenab-ı Hak’tan rahmet
diliyorum. Milletimizin başı sağ olsun.
BAŞKAN
– Teşekkür ediyorum.
MEHMET
GÖKDAĞ (Gaziantep) – Sayın Başkan, 60’a göre, konuyla ilgili…
BAŞKAN
– Lütfen… Bunu toparlıyoruz artık. Bakın, ben başka arkadaşlara da söz verdim.
MEHMET
MUŞ (İstanbul) – Sayın Başkan, böyle bir usul yok. Grup başkan vekilleri
konuştu. 
BAŞKAN
– Bu konu artık yeterince açıklığa kavuşmuştur. Bunu toparlıyoruz, kapatıyoruz.
MEHMET
GÖKDAĞ (Gaziantep) – Sayın Başkanım, Adalet Komisyonu üyesi olarak çok teknik
bir konuyu Meclisin bilgisine sunmak istiyorum. Otuz gün, yirmi gün…
MEHMET
MUŞ (İstanbul) – Önergelerinde konuşsun Sayın Başkan.
MEHMET
GÖKDAĞ (Gaziantep) – Bir dakika... 
Sayın
Başkan, ben öyle çok söz isteyen biri değilim. 
BAŞKAN
– Peki, buyurun, size bir dakika süre vereyim.
MEHMET
GÖKDAĞ (Gaziantep) – Önemli görmesem söz istemem yani.
MEHMET
MUŞ (İstanbul) – Hayır, önergesinde konuşsun.
BAŞKAN
– Bir şey olmaz.
MEHMET
GÖKDAĞ (Gaziantep) – Teknik, teknik…
BAŞKAN
- Buyurun. 
23.- Gaziantep Milletvekili Mehmet
Gökdağ’ın, kanun hükmünde kararnamelerin komisyonda yirmi gün içerisinde
görüşülmezse doğrudan Genel Kurul gündemine alınarak otuz günlük süreden geriye
kalan on gün içerisinde görüşülüp karara bağlanması gerektiğine ilişkin
açıklaması
MEHMET
GÖKDAĞ (Gaziantep) – Sayın Başkanım, şimdi 128’inci madde, olağanüstü hâl ve
sıkıyönetim kanun hükmündeki kararnameleriyle ilgili özel bir madde. Şimdi,
burada “otuz gün” ve “yirmi gün” var. Sayın Başkanım, otuz gün ve yirmi gün,
özellikle konulmuş. Otuz gün içerisinde komisyonlar da dâhil olmak üzere bu
olağanüstü hâlle çıkan kanun hükmünde kararnamenin görüşülüp karara
bağlanmasını hükme bağlıyor. O yirmi gün, sizin bahsettiğiniz yani Genel
Kurulda doğrudan doğruya gündeme alındığını bahseden yirmi gün, komisyonlarda
görüşülme süresi. Eğer yirmi gün içerisinde bitmezse doğrudan Genel Kurulun
gündemine alınır ve geriye kalan on gün içerisinde -otuz gün var ya yukarıda-
Genel Kurulda görüşülüp karara bağlanacağını hükme bağlıyor. Bunda aslında ne
yoruma ne takdire yer var, bunun uygulanması gerçekten ülke demokrasisi
açısından çok önemli.
Teşekkür
ediyorum.
BAŞKAN
– Teşekkür ediyorum.
Gündeme
geçiyoruz. 
Başkanlığın
Genel Kurula sunuşları vardır. 
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, 17/1/2018 tarih ve 2593
sayıyla Grup Başkan Vekili Samsun Milletvekili Erhan Usta tarafından, son
yıllarda Türkiye’de yaşanan ve tarımı ve tüm canlıları etkileyen kuraklık
sorununun araştırılması ve çözüm önerilerinin belirlenerek gerekli önlemlerin
alınması amacıyla verilmiş olan Meclis araştırması önergesinin görüşmelerinin,
Genel Kurulun 17 Ocak 2018 Çarşamba günkü birleşiminde yapılmasına ilişkin
önerisi 
17/01/2018
Türkiye Büyük Millet Meclisi
Başkanlığına
Danışma
Kurulu 17/01/2018 Çarşamba günü (bugün) yaptığı toplantıda siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan
Usta
 Samsun
 Grup
Başkan Vekili 
Öneri:
17
Ocak 2018 tarih, 2593 sayı ile TBMM Başkanlığına MHP Grup Başkanvekili ve
Samsun Milletvekili Erhan Usta’nın “Son yıllarda Türkiye'de yaşanan kuraklık su
kaynaklarını, tarımı ve tüm canlıları etkilemekte ve verimlilik sorunlarına yol
açmaktadır. Kuraklık sorunlarının araştırılması ve çözüm önerilerinin
belirlenerek gerekli önlemlerin alınması amacıyla” verdiği Meclis araştırması
açılmasına dair önergemizin görüşmelerinin 17/01/2018 Çarşamba günkü
birleşiminde yapılması önerilmiştir.
BAŞKAN
– Milliyetçi Hareket Partisi grup önerisi üzerinde öneri sahibi adına ilk söz,
Adana Milletvekili Muharrem Varlı’ya aittir. 
Sayın
Varlı, buyurun. (MHP sıralarından alkışlar)
MHP
GRUBU ADINA MUHARREM VARLI (Adana) – Teşekkür ederim Sayın Başkan.
Sayın
Başkan, değerli milletvekilleri; grubumuz adına, verdiğimiz önerge üzerinde söz
aldım. Hepinizi saygıyla selamlıyorum.
Kuraklık,
yıllara göre değişen ve zaman zaman ürün kaybına, zaman zaman ülkemizdeki
barajların dolmamasına ve insanların mağdur olmasına vesile olan önemli bir
etken. Tabii, kuraklık, inancımız gereği Cenab-ı Allah’ın yağdıracağı yağmur ve
karla alakalı ama bunun bilimsel araştırmasının da yapılması gerekir diye
düşünüyoruz. Çünkü kuraklık söz konusu olduğu yıllarda barajlarda su oranı çok
fazlaca düşüyor; hem şehirlerdeki içme suyu hem de tarımsal sulama açısından
önemli kayıplara sebebiyet verebiliyor. Yine, buğday ekimi özellikle yağmurun
yağmasıyla -buğdayın çimlenmesi ve yeşermesi- alakalı olduğu için; yine,
buğdayın büyümesi ve gelişmesi de yağmura ve kar yağışına bağlı olduğu için
kuraklık ülkemizin en önemli ürünlerinden birisi olan buğday üretimini çok
önemli oranda etkileyecektir. Zaten bu konuda özellikle Konya, İç Anadolu
Bölgesi’nin birçok bölümü şu anda kuraklıktan dolayı büyük bir sıkıntı
içerisinde; herkes âdeta dört gözle yağmur yağmasını ve buğdaylarının bir an
önce büyümesini, yeşermesini arzu ediyor. Ancak tabii, kuraklık ne yazık ki
devam ediyor. Bununla ilgili de bir çözüm üretmek adına bu önergeyi verdik.
Bunların araştırılması, kuraklık yıldan yıla neden değişiyor, neden bazı yıllar
yağış bol oluyor, bazı yıllar yağış azalıyor, bunların hepsinin araştırılması
açısından bir araştırma önergesi verdik. 
Şimdi,
tabii, kuraklıktan etkilenen çiftçilerimiz fazlaca olacak. Yani bu çiftçiler
buğdayını, tohumunu atmış, gübresini atmış. Buğday çimlenmeyince, yeşermeyince,
dolayısıyla da toprağın altında belli bir müddet sonra artık vasfını yitiriyor
ve çimlenmiyor. Çimlenen buğday da eğer yağış yoksa büyümediği için vasfını
yitiriyor. Dolayısıyla çiftçilerin bundan dolayı bir kayıpları oluşacağı için
ben buradan şunu teklif etmek istiyorum: Yani birçok kesimin borçları değişik
şekillerde erteleniyor, eğer bunu uygun görür ve bu konuda bir araştırma
yaparsak çiftçilerimizin Ziraat Bankasına olan borçlarının da faizsiz olarak
ertelenmesini teklif ediyorum. Çünkü, çiftçilerimiz bundan olumsuz olarak
etkilenecekleri için, Ziraat Bankasına veya Tarım Krediye olan borçlarını da
ödeyemeyeceklerinden dolayı böyle bir yol seçilir ve çiftçilerimizin Ziraat
Bankası ve Tarım Krediye olan borçlarını faizsiz bir şekilde eğer
erteleyebilirsek çiftçilerimize önemli bir katkı sağlamış olacağız. 
Yine,
Türkiye’nin önemli bir su politikası yok yani yönetilebilen iyi bir su
politikası ortaya koymamız lazım. Her ne kadar su zengini bir ülke gibi
gözüküyor olmamıza rağmen Türkiye aslında su fakiri bir ülke, özellikle
içilebilir orandaki suyumuz çok az yani nitelikli, kaliteli suyumuz çok az.
Belki tarımsal sulamada şu anda kendi kendimize yetebiliyoruz ama içme suyu
açısından önümüzdeki yıllarda eğer bu şekilde giderse doğal çarklarla ve
insanların ortaya koymuş olduğu etkilerle kirlenen yer altı sularından ne yazık
ki ileriye dönük içme suyuyla alakalı da çok önemli problemler yaşayacağız. Bu
anlamda, insanlarımızı bilinçlendirmemiz lazım. Evlerde, iş yerlerinde
kullanılan suyun daha az tüketilmesi, daha bilinçli tüketilmesi açısından hani
kamu spotu diye televizyonlara -veya görsel medya diyelim, yazılı medyada
reklamlar yapılıyor, oralara- reklamlar konularak insanlarımız daha
bilinçlendirilebilir, daha özenle, daha samimi bir şekilde suyun az tüketilmesi
noktasında katkı sağlayabilirler; bunları da başarmamız lazım. 
Yine,
tarımsal sulamada da aynı bilinçlendirmeyi yapmamız lazım. Tarımsal sulamada da
aslında bilinçsiz sulamadan kaynaklı hem arazilerimiz zarar görüyor hem de
fazlaca su tüketiyoruz. 
Yine,
bu dereler üzerine kurulan HES’ler, şimdi bu HES’lerle de alakalı sıkıntılar
yaşıyoruz. Geçmişte çok güzel içilebilecek nitelikteki sular, dereler gürül
gürül akarken, çağlarken şu anda birçoğu kuruma noktasına geldi, birçoğunun da
suyu içilemeyecek durumda. Ben, Adana’nın Saimbeyli ilçesinde bir dereyi gördüm
çok nefis bir su ama hemen üzerine balık çiftliği kurulmuş; o suyun, artık o
saatten sonra, o bölgeden sonra kullanılma şansı hiç yok. 
Onun
için bunları dikkate almamız gerekiyor diyor hepinizi saygıyla selamlıyorum.
(MHP sıralarından alkışlar)
BAŞKAN
– Teşekkür ediyorum.
Cumhuriyet
Halk Partisi Grubu adına Edirne Milletvekili Okan Gaytancıoğlu konuşacaktır.
Sayın
Gaytancıoğlu, buyurun. (CHP sıralarından alkışlar)
CHP
GRUBU ADINA OKAN GAYTANCIOĞLU (Edirne) – Sayın Başkan, değerli milletvekilleri;
bazı şeyler göz göre göre gelir yani kuraklık gibi. Neden? Türkiye aslında su
fakiri bir ülkedir, su kaynakları yetersizdir. Düzensiz bir yağışımız var,
ortalama 550 milimetre yağışımız var ama her bölgede bu kadar yağış da yok,
kimi yerlerde 250 milimetrenin altında yağışlar var. Ne yapmak lazım? Bu
yağışları biriktirmek lazım, bol bol baraj yapmak lazım. Siz ne yapıyorsunuz?
Bol bol AVM yapıyorsunuz, bol bol bina yapıyorsunuz, bol bol inşaat
yapıyorsunuz. Yani demek ki Türkiye Cumhuriyeti’nin bazı öncelikleri var; bu
öncelikleri çok iyi belirlemek lazım, üretimi planlamak lazım, geleceği görmek
lazım, nüfus artışını bilmek lazım. Yılda yüzde 1,5’e yakın nüfus artışı var;
80 milyonuz, yirmi sene sonra nüfusumuz demek ki 100 milyon olacak. Bu
insanların beslenme ihtiyacını düşünmek zorundayız, buna göre bir tarım
politikası oluşturmak zorundayız. Siz ne yapıyorsunuz? Köyden kente göç yapan
bir çiftçi kitlesiyle bizi karşı karşıya bıraktırıyorsunuz. Çiftçimiz,
maalesef, ciddi anlamda borçlu. İktidara geldiğinizde 1 milyar lira olan çiftçi
borcu bugün 90 milyar lirayı aşmış durumda. Bu çiftçilere bir kolaylık
sağlanıyor mu, borçlarının yeniden yapılandırılması, faizlerinin silinmesi
konusunda bir gelişme var mı, herhangi bir çalışma var mı? Yok. Ee, ne
yapıyorsunuz? Hem çiftçinizi desteklemiyorsunuz hem de sorunu başka ülkelerden
ürün ithal etmekle çözmeye çalışıyorsunuz. Yaklaşık iki Trakya büyüklüğünde
arazi Türkiye’de ekilmiyor. Buralar da ekilse biçilse, üretim yapılsa belki
ithalat sorununu çözebileceğiz, çiftçimize destek vereceğiz. Çiftçimizin
yasayla alacağı olan 103 milyar lira da bir alacak söz konusu. Yani bunları
planlamadan… Gelecekte dünyada küresel ısınma olduğunu da bilim adamları
söylüyor, ciddi anlamda suyun azalacağını bize söylüyorlar. Yani ben şimdiden
uyarıyorum, gerçi boş masalara uyarıyoruz, boş koltuklara uyarıyoruz. Niye?
Gelecek daha tehlikeli olacak, dünya nüfusu artacak. Bakın, ne yapıyor ülkeler?
Başka ülkelerden toprak kiralamaya çalışıyorlar, bazı konularda adımlar atıyorlar.
Biz, daha mevcut olan su kaynaklarımızı koruyamıyoruz, üretimimizi
planlayamıyoruz. Ne yapıyorsunuz siz? Göz göre göre hâlâ Kanal İstanbul
derdindesiniz. Yani bırakın İstanbul’daki meralar, 20 bin dekarlık mera yerinde
kalsın, su kaynakları yerinde kalsın. Her yere bina dikmekle her şeyi
çözemezsiniz. Kuraklık yakın gelecekte Türkiye’nin gündemine gelecektir.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Halkların
Demokratik Partisi Grubu adına İstanbul Milletvekili Garo Paylan.
Buyurun
Sayın Paylan. (HDP sıralarından alkışlar)
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum.
Arkadaşlar,
çok ciddi bir kuraklık yaşıyoruz. Şimdi bu kuraklığın sebeplerine yalnızca
“Allah bu kadar verdi.” diye bakmamamız gerekiyor; ortada bir bilim var. Biz
maalesef bilime ve doğaya ihanet ediyoruz. Bakın, yaptığımız hidroelektrik
santraller -HES’ler- gereksiz santraller doğanın dengelerin bozuyor, termik
santraller doğanın dengesini bozuyor. Ormanları tarumar edip betonla
doldurduğumuz zaman doğanın dengesini bozuyoruz. Bütün bunlar da yağış
rejimlerini etkiliyor, ya kuraklık oluyor ya da ani yağışlarla sel oluyor,
şehirlerimiz tarumar oluyor ve seller toprağın üzerinden akıp toprağı da alıp
götürüyor. Bu anlamda doğaya artık ihanet etmekten vazgeçmeliyiz. Ama bakın,
Sayın Cumhurbaşkanının “İstanbul’a bu kadar ihanet ettik.” dedikten sonra Kanal
İstanbul’dan vazgeçeceğini zannetmiştik. Ama İstanbul’a ve doğaya yapılabilecek
en büyük ihanet konusunda ısrarcı olduğunu görüyoruz ve Kanal İstanbul
konusunda temelinin atılacağını söylüyor. Bu anlamda, bu tip doğaya yapılacak,
insana, hayvana, börtü böceğe yapılacak ihanetlerden vazgeçin diyoruz. Vazgeçin
ki yağış rejimleri düzene kavuşsun, çiftçimiz, insanımız, doğa, hayvan, börtü
böcek rahat etsin. 
Değerli
arkadaşlar, kuraklıktan hepimiz etkileniriz ama en çok çiftçi etkilenir.
Bugünlerde kara kara düşünüyor çiftçi, yağış yok çünkü ve bu, verimi ciddi
anlamda düşürecek. 
Değerli
arkadaşlar, çok önemli bir araştırma önergesi ve destek vermemiz gerekiyor bu
anlamda. Mutlaka destek vermeliyiz ve çiftçinin, insanımızın sorunlarını çözmek
için Meclisin mutlaka tedbir alması gerekiyor. Bu, yalnızca çiftçinin borcunu
ertelemekle olmaz. Bakın, çiftçiye borç yüklüyorsunuz, arada bir borcu niye
erteliyorsunuz? Çitçi de size “Allah razı olsun.” desin diye. Oysa o paralar
çiftçinin anasının ak sütü gibi helaldir. Siz, gayrisafi yurt içi hasılaya göre
çiftçiye vermeniz gereken destekleri vermiyorsunuz, ona yalnızca borç
dayatıyorsunuz. Arkadaşlar, Tarım Kanunu’na göre hak ettikleri destekleri biz
çiftçimize verelim ve onları borçla -tırnak içinde- terbiye etmeye çalışmayalım
ve suyu arkadaşlar, çok hoyratça kullanıyoruz yer altı ve yer üstü sularını. Bu
anlamda bu hoyratlığa da son verelim ve son olarak, bu araştırma önergesi şu
anlamda önemli: Kuraklık, gıda enflasyonuna yol açar. Arkadaşlar, ya fiyatlar
yükselir geniş kesimler bundan etkilenir ya da ithalat yaparsınız cari açık etkilenir.
Bütün bunlara da bakmak için bu araştırma önergesine destek vermeliyiz diyorum.
Hepinize
saygılar sunarım. (HDP sıralarından alkışlar)
BAŞKAN
– Teşekkür ediyorum.
Adalet
ve Kalkınma Partisi Grubu adına Konya Milletvekili Mehmet Babaoğlu
konuşacaktır.
Buyurun
Sayın Babaoğlu.
AK
PARTİ GRUBU ADINA MEHMET BABAOĞLU (Konya) – Sayın Başkan, değerli
milletvekilleri; Isparta Yalvaç’ta şehit olan askerlerimize Allah’tan rahmet
dileyerek sözlerime başlamak istiyorum. 
Milliyetçi
Hareket Partisinin, kuraklık araştırma komisyonu kurulmasıyla ilgili önergesi
hakkında AK PARTİ Grubu adına görüşlerimi açıklamak üzere karşınızdayım. 
Tabii,
ben aslında biraz kitabi konuşacaktım ama Okan Hoca, Garo Bey işi farklı
alanlara çekince mecburen bazı konulara da değinmemiz gerekiyor. 
Tabii,
Cumhuriyet Halk Partisinin özellikle Genel Başkan Tarım Danışmanı olan hocama
bir araştırma yapmasını… “Dünya genelinde son on-on beş yılda en fazla baraj,
gölet, sulama projesi, bu tarımsal sulama konusunda hamle yapan hangi ülke
var?” diye düşündüğünüzde, muhtemelen bizi 1’inci sayarlar, 2’nciye Çin
gelebilir. Bizde hem büyüklü hem küçüklü projeler bakımından gerçekten çok
büyük bir hamle yapılıyor, yapıldı. Rakamlara baktığımız zaman, sevgili hocam,
508 tane baraj… 508 tane barajı son on yılda yapan başka bir ülke yok; varsa
bilmiyorum. Sonra, 327 gölet, artı, diğer yatırımlar kapsamında yaklaşık -il
özel idareleri ve diğer kurumlar olarak- belki de 500 tane küçük sulama göleti,
belki bir o kadar daha hayvan içme suyu göletleri yapılmış durumda. Ayrıca,
Sudan’a gidildi geçen gün. Sudan’da bir arazi kiralama konusu var, biliyorsunuz
hocam; en yüksek seviyede bu konu eleştirildi. Ama siz diyorsunuz ki burada:
“Efendim, başka ülkeler arazi kiralarken biz ne yapıyoruz?” Biraz önceki
konuşmanız bu. Yani, bu konuda da, lütfen, muhalefet yaparken gerçekten biraz…
Ciddi ciddi bunları konuşmamız lazım, üzerinde tartışmamız lazım.
Kuraklık
doğal bir olay. Bakınız, dünya küresel ısınma yaşıyor. 2000 yılından 2018
yılına kadar aletsel olarak kuraklığın ölçüldüğü periyotta dünyanın en sıcak
yılları son on yedi yıl, on sekiz yılda. 2014-2016, dünyada çok şiddetli bir
kuraklık yaşandı. 2014’te Amerika’da Kaliforniya’da 12 milyon meyve ağacı
kurudu, bunu özellikle söylemek istiyorum. Hani, Amerika büyük devlet, güçlü
devlet; hiçbir şey yapamadı çünkü tabii bir afet söz konusu. Türkiye,
Türkiye'de özellikle Güneydoğu Anadolu, kısmen Çukurova, İç Anadolu, orta
Anadolu, kısmen Ege Bölgesi ve kısmen Trakya bölgesi gerçekten kuraklıktan çok
yoğun şekilde etkileniyor.
(Mikrofon
otomatik cihaz tarafından kapatıldı) 
MEHMET
BABAOĞLU (Devamla) – Başkanım, bir dakika… Çok az konuşuyoruz. 
BAŞKAN
– Lütfen, tamamlayın, tamamlayın cümlelerinizi. 
Buyurun.

MEHMET
BABAOĞLU (Devamla) – Biz, Ulusal Kuraklık Yönetimi Eylem Planı’nı çalıştık
2012’de, ayrıca 2007’de Bakanlar Kurulu kararıyla kuraklıkla ilgili tüm
planları ortaya koyduk, büyük bölgesel kalkınma projelerini yaptık; arazi
toplulaştırması, kapalı sulama sistemleri, tasarruflu sulama, bunlar en
öncelikli alanlarımız. Eğer, 2014’te, 2016 yılında Türkiye bu tesisleri
yapmamış olsaydı çok şiddetli kuraklık yaşayacaktı. Bakınız, biz bu önerge
kapsamında dile getirilen tüm konuları aslında 2005’li yıllardan itibaren
uyguluyoruz, yapıyoruz. Ama Tarım Komisyonu olarak da bugün Tarım
Bakanımızdaydık, Orman ve Su İşleri Bakanımızla geçen hafta beraberdik, Tarım
Komisyonu olarak da bunları çalışıp görüşlerimizi sunacağız.
Milletvekillerimize Komisyonumuz olarak görüşlerini sorduk. Bu konuda da eğer
görüşleriniz varsa değerlendirmeyi yaparız. 
Ben,
bu vesileyle, hepinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyorum.
Milliyetçi
Hareket Partisi grup önerisi...
HALİL
ELDEMİR (Bilecik) – Sayın Başkan, karar yeter sayısı…
ALİ
ÖZCAN (İstanbul) – Ayıp, ayıp! Aah, ahh!
BAŞKAN
– Karar yeter sayısı arayacağım.
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Karar yeter sayısı yoktur.
Birleşime
on dakika ara veriyorum.
Kapanma Saati: 16.04
ÜÇÜNCÜ OTURUM
Açılma Saati: 16.21
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Mücahit DURMUŞOĞLU (Osmaniye)
-----0-----
BAŞKAN
– Türkiye Büyük Millet Meclisinin 50’nci Birleşiminin Üçüncü Oturumunu
açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi, öneriyi tekrar oylarınıza sunacağım ve karar yeter sayısı arayacağım.
Milliyetçi
Hareket Partisi grup önerisini kabul edenler… Kabul etmeyenler… Karar yeter
sayısı yoktur.
Birleşime
beş dakika ara veriyorum.
Kapanma Saati: 16.22
DÖRDÜNCÜ OTURUM 
Açılma Saati: 16.28
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Mücahit
DURMUŞOĞLU (Osmaniye)
-----0-----
BAŞKAN
– Türkiye Büyük Millet Meclisinin 50’nci Birleşiminin Dördüncü Oturumunu
açıyorum.
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı.
Öneriyi
tekrar oylarınıza sunacağım ve karar yeter sayısı arayacağım. 
Kabul
edenler... Kabul etmeyenler... Kâtip üyeler arasında mutabakat olmadığından
elektronik cihazla oylama yapacağız.
İki
dakika süre veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN
– Yapılan üçüncü oylamada da karar yeter sayısı bulunmadığından kanun tasarı ve
teklifleri ile komisyonlardan gelen diğer işleri sırasıyla görüşmek için 18
Ocak 2018 Perşembe günü saat 14.00’te toplanmak üzere birleşimi kapatıyorum.
Hayırlı
günler, hayırlı akşamlar diliyorum.
Kapanma Saati: 16.30



