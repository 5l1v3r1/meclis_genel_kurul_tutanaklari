



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 24’üncü
Birleşim
 16
Kasım 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Sibel Yiğitalp’in, Diyarbakır’ın Sur,
Batman’ın Hasankeyf ilçelerinde yok edilen tarihî dokuya ilişkin gündem dışı
konuşması
2.- İstanbul Milletvekili Selina Doğan’ın, tutuklu avukatların
sorunlarına ilişkin gündem dışı konuşması
3.- Kocaeli Milletvekili Radiye Sezer Katırcıoğlu’nun, Kadın Erkek
Fırsat Eşitliği Komisyonunun İsveç ve Finlandiya temaslarına ilişkin gündem
dışı konuşması

IV.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Diyarbakır Milletvekili Sibel
Yiğitalp’in yaptığı gündem dışı konuşması sırasında Adalet ve Kalkınma Partisi
Genel Başkanına sataşması nedeniyle konuşması
2.- Diyarbakır Milletvekili Sibel Yiğitalp’in, İstanbul Milletvekili
Mehmet Muş’un sataşma nedeniyle yaptığı konuşması sırasında şahsına sataşması
nedeniyle konuşması
3.- Sakarya Milletvekili Engin Özkoç’un, Aydın Milletvekili Mustafa
Savaş’ın CHP grup önerisi üzerinde AK PARTİ Grubu adına yaptığı konuşması
sırasında Cumhuriyet Halk Partisine sataşması nedeniyle konuşması
4.- İstanbul Milletvekili Mehmet Muş’un, Samsun Milletvekili Hayati
Tekin’in 502 sıra sayılı Kanun Tasarısı’nın 78’inci maddesiyle ilgili önerge
üzerinde yaptığı konuşması sırasında Adalet ve Kalkınma Partisi Genel Başkanına
ve AK PARTİ Grup Başkanına sataşması nedeniyle konuşması
5.- Samsun Milletvekili Hayati Tekin’in, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
6.- Amasya Milletvekili Mehmet Naci Bostancı’nın, Hakkâri Milletvekili
Nihat Akdoğan’ın 502 sıra sayılı Kanun Tasarısı’nın 78’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
7.- Hakkâri Milletvekili Nihat Akdoğan’ın, Amasya Milletvekili Mehmet
Naci Bostancı’nın sataşma nedeniyle yaptığı konuşması sırasında şahsına ve
Halkların Demokratik Partisine sataşması nedeniyle konuşması

V.- AÇIKLAMALAR
1.- Mersin Milletvekili Aytuğ Atıcı’nın, Ağrı’nın Eleşkirt ilçesi
kırsalında PKK’lı teröristlerle girilen çatışmada şehit olan Uzman Çavuş İsmail
Hakkı Doğan’a Allah’tan rahmet dilediğine ve terörü engelleyemeyen AKP
Hükûmetinin derhâl istifa etmesi gerektiğine ilişkin açıklaması
2.- Bursa Milletvekili Erkan Aydın’ın, Birleşmiş Milletler Dünya İklim
Değişikliği Performans Endeksi’nde Türkiye’nin 56 ülke arasında 47’nci sırada
yer aldığına ilişkin açıklaması
3.- İstanbul Milletvekili Didem Engin’in, Global Finans Merkezleri
Endeksi’ne göre İstanbul’un üç yılda 36 sıra gerileyerek 78’inci sıraya
düştüğüne ilişkin açıklaması
4.- Balıkesir Milletvekili Mehmet Tüm’ün, Balıkesir’in Ayvalık ilçesi
Altınova Mahallesi’nde okul olarak hizmet vermesi yönünde karar alınan binanın
hapishane yapılmak üzere Adalet Bakanlığına devredilmesine ilişkin açıklaması
5.- Kayseri Milletvekili Sami Dedeoğlu’nun, 15 Kasım Filistin
Devleti’nin ilanının 29’uncu yıl dönümüne ilişkin açıklaması
6.- İstanbul Milletvekili Sibel Özdemir’in, Freedom House’un İnternette
Özgürlük 2017 Raporu’na göre internet özgürlüğünün en belirgin biçimde
kısıtlandığı ülkelerden birinin Türkiye olduğuna ilişkin açıklaması
7.- Kocaeli Milletvekili Fatma Kaplan Hürriyet’in, Resmî Gazete’de
yayınlanan Millî Eğitim Bakanlığı Rehberlik Hizmetleri Yönetmeliği’nin derhâl
iptal edilmesi gerektiğine ilişkin açıklaması
8.- Kahramanmaraş Milletvekili İmran Kılıç’ın, şehitlere Allah’tan
rahmet dilediğine, kuş evlerinin mimarimizin incelik ve zarafetini yansıtması
açısından oldukça önemli eserlerden olduğuna ilişkin açıklaması
9.- Adana Milletvekili Zülfikar İnönü Tümer’in, belediyelere ait taşıma
araçlarından ve özel halk otobüslerinden ücretsiz olarak yararlanan yaşlıların
karşılaştıkları bazı davranışlara ilişkin açıklaması
10.- Adana Milletvekili İbrahim Özdiş’in, Adana Yüreğir Belediyesinde
taşeron işçi olarak çalışan Serdar Koç’un belediyenin arşiv odasında intihar
etmiş şekilde bulunduğuna ve taşeron işçilere kadro sözünün yerine getirilmesi
gerektiğine ilişkin açıklaması
11.- Kastamonu Milletvekili Murat Demir’in, eksik bilgi kaynaklı
karalamaların Türkiye’nin global pazarda rekabet gücü olan nadir sektörlerden
biri olan denizciliğe zarar verdiğine ilişkin açıklaması
12.- Çanakkale Milletvekili Bülent Öz’ün, çiftçiye verilen
desteklemelerin çok eksik olduğuna ilişkin açıklaması
13.- Mersin Milletvekili Serdal Kuyucuoğlu’nun, FETÖ terör örgütüne
yardım ve üye olmaktan görevden alınan Mersin Adliyesinde çalışan 35 personelin
durumuna ilişkin açıklaması
14.- Denizli Milletvekili Kazım Arslan’ın, ülkeye sıcak para girişinde
veya çıkışında vergi alınıp alınmayacağını, afetten zarar gören çiftçilerin
borçlarının faizsiz ertelenip ertelenmeyeceğini, tekstilcilere KDV iadelerinin
ne zaman yapılacağını, iş adamlarının yurt dışında offshore hesabı açtırmasının
ahlaki olup olmadığını ve bunların isimlerinin ne zaman açıklanacağını öğrenmek
istediğine ilişkin açıklaması
15.- Niğde Milletvekili Ömer Fethi Gürer’in, Niğde’de çok sayıda köy
okulunda hizmetli olmadığına ve İŞKUR vasıtasıyla bu okullara hizmetli
verilmesini talep ettiğine ilişkin açıklaması
16.- Manisa Milletvekili Erkan Akçay’ın, 15 Kasım Kuzey Kıbrıs Türk
Cumhuriyeti’nin kuruluşunun 34’üncü yıl dönümüne, ÖSYM’nin son on yılın
sınavlarını ayrıntılı inceleme kararına ve yapılacak incelemenin idari ve
siyasi yansımalarının da olması gerektiğine ilişkin açıklaması
17.- Sakarya Milletvekili Engin Özkoç’un, Birleşmiş Milletler Eğitim
Bilim ve Kültür Örgütünün kuruluşunun 72’nci yıl dönümüne, Rıza Sarraf’ın neden
ve nasıl Türk vatandaşı olduğunu öğrenmek istediğine ve Türkiye’nin kendisinden
haber alınamadığı için ABD’ye nota vermesine ilişkin açıklaması
18.- İstanbul Milletvekili Filiz Kerestecioğlu Demir’in, Anayasa
Mahkemesinin Mardin Milletvekili Gülser Yıldırım’ın bireysel başvurusuyla
ilgili kararına, milletvekilleri hakkında fezlekelerin gelmeye devam ettiğine
ve Reza Zarrab hakkında bilgi almak için ABD’ye yazılı nota verilmesine ilişkin
açıklaması
19.- İstanbul Milletvekili Mehmet Muş’un, hem DEAŞ terör örgütü hem de
PKK/PYD terör örgütüyle etkin mücadelenin sürdürüleceğine, Dışişleri Bakanının
daha önce de Amerika’da tutuklu yargılanan 2 Türk vatandaşını ziyaret ettiğine
ve Türkiye’nin vatandaşlarıyla alakalı oluşacak bütün süreçlerde gereken
adımları attığına ilişkin açıklaması
20.- Muş Milletvekili Ahmet Yıldırım’ın, Anayasa Mahkemesinin tutuklu
milletvekilleriyle ilgili kararına ve yargının siyasallaştığına ilişkin
açıklaması
21.- Antalya Milletvekili Niyazi Nefi Kara’nın, Antalya’nın bazı
ilçelerinde yaşanan hortum ve şiddetli yağış nedeniyle zarar gören vatandaşlara
geçmiş olsun dileğinde bulunduğuna ve TARSİM’le ilgili yeni düzenleme yapılması
gerektiğine ilişkin açıklaması
22.- Muğla Milletvekili Ömer Süha Aldan’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
23.- Bartın Milletvekili Yılmaz Tunç’un, Muğla Milletvekili Ömer Süha
Aldan’ın yaptığı açıklamasındaki bazı ifadelerine ilişkin açıklaması
24.- İstanbul Milletvekili Filiz Kerestecioğlu Demir’in, Freedom
House’un İnternette Özgürlük 2017 Raporu’na göre Türkiye’nin internet özgürlüğü
alanında hızla gerileyen ülkeler arasında yer aldığına ilişkin açıklaması
25.- Niğde Milletvekili Ömer Fethi Gürer’in, Kuzey Irak’ta devam eden
operasyonlar sırasında şehit olan Niğde’nin Sazlıca köyünden Bilal Türkmen’e ve
tüm şehitlere Allah’tan rahmet dilediğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Birleşmiş Milletler
örgütü himayesinde 4 Aralık 2017 tarihinde Rusya’nın başkenti Moskova’da
düzenlenecek olan "Parlamenterler Uyuşturucuya Karşıdır” başlıklı
konferansa Rusya Federasyonu Federal Meclisi Devlet Duması Başkanı Vyaçeslav
Volodin’in vaki davetine icabetle Türkiye Büyük Millet Meclisini temsilen
katılması Genel Kurulun 31/10/2017 tarihli 15’inci Birleşiminde kabul heyeti
oluşturan milletvekillerine ilişkin tezkeresi (3/1232)
2.- Başbakanlığın, Sakarya Milletvekili Engin Özkoç hakkında tanzim
edilen soruşturma evrakının iade edilmesine ilişkin tezkeresi (3/1233)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir ve Grup Başkan Vekili Muş Milletvekili Ahmet Yıldırım
tarafından, yargı bağımsızlığını ortadan kaldırmaya yönelik eylemlerin araştırılması,
demokrasinin korunması ve devam etmekte olan yargılama süreçlerinin adil olmasına
katkı sunulması amacıyla 16/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin
Genel Kurulun 16 Kasım 2017 Perşembe günkü birleşiminde yapılmasına ilişkin
önerisi
2.- CHP Grubunun, İstanbul Milletvekili Aykut Erdoğdu ve arkadaşları
tarafından, Türkiye’deki gelir adaletsizliğinin araştırılması amacıyla
16/11/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin Genel Kurulun 16 Kasım 2017
Perşembe günkü birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, aday bildirme süresi 16 Kasım 2017 Perşembe günü
saat 24.00’te sona erecek olan Türkiye Büyük Millet Meclisi Başkanı 26’ncı
Yasama Dönemi ikinci devre için yapılacak seçimin Genel Kurulun 20 Kasım 2017
Pazartesi günkü Birleşiminde yapılmasına, TBMM Başkanı seçimi için Anayasa’nın
öngördüğü çoğunluk sağlanana kadar tüm oylamaların bu birleşimde yapılmasına,
Genel Kurulun daha önce toplanılması kararlaştırılan 17 Kasım 2017 Cuma günü
toplanmamasına ilişkin önerisi

VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502)
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)

IX.- YAZILI SORULAR VE CEVAPLARI
1.- Antalya Milletvekili Çetin Osman Budak’ın, Antalya EXPO 2016
alanının nasıl değerlendirileceğine ilişkin Başbakandan sorusu ve Gıda, Tarım
ve Hayvancılık Bakanı Ahmet Eşref Fakıbaba’nın cevabı (7/16794)
16 Kasım 2017 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 24’üncü Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Diyarbakır’ın Sur, Batman’ın Hasankeyf ilçelerinde yok edilen tarihî doku
hakkında söz isteyen Diyarbakır Milletvekili Sayın Sibel Yiğitalp’e aittir. 
Buyurun. (HDP
sıralarından alkışlar) 
Süreniz beş
dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Sibel Yiğitalp’in, Diyarbakır’ın Sur,
Batman’ın Hasankeyf ilçelerinde yok edilen tarihî dokuya ilişkin gündem dışı
konuşması
SİBEL YİĞİTALP
(Diyarbakır) – Sayın Başkan, değerli milletvekilleri; Diyarbakır kentinin
Vekili olarak Sur’un üzerinden sizinle konuşmak istiyorum ve aynı zamanda
Batman’ın Hasankeyf’i üzerinden konuşmak istiyorum.
Bildiğiniz üzere
Sur’da iki yıldır bir yıkım devam ediyor ve bu yıkımın devamının üzerinden
onlarca kez bu kürsüden hem şahsım hem kentin vekilleri hem grubum hem de genel
başkanlarım defalarca size bunu anlattı ama maalesef, geri bildirimine
baktığımızda bir sonuç alamadığımız gibi hâlen devam eden bir yıkım mevcut. 
Hasankeyf de
öyle. Hasankeyf’in bilinen tarihi 12000. Bilinen tarih diyorum, çok daha
geriden olduğunu biliyoruz. Şu anda Hasankeyf’te ne yapılıyor? Dinamitle
Hasankeyf yıkılıyor arkadaşlar. Tarihî kent yani aslında bir antik kent olan
Sur’un, hâlen iş makineleriyle, üstelik ağır iş makineleriyle yıkımı devam
ediyor. Oysa bu ülkenin Cumhurbaşkanı yani AKP Genel Başkanı, çok değil, üç gün
önce şöyle bir cümle kurdu, dedi ki: “Ülkemizde tüm gayretlerimize rağmen hâlen
önüne geçemediğimiz şekilde tarih ve kültür cellatları kol geziyor. Güya aslına
uygun şekilde restore edilen ama duvarlarındaki Horasan sıvalarının kazınıp
üzeri çimento ve kumla kaplanan nice eserler duyduk, gördük. Restorasyon adı
altında asırlık taşları, tuğlaları sökülüp yerine çimento dökülen nice binalar
duyduk, gördük. Her santimi el emeği, göz nuru ahşap işlemeli kapıları,
pençeleri, pervazları sökülerek yerine plastik ürünler konulan nice konaklar,
evler duyduk ve gördük.” Bunu kim söylemiş? AKP Genel Başkanı, bu ülkenin
Cumhurbaşkanı söylemiş. Bunu söylerken Sur yıkılıyordu arkadaşlar, hem de ağır
iş makineleriyle yıkılıyordu. Bunu söylerken Hasankeyf dinamitleniyordu. 
Sormak
istiyorum: Diyarbakır, Amed, bu ülkenin kenti mi değil, buraya mı bağlı değil,
buranın sınırları içinde bir yer mi değil ya da oranın tarihi bu ülke
sınırlarının içerisinde olan bir tarih mi değil yani Hasankeyf bu ülkenin
sınırları içinde mi değil ya da Batman’da ve Diyarbakır’da yaşayanlar bu
ülkenin yurttaşları mı değiller? Ben soruyorum buradan, eğer varsa bir
cevabınız lütfen söyleyin. Neden Diyarbakır’ın kendi halkının, yerel halkın sözüne,
bir itirazına karşı cevap vermiyorsunuz, sormak istiyorum size. Yani bu tekçi,
merkeziyetçi sisteminizle Diyarbakır’ı kendi demografik yapınıza uygun,
sosyolojisini bozan ve ranta dönüştüren politikalarınıza karşı insanlar itiraz
etmeyecek mi yani? 
Madem cellat
olarak karşılıyorsunuz, Diyarbakır’daki, Sur’daki ağır iş makineleriyle yerle
bir edilen binlerce yıllık tarihî evlerin -ve taşları da dâhil olmak üzere-
nereye gittiğini bilmiyoruz. Bir de o yetmiyor, o hafriyatların içinde
cenazeler çıkıyor. Yani her şeyiyle, elinizi nereden tutarsanız elinizde kalan
bir şey. Bari söylemeyin, söylüyorsanız pratiğinde bunu yapmayın, pratiğini
yapıyorsanız bunu söylemeyin. Biraz kendi içinizde tutarlı olun. Yetti artık bu
insanların sizin bu tarzınızdan çektiği ya! 
Batman, on iki
bin yıllık bir tarihten bahsediyorum, on iki bin yıllık bir tarih ya. Orası
dinamitleniyor yani. Dünyanın başka bir yerinde olmuş olsaydı Sur ve Hasankeyf…

SALİH CORA
(Trabzon) – Siz mahvettiniz orayı! 
SİBEL YİĞİTALP
(Devamla) – Biz mahvetmiş olsaydık biz itiraz etmezdik böyle. 
SALİH CORA
(Trabzon) – PKK mahvetti!
SİBEL YİĞİTALP
(Devamla) – Hasankeyf’i dinamitleyen sizin kendi iş makineleriniz. Sur’un devam
eden yıkımları sizin emir verdiğiniz firmalarınızın. O firmalar da kim? Gün gelecek
ortaya çıkacak, onu da söyleyeceğiz yani. 
Her şey geçer.
Geçen, mezarlığa gittim, bir sürü şeye baktım ve o mezarlıkta şunu gördüm: O
mezarlıkta yatanlar, hepsi… Kendini böyle vazgeçilmez sanan insanlarla dolu
mezarlıklar. Yani ölüm herkes için, hayat herkes için. Arkanızda ne
bıraktıklarınızla anılacaksınız. Bunlar baki değil, her şey gelip geçecek. 35
bin insan Sur’dan göç ettirildi, 35 bin insan. Bu kış ortasında, bu kar kış
koşullarında nerede yaşayacak bir gün sordunuz mu? O insanlar nasıl yaşayacak,
nasıl bir hayatları olacak bir gün soran var mı? Yok. Ama bunlar ne zaman
sorulur? Vergi istenirken ve oy istenirken. Kendiniz de verginizi vermezsiniz o
da ayrı bir dert. 
Aynı zamanda
Sur’un yıkımı böyle devam ederken özellikle dört mahallede uyuşturucu çok fazla
var. İnanılmaz bir uyuşturucu bağımlılığı var. Orada, her tarafında karakol
olan bir yerde, sürekli zırhlı araçların kol gezdiği, neredeyse bazı zamanlarda
dakikada bir zırhlı araçların mobil karakol olarak gezdiği yerlerde oradaki
gençlerde uyuşturucu bağımlılığı geliştirilmiş. Sormak istiyorum: Nasıl olur da
bu kadar karakolun, güvenlik güçlerinin olduğu bir yerde insanlar uyuşturucuya
bu kadar rahat erişir? Nasıl kullanır ve neden buna karşı sessizsiniz? Yani
oradaki gençleri asimile etmek, yozlaştırmak, orada Sur’un tarihini, direnişini
yıkmak adına yapmış olduğunuz politikaların da bir ayağı olduğunu iyi
biliyoruz. 
(Mikrofon
otomatik cihaz tarafından kapatıldı)
SİBEL YİĞİTALP
(Devamla) – Son bir cümlemle kapatacağım Başkan.
BAŞKAN – Buyurun
tamamlayın.
SİBEL YİĞİTALP
(Devamla) – Şunu da iyi biliyoruz, o çocuklar, o uyuşturucuya bağımlı olan
çocuklar da, evi yıkılan, kardeşi katledilen, annesini mezarlıktan çıkaran ve
buna benzer onlarca şeye şahit olan bu çocuklar bu geleceğin, bu halkın, bu
Türkiye halklarının çocuklarıdır. Eğer geleceği bu şekilde inşa etmek
istiyorsanız, ki öyle bir gidişat var, çürüyen, karanlık içinde bir gençlik
inşa etmek istiyorsanız bunun herkes altında kalır. Dediğim gibi, mezarlıklar
kendini vazgeçilmez sananlarla doludur. Bunu tekrar hatırlatarak kentimin ve
özellikle Sur’da uyuşturucu bağımlısı olan gençlerin sorunlarına karşı oradaki
güvenlik, kolluk güçlerinin gerçek sorunla ilgilenmesine ve işini yapmasına
dair lütfen artık buradan bir pratik geliştirin yani.
SALİH CORA
(Trabzon) – Uyuşturucuyu PKK satıyor orada.
SİBEL YİĞİTALP
(Devamla) – Şimdi bırakın… PKK bir devletse o dağıtıyor demektir. Eğer siz
devlet değilseniz, PKK devletse…
SALİH CORA
(Trabzon) – Mücadele ediyoruz.
SİBEL YİĞİTALP
(Devamla) - PKK orada kol geziyorsa…
SALİH CORA
(Trabzon) – Uyuşturucuya büyük darbe vuruluyor.
SİBEL YİĞİTALP
(Devamla) – …oturun beş dakika daha düşünün.
SALİH CORA
(Trabzon) – Tarihin en büyük operasyonları yapılıyor.
SİBEL YİĞİTALP
(Devamla) - 6 milyon insan size oy vermiyorsa, 6 milyon insan teröristse de, 6
milyon da bir Kürt gerçekliğidir, bunu da kabul etseniz çok iyi olacak. (HDP
sıralarından alkışlar)
SALİH CORA
(Trabzon) – Uyuşturucuya büyük darbe vuruluyor orada Sibel Hanım.
BAŞKAN –
Teşekkürler Sayın Yiğitalp.
MEHMET MUŞ
(İstanbul) – Sayın Başkan…
BAŞKAN - Sayın
Muş…
MEHMET MUŞ
(İstanbul) – Sayın Genel Başkanımızın tarih ve kültürle alakalı yaptığı bir
değerlendirmeden yola çıkarak Sur’da yapılan çalışmalar noktasında duyarsız
kaldığımızı, “Cumhurbaşkanı, Genel Başkanınız bunları söylüyor ama buralarda
sessiz kalıyor…” Bu, Genel Başkanımıza bir sataşmadır. Söz talep ediyorum.
BAŞKAN –
Buyurun. (AK PARTİ sıralarından alkışlar)
IV.- SATAŞMALARA İLİŞKİN KONUŞMALAR
1.- İstanbul Milletvekili Mehmet Muş’un, Diyarbakır Milletvekili Sibel
Yiğitalp’in yaptığı gündem dışı konuşması sırasında Adalet ve Kalkınma Partisi
Genel Başkanına sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; Genel Kurulu saygıyla
selamlıyorum.
Tarih ve kültüre
her birimiz sahip çıkıyoruz, çıkacağız da. Biz de kendi dönemimizde kültür ve
tabiat varlıklarının ihya edilmesi için çok ciddi kaynaklar ayırdık. Bu
kaynaklar ülkenin her bir tarafına serpilmiş olan tarihî varlıklar için
ayrıldı. 
Şimdi, ölüm
tabii ki herkes için; biz de faniyiz, geldik gidiyoruz, ömrümüzü yarıladık.
Belki bugün, belki yarın; ne zaman öleceğimiz belli değil. Aslolan gök kubbede
hoş bir seda bırakmaktır, hepimiz bunun farkındayız. Hiç kimse vazgeçilmez
değil, herkes gittiği zaman ne yaptığının hesabını verecek. Amel defteri
açılacak orada; biz buna iman etmiş olan insanlarız, bunda en küçük bir
şüphemiz yok. 
Peki, Sur’daki
mesele nedir? Bakın, değerli dostlar, orada PKK terör örgütü bir kalkışmaya
başvurdu; özellikle sınır ilçelerimizde, sınır illerimizde, Sur’da kendisine
çukurlar kazmak vaziyetiyle orada bir egemenlik alanı ilan etmeye kalkıştı.
Buna karşılık, oradaki problemden, o teröristlerin halkı, insanları rahatsız
etmesinden dolayı devletin onları etkisiz hâle getirmek istemesinden daha doğal
bir şey olamaz. Hangi devlet kendi sınırları içerisinde bir hükümranlık alanı
oluşturmaya çalışan bir terör örgütüne müsaade eder? Hiç kimse etmez;
dolayısıyla, Türkiye Cumhuriyeti devleti de buna müsaade edemez. İnsanlar göç
ediyorsa, buna maruz kalmışlarsa… Ki biz orayı yıkıp yakmıyoruz, orayı ihya
etmeye çalışıyoruz. İnsanların yıkılan evleri, o çukurlarla, bubi tuzaklarıyla,
mayınlarla ölüm saçan sokaklar tek tek temizleniyor ve insanların evleri
yeniden inşa ediliyor.
Bir diğeri,
bakın, şu hakikaten çok üzücü, çok talihsiz bir beyandır: “Siz uyuşturucuyla
gençleri asimile etmeye mi çalışıyorsunuz? Onların direnişini kırmaya mı
çalışıyorsunuz?”
(Mikrofon
otomatik cihaz tarafından kapatıldı) 
MEHMET MUŞ
(Devamla) – Hangi direniş arkadaşlar, neyin direnişi? Uyuşturucuyla mücadele
Türkiye'nin her bir tarafında yapılan sert bir mücadeledir ve biz burada
kesinlikle taviz veremeyiz. Uyuşturucu –bakın, doğusu, batısı yok bunun-
gençleri zehirleyen bir zehir. Buna göz yummak, bunu yok saymak, bunu görmemezlik,
böyle bir şey olamaz. Ama bunu tutup da “Siz orada uyuşturucu kullanılıyor,
bunu görmezden geliyorsunuz. Dolayısıyla oradaki gençlerin direnişini kırmaya
çalışıyorsunuz, onları asimile etmeye çalışıyorsunuz…” Yazıktır, günahtır.
Böyle bir ifade kabul edilebilir bir ifade değil, bir milletvekiline de
yakışacak bir ifade değildir.
Teşekkür
ediyorum. (AK PARTİ sıralarından alkışlar)
BAŞKAN –
Teşekkürler Sayın Muş.
SİBEL YİĞİTALP
(Diyarbakır) – Sayın Başkan…
BAŞKAN – Sayın
Yiğitalp…
SİBEL YİĞİTALP (Diyarbakır)
– Talihsizlik ve bunlar üzerinden doğru olmadığını söyleyen birkaç şey söyledi.
Ben cevap vermek istiyorum.
BAŞKAN –
Sataşmadan istiyorsunuz.
Buyurun.
2.- Diyarbakır Milletvekili Sibel Yiğitalp’in, İstanbul Milletvekili
Mehmet Muş’un sataşma nedeniyle yaptığı konuşması sırasında şahsına sataşması
nedeniyle konuşması
SİBEL YİĞİTALP
(Diyarbakır) – Sayın Başkan, değerli milletvekilleri; az önce yine bir soruna
gerçekten siz kendiniz cümle kurarak başladınız, sizi de kutluyorum bu arada.
Hani dediniz ya “Genel Başkanımız.” Evet, gerçekten sizin Genel Başkanınız, bu
ülkenin Cumhurbaşkanı değil ama bizim Cumhurbaşkanımız olamadı. 
MEHMET MUŞ
(İstanbul) – Siz kabul edin etmeyin, yüzde 52’yle geldi.
SALİH CORA
(Trabzon) – Halk seçti ya.
HÜSEYİN KOCABIYIK
(İzmir) – Halk yüzde 52’yle seçti.
SİBEL YİĞİTALP
(Devamla) – Olmuş olsaydı bizi ötekileştirmezdi, bizim Genel Başkanımıza da her
türlü hakarette bulunmazdı. Sizi seçen varsa bizi de seçmiştir. Sizinle
tartışmayacağım.
BAŞKAN – Sayın
Yiğitalp, Genel Kurula hitap edin.
SİBEL YİĞİTALP
(Devamla) – Evet, bu ülkenin Cumhurbaşkanıysa ki öyle olması gerekir, 80
milyondan bahsediyorsak 80 milyonun olması gerekir. 
SALİH CORA
(Trabzon) – Halkın, milletin Cumhurbaşkanı.
SİBEL YİĞİTALP
(Devamla) – Ve bu halkınsa bunun herkes açısından bir fark, ayrım olmaksızın
olması gerekir.
MEHMET MUŞ
(İstanbul) – Şüpheniz olmasın.
SİBEL YİĞİTALP
(Devamla) – Lakin bu ülkenin İçişleri Bakanı Sayın Efkan Ala 2016 Nisan ayında
Sur’da operasyonların bittiğini söyledi, tam iki yıldır bitmiş. Devam eden
yasaklar var, bunu neyle açıklayacaksınız? Ve devam eden betonarme binalar var.
Defalarca yıkıldı, defalarca kendi kendine ucube birtakım betonlar oluşturuldu
ve o betonarme yapıları da yine sizin Genel Başkanınız, bu ülkenin Cumhurbaşkanı
“ihanet” olarak İstanbul’da söyledi, aynı ihaneti şu anda Sur’a yapıyor. Yani
Sur’daki tarihi yıkacaksın, yerine beton kentler oluşturacaksın, o ihanet
olmayacak, İstanbul’da yaptığında ihanet olacak. Öyleyse, bu ülkenin
Cumhurbaşkanıysa oradaki yıkımı da söz konusu edecek, o yıkıma da bir cevap
verecek, o yıkımı da düzeltecek. “Orayı yıkarım ama burayı yıkmam.” derseniz o
zaman 80 milyonun Cumhurbaşkanı olarak kendinizi ifade edemezsiniz, 80 milyon
insan da size “Cumhurbaşkanım” demez çünkü o bağı siz kendiniz kesmiş
oluyorsunuz. Bir de buradan bakın ve buradan da konuşmayın artık, iki yıldır
buradan konuştunuz, bir gün gelin, her zaman da teklif ediyorum, yine
teklifimde ısrarcıyım, kararlıyım, buyurun, gelin sizi Sur’a götüreyim, bir
buçuk yıldır çatışmanın bittiğini sizin Bakanınız söylemesine rağmen o altı
mahallede neden hâlâ yasak devam ediyor, gelin siz bize açıklamasını yapın.
MEHMET MUŞ
(İstanbul) – Ne yasağı var? Ne yasağı var?
SİBEL YİĞİTALP
(Devamla) – İşte, bazı şeyler öyle hamasetle olmuyor.
MEHMET MUŞ
(İstanbul) – Hayır, yasağı söyleyin. Yasağı söyleyin Sibel Hanım.
SİBEL YİĞİTALP
(Devamla) – Bu iş çalışmayla oluyor, sahada oluyor, kabul etmiyorum demekle de
olmuyor, altını doldurmakla oluyor.
Saygılar
sunuyorum. (HDP sıralarından alkışlar) 
MEHMET MUŞ
(İstanbul) – Yasağı söyleyin. Yasak ne?
BAŞKAN –
Teşekkürler Sayın Yiğitalp.
MEHMET MUŞ
(İstanbul) – Sayın Başkanım, bir şeyin kayıtlara girmesini önemsiyorum. Bakın,
burada yapılan bir yıkım değildir, bir ihya yapılıyor orada. 
SİBEL YİĞİTALP (Diyarbakır)
– Nedir? İş makineleri var orada, ağır iş makineleri.
MEHMET MUŞ
(İstanbul) – Yıkılan, yakılan, mayınlarla havaya uçurulan, yok edilen bir şehir
yeniden inşa edilmeye çalışılıyor.
SİBEL YİĞİTALP
(Diyarbakır) – Nisan 2016’dan beri İçişleri Bakanı “Yok, yasak bitti.” dedi.
Niye devam ediyor?
MEHMET MUŞ
(İstanbul) – Yerlerinden yurtlarından edilen insanların tekrar yerlerine
yurtlarına dönmesi için onların kalabileceği mekânlar yapılıyor. Bakın, çok
uzak değil, bir şeyi hatırlatmak istiyorum: Bundan kısa bir zaman önce, sokağa
çıkma yasaklarıyla alakalı çatışmalar bittikten sonra da belli bir süre devam
etti. Devam etmesinin sebebi şuydu: Orada mayınlar döşendi, bubi tuzakları
kondu, farklı yerlerde bombalar yerleştirilmiş, güvenlik birimleri bunları
temizliyordu, temizlemek için, insanlar zarar görmesin diye bunlar
uygulanıyordu. Çevre ve Şehircilik Bakanımız, bakın, vaktinin önemli bir
kısmını bölgede harcıyor. Biz, asla ve asla ihanet değil, tarihi ihya ve
şehirleri inşa etmek için uğraşıyoruz. 
SİBEL YİĞİTALP
(Diyarbakır) – Ben o zaman kayıtlara geçsin diye bir şey söyleyeyim.
BAŞKAN – Siz de
yerinizden… Kayıtlara geçer Sayın Yiğitalp. 
SİBEL YİĞİTALP
(Diyarbakır) – Evet. Bunun tartışmasını yürütmeyeceğim. Gerçekten AKP’nin böyle
bir grup başkan vekili olması da bizim açımızdan büyük bir avantaj, çok sağ
olun, iyi ki varsınız. 
MEHMET MUŞ
(İstanbul) – Teşekkür ediyorum. 
SİBEL YİĞİTALP
(Diyarbakır) – Bak, ne güzel, bize rahat zeminler oluşuyor. Bazen altında
kalsanız bile o da iyi bir şeydir.
MEHMET MUŞ
(İstanbul) – Biz altında kalmıyoruz, merak etmeyin.
SİBEL YİĞİTALP
(Diyarbakır) – Şunu söyleyelim: Bir buçuk yıldır orada yasak devam ediyorsa ve
çatışma bittiği hâlde yasak devam ediyorsa bunu açıklamak zorundasınız.
Bırakın, hendeği barikatı… 
MEHMET MUŞ
(İstanbul) – Niye bırakacağız canım, sebebi o. Sibel Hanım, sebebi o.
SİBEL YİĞİTALP
(Diyarbakır) – Bütünlüklü ve bilimsel bakıyorsanız, bunu Kürt sorununun
çözümsüzlüğünün getirmiş olduğu bir problem olarak görür ve bu ölümlerin önüne
geçmiş olurdunuz. Ne yazık ki böyle bir şey yok.
MEHMET MUŞ
(İstanbul) – Böyle bir şey söyleyemezsiniz, oraya bağlayamazsınız, siz, oradaki
PKK’nın kazdığı çukurlara bağlayamazsınız onu.
BAŞKAN – Peki,
devam ediyoruz sayın milletvekilleri. 
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- İstanbul Milletvekili Selina Doğan’ın, tutuklu avukatların
sorunlarına ilişkin gündem dışı konuşması
BAŞKAN – Gündem
dışı ikinci söz, tutuklu avukatların sorunları hakkında söz isteyen İstanbul
Milletvekili Sayın Selina Doğan’a aittir. (CHP sıralarından alkışlar)
Buyurun. 
Süreniz beş
dakika.
SELİNA
DOĞAN (İstanbul) – Sayın Başkan, sayın milletvekilleri; bugün tutuklu avukatlar
ve genel olarak avukatlık mesleğinin icrasına yönelik ihlaller üzerine söz
almış bulunuyorum, hepinizi saygıyla selamlıyorum.
Sayın
milletvekilleri, malum 15 Temmuz darbe girişiminden sonra ilan edilen OHAL
sürecinde gerçekten çok sıra dışı günlerden geçiyoruz. Temel hak ve
özgürlüklerin çok ciddi anlamda askıya alındığı, toplumun geniş kesimlerinin
siyasete katılımının şiddet yoluyla engellendiği ve en acısı da hukukun bizzat
hukukçular tarafından ihlal edildiği, ayaklar altına alındığı günlerden
geçiyoruz. Bakınız, son bir yılda 550’nin üzerinde avukat tutuklandı. Yine aynı
sürede gözaltına alınan avukat sayısı ise 1.500 küsur. Dosyaların hemen
hepsinde kısıtlama kararı olduğu için biz bu dosyaların içeriğini dahi
bilemiyoruz. 
Sayın
vekiller, avukatların mesleklerini yürütmesine herhangi bir mesleğin müdahalesi
olarak bakamayız çünkü avukatlar aynı zamanda hak arama mücadelesinin çok
önemli bir bileşeni ve savunmanın temsilcileri. Bir avukatı tutuklamak sadece o
avukatı tutuklamak değil aynı zamanda müvekkilini de savunmasız bırakmak demek.
Hatırlayın Nuriye ve Semih’in avukatlarının büroları duruşmadan sadece iki gün
önce 12 Eylülde basıldı ve avukatlar gözaltına alındı. Peki, nelerle
suçlandılar biliyor musunuz? Emniyette müvekkillerinin susma hakkı olduğunu
hatırlattıkları için ve yine müvekkillerine işkenceye uğramaları hâlinde suç
duyurusunda bulunma haklarının olduğunu hatırlattıkları için yani CMK’nin
147’nci maddesindeki hakları hatırlattıkları için suçlandılar. Artık
avukatların görevlerini yapması bile suç.
Yine
Suruç katliamı kurbanlarının ailelerinin ve mağdurlarının avukatlığını yapan
Avukat Özlem Gümüştaş ve Avukat Sezin Uçar tek sanığı bile mahkemeye
getirilmemiş Suruç katliamı davasının üçüncü celsesinin yapılacağı 13 Kasımdan
iki hafta önce 26 Ekimde tutuklandı. 
Yine
ayrı bir skandal, KHK’yla kapatılan Çağdaş Hukukçular Derneğinin Başkanı Avukat
Selçuk Kozağaçlı tutuklandı. Kozağaçlı’ya sorulan sorulardan biri Soma Davası
için gittiği İzmir’de bir avukat arkadaşının evinde neden kaldığı.
Altan
kardeşlerin davasının avukatı, meslektaşımız, ağabeyimiz Avukat Ergin Cinmen
savcılık mütalaasından önce soruşturmanın genişletilmesi hakkında söz istediği
için duruşmadan atıldı, evet, duruşmadan atıldı. İşte, bütün bu rezillikler
için her perşembe Çağlayan Adliyesinde nöbet tutan avukatlara da yine polis
marifetiyle sürekli müdahaleler gerçekleştiriliyor ve daha da abesi, orada,
nöbet tuttukları yerde sabunlu sularla yerler temizlenerek orada bulunmaları
engellemeye çalışılıyor.
Sayın
milletvekilleri, çıkarılan KHK’larla avukatların gözaltı işlemleri Anayasa,
CMK, Avukatlık Kanunu ve TCK uygulanmadan baypas edilmeye çalışılıyor. Yasaya
göre, avukat bürolarının aranmasında savcının bulunma zorunluluğu ortadan
kaldırıldı ancak hâlâ barolardan bir yetkilinin bulunması zorunluluğu var fakat
gelin görün ki bu bile uygulanmıyor yani kolluk kuvvetleri kendi OHAL hukukunu
bile uygulamıyor.
Başka
bir sorun da avukatlara ilişkin soruşturmaların kolluk tarafından yürütülmesi.
Avukatlık Yasası ve CMK’nın açık hükümlerine göre avukatlar hakkında
soruşturmayı bizzat savcıların yürütmesi gerekir ancak mevcut uygulamada bu
soruşturmaları emniyet kuvvetleri yürütüyor, savcının bunlardan haberi bile
olmuyor ve ne yazık ki bu hukuksuzluklar hiçbir şekilde takip edilmiyor. 
Şimdi
buradan soruyoruz: Eski İstanbul Barosu Başkanı Profesör Yücel Sayman’ın
ifadesiyle bir devlet avukatlığı mı yaratılmaya çalışılıyor? Tıpkı savcılar ve
yargıçların yetiştiği gibi bir avukat tipi mi yetiştirilmek isteniyor? Savunma
bir süs hâline mi getirilmek isteniyor?
“Adalet
bir gün herkese lazım olacak.” sözü öylesine söylenmiş bir söz değil sayın
vekiller, herhangi bir intikam duygusu da taşımaz çünkü hukukta intikamın yeri
olamaz. 
Son
olarak şunu söylemem gerekir ki, avukatların darp edildiği, tutuklandığı,
savunmanın kısıldığı bir dönemde baroların bunca sessiz kalması iktidara hiç
cesaret vermesin çünkü baroların sessizliği altında yok ettikleri o hak, hukuk,
adalet, vicdan su gibi, hava gibi hepimizin tek ortak paydasıdır ve onlar yok
olduğunda hepimizin büyük bir yıkıntının altında kalacağından, hepimizin
nefessiz kalacağından hiç kimsenin şüphesi olmasın.
Hepinizi
saygıyla selamlıyorum. (CHP sıralarından alkışlar) 
BAŞKAN- Teşekkür
ederiz Sayın Doğan. 
Gündem dışı
üçüncü söz, Kadın Erkek Fırsat Eşitliği Komisyonunun İsveç ve Finlandiya
temasları hakkında söz isteyen Kocaeli Milletvekili Sayın Radiye Sezer
Katırcıoğlu’na aittir. 
Buyurunuz. (AK
PARTİ sıralarından alkışlar) 
Süreniz beş
dakika. 
Bugün gündem
dışı konuşmaları 3 kadın milletvekiline verdim dikkat ederseniz. (AK PARTİ ve
CHP sıralarından alkışlar) 
3.- Kocaeli Milletvekili Radiye Sezer Katırcıoğlu’nun, Kadın Erkek
Fırsat Eşitliği Komisyonunun İsveç ve Finlandiya temaslarına ilişkin gündem
dışı konuşması
RADİYE SEZER
KATIRCIOĞLU (Kocaeli) – Sayın Başkan, yüce Meclisin değerli milletvekilleri; Kadın
Erkek Fırsat Eşitliği Komisyonu olarak, Birleşmiş Milletler UN Women proje
bütçesinden İsveç ve Finlandiya’da gerçekleştirdiğimiz ziyareti ve ülkelerin
yetkili kurum ve kişileriyle temaslarımızı aktarmak üzere gündem dışı söz almış
bulunmaktayım.
KEFEK, kuruluş
kanunu çerçevesinde, ulusal ve uluslararası projeleri hayata geçirmenin yanı
sıra, küresel ölçekteki gerçekleri takip etmek, gelişmeleri takip etmek,
kadının toplumsal gelişimine katkı sağlamak, farkındalık oluşturmak amacıyla
tecrübe aktarımına önem vermekte.
Ziyaretimizin
ilk durağı olan Finlandiya ve sonrasında İsveç’te, istihdam komisyonunda,
Parlamento üyeleriyle, eşitlik konseyiyle, eşitlik ombudsmanlarıyla ve onların
yetkilileriyle fikir alışverişinde bulunduk.
Görüştüğümüz
diğer bir kuruluş ise, 37 farklı derneğin toplumun her kesiminden 400 bin
üyesinin katılım gösterdiği Finlandiya Ulusal Kadın Konseyi, kadın
meselelerinin çözümünde bir ve beraber duruşu sergilemenin güzide bir
oluşumuydu. 
Değerli
milletvekilleri, konuşmamı süremin azlığı sebebiyle İsveç ve Finlandiya’da
kadınların yaşadığı sıkıntıları dile getirerek anlatmaya çalışacağım, ifade
etmeye çalışacağım.
Finlandiya
eşitsizlikle mücadelede Avrupa’nın en iyi kurumsallaşan ülkesi olmasına rağmen,
kazanımlarını koruyamadıklarını, istenen sonuca ulaşamadıklarını bize tüm
toplantılarımızda ifade ettiler. Baktığımız zaman, Finlandiya ve İsveç’te orta
ve üst düzey kademelerde kadın yöneticilerin beklenen oranın altında
seyrettiğini gördük. Kadınların, daha az ayrımcılığa uğradıklarını düşündükleri
kamu alanlarını, daha çok istihdam, sağlık ve toplum hizmetlerini içeren
sektörleri tercih ettiğini görmekteyiz. 
PISA
skorlarındaki geriye gidiş de madalyonun diğer bir yüzünü göstermekte.
Endeksteki bu gerilemenin yetkilileri oldukça rahatsız ettiğini ifade etmek
isterim buradan. 
Eşit işe eşit
ücret uygulamasında doğumdan sonra kadınların aleyhine bir ilerleme
kaydedildiği görülmekte. İster istemez çocuğu olan bir kadının ücret
eşitsizliğine, maalesef, Finlandiya ve İsveç’teki kadınların maruz olduğu
görülüyor. Bu ücret farklılığı Finlandiya’da yüzde 17, İsveç’te ise yüzde
12,5’ları bulan oranlarda seyrediyor.
Görüşmelerimiz
sırasında, ülkemizde özellikle son on beş yılda başta siyasette olmak üzere
kadının hukukunun korunması, bilhassa, çalışan kadınların yükünü azaltmaya
yönelik yapılan düzenlemeleri, geldiğimiz noktaları ifade ettiğimizde oldukça
takdir aldık, karşılıklı fikir alışverişinde bulunduk ve bir tecrübe aktarımı
gerçekleştirdik. 
Değerli
milletvekilleri, kadına yönelik şiddet bu ülkelerin de gündeminde maalesef ön
sıraları almakta. Finlandiya’da şaşırtıcı rakamlarla karşılaştık. Yüzde 20’si
fiziksel şiddet olmak üzere yüzde 47’lere varan toplam bir şiddet oranıyla
karşılaştık. Ayrıca, internet üzerinden sözlü şiddetin de yüzde 45’leri geçtiği
görülmekte. İsveç’te ise 2014 yılında 28 bin şiddet ve istismar vakasıyla
İsveçli kadın karşı karşıya kalmış. Aynı zamanda, bu ülkedeki eşitlik
ombudsmanı şiddete uğrayan yüzde 20 oranındaki kadının başvuruda bulunmadığını
ifade ettiler. Finlandiya’nın ise İstanbul Sözleşmesi’ni henüz iki yıl önce
imzalayan bir ülke olduğunun burada altını çizmek isterim. İsveç eşitlik
ombudsmanlığıyla görüşmelerimizde ise yılda 2 bin başvurunun 200’ünü
incelediklerini, sadece 20 vakanın mahkemelere taşındığını ifade ettiler.
Bunların 572’si etnik oranda, etnik kökenli şiddetler, 277’si cinsiyet ayrımı,
613’ü engellilerin yaşadığı ayrımcılık ve diğerleri de farklı alanlarda
gerçekleşmekte.
Değerli
milletvekilleri, fırsat eşitliği mücadelesinin devamlılığının altını çizdi
oradaki yetkililer ve hangi düzeyde olursanız olun, gelişmiş bir ülke olsanız
da bu sürecin ömür boyu devam etmesi gerektiğini ifade ettiler. 
Değerli
milletvekilleri, tüm bu görüşmelerimizin yanında, biz oradaki temaslarımızda
PKK ve FETÖ gibi terör örgütleriyle ilgili durumun da altını çizdik,
görüşmelerimizde ikinci, belki de ilk sıraya koyduğumuz konulardan birisiydi. 
(Mikrofon
otomatik cihaz tarafından kapatıldı)
RADİYE SEZER
KATIRCIOĞLU (Devamla) – Bir dakikayla tamamlayacağım Başkanım.
BAŞKAN – Tabii,
buyurun, tamamlayın.
RADİYE SEZER
KATIRCIOĞLU (Devamla) – Buradan, Türkiye'den ve Türkiye'nin yargısından kaçarak
buralarda faaliyet gösteren terör örgütlerinin meşru olmadığına, Türkiye'de
yaşayan 80 milyon vatandaşın hukukuna riayet edilmediğine dair görüşlerimizi
aktardık. Bilhassa 15 Temmuz sonrasında AB ülkelerinin FETÖ yapılanmalarına
karşı dikkatli olmaları gerektiğini, okullarının Türkiye Cumhuriyeti
Hükûmetinin okulları olmadığını ifade ettik ve bunların bir ifsat yapısı
olduğunu, er geç bu ülkeleri de tehdit edeceğini, aynı sorunlarla
karşılaşacaklarını ifade ettik. 
Son olarak da bu
ülkelerde ikamet eden vatandaşlarımızla beraber olduk, ev toplantıları, salon
toplantılarıyla bir araya geldik. Onların ülkemize olan bağlılığını ve bu meşakkatli
yolda bizim yanımızdaki duruşlarını buradan ifade etmek istiyorum.
Cumhurbaşkanımıza da gerçekten muhabbetleri çok sevindiriciydi. 
Ben buradan, bu
kürsüden size selamlarını iletiyorum ve hayırlı günler diliyorum, saygılarımı
sunuyorum. (AK PARTİ sıralarından alkışlar) 
BAŞKAN –
Teşekkür ederiz Sayın Katırcıoğlu.
Sayın
milletvekilleri, şimdi, sisteme giren ilk 15 milletvekiline yerlerinden kısa
söz vereceğim.
Sayın Atıcı,
buyurun.
V.- AÇIKLAMALAR
1.- Mersin Milletvekili Aytuğ Atıcı’nın, Ağrı’nın Eleşkirt ilçesi
kırsalında PKK’lı teröristlerle girilen çatışmada şehit olan Uzman Çavuş İsmail
Hakkı Doğan’a Allah’tan rahmet dilediğine ve terörü engelleyemeyen AKP
Hükûmetinin derhâl istifa etmesi gerektiğine ilişkin açıklaması
AYTUĞ ATICI
(Mersin) – Değerli arkadaşlar, şehit ateşi bu kez de Mersin’e, Mezitli’nin
Doğlu köyüne düştü. Ağrı’nın Eleşkirt ilçesi kırsalında PKK’lı teröristlerle
girilen çatışmada Uzman Çavuş İsmail Hakkı Doğan’ı şehit verdik. Acımız
büyüktür, sözün bittiği yerdeyiz. Şehidimize Allah'tan rahmet, ailesine sabır,
milletimize başsağlığı diliyorum.
Referandumda
“‘Evet’ deyin, terör bitecek.” diyerek halkı aldatanlar acaba biraz utanıyor
mu? Hangi yüzle şehit ailelerinin yüzüne bakıyorlar? Terörle mücadele konusunda
Cumhuriyet Halk Partisinin önerileri acilen dikkate alınmalı ve uygulanmalıdır.
Terörü ve şehitlerin gelmesini bir türlü engelleyemeyen AKP Hükûmeti derhâl
istifa etmelidir. 
BAŞKAN – Sayın
Aydın…
2.- Bursa Milletvekili Erkan Aydın’ın, Birleşmiş Milletler Dünya İklim
Değişikliği Performans Endeksi’nde Türkiye’nin 56 ülke arasında 47’nci sırada
yer aldığına ilişkin açıklaması
ERKAN AYDIN
(Bursa) – Teşekkür ederim Sayın Başkan.
Türkiye'nin
uluslararası karnesi her geçen gün zayıflıyor; demokrasi, insan hakları,
ekonomi, dış politikadan sonra Türkiye şimdi de iklim politikalarında sınıfta
kaldı. Bonn’da devam eden Birleşmiş Milletler Dünya İklim Konferansı’nda 56
ülkeyi gösteren performans sırasında Türkiye 47’nci oldu. Uzmanlar Türkiye'ye
iklim koruma performansı için 100 üzerinden 40,02 puan verdi. Raporda Türkiye,
düşük hedefler koymak, zayıf uygulama, ülke içinde yetersiz politik önlemler
alma ve uluslararası iklim politikalarında zayıf performans göstermekle
eleştirildi. Türkiye'nin çok kötü not almasında ayrıca sera gazı emisyonu ve
enerji tüketimindeki artışın da etkili olduğu vurgulandı.
Ülkeyi
yönetenlere buradan bir kez daha bunu soruyorum ve bununla ilgili ne
yapacaklar, merak ediyorum.
BAŞKAN – Sayın
Engin…
3.- İstanbul Milletvekili Didem Engin’in, Global Finans Merkezleri
Endeksi’ne göre İstanbul’un üç yılda 36 sıra gerileyerek 78’inci sıraya
düştüğüne ilişkin açıklaması
DİDEM ENGİN
(İstanbul) – Sayın Başkan, sayın milletvekilleri; AKP’nin iddialı hedeflerinden
biri de İstanbul’u dünyanın önde gelen finans merkezlerinden biri yapmaktı. Bu
hedefini de her fırsatta propaganda vasıtası yapmaktan kaçınmadı. Ancak ne var
ki son açıklanan Global Finans Merkezleri Endeksi’ne göre İstanbul üç yılda 36
sıra gerileyerek 78’inci sıraya düşmüş durumda. Bu sonuç aynı zamanda yargıyı siyasallaştıran,
hukuk devleti ilkelerini hiçe sayan AKP Hükûmetinin uluslararası finans
dünyasındaki saygınlığının geldiği seviyeyi göstermektedir. Konuyu Başbakanın
yanıtlaması istemiyle bir soru önergesiyle Meclis gündemine taşımıştım, İç
Tüzük’ün açık hükümlerine rağmen önergeme yanıt alamıyorum. Bilgi edinme
talebime de yanıt gelmediği için Bilgi Edinme Değerlendirme Kuruluna başvurdum,
başvurum reddedildi. Şimdi, Hükûmete soruyorum: Bu suskunluğunuzun sebebi
başarısızlığınızı itiraf edecek cesaretinizin olmaması mı?
BAŞKAN – Sayın
Tüm…
4.- Balıkesir Milletvekili Mehmet Tüm’ün, Balıkesir’in Ayvalık ilçesi
Altınova Mahallesi’nde okul olarak hizmet vermesi yönünde karar alınan binanın
hapishane yapılmak üzere Adalet Bakanlığına devredilmesine ilişkin açıklaması
MEHMET TÜM
(Balıkesir) – Teşekkür ederim. 
Balıkesir’in
Ayvalık ilçesi Altınova Mahallesi’nde belediye ve belediye meclisince sağlık
meslek yüksekokulu ve sağlık meslek lisesi olarak hizmet vermesi yönünde karar
alınan binanın hapishane yapılmak üzere Adalet Bakanlığına devredilmesi bölge
halkı tarafından günlerdir protesto edilmektedir. 
Hükûmete
soruyorum: Millî Eğitim Bakanlığı Ayvalık’ta eğitim için yer ararken bahsi
geçen binaya cezaevi yapılmak istenmesinin gerekçesi nedir? Ayvalık Belediye
Meclisi ve Büyükşehir Belediye Meclisi üyelerinin, yani halk iradesinin gözardı
edilmesi millî irade anlayışına uygun mudur? Bölge halkının 10 binin üzerinde
imza toplamasının ardından, cezaevi yapımının durdurulması için adım atılacak
mıdır? Ayvalık halkının ve sivil toplum örgütlerinin, Ayvalık Kent Konseyi ve
sivil inisiyatiflerin okul çağrısı dikkate alınacak mıdır?
Teşekkürler.

BAŞKAN
– Sayın Dedeoğlu…
5.- Kayseri Milletvekili Sami Dedeoğlu’nun, 15 Kasım Filistin
Devleti’nin ilanının 29’uncu yıl dönümüne ilişkin açıklaması
SAMİ
DEDEOĞLU (Kayseri) – Sayın Başkan, değerli milletvekilleri; Filistin’in efsane
lideri Yaser Arafat’ın bağımsızlık ilanının üzerinden yirmi dokuz yıl geçmesine
rağmen devam eden işgal politikaları, tıkanan barış süreci ve artan bölgesel
krizler hâlâ devam etmektedir. Cezayir’de 15 Kasım 1988’de Arafat, başkenti
Kudüs olan bağımsız Filistin devletinin kurulmasını içeren bağımsızlık
bildirisini ilan etti. Geçen süre içerisinde 137 ülke tarafından tanınan
Filistin 1948’den bugüne kadar bilfiil işgal altındadır. Mayıs 2016’daki
ölçülere göre, İsrail, Filistin topraklarının yüzde 85’ine el koymuş, Filistin
halkı sadece yüzde 15’ini kullanabilmektedir. 
Filistin
devletinin ilanının 29’uncu yıl dönümü. Filistin halkını kutluyoruz. Türkiye,
haklı davasında Filistin’in yanında olmaya devam edecektir. 
Yüce
Meclisi saygı ve sevgilerimle selamlıyorum.
BAŞKAN
– Sayın Özdemir…
6.- İstanbul Milletvekili Sibel Özdemir’in, Freedom House’un İnternette
Özgürlük 2017 Raporu’na göre internet özgürlüğünün en belirgin biçimde
kısıtlandığı ülkelerden birinin Türkiye olduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Freedom
House, internet kullanıcılarının yüzde 87’sini oluşturan 65 ülkedeki internet
özgürlüğünün durumunu değerlendirdiği İnternette Özgürlük 2017 Raporu’nu dün
açıkladı. Raporda, internet özgürlüğünün en belirgin biçimde kısıtlandığı
ülkelerden birinin Türkiye olduğu, 5 puan daha geriye gittiği ve Adalet ve
Kalkınma Partisi hükûmetlerinin siyasi anlamda zorlu dönemlerinde WhatsApp’a
erişimi bilinçli olarak ya yavaşlattığı ya da tamamen ulaşılamaz hâle
getirdiğine yer veriliyor. 
Ayrıca,
dünyanın en büyük çevrimiçi ansiklopedisi Wikipedia’ya Türkiye’den erişimi
kesen Hükûmete yönelttiğim soru önergeme üç aydır yanıt dahi alamadım. İşte
Hükûmetin bu yasakçı ve özgürlük karşıtı uygulamalarıyla yurttaşlarımıza
özgürlükler yerine yasakları, bilgi toplumu yerine otoriteye boyun eğmeyi ve
refah toplumu yerine fakirliği dayattığı ortadadır.
Teşekkür
ediyorum Sayın Başkan.
BAŞKAN
– Sayın Hürriyet…
7.- Kocaeli Milletvekili Fatma Kaplan Hürriyet’in, Resmî Gazete’de
yayınlanan Millî Eğitim Bakanlığı Rehberlik Hizmetleri Yönetmeliği’nin derhâl
iptal edilmesi gerektiğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Kurumlarda
çalışan personelin görev, yetki ve sorumluluklarına ilişkin usul ve esasları
düzenleyen Millî Eğitim Bakanlığı Rehberlik Hizmetleri Yönetmeliği Resmî
Gazete’de yayınlandı. Bu yönetmelikle öğretmen olmayanların dahi rehber
öğretmen yapılması amaçlanmaktadır. Yönetmelik sadece eğitim sisteminde değil,
öğrenciler ve eğitim emekçileri açısından yıkıcı sonuçlar doğuracaktır.
Ensar
Vakfı yurdunda yaşanan tecavüz vakaları, Aladağ’daki yurtta yaşanan yangın
faciasının yaralarını henüz sarmamışken şimdi de “rehberlik hizmeti” adı
altında okullarda vakıf ve cemaatlerin elemanlarının, pedagojik formasyona
sahip olmayan kişilerin görev yapabilmesinin yolu açılmaktadır. Yani
cemaatlerle yapılamayan Millî Eğitim eliyle yapılmak istenmektedir.
Rehber
öğretmenlerin fazla mesaiye zorlanması, nöbet gibi görevler verilmesi
yanlıştır. 
Yeni
oluşacak skandalların önlenmesi ve çocuklarımıza uzanacak ellerin en baştan
engellenmesi için, öğretmenlerin emeğini ve haklarını yok sayan, okulları öğretmenler
dışında herkese açan, uzmanlara kulak verilmeden hazırlanan bu yönetmelik
derhâl iptal edilmelidir. 
Teşekkür
ediyorum.
BAŞKAN
– Sayın Kılıç…
8.- Kahramanmaraş Milletvekili İmran Kılıç’ın, şehitlere Allah’tan
rahmet dilediğine, kuş evlerinin mimarimizin incelik ve zarafetini yansıtması
açısından oldukça önemli eserlerden olduğuna ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkan.
Şehitlerimize
Allah’tan rahmet diliyorum.
Kültür
ve medeniyetimizin en zarif detaylarından biri olan kuş evleri, mimarimizin
incelik ve zarafetini yansıtması açısından oldukça önemli eserlerdendir.
Ecdadımızın kuşların barınması için binaların dış cephelerine yaptıkları bu
küçük evler bütün canlılara karşı şefkat, merhamet ve koruma duygusuyla coğrafyamızın
birçok yerinde inşa edilmiştir. Yapılış biçimleri bakımından oldukça çeşitlilik
gösteren bu kuş evleri, hem resmî hem sivil yapılarda rüzgâr, soğuk, sıcak,
kar, yağmur etkilerine kapalı ve kuşların düşmanlarının ulaşamayacağı yerlere
yerleştirilmiştir. 
Bu
geleneğimizi günümüzde de güncelleyerek sürdürüyoruz ve de sürdürmeliyiz çünkü
kültürümüzde bütün tür ve renkleriyle kuşlar âlemi de insanlar gibi bir
millettir ve onlar da Allah’ı zikrederler. 
“Sevgi,
şefkat, muhabbet kaynar yanan ocağımızda/ Bülbüller şevke gelir, gül açar
bağımızda.”
BAŞKAN
– Sayın Tümer…
9.- Adana Milletvekili Zülfikar İnönü Tümer’in, belediyelere ait taşıma
araçlarından ve özel halk otobüslerinden ücretsiz olarak yararlanan yaşlıların
karşılaştıkları bazı davranışlara ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, 4 Mart 2014 tarihli Resmî Gazete’de
yayınlanan yönetmelikle, 65 yaş üstü vatandaşlarımıza şehir içi toplu
taşımalarda ücretsiz seyahat imkânı sağlanmaktadır. Belediyelere ait taşıma
araçlarından ve özel halk otobüslerinden ücretsiz olarak yararlanan
yaşlılarımız çeşitli sorunlarla karşı karşıya kalmaktadır. Şehir içi taşımadan
ücretsiz yararlanan 65 yaş üstü vatandaşlarımız başta olmak üzere,
engellilerimiz, şehit yakınları, gaziler ve kimi zaman gazeteciler ile çeşitli
meslek gruplarındaki insanlarımız, kendilerini görünce duraklarda durmayan bazı
otobüs şoförlerine tanık olmakta, otobüse bindiklerinde ise kimi şoför veya
muavin tarafından paralarını alamadıkları gerekçesiyle kötü davranışa maruz kalmaktadır.
Örf ve geleneklerimizde yaşlılarımıza, gazilerimize, şehit yakınlarına ve
engellilere saygılı olmak büyük önem taşımaktadır. Bu nedenle, Hükûmet yeni bir
yönetmelikle, söz konusu vatandaşlarımıza karşı hassas davranılmasını
sağlamalı, özel halk otobüsü işletmelerine ücretsiz taşımadan kaynaklı
ücretlerini zamanında ve sağlıklı bir şekilde…
(Mikrofon
otomatik cihaz tarafından kapatıldı) 
BAŞKAN
– Sayın Özdiş…
10.- Adana Milletvekili İbrahim Özdiş’in, Adana Yüreğir Belediyesinde
taşeron işçi olarak çalışan Serdar Koç’un belediyenin arşiv odasında intihar
etmiş şekilde bulunduğuna ve taşeron işçilere kadro sözünün yerine getirilmesi
gerektiğine ilişkin açıklaması
İBRAHİM
ÖZDİŞ (Adana) – Teşekkür ederim. 
Sorum
Sayın Başbakana. Bu sabah üzülerek öğrendik ki Adana’da Yüreğir Belediyesinde
sekiz yıldan bu yana taşeron işçi, evli ve 2 çocuk babası Serdar Koç isimli
vatandaşımız belediyenin arşiv odasında intihar etmiş şekilde bulundu.
İddialara göre, borçları yüzünden intihar etmiş. AKP’nin taşeron işçilere kadro
sözü vardı Sayın Başbakan. 2015’te dönemin Başbakanı Davutoğlu, seçim sonrası
taşerona kadro verileceğini müjdelemişti. Şöyle ki seçim öncesi sokaklara afiş
bile astınız. Sözünüzü tutmak için daha kaç insanımızın borç batağına saplanıp
intihar etmesini bekliyorsunuz?
Teşekkür
ediyorum Sayın Başkan. 
BAŞKAN
– Sayın Demir…
11.- Kastamonu Milletvekili Murat Demir’in, eksik bilgi kaynaklı
karalamaların Türkiye’nin global pazarda rekabet gücü olan nadir sektörlerden
biri olan denizciliğe zarar verdiğine ilişkin açıklaması
MURAT
DEMİR (Kastamonu) – Sayın Başkan, geçtiğimiz günlerde bazı basın-yayın
organları ve bazı milletvekillerimiz tarafından asılsız, doğru bilgiye
dayanmayan açıklamalar yapıldı. Offshore sisteminin denizcilik sektörü özelinde
doğru anlaşılması gerektiğine inanıyorum. Ülkeler, dünyada yıllık 11 milyar
tona ulaşan deniz taşımacılığı ticaretinde bulunurken rekabet avantajı sağlamak
için çeşitli vergi, yatırım ve finansman teşvikleri uygulamaktadır. Bu nedenle,
Türk gemilerinin Türkiye dışındaki ülkelerin sicil kaydında bulunmalarının
nedeni vergisel avantaj değil, dünya deniz ticaretinde operasyonel ve finansal
olarak dezavantajlı duruma düşmemektir. Bu durum Türkiye için tek kuruş bile
vergi kaybına neden olmamaktadır. 
Son günlerde
tartışmalara konu olan gelişmelerin doğru bilgilerle yapılması gerekiyor.
Türkiye'nin göz bebeği olan denizcilik sektörüne yönelik eksik bilgi kaynaklı
karalamalar Türkiye'nin global pazarda rekabet gücü olan nadir sektörlerden
biri olan denizciliğe zarar vermektedir. O art niyetli davranan fitneci ve
yalancı zihniyeti kınıyorum.
Saygılar
sunuyorum.
BAŞKAN – Sayın
Öz…
12.- Çanakkale Milletvekili Bülent Öz’ün, çiftçiye verilen
desteklemelerin çok eksik olduğuna ilişkin açıklaması
BÜLENT ÖZ
(Çanakkale) – Sorum Tarım Bakanına:
Sırp etini ithal
ederek fiyatı düşürdünüz ama bunun parasını üreticimizden çıkarıyorsunuz.
Çanakkale Tarım Kredi Kooperatifi çiftçimize “Gübreye 10 TL zam yapılacak,
alacaksanız acil alın.” diye mesaj atıyor. Üstelik on beş günde mazota 20 kuruş
zam geliyor. Besiciye destek verilse zaten et fiyatı düşer ve farkını çiftçimiz
zamla ödemek zorunda kalmaz. 
Tarım Kanunu’nun
21’inci maddesindeki gayrisafi millî hasılanın yüzde 1’lik ölçüsüne bu yıl da
uyulmadı. Bütçede 2018 yılı desteklemesi 14,5 milyar TL’ye yükseltilmiştir ama
kanuna uyulsaydı çiftçimiz 30,4 milyar TL alacaktı, 16 milyar TL eksik
verilmiştir. Malta’daki şirketlerinizi ve çocuklarınızın gemilerinin
mazotlarını düşündüğünüz kadar Çanakkale’de traktörüne mazotu 5 liradan alan
Mehmet amcayı düşünmenizi bekliyoruz. Yoksa çiftçimize bütçede verilmeyen yasal
hakkı 16 milyar TL’yle offshore hesaplarınızın açıklarını mı kapatıyorsunuz?
Teşekkür ederim.
BAŞKAN – Sayın
Kuyucuoğlu…
13.- Mersin Milletvekili Serdal Kuyucuoğlu’nun, FETÖ terör örgütüne
yardım ve üye olmaktan görevden alınan Mersin Adliyesinde çalışan 35 personelin
durumuna ilişkin açıklaması
SERDAL
KUYUCUOĞLU (Mersin) – Teşekkür ederim Sayın Başkan.
Mersin
Adliyesinden 35 personel FETÖ terör örgütüne yardım ve üye olmaktan kovuşturmaya
uğradı ve görevden alındı. Bir kısmı altı ay civarında hapis yattı, daha sonra
bunların hepsi ihraç edildi. Ancak savcılığın yaptığı soruşturma neticesinde
yeterli suç şüphesinin bulunmadığı anlaşılmakla şüpheliler hakkında atılı
silahlı terör örgütüne üye olma suçundan kamu adına kovuşturmaya yer olmadığına
karar verildi. Hatta CMK’nın 141/2 maddesi uyarınca tazminat hakları
bulunduğunun bildirilmesine karar verildi. Ancak bu arkadaşlarımız hâlâ
görevlerine iade edilmediler ve mağdur durumdalar. Bakanlığın bir an önce
görevini yerine getirerek bu kişileri görevine iade etmesini bekliyoruz.
Teşekkür ederim.
BAŞKAN – Sayın
Arslan…
14.- Denizli Milletvekili Kazım Arslan’ın, ülkeye sıcak para girişinde
veya çıkışında vergi alınıp alınmayacağını, afetten zarar gören çiftçilerin
borçlarının faizsiz ertelenip ertelenmeyeceğini, tekstilcilere KDV iadelerinin
ne zaman yapılacağını, iş adamlarının yurt dışında offshore hesabı açtırmasının
ahlaki olup olmadığını ve bunların isimlerinin ne zaman açıklanacağını öğrenmek
istediğine ilişkin açıklaması
KAZIM ARSLAN
(Denizli) – Maliye Bakanına soruyorum:
Bir: Torba
yasayla yeni vergiler getiren Bakanlığınız, ülkemize her ne sebeple olursa
olsun giriş yapan sıcak paranın girişinde veya çıkışında vergi almayı düşünüyor
mu?
İki: Afat
nedeniyle zarar gören çiftçilerimizin, üreticilerimizin banka borçlarını
faizsiz olarak ertelemeyi düşünüyor musunuz?
Üç: Maliye
Bakanlığından KDV alacağı olan tüm sektörlerin KDV iadelerinin yapılması
konusunda kanun çıkardık. Ancak tekstil sektörünün KDV iadeleri için bir
genelge yayınlanması gerekiyordu. Bu genelgeyi bekleyen tekstilcilere KDV
iadelerini ne zaman yapacaksınız?
Dört: Türkiye'de
yaşayıp da yurt dışında offshore hesabı açtıran iş adamlarının isimlerini ne
zaman açıklayacaksınız?
Beş: Ülkemize
doğrudan yatırım yapacak yabancı sermayeyi çekmeye çalıştığımız bir dönemde,
kendi iş adamlarımızın vergi cenneti olan ülkelere gitmesini, yatırım
yapmasını, offshore hesabı açtırmasını ahlaki buluyor musunuz?
Teşekkür ederim.

BAŞKAN – Son olarak
Sayın Gürer…
15.- Niğde Milletvekili Ömer Fethi Gürer’in, Niğde’de çok sayıda köy
okulunda hizmetli olmadığına ve İŞKUR vasıtasıyla bu okullara hizmetli
verilmesini talep ettiğine ilişkin açıklaması
ÖMER FETHİ GÜRER
(Niğde) – Teşekkür ederim Sayın Başkan. 
Niğde ilinde çok
sayıda köy okulumuz kapanmıştı. Açık olan okullarımızda da önemli sorunlar
bulunuyor ama başlıca sorunlardan biri de hizmetlinin olmaması. Niğde ili
Ulukışla ilçesi Beyağıl köyü eğitime önem veren köylerimizden. Bu köyde
hizmetli olmadığı için okul aile birliği kendi arasında para toplayarak
hizmetli görevlendirmeye çalışıyor ama bunun da sürekliliği olmuyor. Çok sayıda
köy okulumuzda hizmetli yok. İŞKUR vasıtasıyla köylerimizdeki okullara hizmetli
verilmesini talep ediyoruz. 
Vatandaşlar,
Hükûmetin Niğde’ye birçok alanda eksik baktığı gibi bu konuda da yeterli
desteği sağlamamasının üzüntüsünü yaşıyor. Köylerimizdeki okullarda eksik olan
hizmetlilerin bir an önce görevlendirilerek işe başlamalarının sağlanmasını
temenni ediyoruz. 
Teşekkür
ediyorum. 
BAŞKAN –
Teşekkür ediyoruz sayın milletvekilleri. 
Şimdi sayın grup
başkan vekillerine söz vereceğim. 
Sayın Akçay,
buyurun.
16.- Manisa Milletvekili Erkan Akçay’ın, 15 Kasım Kuzey Kıbrıs Türk
Cumhuriyeti’nin kuruluşunun 34’üncü yıl dönümüne, ÖSYM’nin son on yılın
sınavlarını ayrıntılı inceleme kararına ve yapılacak incelemenin idari ve
siyasi yansımalarının da olması gerektiğine ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Dün Kuzey Kıbrıs
Türk Cumhuriyeti’nin kuruluşunun 34’üncü yıl dönümüydü. 1974 yılında başlayan
Kıbrıs Türklüğünün var olma mücadelesi, 15 Kasım 1983’te cumhuriyetin ilanıyla
bağımsız yaşama iradesi tecelli etmiştir. Otuz dört yıl önce, Kuzey Kıbrıs’ta
varoluş mücadelesi bağımsızlıkla taçlanmıştır. Kıbrıs Türklüğünün bu haklı ve
onurlu kazancına gölge düşürecek her girişimin karşısındayız. 
Kuzey Kıbrıs ve
Kıbrıs Türk halkı, Türk milletinin ve Türkiye’nin ayrılmaz bir parçasıdır.
Onların millî varlıklarını ve kimliklerini koruyarak huzur, refah ve güvenlik
içerisinde yaşaması millî bir politika ve görevdir. Kıbrıs’ta yıllar süren ve
âdeta tek taraflı bir oyuna dönen müzakereler göstermiştir ki çözüm iki
devletli, iki toplumlu bir yapıdır. Aksi bir çözüm arayışı Türkiye için bir
beka meselesi olan Kıbrıs davasına halel getirecektir. 
Kıbrıs davasını
şerefle taşıyarak bugünlere getiren, başta Rauf Denktaş ve Fazıl Küçük olmak
üzere bütün kahramanları ve tüm şehit ve gazilerimizi minnet ve şükranla
anıyorum.
Üniversite
Yerleştirme ve Kamu Personeli Seçme Sınavlarını ifa eden ÖSYM son on yılın
sınavlarını ayrıntılı inceleme kararı vermiştir. Bu kararı yerinde bulmakla
birlikte, yapılacak inceleme ve araştırmaların mutlaka idari ve siyasi
yansımalarının da olması beklenmektedir. Örneğin, FETÖ’nün kamu kurumlarına
sızma sürecinin en önemli aşamalarından birisi olan 2010 KPSS’yle ilgili olarak
dönemin ÖSYM Başkanı hakkında devam eden tutuksuz yargılama esaslı FETÖ davası
bir an önce nihayete erdirilmeli ve adalet tecelli etmelidir.
(Mikrofon
otomatik cihaz tarafından kapatıldı)
BAŞKAN – Ek
sürenizi vereyim mi Sayın Akçay?
ERKAN AKÇAY
(Manisa) – Lütfen.
BAŞKAN –
Buyurun.
ERKAN AKÇAY
(Manisa) – Öte yandan, adalet arayışında ÖSYM’nin ve Hükûmetin üzerine bir
başka sorumluluk da 2010 KPSS mağdurlarıdır. Bu sınavda soruların çalınması
nedeniyle, yüksek netler yapan ancak standart sapmanın yükselmesi neticesinde
sınav puanları düşen ve kamu personeli olarak atanamayan ve ayrıca bir sonraki
yıl yapılan KPSS’de de kendilerinden düşük net yapmalarına rağmen standart sapma
neticesinde daha yüksek puanlar alanların onlardan önce kamu personeli olarak
yerleştirilmeleri sonucunda mağduriyetler ve adaletsizlikler yaşanmıştır.
Haksızlıkların ve adaletsizliklerin giderilmesi kamu vicdanının bir gereğidir.
Bu çerçevede, yapılması gereken, 2010 yılı KPSS puanıyla yerleşmiş olup da
FETÖ’yle mücadele çerçevesinde meslekten çıkarılan personelin KPSS puanları
hariç tutularak 2010 KPSS puanlarının yeniden hesaplanması…
(Mikrofon
otomatik cihaz tarafından kapatıldı)
ERKAN AKÇAY
(Manisa) – Tamamlıyorum Sayın Başkan.
BAŞKAN – Buyurun
Sayın Akçay, tamamlayın.
ERKAN AKÇAY
(Manisa) - …ve bu puanlarla yaş ve benzeri gibi 2010 yılı şartları dikkate
alınarak adayların puan sıralamasına göre meslekten ihraç edilenlerin yerine
kamu personeli olarak görevlendirilmesi için yeni bir sınavın gündeme alınması
gerekmektedir.
Teşekkür ederim
Sayın Başkan.
BAŞKAN –
Teşekkürler Sayın Akçay.
Sayın Özkoç,
buyurun.
17.- Sakarya Milletvekili Engin Özkoç’un, Birleşmiş Milletler Eğitim
Bilim ve Kültür Örgütünün kuruluşunun 72’nci yıl dönümüne, Rıza Sarraf’ın neden
ve nasıl Türk vatandaşı olduğunu öğrenmek istediğine ve Türkiye’nin kendisinden
haber alınamadığı için ABD’ye nota vermesine ilişkin açıklaması
ENGİN ÖZKOÇ
(Sakarya) - Sayın Başkan, değerli milletvekili arkadaşlarım; bugün kısa adı
“UNESCO” olan Birleşmiş Milletler Eğitim, Bilim ve Kültür Örgütünün 72’nci
kuruluş yıl dönümü. Bölgemizde ve dünyada barış için uluslararası iş
birliğinin, dayanışmanın ve zihnimizdeki barışın önemini bir kez daha vurgulayarak
UNESCO’nun kuruluş yıl dönümünü kutluyorum.
Değerli
milletvekili arkadaşlarım, Reza Zarrab Bakanlar Kurulunun 1 Haziran 2007
tarihli toplantısında Türk vatandaşlığına kabul edildi. Reza Zarrab, Rıza
Sarraf oldu. Avukatlar istisnai vatandaş statüsünde vatandaşlığa kabul
edildiğini söylüyor. Rıza Sarraf nasıl Türk vatandaşı oldu, neden Türk
vatandaşı yapıldı? İlk soru bu.
İkincisi: Rıza
Sarraf nasıl istisnai bir statüye sahip ki yurt dışında tutuklu 5.531 Türk
vatandaşına gösterilmeyen sahiplenme kendisine sunuluyor? Kendisinden haber
alınamadığı için Türkiye “Vatandaşımın can güvenliğinden endişe ediyorum.” diye
ABD’ye nota verdi; müzik notası değil, diplomatik nota verdi. Sayın Recep
Erdoğan 2003’te Amerikan askerleri Irak’ın Süleymaniye kentinde askerlerimizin
başına çuval geçirdiğinde bize tepki göstermişti, “Nota mı verilir canım, müzik
notası mı bu?” demişti. Rıza Sarraf için verilebiliyor o müzik notası olmayan
diplomatik nota. Beş gün, sadece beş gün haber alınamadı, bunun için ABD’yi
ayağa kaldırdılar. IŞİD’in kaçırdığı askerlerimizden Sefter Taş’tan aylarca
haber alınamadı, sonra yakılma görüntüleri ortaya çıktı.
(Mikrofon
otomatik cihaz tarafından kapatıldı)
BAŞKAN –
Buyurun, ek sürenizi veriyorum.
ENGİN ÖZKOÇ
(Sakarya) – Teşekkür ederim.
Onu bile doğrulamadılar.
Babası Aydın Taş, çalmadık kapı bırakmadı, evladının akıbetini öğrenebilmek
için. Bir baba, asker evladı için gaiplik davası açtı da ondan sonra şehit
haberi kendisine tebliğ edildi. Evladını devlete emanet etmiş babadan
esirgediğimiz bu ilgiyi Rıza Sarraf’a göstermemizin nedeni nedir? Aylardır
ABD’yle gündem hâline getirmemizin nedeni nedir? Ülkenin Cumhurbaşkanının çıkıp
“Vatandaşımızı itirafçı yapmanın -iftiracı değil, itirafçı; dikkatinizi çekmek
isterim- gayreti içindeler, bu işler bittiği zaman dünyayı ayağa kaldırmasını
biliriz.” demesinin nedeni nedir? 
Gerçeklerden
neden bu kadar korkuyorsunuz? Suriyeliler için harcadığınızı söylediğiniz 120
katrilyonun araştırılmasından korkuyorsunuz. Vergi cennetindeki hesaplarınızın
ortaya çıkmasından korkuyorsunuz. 
(Mikrofon
otomatik cihaz tarafından kapatıldı)
BAŞKAN – Lütfen
tamamlayın.
ENGİN ÖZKOÇ
(Sakarya) – Dolandırıcılıktan, kara para aklamaktan yargılanan bir adamın
konuşmasından korkuyorsunuz. Gerçeklerden neden bu kadar korkuyorsunuz?
Teşekkür ederim.
BAŞKAN –
Teşekkürler Sayın Özkoç.
Sayın
Kerestecioğlu, buyurun.
18.- İstanbul Milletvekili Filiz Kerestecioğlu Demir’in, Anayasa
Mahkemesinin Mardin Milletvekili Gülser Yıldırım’ın bireysel başvurusuyla
ilgili kararına, milletvekilleri hakkında fezlekelerin gelmeye devam ettiğine
ve Reza Zarrab hakkında bilgi almak için ABD’ye yazılı nota verilmesine ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Bugün, Anayasa
Mahkemesi muhteşem kararını vermiş bulunuyor. Vekilimiz Gülser Yıldırım
tarafından yapılan bireysel başvuruda, tutuklamanın hukuki olmadığına, ifade
özgürlüğü ile seçilme ve siyasi faaliyette bulunma haklarının ihlal edildiğine
ve soruşturma dosyasına erişimin kısıtlandığına ilişkin iddiaların dayanaktan
yoksun olduğuna ilişkin karar verdi ve yakalama, gözaltına almanın hukuka
aykırı olduğuna ilişkin iddianın ise başvuru yollarının tüketilmemiş olması
nedeniyle kabul edilemez olduğuna karar verdi. Gerçekten sormak istiyoruz,
Anayasa Mahkemesi bunun için mi bir yıl bekledi, bu kararı vermek için mi bir
yıl bekledi? Ve inanılmaz bir şekilde, hâlen siyasetin yargı üzerinde
etkisinin, yönlendirmesinin açık bir şekilde devam ettiğini görüyoruz, ki bir
mahkeme kendi içtihadını uygulayamıyor. Bu ülkenin en önemli, en etkili
mahkemesi kendi içtihadını uygulayamıyor; milletvekillerinin tutuklu
yargılanmamasına ilişkin kendi kararını uygulayamıyor ve Türkiye'nin her
tarafına baktığımızda, biz, aslında yargının ne kadar siyaset tarafından
yönlendirildiğini görüyoruz. Ortada ne adalet kalmış ne yargılama kalmış.
Gerçekten oralarda da farklı bir şey sergileniyor. Hiçbir insan, artık, bugün,
ülkede adalete erişimden söz edemez durumda; sadece milletvekillerimiz için
değil, bunu bütün ülke kamuoyu için söylemek mümkün. 
Şimdi, dün
Meclise, 22 vekile ait 24 fezleke daha gönderildi. 
(Mikrofon
otomatik cihaz tarafından kapatıldı) 
BAŞKAN – Buyuru,
devam edin.
FİLİZ
KERESTECİOĞLU DEMİR (İstanbul) – Meclis Başkanlığına sunulan fezlekelerin
arasında HDP Eş Genel Başkanı Demirtaş’a, CHP Genel Başkanı Kılıçdaroğlu’na ait
olanlar da var. Vekillerimiz bir yıldır tutuklu olmalarına rağmen, hâlen
haklarında fezlekeler gelmeye devam ediyor. Neden bu fezlekeler hep muhalif
parti milletvekillerine gönderiliyor? Ve gerçekten, olmayan deliller, sanki
varmış gibi iddianamelere yazılıyor.
Peki, bu
savcıların Fetullah Gülen cemaati mensubu savcılardan ne farkı kaldı o zaman?
Siz, bir taraftan her şey için “Aldatıldık.”, her şey için, hatta çevre için,
şehircilik için de “Beton, beton, beton; ihanet.” diyeceksiniz, sürekli
kandırılmış olacaksınız, böyle bir siyaseti yürüteceksiniz; bununla ilgili de
aynı şekilde, aradan bir yıl geçtiğinde “Biz aldatıldık, bu savcılar da aslında
başka savcılarmış, başka bir cemaatin savcılarıymış.” mı diyeceksiniz? Böyle
siyaset olmaz.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Tamamlayacağım Sayın Başkan.
BAŞKAN – Buyurun
Sayın Kerestecioğlu.
FİLİZ
KERESTECİOĞLU DEMİR (İstanbul) – Evet, böyle siyaset olmaz. Gerçekten, aslında
siyaset içerisinde o güçlü sözü söylemesini istemediklerinizi yargıyı elinizde
tutarak yargı yoluyla engellemeye çalışıyorsunuz, siyaseti aslında yargı
yoluyla yapıyorsunuz siz ve yargıyı hakikaten alet hâline getirmiş
durumdasınız. Bu, Türkiye’nin tamamına zarar verecek olan, Türkiye’nin tamamı
için tehlikeli olan bir şeydir. 
Ve aynı zamanda,
görüyoruz ki sizin farklı gündemleriniz var. Kalkıyorsunuz, ne yapıyorsunuz?
Dışişleri Bakanlığına soruyoruz, evet: “Beş gündür haber alamıyoruz.” dediğiniz
Reza Zarrab hakkında bilgi almak için ABD’ye yazılı nota veriyorsunuz. Bu
Meclisin tutuklu 11 milletvekili sizi ilgilendirmiyor, umurunuzda değil, siz
beş gündür haber alamadığınız Reza Zarrab’ı soruyorsunuz. Niye soruyorsunuz?
Gerçekten merak ediyor Türkiye, niye soruyorsunuz? Hangi yolsuzluklar ortaya
çıkacak, kimin ilişkileri ortaya çıkacak? Bunun için mi soruyorsunuz? 
Evet,
teşekkürler Sayın Başkan. 
BAŞKAN –
Teşekkür ederiz Sayın Kerestecioğlu. 
Sayın Yıldırım,
daha sonra size söz vereceğim. 
Sayın Muş…
19.- İstanbul Milletvekili Mehmet Muş’un, hem DEAŞ terör örgütü hem de
PKK/PYD terör örgütüyle etkin mücadelenin sürdürüleceğine, Dışişleri Bakanının
daha önce de Amerika’da tutuklu yargılanan 2 Türk vatandaşını ziyaret ettiğine
ve Türkiye’nin vatandaşlarıyla alakalı oluşacak bütün süreçlerde gereken
adımları attığına ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; son günlerde basında yer
alan terör örgütü PYD ile DEAŞ’ın Rakka’da anlaştığı yönündeki haberler ve
görseller iki terör örgütünün bugüne kadar nasıl sinsice iş birliği yaptığının
açık bir göstergesi olmuştur. Esasen bizim de daha önce defalarca ifade
ettiğimiz gibi, Suriye’de kirli bir oyun oynanmaktaydı. 
LEZGİN BOTAN
(Van) – Rakka’da Konya Belediyesi, İstanbul Belediyesi araçları ne geziyor? 
MEHMET MUŞ
(İstanbul) – DEAŞ, PYD terör örgütüne Suriye’nin kuzeyinde alan sağlamak için
çabalamaktaydı. Suriye’nin kuzeyinde DEAŞ önce bir yeri işgal ediyordu, bunun
hemen akabinde PYD, o bölgeyi DEAŞ’ın ele geçirdiğini bahane ederek orada alan
hâkimiyeti sağlamaya çalışıyordu. Yıllarca bu plan üzerinden dizayn yapmaya
çalıştılar. Tabii bu esnada PKK/PYD’nin siyasi sözcüleri “Türkiye, DEAŞ’a
destek veriyor.” iftirasını atarak “PYD, barbar DEAŞ’a karşı savaşıyor.” söylemleriyle
algı operasyonları yürütüyordu. 
LEZGİN BOTAN
(Van) – Rakka’daki arabalar neyin nesi? Rakka’da arabalar var, arabalar. 
MEHMET MUŞ
(İstanbul) – İşte Türkiye bu kirli oyunu gördüğü için Fırat Kalkanı ve İdlib
operasyonlarını yaptı, yürütüyor. Türkiye, tüm dünyaya terör örgütleri arasında
ayrım yapmamaları gerektiğini, zira bu terör örgütlerinin ortak olduklarını
ifade etti. Nitekim, bugün terör örgütü PYD ve onun siyasi sözcülüğünü yapanlar
Rakka’da suçüstü yakalanmışlardır. Terör örgütü DEAŞ’la mücadele üzerinden
terör örgütü PYD’yi aklama çabaları hüsranla sonuçlanmıştır.
NİHAT
AKDOĞAN (Hakkâri) – Siz yakalanmışsınız, siz. 
MEHMET
MUŞ (İstanbul) – DEAŞ’la nasıl iş birliği yaptıkları ifşa olmuştur. 
NİHAT
AKDOĞAN (Hakkâri) – Onlara kamyon göndermedik.
MEHMET
MUŞ (İstanbul) – Sırtını PYD’ye yaslayanların, aynı zamanda DEAŞ’a yasladığı da
ortaya çıkmıştır. 
NİHAT
AKDOĞAN (Hakkâri) – Belediyemize ait aracımız yok orada.
MEHMET
MUŞ (İstanbul) – Bütün bu olanlar, terörün iç yüzünü ve hangi mihraklar tarafından
kullanıldığını ortaya koymuştur. 
Biz
Türkiye olarak hem DEAŞ terör örgütüyle hem de PKK/PYD terör örgütüyle etkin
mücadelemizi sürdüreceğiz, en ufak bir taviz vermeyeceğiz. Zira bizim için en
önemli husus aziz milletimizin huzur ve güvenliğidir. 
Bakınız
Sayın Başkan, birileri Türkiye’ye karşı komplo operasyonları yaparken, içeride
kendilerine rol biçenler var. Algı operasyonunun ortaklarıdır bunlar. 
(Mikrofon
otomatik cihaz tarafından kapatıldı) 
BAŞKAN
– Buyurun, ek sürenizi veriyorum. 
MEHMET
MUŞ (İstanbul) – Birileri Türkiye’ye operasyon çekiyor, birileri de bunun
pazarlamacılığına soyunuyor. Bu oyunu daha önce 17 Aralıkta yaşamıştık. O zaman
da millet bunlara sandıkta öyle bir tokat attı ki sesi Edirne’den Kars’a kadar
uzandı. Bütün siyasi umudunu ABD’de bir savcıya bağlayanlar, bu millet adına
utançtır. 
İktidarı
önce sokakta, sonra yargı darbesinde, şimdi de dış güçlerde arayanlar yine
perişan olacaklar. Millete anlatacakları bir şey olmayınca bu tür projelerin
ortakları olmaya çalışıyor ve bu tip projelerden umut bekler oluyorlar. 
Bakınız,
Sayın Dışişleri Bakanımız daha önce de Amerika’da tutuklu yargılanan 2 Türk
vatandaşını ziyaret etti. Türkiye, vatandaşlarıyla alakalı oluşacak olan bütün
süreçlerde ne gerekiyorsa o adımları atmıştır, bundan sonra da tüm
vatandaşlarıyla ilgili de bu adımları atacaktır.
Teşekkür
ediyorum. 
BAŞKAN
– Teşekkürler Sayın Muş. 
Sayın
Yıldırım, buyurun. 
20.- Muş Milletvekili Ahmet Yıldırım’ın, Anayasa Mahkemesinin tutuklu
milletvekilleriyle ilgili kararına ve yargının siyasallaştığına ilişkin
açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, bugün Anayasa Mahkemesi, Türkiye’de halkların ortak yaşam kültürünün
arasına dinamit koyarak ortak yaşam kültürünü paramparça eden bir kararın
altına imza atmıştır. Hem de öyle ki şunu demiştir: “Ben eski kararlarımı
gerekirse siyasallaşmış yargı hâlimle yerle yeksan ederim. Kendi kararlarımı
bile tanımam, içtihatlarımı, evrensel hukuk normlarını ayaklarımın altına
alarak bunu yaparım.” 
Ne diyormuş? “İç
hukuk yolları tüketilmemiş tutuklu milletvekilleri için.” Sormazlar mı adama,
rüsva etmezler mi adamı, Balbay kararında iç hukuk yolları mı tükenmişti, kime
ne anlatıyorsunuz siz? Kalkın, dürüstçe “Siyasetten, siyasi iktidardan
korkuyorum, özgür karar veremiyorum.” deyin. Biz zaten Anayasa Mahkemesinden
hukuki karar falan beklemiyorduk ama belki bu ülkeyi oluşturan halkların ortak
yaşam kültürünün kadrine belki bir adım atarlar diye bekliyorduk. 
Biz birileri
gibi “Anayasa Mahkemesi kararını tanımıyoruz, saygı da duymuyoruz.” da
demeyeceğiz ama şunu diyeceğiz, “Yargı siyasallaşmıştır.” diyeceğiz, “Bu karar
siyasidir.” diyeceğiz, “Deyim yerindeyse ülkenin bir bölümüne düşman hukuku
uygulanmıştır.” diyeceğiz. Bu karar, bu ülkede 6,5 milyon oy almış bir siyasi
partiye, onun seçilmişlerine karşı uygulanan düşman hukukudur ve siyasi iktidar
da bilsin “Siyaseten meşru ve demokratik yollardan halk idaresiyle ben baş
edemedim ama pespaye bir şekilde siyasallaştırdığım yargı marifetiyle siyasi
rövanşizm işine girdim.” demek anlamına geliyor bu karar. 
Öbür türlü, kim
bu yargıyı kutsamış, kim tanımamış, kim saygı duymuş duymamış, işin orasında
değiliz.
(Mikrofon
otomatik cihaz tarafından kapatıldı)
AHMET YILDIRIM
(Muş) – Bitiriyorum Sayın Başkan.
BAŞKAN – Buyurun
Sayın Yıldırım.
AHMET YILDIRIM
(Muş) - Anayasa Mahkemesi, bu ülkede, siyasetler arasına, siyasi partiler
arasına, sosyolojik katmanlar arasına ayrımcılık ve nifak tohumları ekmiştir.
Bu yönüyle de Anayasa Mahkemesinin bu kararının bizim açımızdan bir tutarlılığı
yoktur. Bir kere, üç yıl önce almış olduğu kararla ve onunla çelişerek kendini
rüsva hâle getirmiştir, “Ben, kusura bakmayın, korkuyorum, siyasi iktidardan
kaynaklı olarak özgür karar veremiyorum.” demiştir bugün. Bunun dışında, bu
kararın bizim için hiçbir hükmü yoktur. Neymiş? İç hukuk tükenmemiş. Haberal
kararında iç hukuk mu tükenmişti, Balbay kararında iç hukuk mu tükenmişti? Niye
bu kadar çelişiksiniz? Niye bu kadar kendinizi, saygınlığınızı yerle bir eder
duruma geliyorsunuz?
Teşekkür ederim.

BAŞKAN – Sayın
milletvekilleri, birleşime on dakika ara veriyorum. 
Kapanma Saati: 15.03
İKİNCİ OTURUM
Açılma Saati: 15.22
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 24’üncü Birleşiminin İkinci Oturumunu açıyorum.
Sayın Kara, söz
talebiniz var. 
Buyurun. 
21.- Antalya Milletvekili Niyazi Nefi Kara’nın, Antalya’nın bazı
ilçelerinde yaşanan hortum ve şiddetli yağış nedeniyle zarar gören vatandaşlara
geçmiş olsun dileğinde bulunduğuna ve TARSİM’le ilgili yeni düzenleme yapılması
gerektiğine ilişkin açıklaması
NİYAZİ NEFİ KARA
(Antalya) – Teşekkür ederim Sayın Başkan. 
Antalya Kumluca,
Mavikent, Demre, Finike’de yaşanan hortum ve Kaş’ta yaşanan şiddetli yağış
nedeniyle bölgede seraları ve evleri zarar gören vatandaşlarımızı, üreticileri
yerinde ziyaret ettik. Tekrar geçmiş olsun diyoruz. 
Hükûmetin
“Üreticilerin borçlarını üç ay erteleyeceğim.” açıklaması var ancak bu yıl ürün
alamayacak olan ve seraları yüzde yüz hasar gören üreticilerin talepleri iki,
üç yıllık faizsiz kredi. Bütün her şeyini kaybeden bu insanların aynı zamanda
yardım talepleri de vardır. Bunun karşılanmasını talep ediyoruz. 
Ayrıca, TARSİM
sigorta oranının çok düşük olduğunu gördük. Bunun için de TARSİM sigortanın
yeniden düzenlenmesi, kapsamının genişletilmesi ve esnetilmesi, Afet Kanunu’nun
da yeniden ele alınması… Çünkü evlerin içerisinden buzdolabını, makinesini,
çekyatını alıp başka yere götürmüşler; bu, afet kapsamına sokulamıyor şu anda.
Onun için, yeniden ele alınmasını talep ediyoruz. 
Teşekkür
ediyorum. 
BAŞKAN –
Teşekkürler Sayın Kara. 
Gündeme
geçiyoruz. 
Başkanlığın
Genel Kurula sunuşları vardır. 
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Birleşmiş Milletler
örgütü himayesinde 4 Aralık 2017 tarihinde Rusya’nın başkenti Moskova’da
düzenlenecek olan "Parlamenterler Uyuşturucuya Karşıdır” başlıklı
konferansa Rusya Federasyonu Federal Meclisi Devlet Duması Başkanı Vyaçeslav
Volodin’in vaki davetine icabetle Türkiye Büyük Millet Meclisini temsilen
katılması Genel Kurulun 31/10/2017 tarihli 15’inci Birleşiminde kabul heyeti oluşturan
milletvekillerine ilişkin tezkeresi (3/1232)
15/11/2017
Türkiye Büyük Millet Meclisi Genel Kuruluna
Birleşmiş
Milletler örgütü himayesinde 4 Aralık 2017 tarihinde Rusya'nın başkenti
Moskova'da "Parlamenterler Uyuşturucuya Karşıdır” başlıklı bir konferans
düzenlenecektir.
Anılan
konferansa, Rusya Federasyonu Federal Meclisi Devlet Duması Başkanı Vyaçeslav
Volodin'in vaki davetine icabetle Türkiye Büyük Millet Meclisini temsilen bir
heyetin katılması hususu Genel Kurulun 31/10/2017 tarihli ve 15'inci Birleşiminde
kabul edilmiştir.
Heyeti oluşturan
milletvekilleri, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 2'nci maddesi
uyarınca Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı

Ad ve Soyadı:  Seçim
Çevresi: 
Celalettin
Güvenç Kahramanmaraş
Vural Kavuncu Kütahya
Beşir Atalay Van

BAŞKAN –
Bilgilerinize sunulmuştur. 
Başbakanlığın
bir tezkeresi vardır, okutup bilgilerinize sunacağım. 
2.- Başbakanlığın, Sakarya Milletvekili Engin Özkoç hakkında tanzim
edilen soruşturma evrakının iade edilmesine ilişkin tezkeresi (3/1233)
Türkiye Büyük Millet Meclisi Başkanlığına
Sakarya
Milletvekili Engin Özkoç hakkında tanzim edilen ve ilgi (a) yazıyla Başkanlığınıza
gönderilen soruşturma evrakının iadesinin talep edildiğine dair Adalet
Bakanlığından alınan ilgi (b) yazı sureti ve eki ilişikte gönderilmiştir. 
Gereğini arz
ederim.
 Bekir
Bozdağ
 Başbakan
Yardımcısı 
BAŞKAN – Anayasa
ve Adalet Komisyonları üyelerinden kurulu Karma Komisyonda bulunan (3141) esas
numaralı dosya Hükûmete geri verilmiştir.
Sayın
milletvekilleri, şimdi, Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir ve Grup Başkan Vekili Muş Milletvekili Ahmet Yıldırım
tarafından, yargı bağımsızlığını ortadan kaldırmaya yönelik eylemlerin
araştırılması, demokrasinin korunması ve devam etmekte olan yargılama
süreçlerinin adil olmasına katkı sunulması amacıyla 16/11/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin Genel Kurulun 16 Kasım 2017 Perşembe günkü
birleşiminde yapılmasına ilişkin önerisi
16/11/2017
Türkiye Büyük Millet Meclisi Başkanlığına
Danışma Kurulu
16/11/2017 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ahmet
Yıldırım
 Muş
 HDP
Grubu Başkan Vekili
Öneri: 
16 Kasım 2017
tarihinde İstanbul Milletvekili Grup Başkan Vekili Filiz Kerestecioğlu ve Muş
Milletvekili Grup Başkan Vekili Ahmet Yıldırım tarafından (5910 sıra numaralı)
yargı bağımsızlığını ortadan kaldırmaya yönelik eylemlerin araştırılması,
demokrasimizin korunması ve devam etmekte olan yargılama süreçlerinin adil
olmasına katkı sunulması amacıyla Türkiye Büyük Millet Meclisine verilmiş olan
Meclis araştırması önergesinin diğer önergelerin önüne alınarak görüşmelerinin
16/11/2017 Perşembe günkü Birleşiminde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Halkların Demokratik Partisi
Grubu adına İstanbul Milletvekili Sayın Filiz Kerestecioğlu. (HDP sıralarından
alkışlar)
Buyurun, süreniz
beş dakika.
HDP GRUBU ADINA
FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, gerçekten, aslında konuşmanın zor olduğu, sözlerin bittiği
zamanları yaşıyoruz. Yani otuz küsur yıl hukukçuluk yapmış, avukatlık yapmış
bir milletvekili olarak burada yargıyla ilgili, hukukla ilgili konuşmak bana
zül geliyor, hele bugünkü Anayasa Mahkemesi kararından sonra. O yüzden, sonda
söyleyeceğimi belki başta söylemekte yarar var: Artık, bu ülkede verilen hiçbir
yargı kararı gerçekten yargı kararı değil, tamamen siyasetin kararı ve bütün
kararların neredeyse siyasi olduğunu söylemek mümkün. Çünkü hakikaten, yargıyla
ilgili, yargı bağımsızlığını ortadan kaldırmaya yönelik eylemlere,
demokrasimizin korunması için yargılama süreçlerinin adil olmasına katkı
sunulması amacıyla yapılacakları araştırmaya yönelik bir önergede neleri
sıralayacağını bilemiyor insan. Hangi birinden söz edeyim diyorsunuz. 
Yani
3.831 hâkim ve savcının ihraç edilmiş olduğundan mı söz edeyim örneğin?
Bunların pek çoğunun örgüt üyesi iddiasıyla ihraç edildiğini, gözaltına
alındığını ve tutuklandığını mı söyleyelim? Bunun dışında, Meclise akan, akın
akın gelen fezlekelerden mi söz edelim -ve bunların hepsi de muhalefet
partilerine ait olan fezlekeler- ya da bunun dışında, siyasal iktidarın talimat
niteliği taşıyan söylemleriyle yargıyı etkilemeye çalışmasından mı söz edelim? 
Örneğin,
AKP Genel Başkanı Erdoğan’ın Eş Genel Başkanımız Selahattin Demirtaş’la ilgili
kullanmış olduğu ifadelerle yargı sürecine nasıl müdahale ettiğinden mi söz
edelim? Adalet Bakanlığının eş genel başkanlarımızın dava dosyasına duruşmanın
SEGBİS’le gerçekleştirilmesi için “gizli” ibareli yazı göndererek yargıya
açıkça müdahale ettiğinden mi söz edelim? Cezaevinde tutulan milletvekillerinin
yargılama süreçleri hakkında Bakanlığa bilgi verilmesi amacıyla tüm
savcılıklara resmî yazı gönderdiğinden mi söz edelim? Evet, bugün kendi
içtihadını uygulayamayan, aslında gerçekten utanç verici bir durum olan Anayasa
Mahkemesi kararından mı söz edelim? “Milletvekilleri tutuklu yargılanamaz.”
diyen, kendi kararını dahi uygulayamayan bu ülkenin en yüksek mahkemesinin
nasıl bir siyasi etki altında olduğundan mı söz edelim? Eş Genel Başkanımız
Yüksekdağ’ın milletvekilliğinin nasıl hukuka aykırı bir şekilde
düşürüldüğünden, istinaf mahkemelerinin -kurmuş olduğunuz istinaf
mahkemelerinin- aslında nasıl hızlı hızlı karar verme süreçleri için
kullanıldığından ve vekillerimizin çarçabuk ceza alması, vekilliklerinin
düşürülmesi için kullanıldığından mı söz edelim? Ha, “Bu yetmiyor, istinaf
mahkemesi kararı yetmiyor, aynı zamanda bir de üyelikten ceza verelim.” diyerek
vekilliği düşürülen vekillerimizin aynı zamanda cezaevlerinde daha uzun kalması
için de o dosyaları ayırıp başka kararlar da verilmesine gayret ettiğinizden mi
söz edelim? Roboski’de öldürülen onlarca gencin hesabını aslında sormadan, o
hesabı sormak isteyen oranın vekilinin vekilliğini nasıl düşürmeye
çalıştığınızdan mı söz edelim, Ferhat Encu’den mi söz edelim?
Evet, bana,
gerçekten “Tutuklama bir tedbir olmaktan çıkarılmış, bir cezalandırma aracına
dönüşmüştür.” sözünü söylemek buradan, bir klişe ve gerçekten artık zül
geliyor. Sıkıyönetim mahkemelerinde de bulundum, DGM’lerde, özel yetkili
mahkemelerde de bulundum ama bugün bu ülkeyi, bu ülkenin yargısını hepsinden
beter bir hâle getirdiniz. Gerçekten, artık “Yargı bağımsızlığı, hukuk
devletinin vazgeçilmez temel ilkesidir.” deniyor ya, böyle bir devlet yok
artık. Ne yargı bağımsızlığı var ne hukuk devleti var.
Evet, adliyede
bir güne baktığınız zaman, 110 yasaklı avukat, onlarca engellenen avukat,
tutuklanan Selçuk Kozağaçlı, engellenen, adil yargıya erişemeyen binlerce
insan…
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – Tamamlayabilir miyim Sayın Başkan.
BAŞKAN –
Buyurun, tabii ki.
FİLİZ
KERESTECİOĞLU DEMİR (Devamla) – …bunların hepsini ama hepsini sadece bir
gününüzü adliyede geçirdiğiniz zaman görebilirsiniz. Türkiye tamamen kuşatılmış
durumda ve dediğim gibi, yargı bağımsızlığı hoş bir seda olarak sadece
yukarılarda bir yerde yankılanıyor, duruyor.
O yüzden,
değerli arkadaşlar, apaçık bir vesayet hukuku yarattınız bu ülkede, hiçbir
vesayeti falan da kaldırmadınız. Kaldırdım dediğiniz vesayetçilerle şimdi kol
kola -tıpkı o “Fetullahçı savcılar” dediğiniz savcıların yaptıklarını yaparak-
aynı yolda yürümeye devam ediyorsunuz. O yüzden, araştırma önergemizi
reddediniz. Size bu yakışır ve bu, bize değil, size dert olsun diyorum. 
Saygılar
sunarım. (HDP sıralarından alkışlar) 
BAŞKAN –
Teşekkür ederiz Sayın Kerestecioğlu. 
Önerge üzerinde
Milliyetçi Hareket Partisi Grubu adına Manisa Milletvekili Sayın Erkan Akçay
konuşacak.
Buyurun. (MHP
sıralarından alkışlar) 
Süreniz üç
dakika. 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; HDP grup önerisi
hakkında söz aldım. Muhterem heyetinizi saygıyla selamlıyorum. 
Değerli
milletvekilleri, konumuz yargı. Bütün vatandaşların devletten üç beklentisi
vardır, üç temel beklenti ve bu aynı zamanda devletin üç ana fonksiyonunu da
ifade eder: Adalet, güvenlik ve refah. Şu anda adalet hakkında konuşuyoruz. 
Adaleti tesis
edecek olan hukuktur, kanundur, yargıdır. Yargı bağımsızlığı adaletin en temel
kavramlarından birisi ancak eksik kalır sadece yargı bağımsızlığından
bahsetmek. Yargının bağımsız olmasını isterken aynı zamanda tarafsız olmasını
da istemek gerekir. 
Uzun yıllardan
bu yana Türkiye’de en çok tartışılan kurumların başında yargı kurumlarımız ve
adalet kavramı gelir. Tabii “yargı bağımsızlığı” derken genelde siyasal
iktidardan bağımsız yargı anlaşılmakla birlikte, yaşadığımız tecrübeler
göstermiştir ki sadece mevcut iktidardan veya siyasal birtakım iktidar gücünden
bağımsız yargının ötesinde, kurumsal olarak hakikaten bağımsız ve tarafsız bir
kurumsal yapıyı anlamamız gerekir. FETÖ hadisesi bu konuda ülkemize çok acı bir
tecrübe olmuştur. Birtakım informel yapıların bu kurumsal yapılara sızarak,
adına ister cemaat deyin ister tarikat deyin ister loca deyin isterse lobi
deyin, her ne şart olursa olsun… Sadece Anayasa’ya, hukuka ve Türkiye
Cumhuriyeti’nin, ülkenin temel niteliklerine bağlı bir kurumsal yapıyı bağımsız
ve tarafsız bir yapı olarak düşünmemiz gerekir. Bağımsız ve tarafsız olmayan
yargı mekanizmasından adil karar beklemek elbette mümkün değildir, geçmiş acı
tecrübeler de bunu göstermiştir. Diğer bir ifadeyle, adaletin en önemli temel
şartı bağımsız ve tarafsız yargıdır. Bu şart aynı zamanda demokrasinin temel
şartlarındandır. 
Bağımsız ve
tarafsız yargının en önemli şartlarından biri de kuvvetler ayrılığıdır.
(Mikrofon
otomatik cihaz tarafından kapatıldı) 
ERKAN AKÇAY
(Devamla) – Bu vesileyle konuşmama son veriyor, hepinize saygılar sunuyorum.
(MHP sıralarından alkışlar)
BAŞKAN –
Teşekkür ederiz Sayın Akçay.
Cumhuriyet Halk
Partisi Grubu adına Muğla Milletvekili Sayın Ömer Süha Aldan, buyurun. (CHP
sıralarından alkışlar)
Süreniz üç
dakika. 
CHP GRUBU ADINA
ÖMER SÜHA ALDAN (Muğla) – Teşekkür ederim.
Sayın Başkan,
değerli milletvekilleri; Halkların Demokratik Partisi tarafından verilen Meclis
araştırması önergesi üzerinde Cumhuriyet Halk Partisi adına görüşlerimi
açıklamak üzere huzurlarınızdayım. 
Şimdi, aslında
temelde şuna bakmak lazımdır: Eğer bir ülkede yargı kararları çok
konuşuluyorsa, eğer bir ülkede yargı kararları her gün tartışılır hâle gelmişse
o ülkenin demokrasisinde sorun vardır. Eğer bir ülkede yargı kararları gündemi
teşkil eder mahiyet arz etmişse o zaman temel hak ve özgürlükler konusunda da
sorun vardır. Türkiye, ciddi anlamda bir yargı sorunuyla, yargı bağımsızlığının
olmadığı konusuyla baş başadır. Keza 3 tane temel neden vardır. Kuşkusuz ki
geçmişten bu yana da yargı kararları zaman zaman eleştirilmiştir, yargı
kararlarının siyasal niteliklerine yönelik değerlendirmeler olmuştur ama ilk
kırılma anı 12 Eylül 2010 referandumudur. Bu referandumla, ne yazık ki yargı,
bir çeteye teslim edilmiştir. 15 Temmuz sonrasında 4 bine yakın hâkim ve
savcının meslekten ihraç edilmesi bunun en önemli somut göstergesidir. 
İkincisi,
ne yazık ki, 16 Nisan tarihinde yapılan referandumdur. Burada da yargı, hemen
hemen bütünüyle yürütme organının parçası hâline dönüştürülmüştür, ülkeyi
yönetecek Cumhurbaşkanının bir arka bahçesi hâline dönüştürülmüştür. 
Üçüncü
bir nokta ise OHAL uygulamalarıdır. Türkiye’de yargı bağımsız değildir. Temelde
bir ülkede yargı içindeki bir yanlışlık kendi mekanizması içerisinde
düzeltilir. Yargının yerel mahkemesinde verdiği bir yanlış karar prosedür
içerisinde, o hiyerarşik yapı içerisinde düzeltmeye tabi tutulur ama bir ülkede
eğer yargı, yürütme organının bir parçası hâline gelirse artık o yanlışlığı
düzeltmek o ülkeyi yöneten egemen gücün iki dudağının arasında kalır ve bu
ülkelerde ne yazık ki demokrasiden söz edilemez. 
Son
bir sözüm var bu konuda, son günlerde çok gündemde, aslında bu ülkenin aş, iş
sorunu var ama biz Rıza Zarrab işini konuşuyoruz. Son bir haber aksetti
tarafımıza, internette var, Güney New York Savcılık Sözcüsü Nick Biase’nin bir
açıklaması var, Rıza Zarrab’la ilgili olarak diyor ki: “Şimdilik o kişi
hakkında söyleyeceğim şudur: Bu kişi ‘under federal custody’
durumundadır.” Bu şu anlama gelir: Federal gözaltında, federal koruma altında
demek istiyor. 
(Mikrofon
otomatik cihaz tarafından kapatıldı) 
ÖMER
SÜHA ALDAN (Devamla) – Bir dakika alabilir miyim?
BAŞKAN – Tabii
ki buyurun, tamamlayın. 
ÖMER SÜHA ALDAN
(Devamla) – Sağ olun.
Normal
koşullarda eğer bu kişi tutuklu olmuş olsa idi, o takdirde onun hukuksal
durumunu “prisoner” olarak açıklamalıydı ya da “Cezaevinde şu anda.” anlamında
bir şey söylemek isteseydi “in prisoned” demesi lazımdı. Şu anlaşılıyor ki:
Rıza Zarrab şu anda cezaevinde değildir; büyük bir olasılıkla, FBI’ın tanık
koruma çerçevesinde bir yerde tuttuğu kişi konumundadır. Keza, keşke –bu
kürsüden de ben o zamanlar söyledim- bu sorunu biz kendi hukukumuzla halletmeye
çalışsaydık, böyle yabancı ülkelerin birtakım tezgâhlarının aleti hâline bu işi
döndürmeseydik diyor, yüce Meclisi saygıyla selamlıyorum. (CHP sıralarından
alkışlar)
BAŞKAN –
Teşekkür ederiz Sayın Aldan.
Adalet ve Kalkınma
Partisi Grubu adına Bartın Milletvekili Sayın Yılmaz Tunç. 
Buyurun. (AK
PARTİ sıralarından alkışlar)
Süreniz üç
dakika. 
AK PARTİ GRUBU
ADINA YILMAZ TUNÇ (Bartın) – Sayın Başkan, değerli milletvekilleri; HDP grup
önerisi hakkında AK PARTİ Grubu adına söz aldım. Bu vesileyle, Genel Kurulu
saygılarımla selamlıyorum. 
HDP grup
önerisinin konusu, yargı bağımsızlığı. Özellikle şu isteniyor: Devam etmekte
olan yargılama süreçlerinin adil olmasına katkı sunulması amacıyla Meclis
araştırması komisyonu kurulsun isteniyor. 
Değerli
milletvekilleri, demokratik hukuk devletinin en önemli özelliği yasamanın,
yürütmenin, yargının birbirinden ayrı olması, kuvvetler ayrılığı ilkesinin
geçerli olmasıdır ve yargının da hem bağımsız hem de tarafsız olmasıdır. 
DİRAYET TAŞDEMİR
(Ağrı) – Bu, kitapta yazıyor sadece.
MAHMUT TOĞRUL
(Gaziantep) – Bu eski bir şiirdir yani.
YILMAZ TUNÇ
(Devamla) – Şimdi, Türkiye’de tabii, yargı bağımsızlığı konusu sadece AK
PARTİ’li yılların sorunu değildir. Cumhuriyet tarihimiz boyunca yargının bağımsızlığı
ve tarafsızlığı sürekli tartışılagelmiştir, bugün de tartışılmaktadır. Ancak
yargının bağımsız olması ve tarafsız olmasıyla ilgili olarak AK PARTİ döneminde
çok önemli mevzuat değişikliklerinin de, Anayasa değişikliklerinin de
yapıldığını ve bu sürecin uyum yasalarıyla beraber devam ettiğini de söylemek
mümkündür. Özellikle 16 Nisan 2017 referandumu kuvvetler ayrılığı ilkesinin
daha net bir şekilde ortaya konulması açısından, yasama, yürütme ve yargının
daha net çizgilerle birbirinden ayrılmasını sağlayan, yargının bağımsızlığının
yanında, tarafsızlığını da güçlendirecek, Anayasa’nın 9’uncu maddesinde yapılan
değişiklikle, tarafsızlık ibaresinin oraya eklenmesiyle özellikle yargının
bağımsızlığı ve tarafsızlığı yönünde 2017 referandumunda önemli değişiklikler
yapılmış; Hâkimler ve Savcılar Kurulunun, Anayasa Mahkemesinin yapısıyla ilgili
önemli düzenlemeler yapılmış. Hâkimler ve Savcılar Kurulunun, özellikle,
yarıdan fazlasının Genel Kurul, Meclis tarafından seçiliyor olması daha
demokratik bir yapının öngörülmesi açısından önemlidir ve Anayasa Mahkemesinden
asker üyenin çıkarılmasıyla, askerî yargının kaldırılmasıyla yargı birliğinin
sağlanması açısından da çok önemli düzenlemeler yapılmıştır. 
Tabii, Sayın
Aldan “HSYK, 2010 ilk kırılma anı.” dedi, 2010 ‘da bizim buradan geçirdiğimiz
Anayasa değişikliği Hâkimler ve Savcılar Yüksek Kurulunun daha tarafsız ve
bağımsız olması üzerineydi, daha çoğulcu bir yapı olsun istiyorduk. Özellikle,
ilk derece mahkemelerinden seçilecek olan üyelerde her bir seçmenin, her bir
hâkim ve savcının yalnızca bir adaya oy vermesini biz istiyorken Cumhuriyet
Halk Partisinin Anayasa Mahkemesine başvurması neticesinde, Anayasa
Mahkemesinin de bu yönde bir iptal kararı vererek seçimlerin liste usulü
gerçekleştirilmesine yol açması nedeniyle FETÖ’cü bir yapının, çoğunlukçu bir
yapının HSYK’ya yerleşmesine neden olduğu açıktır. 
Şimdi, burada
tabii ki bizim muradımız…
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın.
YILMAZ TUNÇ
(Devamla) - …2010 değişikliğinde HSYK’nın daha tarafsız, daha bağımsız olması
yönündeydi ancak Anayasa Mahkemesinin bu kararı nedeniyle bu yola, maalesef,
yol açılmış oldu. Tabii, bu, 2017 16 Nisan referandumuyla düzeltilmiş oldu.
İnşallah, bundan sonra daha tarafsız, daha bağımsız bir yargıya ülkemiz
kavuşur. 
Tabii, siyasi
iktidarın yargıya müdahale ettiği yönündeki eleştirilere katılmamız mümkün
değildir. Çünkü, uygulamada bakıyoruz, ilk derece mahkemesi bir karar
verdiğinde hemen siyasi iktidar eleştiriliyor ama istinaf mahkemesi aksi bir
karar verdiğinde de o eleştiriler maalesef unutulabiliyor, bunları da
görüyoruz. 
Yargı yetkisinin
kullanılmasıyla alakalı olarak bizim burada Meclis araştırması komisyonu
kurmamız Anayasa 138 gereğince de mümkün değildir. Bu nedenle, önergenin
aleyhinde olduğumu belirtiyor, Genel Kurulu saygılarımla selamlıyorum. (AK
PARTİ sıralarından alkışlar)
BAŞKAN –
Teşekkür ederiz Sayın Tunç.
Sayın Aldan…
ÖMER SÜHA ALDAN
(Muğla) – Sayın Başkan, Sayın Tunç adımdan da bahsederek eski HSYK’ya ilişkin
bir açıklamada bulundu. Ben bu konuya bir açıklık getirmek isterim.
BAŞKAN –
Buyurun, oturun, ben mikrofonunuzu açayım.
V.- AÇIKLAMALAR (Devam)
22.- Muğla Milletvekili Ömer Süha Aldan’ın, Bartın Milletvekili Yılmaz
Tunç’un HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
ÖMER SÜHA ALDAN
(Muğla) – Teşekkür ederim Sayın Başkanım.
Önceki
yapılanma, HSYK yapılanması 22 üyeden oluşuyordu ve bunların zaten 7 üyesi
baştan Sayın Cumhurbaşkanı tarafından atanıyordu, geri kalan Yargıtay üyeleri,
Danıştay üyeleri -zaten yargıda o dönemde gerekli çoğunluk sağlanmıştı-
iktidara yakın kişiler tarafından… Yani bırakın tek tek oy vermeyi, çok sayıda
oy verilmiş olsa dahi 11 üye otomatik olarak iktidara yakın kişilerden oluşmaktaydı.
Bu anlamda, bu yanlış anlamayı gidermekte yarar görüyorum. HSYK, 2010
referandumunun geçmesi anından itibaren zaten iktidarın bir yapısı hâline
dönüştü.
Teşekkür ederim.
BAŞKAN –
Teşekkür ederiz Sayın Aldan.
Sayın Tunç…
YILMAZ TUNÇ
(Bartın) – Kısa bir söz alabilir miyim?
BAŞKAN – Tabii,
buyurun.
23.- Bartın Milletvekili Yılmaz Tunç’un, Muğla Milletvekili Ömer Süha
Aldan’ın yaptığı açıklamasındaki bazı ifadelerine ilişkin açıklaması
YILMAZ TUNÇ
(Bartın) – Sayın Başkanım, teşekkür ediyorum.
HSYK, 2010
öncesi 5 üyeden oluşuyordu. Yargıtay, Danıştay üyeleri HSYK’yı, HSYK üyeleri de
Yargıtay, Danıştay üyelerini seçiyordu yani bir kast sistemi vardı. 5 kişilik
bir kurul ve çok yoğun eleştiriler vardı uzun yıllardır. Hatta, şunu
konuşuyorduk yargı camiası… İlk derece mahkemelerinden kurula mutlaka üye
seçilmesi yönünde tüm siyasi partiler hemen hemen hemfikirdi. 22 üyeye
çıkarıldı 5 üye. Tabii, bu 22 üyenin neredeyse yarısının, 10’unun -7’si adli
yargı, 3’ü de idari yargı olmak üzere- ilk derece mahkemelerinden gelmesi
yönünde Anayasa değişikliği yapıldı. Tabii, bu 10 üye -bu sayı çok önemli-
şimdi, burada eğer bu sayıyı siz her seçmenin bir adaya oy vermesi yerine liste
usulünü getirirseniz o zaman belli bir grubun çalışması neticesinde listenin
seçilme ihtimali, tek bir görüşün oraya yansıması söz konusu olacağından bu
sakıncalıydı ve Anayasa Mahkemesine başvuru neticesinde bu yol açılmış oldu;
ben bunu kastettim. 
Teşekkür ederim.

BAŞKAN –
Teşekkür ederiz Sayın Tunç. 
ÖMER SÜHA ALDAN
(Muğla) – Sayın Başkanım, bir açıklık getirmem lazım. 
BAŞKAN – Sayın
Aldan, ama bu, herkes kendi fikrini söyleyecek… 
ÖMER SÜHA ALDAN
(Muğla) – Doğru olmayan bir şey var da onun için…
BAŞKAN –
Kayıtlara geçsin, buyurun buradan söyleyin. 
ÖMER SÜHA ALDAN
(Muğla) – Tamam söyleyeyim. 
Bir kez, eski
HSYK 5 üyeden değil, 7 üyeden oluşuyordu…
YILMAZ TUNÇ
(Bartın) – Tamam, seçilen üyeleri kastediyorum. 
MEHMET DOĞAN
KUBAT (İstanbul) – Seçilen üyeleri kastediyor, o üyeler hariç. 
ÖMER SÜHA ALDAN
(Muğla) – …3 tanesi Yargıtay, 2 tanesi Danıştay, bakan ve müsteşar; keza, bunu
belirteyim. 
Bir de yargıda o
dönemde alınanların zaten yarısı Adalet ve Kalkınma Partisi döneminde alınmıştı
işe; onu da belirtmek isterim. 
BAŞKAN – Peki,
kayıtlara geçti teşekkür ederiz. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir ve Grup Başkan Vekili Muş Milletvekili Ahmet Yıldırım
tarafından, yargı bağımsızlığını ortadan kaldırmaya yönelik eylemlerin araştırılması,
demokrasinin korunması ve devam etmekte olan yargılama süreçlerinin adil
olmasına katkı sunulması amacıyla 16/11/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 16 Kasım 2017 Perşembe günkü birleşiminde
yapılmasına ilişkin önerisi (Devam)
BAŞKAN – Sayın
milletvekilleri, Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Kabul edilmemiştir. 
Sayın
milletvekilleri, birleşime yirmi dakika ara veriyorum. 
Kapanma Saati: 15.49
ÜÇÜNCÜ OTURUM
Açılma Saati: 16.22
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 24’üncü Birleşiminin Üçüncü Oturumunu açıyorum.
Birleşime beş
dakika ara veriyorum. 
Kapanma Saati : 16.23
DÖRDÜNCÜ OTURUM
Açılma Saati: 16.24
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 24’üncü Birleşiminin Dördüncü Oturumunu açıyorum.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, İstanbul Milletvekili Aykut Erdoğdu ve arkadaşları
tarafından, Türkiye’deki gelir adaletsizliğinin araştırılması amacıyla
16/11/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin Genel Kurulun 16 Kasım 2017
Perşembe günkü birleşiminde yapılmasına ilişkin önerisi
16/11/2017
Türkiye Büyük Millet Meclisi Başkanlığına
Danışma Kurulu
16/11/2017 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya

 CHP
Grubu Başkan Vekili
Öneri:
İstanbul
Milletvekili Aykut Erdoğdu ve arkadaşları tarafından Türkiye'deki gelir
adaletsizliğinin araştırılması amacıyla 16/11/2017 tarihinde Türkiye Büyük
Millet Meclisi Başkanlığına verilmiş olan Meclis araştırma önergesinin (1479
sıra no.lu), diğer önergelerin önüne alınarak görüşmelerinin 16/11/2017
Perşembe günlü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Cumhuriyet Halk Partisi Grubu
adına İstanbul Milletvekili Sayın Aykut Erdoğdu.
Buyurun. (CHP
sıralarından alkışlar)
Süreniz beş
dakika.
CHP GRUBU ADINA
AYKUT ERDOĞDU (İstanbul) – Sayın Başkan, değerli milletvekilleri; Türkiye'nin
en derin, en yakıcı sorunu yoksulluk ve bu yoksulluğa bağlı olan gelir dağılımı
adaletsizliğidir. Gelir dağılımı adaletsizliğinin birçok sebebi vardır ama en
temel sebebi ayrımcılık, kayırmacılık ve onun belki de en berbat hâli olan
yolsuzluklardır. 
Değerli arkadaşlar,
yolsuzlukların en çok yığıldığı alan kamu ihaleleridir. Kamu ihale mevzuatına
baktığınızda artık sayıları yüzlerle ölçülen değişikliklerle ne yazık ki kamu
ihaleleri, mevzuatımız artık yolsuzluklara yol veren, yolsuzluklara zemin
hazırlayan ve kamu kaynaklarını yolsuzluklara karşı korumasız hâle getiren bir
hâle dönüşmüştür. 
Yolsuzlukların
bir diğer kaynağı özelleştirmelerdir değerli arkadaşlar. Hani bir dönem bize
anlattılar “Özelleştirilince her şey cennet olacaktı, kamu hizmetlerinde kalite
artacaktı, fiyatlar düşecekti, rekabet olacaktı.” diye. Sizden rica ediyorum,
dönüp şöyle temel özelleştirmelere bakınız. Mesela, bir TELEKOM
özelleştirildikten sonra rekabet oldu mu? TELEKOM özelleştirildikten sonra
fiyatlar düştü mü? Ve bugün TELEKOM’un getirildiği hâle bir bakınız. Bizim en
stratejik sektörlerimizden biri olan, millet ekonomisinin temel direği olan
TELEKOM’un içinin boşaltılarak bırakılmış hâlini elektrik şirketi
özelleştirmelerinde, doğal gaz özelleştirmelerinde ve tarım özelleştirmelerinde
çok rahat görebilirsiniz. TEKEL özelleştirmesi sonucunda yüzde 90 itibarıyla en
stratejik sektörlerimizden biri yabancıların eline geçmişken tütün
üreticilerinin beli kırıldı. 
Değerli
arkadaşlar, yolsuzlukların yoğunlaştığı bir diğer alan inşaat ve imar
yolsuzluklarıdır. Kentlerimize yapılan tecavüzlerin bedelini trafikte canımız
çıkarak, güvenliği olmayan kentlerde, altyapısı bozulan kentlerde yaşayarak
ödüyoruz. Şimdi, “altyapısı bozulan kentler” derken çok şey ifade etmiyor ama
selde can verince, depremde can verince bu imar değişikliklerinin altyapısının
ne demek olduğunu görüyorsunuz. 
Değerli
arkadaşlar, TOKİ diye bir kurum ihdas edildi. TOKİ’nin yasal yapısı tam da bu
konut sektörü üzerinden belirli iş adamlarına kaynak aktarmak üzerine kuruldu ve
TOKİ’nin getirdiği kentler yaşanmaz hâle geldi. Şimdi, bir tarafta, bu
yolsuzluk rantlarıyla beslenen bir yandaş sınıf, diğer tarafta da bu
yolsuzlukları finanse etmek zorunda kalan emekçi halklar oluştu değerli
arkadaşlar. Millet diyoruz, milletimizi çok seviyoruz. Kim peki bu milletimiz?
Emekliler, çalışanlar… Maaş zammı alamıyorlar. Niye? “Bütçe disiplini var.”
diye. Peki, milletimiz kim? Taşeron işçiler… Kadro alamıyorlar. Niye? Mali
kaynaklarımız sınırlı. 
Şimdi, “yapısal
reformlar” diye sihirli cümleler kuruyoruz. Yapısal reformdan benim anladığım,
torba yasa; yapısal reformdan benim anladığım, bu halkların cebinden alıp
zengin sınıfların cebine koymak olarak geçiyor. Bakın, Bankacılık Düzenleme ve
Denetleme Kurulunun verilerine, milyonerler, hatta milyonerleri de geçin,
milyarderlerin sayısı azalırken servetleri artıyor, yoksulların da yoksulluğu
artıyor, işte bu, tam bir çürümüş düzendir. Peki, bizi bundan kim kurtaracak?
Bilimsel ahlak kurtaracak değerli arkadaşlar, üniversitelerimiz kurtaracak. Türkiye'de
yapılan en büyük yolsuzluk nedir, biliyor musunuz -bunların hepsini düzeltiriz-
OHAL yolsuzluğudur değerli arkadaşlar ve bu OHAL koşulları içerisinde 2 bine
yakın akademisyeni barış istedi diye üniversitelerden atmaktır. Bakın, hepsini
tamir edebiliriz, hepsini giderebiliriz ama bu akademi ve siyaset savaşı
Türkiye’ye çok kalıcı etkiler bırakacak. 1930’lu yıllarda Almanya’da yapılan bu
iş, Almanya’da hâlâ tesirlerini gösteriyor. Bizim yapmamamız gereken bunlardır.
Biz bu ülkede eğitimin kalitesini, bilimsel kaliteliyi, ahlaki kaliteyi
yükseltemezsek diğer uluslarla yarışamayız ama bu yaptığımız işlerle, işte bu
kalıcı yaralarla milletimizi daha fazla açlığa, daha fazla sefalete, daha fazla
geçim sıkıntısına ve bunlardan daha ötesi zenginleri daha zengin yaparken
yoksulları daha yoksul hâle getirerek büyük sosyal patlamalara hazırlıyoruz.
Sonuçta hep birlikte mutsuz oluyoruz, sonuçta birbirimizi suçluyoruz, sonuçta
biz ki bir ulusun parçalarıyız, kardeş kardeşe kem gözle bakar hâle geliyoruz.
Tek yapmamız gereken şey var; öncelikle OHAL’i kaldırmak, sonra da bu
akademisyenlerin hepsinin tekrar akademiye dönmesini sağlamaktır.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederiz Sayın Erdoğdu.
Şimdi,
gruplar adına, Milliyetçi Hareket Partisi Grubu adına Kahramanmaraş
Milletvekili Sayın Fahrettin Oğuz Tor. 
Süreniz
üç dakika.
Buyurun.
(MHP sıralarından alkışlar)
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; Türkiye'de gelir dağılımı konusunda 
-özet olarak-
verilen öneri üzerinde Milliyetçi Hareket Partisi adına söz almış bulunuyorum,
Genel Kurulu saygılarımla selamlıyorum.
TÜİK'in 2016
yılında yayınladığı gelir ve yaşam koşulları araştırmasına göre gelir dağılımı
gitgide adaletsiz bir hâle gelmektedir. Gelir dağılımını incelemek için
geliştirilen yaklaşımlardan biri, toplumdaki en yüksek gelire ve en düşük
gelire sahip grupların toplam gelirden aldıkları payların karşılaştırılmasıdır.
Bu karşılaştırmada toplumun en zengin yüzde 20’lik kesiminin geliri ile en
yoksul yüzde 20’lik kesimin gelirleri oranlanır ve P80/P20 oranı olarak
adlandırılır. Araştırma sonuçlarına göre Türkiye'de bu oran yüzde 7,7 olmuştur
2016’da. Bunun anlamı, en zengin yüzde 20’lik kesimin toplam gelirden aldığı
pay, en yoksul yüzde 20’lik kesimin aldığı paydan 7,7 kat daha fazladır. Bu
oran 2015 yılında yüzde 7,6’ydı, bu gelir adaletsizliğinin arttığının
delilidir. 
Gelir
dağılımındaki eşitsizliği ölçen bir diğer gösterge Gini katsayısıdır. Bu
katsayı 0 ile 1 arasında değişmektedir. Tam gelir adaletinin sağlandığı durumda
katsayı 0, tam adaletsizlik durumundaysa 1'dir. Yani Gini katsayısının 1'e
yaklaştığı sonuçlar gelir adaletsizliğine işaret etmektedir. Türkiye'de 2015
yılında hesaplanan Gini katsayısı 0,397 olurken, 2016'da bu gösterge 0,404'e
yükselmiş yani gelir adaletsizliği son bir yılda artmıştır. Gelir dağılımında
durum 2017 yılında daha da kötüleşmiştir. 2016 yılı sonunda 1 milyonun üzerinde
mevduatı olan kişi sayısı 115.896 iken 2017 yılının Eylül ayı başında bu sayı
131.484'e yükselmiştir. 2017 yılının dokuz ayında milyoner sayısı 15.588 kişi
artmıştır. 
Değerli
milletvekilleri, 2016 yılından 2017 yılına ücret artışı asgari ücret düzeyinde
yüzde 8’dir, 2017 yılında on aylık enflasyon yüzde 11,6’dır. Asgari ücret
düzeyinde -on ayda- çalışan milyonlarca sigortalının satın alma gücü yüzde 3,6
oranında azalmıştır. Yıl sonunda satın alma gücündeki azalma daha da
artacaktır.
2018 yılı bütçe
gerekçesinde de açıklandığı üzere, BAĞ-KUR'lu sayısı 2005 yılından Mayıs 2017’e
kadar 500 bin azalmıştır, bu da esnafın kepenk kapattığının işaretidir.
Nüfusun yüzde
70'ye yakını evden uzakta tatil nedir bilmemektedir. İki günde bir et, tavuk ya
da balık içeren yemek yiyemeyenlerin oranı yüzde 40'a yakındır. Çalışan ve
emeklinin çok büyük bir kısmı eşi ve çocuklarıyla birlikte ayda bir defa bile
olsa dışarıda bir yerde yemek yemeyi unutmuştur.
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın.
FAHRETTİN OĞUZ
TOR (Devamla) – Netice olarak yoksulluğun, işsizliğin, kayıt dışılığın rekor
kırdığı günümüzde orta direk fakirleşirken veya fakir sayısı artarken zenginin
daha zengin olması, hızla yeni zenginler türemesi ülkemizin hayrına
olmayacaktır gelecekte. Gelir dağılımındaki çarpıklığın hiç zaman kaybetmeden
giderilmesi emekçinin, emeklinin, esnafın, çiftçinin, kısaca orta direğin satın
alma gücünün artırılmasından geçmektedir diyor, Genel Kurulu saygıyla
selamlıyorum. (MHP sıralarından alkışlar) 
BAŞKAN –
Teşekkür ederiz Sayın Tor. 
Halkların
Demokratik Partisi Grubu Adına Muş Milletvekili Sayın Ahmet Yıldırım. 
Buyurun. (HDP
sıralarından alkışlar) 
Süreniz üç
dakika. 
HDP GRUBU ADINA
AHMET YILDIRIM (Muş) – Teşekkür ederim Sayın Başkan. 
Sayın Başkan,
değerli milletvekilleri; CHP’nin grup önerisi lehinde oy kullanacağımızı ve bu
konuda umudumuz zayıf da olsa kabul edilmesi durumunda, böyle bir araştırma
komisyonuna destek vereceğimizi ifade ederek başlamak istiyorum. 
Evet, sadece
gelir dağılımında mı adaletsizlik var? Tabii ki hayır. Bir defa bu ülkede tuzun
koktuğu nokta, hukukun dağılımında bir eşitsizlik var. Yargının bütün toplumu
oluşturan kesimlere yaklaşımında bir eşitsizlik var. Devletin ahlaki ve vicdani
normlar ölçüsünde kendi halkına yaklaşımında bir eşitsizlik var. İşte, en bariz
örneği, bugünkü Anayasa Mahkemesi kararıdır. Birileri, bizim, bu kararın
tarafsız ve bağımsız yargının ürünü olduğumuza inanmamızı bekleyebilir. Biz,
bundan imtina ederek, sadece hâlâ bu ülkede yargının tarafsız ve bağımsız
olduğuna inandığını söyleyerek kendi aklıyla alay edip kendisini kandırmaya…
Biz, gülerek geçmeye devam edeceğiz. Bu ülkede yargının tarafsız ve bağımsız
olduğunu söyleyen kendini kandırmaya çalışıyor, kendi akli melekeleriyle alay
ediyordur. Şunu ifade edelim: Biz, hâlâ aklımızı, ahlakımızı, vicdanımızı
yitirmedik.
George Orwell
şunu söyler: “Sahtekârlığın evrensel düzeyde egemen olduğu dönemlerde gerçeği
söylemek ve haykırmak devrimci bir eylemdir.” Biz, bu duruşumuzu
sergileyeceğiz. Bu ülkeye sahtekârlığı egemen kılmaya çalışanlara karşı, bedeli
ne olursa olsun, biz gerçekleri ifade etmekten asla geri durmayacağız. Çünkü,
siyasi iktidar muhalefete, toplumsal muhalefete demokrasiden, ahlaktan,
vicdandan, hukuktan ayrılmayı dayatıyor. Çünkü, siyasi iktidar anayasal
düzlemden ayrılmıştır. Siyasi iktidar bu ülkeyi olağan koşullarda yönetmekten
ayrılmıştır. Siyasi iktidar, bu ülkede tarafsız ve bağımsız yargının kendisi
için bir kâbus olacağını çok iyi bilmektedir. Bütün bu koşullarda şüphesiz
gelir dağılımında bir eşitsizliğin olduğunu biliyor değiliz, iliklerimize kadar
bütün ülke, halkıyla birlikte yaşıyoruz. 
Ve yine, ifade
edelim ki bugünkü Anayasa Mahkemesi kararı, uzunca bir süreden beri bu ülkenin
üzerine düşmeye, düşürülmeye çalışılan kara leke gibi düşürülmüş yeni bir kara
lekedir. Neymiş? İç hukuk tükenmemiş. Ya, adama sormazlar mı? Balbay kararında,
Haberal kararında, Engin Alan kararında iç hukuk tükenmiş miydi ki siz ele alıp
bu konuyu bir karara vardınız?
(Mikrofon
otomatik cihaz tarafından kapatıldı) 
AHMET YILDIRIM
(Devamla) – Bitiriyorum Sayın Başkan, bir cümle…
BAŞKAN –
Buyurun, tamamlayın.
AHMET YILDIRIM
(Devamla) – Yine, son olarak şunu söylemek isterim ki Anayasa Mahkemesi,
kendini toplumlar nezdinde ve uluslararası hukuk kurumları nezdinde tekzip
eden, daha üç yıl önce vermiş olduğu kararı, üyelerinin büyük çoğunluğu hâlâ
bugün var olmasına rağmen, ortaya koymaktan imtina ederek ruhunu, varlığını
siyasi iktidara ve onun despotizmine teslim etmiştir diyorum.
Bütün Genel
Kurulu saygıyla selamlıyorum. (HDP sıralarından alkışlar) 
BAŞKAN – Teşekkür
ederiz Sayın Yıldırım.
Adalet ve
Kalkınma Partisi Grubu adına Aydın Milletvekili Sayın Mustafa Savaş. (AK PARTİ
sıralarından alkışlar) 
Süreniz üç
dakika, buyurun.
AK PARTİ GRUBU
ADINA MUSTAFA SAVAŞ (Aydın) – Sayın Başkan, değerli milletvekilleri; CHP’nin
vermiş olduğu grup önerisi üzerine AK PARTİ Grubu adına söz almış
bulunmaktayım, Genel Kurulu saygıyla selamlıyorum.
Konuşmama basit
bir soruyla başlamak istiyorum: AK PARTİ neden 2002’den bu yana girdiği her
seçimden zaferle ayrılıyor? AK PARTİ neden hâlâ iktidar? CHP bunu gerçek
anlamda acaba sorguluyor mu? AK PARTİ girdiği her seçimin ardından iktidar
olmuştur ama bu iktidarın en büyük destekçisi hep aziz milletimiz olmuş,
partimizi hiç yalnız bırakmamıştır.
DİRAYET TAŞDEMİR
(Ağrı) – Muhalifleri kim destekliyor?
MUSTAFA SAVAŞ
(Devamla) – Milletimiz gerçekten muktedir olmuştur. Aziz milletimizin bu
bitmeyen desteğinin nedenlerini CHP gerçekten sorguluyor mu? Sizler bu desteğin
nedenlerini göremediğiniz için sandıktan hep kaybederek çıkıyorsunuz. “Milletin
desteğini nasıl alırız?” düşüncesinden öte “AK PARTİ’ye verilen desteği nasıl
azaltırız?” düşüncesiyle, yöntemleriyle uğraşıyorsunuz. Bu, milleti yok sayan
bir anlayıştır. Bundan vazgeçin lütfen. 
2002 yılında AK PARTİ olarak iktidara geldik. “İnsanı
yaşat ki devlet yaşasın” anlayışımızla vatandaşımıza merhaba dedik, sosyal
devleti vatandaşlarımızla tanıştırdık. Siyasi ve ekonomik istikrar, refah
devleti kurmanın anahtarıdır. Hamdolsun, biz bu anahtarı elimizden hiç
bırakmadık. Güçlü ekonomiyle sosyal politika uygulamalarını geliştirdik. Önceki
yıllarda faize, IMF’ye, görev zararlarına, bütçe açıklarına giden millî
kaynaklarımızı sosyal harcamalara ayırarak milletimizin faydasına kullandık.
2000’li yılların başında sosyal harcamaların gayrisafi yurt içi hasıla içindeki
payı yüzde 5 civarındayken bu oran günümüzde yüzde 14’lere çıktı. Hani şimdi
diyorlar ya “Bu paralar nereye gidiyor?” Bu paralar doğrudan milletimize
gidiyor değerli milletvekilleri. 
Bir
başka noktaya dikkatinizi çekmek istiyorum. 2002 yılında net asgari ücret 184
lirayken biz bu rakamı 2017 yılı itibarıyla 1.404 lira yaptık yani tam 7,6 kat
çıkardık. Bu önemli artışla ülkemiz, diğer OECD ülkeleriyle
karşılaştırıldığında, son on beş yılda sosyal harcamalarını en çok artıran ülke
oldu. Ülkemizi, orta insani gelişmişlik düzeyindeyken yüksek insani gelişmişlik
düzeyine çıkardık. Yeter mi? Elbette yetmez. Aziz milletimizi layık olduğu
muasır medeniyetler seviyesine çıkaracağız ve bunu tüm dünyaya ilan edeceğiz. 
Önergenin
aleyhinde olduğumu belirtir, Genel Kurulu saygıyla selamlarım. (AK PARTİ
sıralarından alkışlar) 
BAŞKAN
– Teşekkür ederiz Sayın Savaş.
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç…
ENGİN ÖZKOÇ
(Sakarya) – Direkt Cumhuriyet Halk Partisinin adını vererek iktidara neden
gelemediğimiz konusunda sataşmada bulunmuştur, söz istiyorum.
BAŞKAN – Siz mi
konuşacaksınız?
ENGİN ÖZKOÇ
(Sakarya) – Ben konuşacağım.
BAŞKAN –
Buyurun.
Sataşmadan, iki
dakika.
IV.- SATAŞMALARA İLİŞKİN KONUŞMALAR (Devam)
3.- Sakarya Milletvekili Engin Özkoç’un, Aydın Milletvekili Mustafa
Savaş’ın CHP grup önerisi üzerinde AK PARTİ Grubu adına yaptığı konuşması
sırasında Cumhuriyet Halk Partisine sataşması nedeniyle konuşması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; eğer seçimler
yapılırken mühürsüz oy pusulalarını siz devlet gözetimi altında kullanır ve son
dakikada devreye sokarsanız, oy sandıklarının sayılacağı zamanda elektrikleri
keser ve oralarda kedileri dolaştırırsanız, kırsal kesimlerde sandık
güvenliğini sağlamadan sandıkların açılmasını sağlarsanız, oy pusulalarının
torbalarını çalar, onları minibüslere doldurarak değiştirdikten sonra götürmeye
çalışırsanız Türkiye’de adil bir seçim olmaz, adil bir iktidar da olmaz. 
İSMAİL BİLEN
(Manisa) – Böyle mi adil olunuyor?
ENGİN ÖZKOÇ
(Devamla) – Aynı zamanda, Suriye’de, Irak’ta yıllardan beri seçim vardır.
Olağanüstü hâl ilanıyla, onun gözetimi altında yapılan seçimler, aynı,
diktatörlük döneminde yapılan seçimlerle eş değerdir. Suriye’de de yüzde
90’larla Esad gelir, Irak’ta da öyledir, Türkiye’de de sizler böyle gelmeye
devam ediyorsunuz. 
Sayın konuşmacı,
adaletten bahsetmek gerekirken, ona cevap vermek gerekirken, ona cevap
veremediği için, adalet sisteminde hâkimlerin aldığı kararlarda o hâkimleri
görevden alarak, başka hâkimleri atayarak kendi kararlarınızı aldırttığınızı
içselleştirdiğiniz için, bildiğiniz için, konuşacak sözünüz olmadığı için bir
tek sataşacağınız yer var, CHP’dir. CHP dimdik halkının yanında, milletinin
yanında, sizin yaptıklarınızı ifşa etmeye devam edecektir.
Meclisi saygıyla
selamlıyorum. (CHP sıralarından alkışlar) 
BAŞKAN –
Teşekkür ederiz Sayın Özkoç.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, İstanbul Milletvekili Aykut Erdoğdu ve arkadaşları
tarafından, Türkiye’deki gelir adaletsizliğinin araştırılması amacıyla
16/11/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin Genel Kurulun 16 Kasım 2017
Perşembe günkü birleşiminde yapılmasına ilişkin önerisi (Devam)
BAŞKAN – Sayın
milletvekilleri…
FİLİZ
KERESTECİOĞLU DEMİR (İstanbul) – Karar yeter sayısı istiyoruz.
BAŞKAN –
Cumhuriyet Halk Partisi grup önerisini oylarınıza sunacağım, karar yeter sayısı
arayacağım. 
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 16.46
BEŞİNCİ OTURUM
Açılma Saati: 16.58
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 24’üncü Birleşiminin Beşinci Oturumunu açıyorum.
Cumhuriyet Halk
Partisi grup önerisinin oylamasında karar yeter sayısı bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… 
Elektronik
cihazla oylama yapacağız. 
Oylama için üç
dakika süre veriyorum ve oylama işlemini başlatıyorum. 
(Elektronik
cihazla oylama yapıldı) 
BAŞKAN – Sayın
milletvekilleri, karar yeter sayısı yoktur. 
Birleşime on
dakika ara veriyorum. 
Kapanma Saati: 17.02
ALTINCI OTURUM
Açılma Saati: 17.13
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN –Türkiye
Büyük Millet Meclisinin 24’üncü Birleşiminin Altıncı Oturumunu açıyorum.
Cumhuriyet Halk
Partisi grup önerisinin ikinci oylamasında da karar yeter sayısı bulunamamıştı.

Şimdi, öneriyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, öneri kabul edilmemiştir.
Sayın
milletvekilleri, gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
ile Plan ve Bütçe Komisyonu Raporu’nun görüşmelerine kaldığımız yerden devam
edeceğiz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun
Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (x)
BAŞKAN –
Komisyon ve Hükûmet? Yerinde.
Geçen
birleşimde, İç Tüzük’ün 91’inci maddesine göre temel kanun olarak görüşülen 502
sıra sayılı Kanun Tasarısı’nın üçüncü bölümünde yer alan 72’nci madde kabul
edilmişti. Şimdi görüşmelere 73’üncü maddeden devam edeceğiz.
Birleşime beş
dakika ara veriyorum. 
Kapanma Saati:17.16
YEDİNCİ OTURUM
Açılma Saati: 17.28
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 24’üncü Birleşiminin Yedinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
73’üncü madde
üzerinde üçü aynı mahiyette olmak üzere dört önerge vardır.
Okutacağım ilk
üç önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 73’üncü maddesinin, tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Dirayet Taşdemir Feleknas
Uca
 Ağrı Diyarbakır
Aynı mahiyetteki
diğer önergenin imza sahipleri:
 Musa Çam Bülent
Kuşoğlu Zekeriya Temizel
 İzmir Ankara İzmir
 Mehmet Bekaroğlu Bihlun
Tamaylıgil Utku Çakırözer
 İstanbul İstanbul Eskişehir
 Lale Karabıyık Kadim
Durmaz
 Bursa Tokat
Aynı mahiyetteki
diğer önergenin imza sahipleri:

 Mustafa Kalaycı Mehmet
Necmettin Ahrazoğlu Saffet Sancaklı
 Konya Hatay Kocaeli
 Zühal Topcu Baki
Şimşek Deniz Depboylu
 Ankara Mersin  Aydın
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN – Hükûmet
katılıyor mu?
AİLE VE SOSYAL
POLİTİKALAR BAKANI FATMA BETÜL
SAYAN KAYA (İstanbul) – Katılmıyoruz.
BAŞKAN - Aynı
mahiyetteki önergeler üzerinde ilk konuşmacı, Ağrı Milletvekili Sayın Dirayet
Taşdemir.
Süreniz beş
dakika, buyurun. (HDP sıralarından alkışlar) 
DİRAYET TAŞDEMİR
(Ağrı) – Sayın Başkan, değerli milletvekilleri; Genel Kurulu selamlıyorum.
Aslında, bugünkü
konuşmam madde üzerinde değil ama özellikle son dönemlerde cezaevlerinde
yaşanan hak ihlallerine ilişkin görüşlerimi paylaşmak istiyorum ben. 
Özellikle,
sizlerin de bildiği gibi, OHAL gerekçesiyle binlerce insan haksız, hukuksuz bir
şekilde tutuklandı. Bugün cezaevlerinde yaşanan duruma bir göz attığımızda,
aslında, yaşanan hak ihlallerine, ciddi anlamda işkence ve insanlık onuruna
aykırı uygulamalar olduğuna bizler tanıklık ediyoruz, böyle duyumlar da alıyoruz.
Açıkçası, cezaevlerine bugün baktığımızda, neredeyse birçok ilimizin nüfusunu
aşacak düzeyde bir cezaevinde tutsak sayısı var. Dolayısıyla, bu durumun
kendisi bile, artık, cezaevlerinde yaşanan sorunları, cezaevlerinin kendisini
cezaevi olarak adlandırmanın ötesinde bir toplanma kampına dönüştüğünü de
bizler söyleyebiliriz. Özellikle, cezaevlerinden tutsakların bize gönderdikleri
onlarca faks ve mektup var, ailelerinin ciddi başvuruları var. Özellikle son
dönemde medyada ve basında da Elâzığ Cezaevi çok gündeme geldi. Bugün bizim de
içerisinde milletvekili arkadaşlarımızın olduğu bir heyetimiz Elâzığ Cezaevine
gitti yerinde incelemek için ama bu konuda ciddi bir sessizlik var. Özellikle
AKP sıralarında oturan vekillerin ve Hükûmetin bu konuda daha fazla bir
duyarlılık göstermesi gerekiyor. Size bir kez daha hatırlatmak isteriz ki
Elâzığ Cezaevinde olan tutsaklar Türkiye Cumhuriyeti vatandaşı, Elâzığ da
Amerika’dan daha yakın; uçağa biniyorsunuz, bir buçuk saat sonra Elâzığ’da
oluyorsunuz. 
Dolayısıyla,
bütün bu hak ihlalleri ve gündeme gelen bu insanlığa aykırı şiddet ve onur
kırıcı uygulamalar, cezaevlerine yönelik tutum bizi bir kez daha “Özellikle, 80
darbesinden sonra Diyarbakır Cezaevi bu konuda pilot cezaevi olmuştu, bugünkü
uygulamalar da acaba Elâzığ da bir pilot cezaevi uygulaması mı?” diye
düşündürtüyor. Dolayısıyla, eğer öyle bir şey söz konusu değilse burada bir
açıklamanın, bir an önce yerinde incelemenin yapılması gerekiyor.
Yine,
özellikle, Elâzığ Cezaevinden bize ulaşan bazı hak ihlallerine ilişkin birkaç
örnek vermek istiyorum. Örneğin, Mehmet Öztürk bir yıldır cezaevinde ama üç
aydır hücre cezasında, dolayısıyla tecritte. Yine, Mustafa Çelik, Gümüşhane
Cezaevinden Elâzığ Cezaevine sürgün ediliyor ama o da 30’a yakın tutsakla
birlikte hücre cezasına çarptırılmış. Yine, Elâzığ Cezaevinde Saray Belediye Eş
Başkanımız… Hani, kayyumun atanmasıyla biliyorsunuz ki belediyemiz
gasbedilmişti, Belediye Eş Başkanımız tutsak edilmişti. Tutsak edilmesi, rehin
tutulması yetmiyormuş gibi bir de orada Belediye Eş Başkanımız Zilan Aldatmaz’a
yönelik ciddi bir saldırı gerçekleşiyor. 40’a yakın gardiyan Eş Başkanımıza
saldırıda bulunuyor, Eş Başkanımız merdivenden itiliyor ve parmakları
kırılıyor. Yine, bu saldırı esnasında 24 kadın arkadaşımız orada yaralanıyor.
Yine, 4 yaşındaki Nudem isminde bir çocuk da bu darp uygulaması sırasında
darbediliyor.
Açıkçası,
birçok cezaevinde benzer uygulamalar var. Yine, Şakran ve Alanya cezaevlerinden
kadınların gönderdiği mektuplar var. Şakran Cezaevi de, biliyorsunuz, yine,
sürgünlerle, işkence iddialarıyla bir dönem gündeme gelmişti. Bugün de oradan
gelen mektuplardan anladığımız kadarıyla benzer uygulamalar yine devam ediyor.
Özellikle, 3 kişilik görüş hakkının gasbedildiğini bizler biliyoruz. Hem haksız
ve hukuksuz bir şekilde tutuklanıyor insanlar hem ailelerinden binlerce
kilometre öteye gönderiliyor hem de sıkı bir güvenlik gerekçesiyle, güvenlik
bahanesiyle insanlar tecritte tutuluyor.
Aslında,
bu uygulamalar ve bu hak ihlalleri çok fazla, benim beş dakikaya sığdırmam
mümkün değil ama hızlıca birkaç tanesini yine de Genel Kurulda sizlerle
paylaşmak istiyorum. 
Mahpusların
cezaevine ilk girişlerinde baskıyla çıplak arama yapılıyor. İnfaz durumunda
işkence uygulanıyor, onur kırıcı davranışlara maruz bırakılıyorlar. Yine, kurum
yetkilileri görüşme esnasında tutsaklardan esas duruşta beklemelerini istiyor.
Bunu kabul etmeyen tutsaklarla görüşme gerçekleştirilmiyor. Yani “Orası askerî
cezaevi mi?” diye de sormak istiyoruz. Yine, basın-yayın, TV gibi haber alma ve
bilgi edinme araçlarında ve kanallarında kısıtlamaya gidiliyor. Özgürlükçü
Demokrasi gazetesi verilmiyor. Özel eşyalara keyfî bir şekilde el konuluyor.
Yine, tutsak mahpus kartı takmaları, koğuşlardan her çıkışta ayakkabılarını
çıkarmaları gibi keyfî dayatmalarda bulunuluyor. Yine, tutsaklar OHAL
gerekçesiyle hiçbir sosyal faaliyete katılmadıklarını ve izolasyona tabi
tutulduklarını ifade ediyorlar. Sebepli sebepsiz verilen disiplin cezalarıyla
tutsaklar sindirilmeye çalışılıyor. 
(Mikrofon
otomatik cihaz tarafından kapatıldı) 
DİRAYET TAŞDEMİR
(Devamla) – Tutsakların çoğuna disiplin cezası veriliyor. Birçok tutsağın da
infazı yapılmış durumda. Dolayısıyla, bütün bu uygulamalar faşizm
uygulamalarıdır. Bir an önce bunlara son verilmelidir. 
Tutsakların
hepsinin can güvenliğinden, onurundan birinci derecede sizler sorumlusunuz. 
Teşekkür
ediyorum. (HDP sıralarından alkışlar) 
BAŞKAN –
Teşekkürler Sayın Taşdemir. 
Aynı mahiyetteki
diğer önergede İstanbul Milletvekili Sayın Mehmet Bekaroğlu. 
Buyurun. (CHP
sıralarından alkışlar) 
MEHMET BEKAROĞLU
(İstanbul) – Sayın Başkan, değerli milletvekilleri; hepinizi saygıyla
selamlıyorum. 502 sıra sayılı torba yasayı görüşmeye devam ediyoruz. 
Bu torbada genel
olarak ne olduğunu her maddede ifade ediyoruz. Toplumun gelir düzeyi düşük olan
kesinlerinden alınıyor, gelir düzeyi yüksek olan kesimlere veriliyor, böyle bir
torba. Her şey var bu torbanın içinde -bundan önceki torbalar da öyleydi- iki
toplum kesimi yok. Bunlardan biri emeklilikte yaşa takılanlar, büyük mağduriyet
yaşıyor bu kesim, bunlar yok. Bir de taşeronlar yok maalesef. 
Değerli
arkadaşlarım, 73’üncü maddede daha önce engellilere, harp malulü gazilere
verilmiş olan bir hak kısmen geri alınıyor, bütünüyle geri alınıyordu ama
Komisyonda yapılan görüşmeler sonrasında bütünüyle geri almaktan vazgeçildi,
kısmen geri alıyorlar. Üstelik de Adalet ve Kalkınma Partisi Grubu, hemen
şimdi, beş dakika önce bir önerge vererek bir kelime oyununa gitmiş, “vergisiz,
gümrüksüz 90 bin lira” diye bir sınır vardı, o sınırı, vergi, gümrük, ÖTV,
KDV’yle 200 bin liraya çıkarıyor yani aynı şeyi farklı bir şekilde söyleyerek
diyecekler ki: “Kardeşim, harp malulü gaziler, engelliler, tamam, onlara
veriyoruz böyle bir şey ama 200 bin liranın üzerinde lüks araba da
kullanmasınlar.” Bu doğru değil, etik bir davranış değil. 
Değerli
arkadaşlarım, prensip olarak engellilere, şehit ailelerine, gazilerimize
verilen hakkın geri alınması doğru değildir. Doğrudur, Hükûmetin ihtiyacı var,
2017 yılı bütçesi çöktü, büyük miktarda borç yükü geldi. Nitekim, bu torbanın
içinde 37 milyar TL’lik yeni bir borçlanma yetkisi var. Ama yani 5 bin, 6 bin
gaziye mi kaldı değerli arkadaşlarım? Komisyonda bunu uzun uzun konuştuk,
“Engellilerle ilgili böyle bir düzenleme yapmayın, yanlıştır, verilen bir hak
geri alınmaz, doğru değildir -bunu anlattık- ama hiç olmazsa gazileri dışarıda
bırakın.” dedik ama maalesef Sayın Bakan, Adalet ve Kalkınma Partisi Grubu bu
taleplerle ilgilenmedi.
Değerli
arkadaşlarım, gerekçe olarak söylenen bir şey de çok ayıp: “Suistimaller
yapılıyor.”
Bakın, bir
kelimeyi kullandığınız zaman bu kelimenin nereye gittiğini iyi hesaplamak
lazım. Bu gaziler, bu insanlar bu ülke için, vatanımız için, milletimiz için
canlarını ortaya koydular değil mi? 6-7 bin kişi organlarını, kollarını,
bacaklarını kaybetti. Bu insanları potansiyel suçlu olarak görmek nasıl bir
anlayış ben anlamakta gerçekten zorlanıyorum. Yani “Bu insanlar suistimaller
yapıyorlar, o sebepten dolayı.” 
Şöyle açık
söyleyebilirsiniz: “Ya, arkadaş, çok paraya ihtiyaç var, alacağız.” Ama bunu
söylemek gerçekten çok ayıp. Bu insanları, engellileri ve özellikle gazileri
–suistimal- potansiyel suçlu olarak görmek, bu ne demek biliyor musunuz değerli
arkadaşlarım? Ya, okullarda sorunlar var, okulları kapatalım. Kazalar oluyor,
yürüyerek gidelim Kocaeli’ne Sayın Haydar Akar, kazalar oluyor, yürüyerek
gideceksiniz Kocaeli’ne, bu anlama geliyor ve komik duruma düşüyorsunuz.
Değerli
arkadaşlarım, elbette Hükûmet vergi toplayacak ve bu vergileri bir şekilde
dağıtacak. Türkiye Büyük Millet Meclisinin en temel görevlerinden bir tanesi de
bütçe yapmaktır; kimden ne kadar vergi toplanacak ve bu vergiler kimlere nasıl
dağıtılacak, nasıl gidecek, bunu sağlar.
Bakın, “piyasa”
diye bir şey tutturulmuş gidiyor. “Yatırım yapanlar, yatırımcılar, iş adamları
desteklenirse piyasalar dolayısıyla toplumda, ülkede, ekonomide büyüme olur,
herkes bundan istifade eder.” Etmiyor değerli arkadaşlarım. Onun için devlet
vardır. Devlet mağdur, mazlum ve zayıf olan kesimler için vardır, engelliler
için vardır, gaziler için vardır, asgari ücretliler için vardır, köylüler,
çiftçiler için vardır; bunların lehine düzenlemeler yapar. Nitekim, Anayasa’mız
da bunu emreder, eşitlik maddesine istisna koyar; çocukları sayar, engellileri
sayar, harp malulü gazileri sayar ve “Bunların lehine yapılacak düzenlemeler
eşitsizlik sayılmaz.” der değerli arkadaşlarım. Siz Anayasa’nın bu hükmünü de
görmüyorsunuz. 
Dün yaptığım
gibi tekrar ediyorum, sizi millete şikâyet ediyorum. Biraz evvel arkadaş
kalktı, “Hep bize oy veriyor bu millet.” dedi; şimdi, sizi millete şikâyet
ediyorum. Yanlış yapıyorsunuz. Sizi buralara taşıyan, iktidarlara taşıyan geniş
toplum kesimleri aleyhine yasalar çıkarıyorsunuz artık. Sizi bir daha millete
şikâyet ediyor, hepinizi saygıyla selamlıyorum. (CHP sıralarından alkışlar) 
BAŞKAN –
Teşekkür ederiz Sayın Bekaroğlu.
Aynı mahiyetteki
diğer önerge üzerinde Aydın Milletvekili Sayın Deniz Depboylu konuşacak.
Buyurun. (MHP
sıralarından alkışlar) 
DENİZ DEPBOYLU
(Aydın) – Sayın Başkan, değerli milletvekilleri; görüşmekte olduğumuz kanun
tasarısıyla ilgili olarak 73’üncü madde üzerinde Milliyetçi Hareket Partisi
Grubumuz adına verdiğimiz önerge üzerinde söz almış bulunmaktayım. Konuşmama
başlamadan önce Gazi Meclisi ve aziz Türk milletini saygıyla selamlıyorum. 
Değerli
milletvekilleri, 73’üncü maddedeki düzenlemelerin ÖTV istisnaları hakkında
olduğunu ve bu istisnaların engelli vatandaşlarımız için yapılmış olan
istisnalar olduğunu da yine ben buradan hatırlatıyorum. Zira bu engelli
vatandaşlarımız için yapılan istisnalarda maalesef hak kaybı yaşanmaktadır.
Yeni verdiğiniz önergeyle de vergisi yokken 90 bin lira değer biçilen araçların
vergiler eklenerek 200 bin liraya çıkarılmış olması da arada ancak 10 bin, 20
bin gibi bir fark yaratmaktadır; bunu da dikkatinize sunuyorum. Ayrıca, bu engellilerimiz
arasında gazilerimizin bulunması ve gazilerimize verilen hakların da geri
alınıyor olması oldukça üzücü. Tabii ki bunu yaparken siz iddia ettiğiniz gibi,
suistimalleri engellemek niyetinde olduğunuzu, bu şekilde düşündüğünüzü
söyleyebilirsiniz ancak suistimalleri engelleyelim derken yeni mağduriyetler
yaratabileceğinizi de hatırlatmak istiyorum, bunu da düşünmeniz gerekir.
Değerli
milletvekilleri, maalesef, engelli vatandaşlarımızdan ve kendilerine verilen
hakların kısıtlanmasından bahsettiğimiz bu maddede, ben, sizi, engellilik
noktasında hakları geri alınan bir gruptan daha, diyabetli hastalarımızdan
bahsetmek istiyorum. 
Diyabetli
hastaların daha önce kendilerine verilen yüzde 40’lık engellilik oranı varken,
son düzenlemelerle bu yüzde 30’a çekilmiştir; engellilik durumlarının yüzde
40’a yükselebilmesi için de hastalıklarının ilerlemesi ve nihayetinde organ
kaybetmeleri gerekmektedir, bu da oldukça üzücü bir durum.
Sağlık durumları
ve yaşam şartları sebebiyle zaten iş bulmakta zorlanan özellikle tip 1 diyabeti
olan hastalarımızın yanı sıra bir de bu hastalarımızın çalıştığı işlerdeki
sürekliliğini kaybetme riskleri doğmaktadır. 
Diyabetli
yetişkinlerin yaşamı zor, sıkıntılarına üzülüyoruz ama maalesef, diyabetli
çocukların yaşadığı sorunlar bizi daha da üzüyor çünkü o küçücük bedenlerine
işkence gibi uyguladıkları o zor tedaviler bizi üzmekte. Diyabetlilerden en
riskli grup olan ve toplam diyabet hastalarının yüzde 5’ini oluşturan tip 1
diyabetli grubuna kayıtlı 20 bin civarında çocuk bulunmakta. 
Tip 1 diyabet,
yine, halk diliyle “şeker hastalığı” olarak da nitelendiriliyor. Özellikle
çocukluk çağında görülen ve pankreasın yeteri kadar veya hiç insülin üretmemesi
sonucu ortaya çıkan mutlak insülin yüksekliği olarak açıklanmakta. 
Tip 1 diyabet teşhisi
konulmuş çocukların, muhakkak dışarıdan insülin alması gerekiyor. O nedenle,
çocuklarımız her öğünde, her yemek yediğinde veya içtiğinde, gıda tükettiğinde,
yeni doğmuş olsalar da, 5 yaşında olsalar da, yetişkin olup 50 yaşına gelseler
de bu tedaviyi devam ettirmek zorundalar. 
Başka bir
ifadeyle, günde en az dört kez insülin iğnesi yapmak ve yapacağı dozu
belirlemek için de en az sekiz kez parmaklarını delmeleri gerekiyor. Yani bir
günde en az sekiz kez, ayda iki yüz kırk, yılda iki bin sekiz yüz seksen kere
bu çocuklarımızın parmakları deliniyor.
Yine, bu
çocuklarımızın -bunu hesaplarsak- bir de aldıkları insülin var. Günde 1 çarpı
uzun etkili, 3 çarpı da kısa etkili insülin kullanıyorlar. Bu da günde 4
enjeksiyon yapıyor. Bu da yılda en az 1.460 insülin iğnesi demek oluyor ki
şurada size bir fotoğraf göstereceğim, burada da büyütülmüşü var. Fark
edebiliyor musunuz bilmiyorum, bir çocuğun bir ayda vurulduğu iğnelerin
göstergesi. 
Şimdi,
bunu engellemenin yolu var: Sensör ve pompa uygulaması. Bizim Sağlık, Aile,
Çalışma ve Sosyal İşler Komisyonumuzda görevli milletvekili arkadaşlarımız
Sayın Ahmet Selim Yurdakul ve Sayın Fahrettin Oğuz Tor bu konuyla ilgili
çalışmalarını yaptı ve raporunu Komisyona da Bakanımıza da iletti. İnşallah
bunun dikkate alınacağını umuyorum. 
Ancak,
tabii ki sadece bu şartları yerine getirerek diyabeti engelleme noktasında veya
diyabet hastalarına sağlanacak katkıyla birlikte, bir de dikkat etmek durumunda
olduğumuz tip 2 diyabet türü var ki bu sayı da ülkemizde hızla artıyor. Dünya
Sağlık Örgütü Türkiye’de 2000 yılında yaklaşık 3 milyon, 2030’da da 6,5 milyon
hasta olacağını söylüyor. 
(Mikrofon
otomatik cihaz tarafından kapatıldı) 
DENİZ
DEPBOYLU (Devamla) – Bu durumda sağlıklı yaşam şartlarını oluşturmak adına
özellikle istihdam bekleyen diyetisyenlere de bir fırsat sunulması gerektiği ve
sağlıklı yaşam merkezlerinin bir an önce kurularak, yaygınlaştırılarak hizmet
vermesi gerektiği noktasını da bilgilerinize sunmak istiyorum. 
Teşekkür
ediyorum. (MHP sıralarından alkışlar) 
BAŞKAN
– Teşekkür ederiz Sayın Depboylu. 
Aynı
mahiyetteki önergeleri oylarınıza sunacağım. 
ENGİN
ÖZKOÇ (Sakarya) – Karar yeter sayısı…
BAŞKAN
– Karar yeter sayısı arayacağım. 
Kabul
edenler... Kabul etmeyenler... 
Karar
yeter sayısı yoktur.
Birleşime
on dakika ara veriyorum. 
Kapanma Saati: 17.47 
SEKİZİNCİ OTURUM
Açılma Saati: 17.59
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 24’üncü Birleşiminin Sekizinci Oturumunu açıyorum.
73’üncü madde
üzerinde aynı mahiyetteki önergelerin oylamasında karar yeter sayısı
bulunamamıştı.
Şimdi aynı
mahiyetteki önergeleri tekrar oylarınıza sunacağım ve karar yeter sayısı
arayacağım.
Kabul edenler...
Kabul etmeyenler... Karar yeter sayısı vardır, aynı mahiyetteki önergeler kabul
edilmemiştir.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
73’üncü madde
üzerindeki diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan kanun tasarısının 73’üncü maddesinin aşağıdaki şekilde değiştirilmesini
arz ve teklif ederiz. 
 Mustafa Elitaş Mehmet
Naci Bostancı Bennur Karaburun
 Kayseri Amasya Bursa
 Hacı Ahmet Özdemir Serkan
Bayram Mehmet Doğan Kubat
 Konya Erzincan İstanbul
 Ramazan Can Mücahit
Durmuşoğlu Halil Eldemir
 Kırıkkale Osmaniye Bilecik
“MADDE 73-
6/6/2002 tarihli ve 4760 sayılı Özel Tüketim Vergisi Kanununun 7 nci maddesinin
birinci fıkrasının; (2) numaralı bendinin (a) ve (c) alt bentlerinin parantez
içi hükümlerinde yer alan “motor silindir hacmi 1.600 cm3’ü aşanlar” ibaresi
“hesaplanması gereken özel tüketim vergisi ve diğer her türlü vergiler dahil
bedeli 200.000 TL'yi aşanlar” şeklinde, (6) numaralı bendinin köşeli parantez
içi hükmünde yer alan “ile (7) numaralı fıkrası” ibaresi “ve (7) numaralı
fıkrası kapsamında ithal edilen eşya ile (12) numaralı fıkrasının (a) bendi
kapsamında ithal edilen bu Kanuna ekli (II) sayılı listenin 87.03 G.T.İ.P
numarasında “-Diğerleri” satırı altında yer alan mallardan özel tüketim vergisi
ve katma değer vergisi dahil gümrük vergilerine ilişkin istisna uygulanmaması
durumunda belirlenecek gümrüklenmiş değeri 200.000 TL'yi aşanlar” şeklinde
değiştirilmiş ve maddeye aşağıdaki fıkra eklenmiştir.
“Birinci fıkranın;
(2) numaralı bendinin (a) ve (c) alt bentleri ile (6) numaralı bendinde yer
alan tutarlar, her yıl bir önceki yıla ilişkin olarak 213 sayılı Vergi Usul
Kanunu hükümlerine göre belirlenen yeniden değerleme oranında artırılmak
suretiyle uygulanır. Hesaplanan tutarın 100 lirayı aşmayan kesirleri dikkate
alınmaz. Bakanlar Kurulu, bu şekilde tespit edilen tutarı %50'sine kadar
artırmaya yetkilidir.””
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ KASIM BOSTAN (Balıkesir) – Takdire bırakıyoruz Sayın Başkan.
BAŞKAN – Hükûmet
katılıyor mu?
AİLE VE SOSYAL
POLİTİKALAR BAKANI FATMA BETÜL SAYAN KAYA (İstanbul) – Katılıyoruz.
BAŞKAN –
Gerekçeyi okutuyoruz. 
Gerekçe: 
Önergeyle 4760
sayılı Özel Tüketim Vergisi Kanunu’nun 7’nci maddesinin birinci fıkrasının (2)
numaralı bendinin (a) ve (c) alt bentleri ile (6) numaralı bendi hükümlerine
göre, malul ve engelliler tarafından özel tüketim vergisi istisnası kapsamında
iktisap edilebilecek taşıtlara ilişkin motor silindir hacmi sınırlandırmasının
kaldırılması, ayrıca tasarıda yer alan mezkûr bentler kapsamında iktisap
edilebilecek taşıtlara ilişkin özel tüketim vergisi matrahı esas alınarak
yapılan belirlemenin anahtar teslim (istisna olmaması durumu esas alınarak
tespit edilecek) bedeli 200 bin TL'ye kadar olan taşıtların alınabilmesine
imkân sağlayacak şekilde değiştirilmesi amaçlanmaktadır.
BAŞKAN –
Önergeyi oylarınıza sunuyorum…
ENGİN ÖZKOÇ
(Sakarya) – Karar yeter sayısı…
BAŞKAN – Karar
yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 18.04
DOKUZUNCU OTURUM
Açılma Saati: 18.14
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 24’üncü Birleşiminin Dokuzuncu Oturumunu açıyorum.
502 sıra sayılı
Kanun Tasarısı’nın 73’üncü maddesi üzerinde Bursa Milletvekili Bennur Karaburun
ile Erzincan Milletvekili Serkan Bayram ve arkadaşları tarafından verilen
önergenin oylamasında karar yeter sayısı bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… 
HAYDAR AKAR
(Kocaeli) – Yok Başkan.
BAŞKAN -
Elektronik cihazla oylama yapacağız.
Oylama için iki
dakika süre veriyorum ve oylama işlemini başlatıyorum. 
(Elektronik
cihazla oylama yapıldı)
BAŞKAN – Sayın
milletvekilleri, önerge kabul edilmiştir, karar yeter sayısı vardır.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Kabul edilmiştir.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
Şimdi 74’üncü
madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 74’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Feleknas Uca Dirayet
Taşdemir
 Diyarbakır Ağrı
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN – Hükûmet
katılıyor mu?
AİLE VE SOSYAL
POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN – Önerge
üzerinde Diyarbakır Milletvekili Sayın Feleknas Uca.
Buyurun. (HDP
sıralarından alkışlar)
FELEKNAS UCA
(Diyarbakır) – Teşekkürler Başkanım.
Sayın Başkan,
değerli milletvekilleri; hepinizi saygıyla selamlıyorum.
Başta eş genel
başkanlarımız olmak üzere, rehin alınmış bütün milletvekillerimizi ve
seçilmişlerimizi saygıyla selamlıyorum. 
Bugün Anayasa
Mahkemesi tutuklu milletvekili başvurumuzu reddetti. Anayasa Mahkemesinin
aldığı bu karar hukuki değil, siyasi bir karardır. AYM, bu kararla siyasi
vesayetin bir parçası olduğunu çok net bir biçimde ortaya koymuştur. Bu karar
aynı zamanda milyonlarca insanın iradesine karşı alınmış bir karardır. Ancak şu
bilinmeli ki nerede ve hangi koşullar altında olursak olalım, mücadelemizi
sürdürmeye devam edeceğiz.
Değerli
milletvekilleri, bugün, Ahmet Kaya'nın ölüm yıl dönümü. “Avrupa'da yaşıyorum.
Ben burada yaz da olsa kış da olsa üşüyorum. Sorun kalorifer değil,
yorgansızlık hiç değil, ben vatansızlıktan üşüyorum.” diyen Ahmet Kaya,
sürgünde hayatını kaybetti. Bu toprakların yetiştirdiği değerli sanatçı ve
sevgili arkadaşım Ahmet Kaya'yı buradan sevgi ve özlemle anıyorum.
Değerli
milletvekilleri, bildiğiniz gibi, torba yasada tütün üreticilerine ağır
yaptırımlar getirmeyi öngören düzenlemelerden oluşan birçok madde yer
almaktadır. Bu maddeler kamuoyunda büyük tartışmalara yol açmıştır.
Düzenlemelerin tamamı esas itibarıyla yerli tütün üretimini uzun vadede
uluslararası şirketlere karşı zayıflatacak bir karakter taşımaktadır. Madde
düzenlemeleriyle Tütün ve Alkol Piyasası Düzenleme Kurumu Teşkilat ve Görevleri
Hakkında Kanun'da, ÖTV Kanunu'nda, Kaçakçılıkla Mücadele Kanunu'nda değişiklik
yapılmış ve küçük tütün üreticilerinin üretim yapmaları zorlaştırılmış,
yapmaları hâlinde cezai yaptırımlar sertleştirilmiştir.
Ayrıca,
ürettikleri tütünü birliklere sattıklarında ürünlerine yeni vergiler
getirilmiştir. 74’üncü maddeyle yurt içinde üretimi yapılabilen makarona çok
yüksek oranda vergi getirilmesi bu kâğıdın yeniden kaçak yollarla getirilmesine
neden olacaktır. Hükûmet torba yasayla bir paketi 30 ile 50 kuruşa satılan
makarona bir anda tam 2 lira 20 kuruş vergi koymuştur. Üretim, pazarlama ve
satış maliyetleri eklendiğinde 30 kuruşluk makaron artık 3 liradan daha aşağıya
satılamayacaktır. Kayıtsız tütün satışına da hapis ve para cezası geldiği için
artık yurttaşlar uygun fiyata açık tütün bulamayacaktır. Kayıtlı tütün ve
ÖTV'li makaronla bir paket sigara artık en ucuz 7 liraya mal olacaktır.
Değerli
milletvekilleri, bu torba yasayla yerel ve uluslararası büyük şirketlerin ve
tekellerin önü iyice açılacak, küçük tütün üreticisi ve çiftçi üretim
süreçlerinin dışına itilecektir. Torba yasada yer alan düzenlemelerle tütün
üreticisinin üretimi engellenecek, zaten kısıtlanmış olan hakları da ellerinden
alınacaktır. Torba yasadaki hapis ve para cezalarıyla ürettiği ürünün ancak
maliyetini karşılayabilen ve geçinemeyen tütün üreticileri bir kez daha
cezalandırılacaktır. Yüksek vergiler ve kısıtlamalarla, açık tütün üretimi
tamamen bitirilecektir. Adıyaman, Bitlis, Diyarbakır, Batman, Muş gibi illerin,
temel geçim kaynaklarından biri tütündür. Son iki yıllık politikalar göz önüne
alındığında, bu torba yasanın bölge insanının cezalandırılmasının ekonomik
ayağı olduğu açıktır. Tütün dışında herhangi bir üretimi olmayan yurttaşların
elinden bu imkân da alındığı zaman halk iyice yoksullaşacaktır. Bütün bu
nedenlerden dolayı, tütün üreticilerinin ağır mağduriyetine sebep olacak
maddeler torba yasadan çıkarılmalıdır.
Değerli
milletvekilleri, sözlerime son vermeden önce AKP Genel Başkanı Erdoğan'ın
"Evlenin, çoğalın. Bu konuda Müslüman kadınların hassasiyetini çok
önemsiyorum. Türkiye'deki terör örgütü bu konuda çok çok hassas. En az 5-10-15
çocukları var.” şeklindeki, cinsiyetçi ve ırkçı sözlerini kınadığımızı buradan
bir kez daha ifade etmek istiyorum.
25 Kasım Kadına
Yönelik Şiddete Karşı Uluslararası Mücadele Günü öncesinde bu sözlerin dile
getirilmiş olması, bu zihniyetin kadın düşmanı politikalarını bir kez daha
deşifre etmiştir.
Başta AKP Genel
Başkanı Erdoğan olmak üzere tüm Hükûmet yetkililerinin, kadın bedeni ve kadın
yaşamı üzerindeki tahakkümvari söylem ve pratikleriyle toplumu her defasında
bir kez daha bölen ırkçı söylemlerinden bir an önce vazgeçmeye davet ediyorum.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen. 
FELEKNAS UCA
(Devamla) – Bir kadın olarak benim bedenim bana aittir ve bedenim üzerine söz
söyleme hakkı yalnızca bana aittir. 
Hepinizi
Saygıyla selamlıyorum, teşekkürler. (HDP sıralarından alkışlar) 
BAŞKAN –
Teşekkür ederiz Sayın Uca.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 74’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Musa Çam Bihlun
Tamaylıgil Utku Çakırözer
 İzmir İstanbul Eskişehir
 Lale Karabıyık Bülent
Kuşoğlu Kadim Durmaz
 Bursa Ankara Tokat
 Zekeriya Temizel Muharrem
Erkek
 İzmir Çanakkale
MADDE
74- 4760 sayılı Kanun’un 11’inci maddesinin (2) numaralı fıkrasının (b)
bendinde yer alan "perakende satışa sunulan sigaraların birim ambalajı
içinde yer alan her bir sigara,” ifadesi "perakende satışa sunulan sigaraların
ve makaronların birim ambalajı içinde yer alan her bir sigara veya her bir
makaron,” şeklinde ve "20 adet sigaradan” ifadesi "20 adet sigaradan,
50 adet makarondan” şeklinde değiştirilmiştir.
BAŞKAN –
Komisyon önergeye katılıyor mu?
PLAN VE BÜTÇE KOMİSYONU
SÖZCÜSÜ ŞİRİN ÜNAL (İstanbul) – Katılamıyoruz Başkanım.
BAŞKAN – Hükûmet
katılıyor mu?
AİLE VE SOSYAL
POLİTİKALAR BAKANI FATMA BETÜL SAYAN KAYA (İstanbul) – Katılmıyoruz.
BAŞKAN – Önerge
üzerinde Çanakkale Milletvekili Sayın Muharrem Erkek konuşacaktır. 
Buyurun. (CHP
sıralarından alkışlar) 
MUHARREM ERKEK
(Çanakkale) – Sayın Başkan, değerli milletvekilleri; yüce Meclisi saygıyla
selamlıyorum.
Görüştüğümüz
torba kanun tasarısı, aslında bir vergi torbası ve borçlanma torbası maalesef.
Çünkü vatandaşın üzerine çok daha ağır ek vergi yükümlülükleri getiriyorsunuz,
vatandaştan, milletten daha fazla fedakârlık bekliyorsunuz. Ayrıca, kanuna
aykırı bir şekilde -bütçede düzenlemeniz gereken bir şeyi- yani ek 37 milyar
lira borçlanma yetkisi istiyorsunuz, milletin vergilerinden ek 37 milyar daha
borçlanma yetkisi istiyorsunuz. Üreticiyi, çiftçiyi, işçiyi, memuru, esnafı,
çalışanı, dürüst iş adamını cezalandırıyorsunuz, mağduriyete sürüklüyorsunuz.
Peki, vatandaştan bu vergileri isterken, bu vergileri talep ederken vergi
cenneti kabul edilen ülkelerdeki şirketlerden niçin vergi alamıyorsunuz, neden
vergi alamıyorsunuz? 
Şimdi, Kurumlar
Vergisi Kanunu’nun 30’uncu maddesinin (7)’nci fıkrasını birlikte okuyalım
lütfen, aynen şöyle diyor: “Bakanlar Kurulunca ilan edilen ülkelerde yerleşik
olan veya faaliyette bulunan kurumlara (tam mükellef kurumların bu nitelikteki
ülkelerde bulunan iş yerleri dahil) nakden veya hesaben yapılan veya tahakkuk
ettirilen her türlü ödemeler üzerinden, bu ödemelerin verginin konusuna girip
girmediğine veya ödeme yapılan kurumun mükellef olup olmadığına bakılmaksızın %
30 oranında vergi kesintisi yapılır.” Yani bizim Türkiye Cumhuriyeti devleti
olarak bu vergi cenneti kabul edilen yerlerde kurulan şirketlerin
gelirlerinden, hesaplarından, offshore hesaplarına yapılan para
transferlerinden yüzde 30 vergi almamız gerekiyor, yüzde 30 çok önemli bir
oran. Peki, neden alamıyoruz? On bir yıldır yasaya rağmen -ki bu yasa
tasarısının altında Başbakan Binali Yıldırım’ın ve Sayın Erdoğan’ın da imzaları
var- Bakanlar Kurulu vergi cenneti kabul edilen yerleri ilan etmediği için.
Şimdi, Sayın
Bakanın bir cevap vermesi lazım Hükûmeti temsilen: On bir yıldır, yasaya
rağmen, neden vergi cenneti kabul edilen ülkelerin listesi ilan edilmedi?
Neden, buna bir cevap verilmesi lazım. Bir de üstüne üstlük Uluslararası
Araştırmacı Gazeteciler Konsorsiyumu milyonlarca belgeyi inceledikten sonra bir
durumu ortaya çıkardı; Sayın Başbakanın oğullarının, dayısının ve yeğenlerinin
ortak olduğu Malta’da şirketler ortaya çıktı. Vergi cenneti kabul edilen bir
ülke. Bu şirketler kurulabilir buralarda ama bu şirketler, bu yasaya göre,
Bakanlar Kurulu görevini yapsaydı, bize yüzde 30 vergi ödemesi gerekiyordu.
Vergi cenneti
ülkelerde niçin şirketler kurulur? Kimler bu şirketleri kurar? Vergi cenneti
ülkelerde kendi ülkesinde vergi ödemek istemeyen kişiler şirketler kurar. Kara
para aklamak isteyenler kurar. Yasa dışı kaynaklardan elde ettiği gelirleri
gizlemek isteyenler kurar. Offshore hesaplarına para transferleri yapmak isteyenler
kurar.
“Kara para”
deyince aklıma Reza Zarraf geldi. Reza Zarraf için Amerika Birleşik
Devletleri’ne 2 kez nota verdiniz. Çok merak ediyorum, müzik notası mı
verdiniz? Sayın Başbakanın, Cumhurbaşkanının önceki deyimiyle, müzik notası mı
verdiniz? (CHP sıralarından alkışlar)
HASAN BASRİ KURT
(Samsun) – Bravo! Çok güzel, çok güzel.
MUHARREM ERKEK
(Devamla) - Fetullah Gülen’in iadesi için bir tek nota vermediğiniz hâlde, Reza
Zarraf için Amerika’ya 2 kez nota veriyorsunuz, çok enteresan.
Bakın, millî bir
Hükûmet bu şekilde olmak mümkün değildir. Maalesef, Türkiye Cumhuriyeti
tarihinin en basiretsiz Hükûmetlerinden biriyle karşı karşıyayız. Olayın hukuki
boyutu; bilinçli olarak, kasten vergi ziyaına, vergi kaybına sebebiyet vermek
suçtur. Evet, Bakanlar Kurulu kendi devletinin, yönettiği devletin vergi
kaybına kasten on bir yıldır sebebiyet veriyor. Ne kadar oranda vergi kaybı
olduğunu belirlemek mümkün değil. Belki de bu vergileri alabilseydik vatandaşın
üzerine bu ağır vergi yüklerini yüklememize gerek kalmayacaktı. Ayrıca hukuki
boyuttan çok daha önemli bir konu var, siyasi ahlak; siyasi ahlak değerli
milletvekilleri, evet, siyasi ahlak, bu çok çok önemli. Bu yasaya rağmen
Bakanlar Kurulunda görev yapan bakanların, Başbakanın, Cumhurbaşkanının
çocuklarının, damatlarının ilişkili olduğu şirketler ortaya çıkıyorsa ciddi bir
siyasi ahlak sorunumuzun olduğu da açıktır. Devleti yönetenlerin ve ailelerinin
bütün ilişkileri, şirketleri, mal varlıkları şeffaf olmak zorundadır; hukuken
de siyaseten de bu böyle olmak zorundadır ama maalesef böyle değil ve biz
Meclis olarak bu konuyla ilgili araştırma komisyonlarını reddederek aslında
devletin itibarını da yerle bir ediyoruz. 
BAŞKAN – Sayın
Erkek, lütfen tamamlayın ama önergelerde hani usulen aslında ek süre verilmiyor.
Bu, bu ara çok yapılmaya başlandı. 
Buyurun,
tamamlayın. 
MUHARREM ERKEK
(Devamla) – Peki, o zaman hiç uzatmadan hemen tamamlıyorum, bir dakikamı da
kullanmıyorum. 
Değerli
milletvekilleri, “siyasi ahlak” diyorum ve hepinize teşekkür ediyorum. (CHP
sıralarından alkışlar)
BAŞKAN –
Teşekkür ederiz Sayın Erkek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
75’inci madde
üzerinde üç önerge vardır, önergeleri aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 75’inci maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir  Meral
Danış Beştaş  Mahmut Toğrul 
 İstanbul Adana
 Gaziantep 
 Dirayet Taşdemir Mahmut
Celadet Gaydalı Feleknas Uca 
 Ağrı  Bitlis
 Diyarbakır
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım. 
BAŞKAN – Hükûmet
katılıyor mu? 
AİLE VE SOSYAL
POLİTİKALAR BAKANI FATMA BETÜL SAYAN KAYA (İstanbul) – Katılmıyoruz. 
BAŞKAN – Önerge
üzerinde Bitlis Milletvekili Sayın Celadet Gaydalı. 
Buyurun.
(HDP sıralarından alkışlar)
MAHMUT CELADET
GAYDALI (Bitlis) – Sayın Başkan, değerli milletvekilleri; partim ve grubum
adına görüşülmekte olan 502 sıra sayılı Kanun Tasarısı’nın 75’inci maddesi üzerine
söz almış bulunmaktayım. Sizleri ve kamuoyunu saygıyla selamlarım. 
Anayasa
Mahkemesi bugün açıklamasında iç hukuk yollarının tükenmediğinden bahsediyor.
Ne yazık ki bugün Türkiye'de hukuk tükenmiştir.
Değerli
milletvekilleri, maddelerle, kamuoyunda büyük tartışmalara yol açan ve tütün
üreticilerine ağır yaptırımlar getirmeyi öngören düzenlemeler yapılmıştır.
Düzenlemelerin tamamı esas itibarıyla yerli tütün üretimini uzun vadede
uluslararası şirketlere karşı zayıflatacak bir karakter taşımaktadır. Madde
düzenlemeleriyle kanunlarda değişiklik yapılmış ve küçük tütün üreticilerinin
üretim yapmaları zorlaştırılmış, yapmaları hâlinde cezai müeyyideler
sertleştirilmiş, ürettikleri tütünle birlikte sattıkları ürünlere yeni vergiler
getirilmiştir. 
Bir de bizim
yöremizin asıl yarası, tütün konusudur. Tütün, bu ülkede 1986 yılına kadar
devlet tekelinde iken sürekli çıkarılmaya çalışılan tütün yasalarıyla birlikte
yabancı sermayeye kurban edildi. Devlet, tütünden o kadar elini çekti ki sadece
çiftçileri değil, TEKEL’in de yok oluşuna göz yumarak binlerce emekçiyi de
ekmeğinden etti.
Esas itibarıyla,
TEKEL'in kapatılması, üretime kota getirilmesi, yerli üreticinin teşvik
edilmemesi bugünkü sorunların kaynağıdır. Kurulacak kooperatiflerin
uluslararası tekellerle rekabet şansı olmayacağı için kooperatiflerin batması,
üreticilerin üretim yapamayarak metropollere yeni bir göç dalgası yaratması
ihtimali vardır.
Hangi iktidar
olursa olsun, tütün, her koşulda uluslararası sermayeye kurban edilmiştir.
Tütünü önce kısıtlayan, sonra yavaş yavaş yok eden iktidar, şimdi de son kalan
çiftçilerin elinden bunu tamamen almanın peşindedir.
Değerli
milletvekilleri, ilim olan Bitlis, özellikle AKP iktidarı döneminde tütünden
tamamen koparıldı. Bitlis tütünü sadece yerel değil, genel ekonomiye katkısı
bakımından da önemliydi. 26 bin aile tütünden ekmek yiyordu. Tütün ekilen
topraklarda alternatif ürün denemesi de iyi organize edilemediğinden başarı
sağlanamadı. Daha doğrusu, Bitlis'teki tütün üretimi ve tek sanayisi olan tütün
fabrikası ilimin can damarıydı, borsasıydı. Geçmişte ekonomi tamamen tütün
piyasası takvimine göre düzenleniyor ve hatta sosyal aktiviteler bile buna göre
yapılıyordu. 1980’li yıllarda Bitlis’te yapılan özel sektör Best fabrikası bile
uluslararası tütün kartelleri eliyle sekteye uğratıldı. Kısaca buna orada
oynanan bir oyundan bahsetmek istiyorum, benim de küçük bir hissem vardı bu
fabrikada. Bu fabrika İngilizlerle ortaklı kuruldu, Bitlis tütünü doğal
kurutmaya tabi tutulduğundan dediler ki: “Altı ay bir sürede tütün kurutmak
uzun iş, biz bunu fırınlarda yirmi dört saatte kurutuyoruz.” “Peki, buyurun
kurutma fabrikasını getirelim." denildi. “Yok, siz tütünü İngiltere’ye
gönderin, kurutup geri getiririz." dediler ve bu tuzağa düşen
hemşehrilerim Bitlis tütününü İngiltere’ye gönderdi. Kurutulmuş ne geri geldi
bilemiyorum. Bir de fabrikanın -tütün yerli, bütün işçiler yerli ama- müdürü
İngiliz’di ne hikmetse. 
Sizlere küçük
bir muhasebe hesabı da yapayım: Sigaranın adedinin maliyeti 1 Amerikan senti,
hatta daha düşüğe mal oluyormuş. Bir pakette 20 sigara olduğuna göre bu 20
sent. Paketleme, nakliye, ambalaj deyin 40 veya 50 sent. Bugün piyasada bir
paket sigara 3 dolar. Bu kadar kârlı bir emtia tabii ki uluslararası sigara
kartellerinin iştahını kabartıp istedikleri gibi oyun tezgâhlarlar. Mühim olan
bu tezgâhların bozulmasıydı. Tütün ve Sigara Yasası’yla ANAP döneminde sigara
kartellerine teslim olundu, AKP olarak sizler bunu düzelteceğinize, aynı
doğrultuda devam etmeye kararlı görünüyorsunuz. Bunun neticesinde dışarıya
ödenecek bir sürü döviz meblağ ve işsiz kalacak binlerce aile olacaktır.
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Gaydalı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 75’inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Musa Çam  Bülent
Kuşoğlu  Zekeriya Temizel
 İzmir  Ankara
 İzmir
 Utku Çakırözer  Bihlun
Tamaylıgil  Lale Karabıyık
 Eskişehir  İstanbul
 Bursa
 Didem Engin  Kadim
Durmaz
 İstanbul  Tokat
MADDE
75- 4760 sayılı Kanunun 12 nci maddesinin (2) numaralı fıkrasının (b) bendinde
bulunan “her bir sigara adedi” ibaresi “her bir sigara veya makaron adedi”
şeklinde değiştirilmiştir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkan. 
BAŞKAN
– Önerge üzerinde İstanbul Milletvekili Sayın Didem Engin, buyurun. (CHP
sıralarından alkışlar) 
DİDEM
ENGİN (İstanbul) – Sayın Başkan, sayın milletvekilleri; birbiriyle ilintisi
bulunmayan birçok unsur içeren bir torba kanunla daha karşı karşıyayız. Her
maddeye acaba bunun altından ne çapanoğlu çıkacak diye bakıyoruz. Fahiş vergi
artışları mı dersiniz, meraların talanı mı dersiniz, ne ararsanız bu torba
kanunda var. Örneğin, diğer ülkeler vergi indirimleriyle yatırım çekme
yarışındayken bizde son dakika önergesiyle kurumlar vergisi bu torba kanunla
yüzde 20’den yüzde 22’ye çıkartılıyor, motorlu taşıtlar vergisine yüzde 25 zam
getiriliyor. Engellilerimizin araçlarından alınan ÖTV’yi artırmak için bile bir
madde mevcut. Halkımızın tepkisi sonrasında daha önce geri çekilen bazı
maddeler de bu torbaya sokuşturulmuş; meralara sanayi bölgeleri ve serbest bölgeler
kurulması gibi. 
Yaz
saati uygulaması ise bu torba yasayla kalıcı hâle getiriliyor. Biliyorsunuz,
Bakanlar Kurulunun aldığı karara geçen yıldan bugüne binlerce veli, öğrenci,
çalışan tepki gösterdi; endişelerini ve rahatsızlıklarını dile getirdiler ama
nafile. Dinleyen yok. Danıştay yürütmeyi durdurunca bu sefer de düzenleme
Meclisten geçiriliyor. “Ben ne dersem o” dayatmasının ve halka rağmen karar
alma anlayışının bir tezahürü daha. 
Kısacası,
AKP bir taraftan vergileri artırmakla uğraşırken diğer taraftan da iğneden
ipliğe, akaryakıttan ekmeğe zam üstüne zam bindiriyor. Dürüst vatandaşlarımız
vergileri, zamları ödedikçe ödüyorlar. Nereden bilsinler ki “yerli ve millî”
diye nutuk atıp ülkemizi yönetenlerin çocukları vergi cennetlerinde offshore
hesap açıyorlar. Yani halka verir talkını kendi yutar salkımı. İşte AKP
zihniyeti! 
Her
ne kadar Ekonomi Bakanı ekonomimizin coştuğunu iddia ediyor olsa da bugünün
ekonomik parametreleri ve dış politikadaki sorunlar, gelecekte ülkemiz için çok
ciddi tehlikelere işaret ediyor. 
AKP
Türkiyesinin dış ticaret dengesine ve cari açığa baktığımızda görüyoruz ki son
on iki ayda dış ticaret açığımız yüzde 24,8 artarak 71 milyar dolara çıktı.
İhracatın ithalatı karşılama oranı ise yüzde 68,5 gibi düşük bir oranda kaldı.
Cari açığımız eylül ayı itibarıyla yıllık 39 milyar dolara çıktı, yıl sonunda
45 milyar dolara çıkması ihtimal dâhilinde görülüyor. Ülkemize uluslararası
doğrudan yatırım girişi ise geçen yıla göre yüzde 15 azaldı. Dışarıdan
alınabilen kredi miktarı yüzde 44 düştü. Dış kaynak girişi cari açığı finansa
etmeye yetmiyor ve döviz rezervlerimiz her geçen gün eriyor. Uzun vadeli kredi
alınamıyor ve sistem kısa vadeli yüksek faizli kredilerle döndürülmeye
çalışılıyor. 
Şimdi,
Türkiye ekonomisini on beş yılda hasta bir ekonomi hâline getiren karar
vericilere sormak istiyorum: Bu yüksek faize dayalı politikanızla yatırımları
nasıl artıracaksınız ve dolayısıyla her geçen gün artan işsizliğe nasıl çare
bulacaksınız? Neden on beş yıl boyunca yüksek faize dayalı borçlanmalar ve
günübirlik politikalarla ülkemizi yönetmeye çalıştınız? Neden on beş yıl
boyunca ülkemizin geleceğine yatırım yapmadınız, neden?
Ülkemizi
yönetme ve sorunlara çözüm kabiliyetinizi kaybetmişsiniz. İşte eğitimdeki ne
yapacağınızı bilmez hâliniz, işte cam filminde yarattığınız kaos. 
Bir
çift sözüm de Sayın Başbakanımıza: Rahmetli Menderes’ten alınan bir ifadeyle,
çocuklarının devletle iş yapmamalarını istediğini ve bu konuda gerekli her
türlü araştırmanın yapılabileceğini milletimiz önünde ifade etti ama Meclise
sunduğumuz araştırma önergesi AKP oylarıyla reddedildi. Yani çocuklarına
“Durmak yok, yola devam.” dedi. 
21
Haziran 2006 tarihinde yani tam on bir yıl önce Resmî Gazete’de yayınlanan
Bakanlar Kurulu kararında kurumlar vergisinde bir değişiklik yapılarak vergi
cenneti olarak tanınan ülkelerde offshore şirketleri olanların yüzde 30 vergi
ödemeleri kararlaştırılmıştı. Kendisinin de bu kararda Ulaştırma Bakanı olarak
imzası bulunmakta. Şimdi Sayın Başbakana milletin Meclisinden soruyorum: Bu
kararınızı çocuklarınıza uygulayacak mısınız? Her gün yeni zamlarınız altında
ezilen halkımız sizin bu soruya vereceğiniz cevabı bekliyor. 
Saygılarımla.
(CHP sıralarından alkışlar) 
BAŞKAN
– Teşekkür ederiz Sayın Engin. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmek
olan 502 sıra sayılı Kanun Tasarısı’nın 75’inci maddesinde geçen “yer alan”
ibaresinin “geçen” şeklinde değiştirilmesini arz ve teklif ederiz. 
 Mustafa Kalaycı Mehmet
Necmettin Ahrazoğlu Saffet Sancaklı
 Konya Hayat Kocaeli
 Arzu Erdem Baki
Şimşek Zühal Topcu 
 İstanbul Mersin Ankara
BAŞKAN -
Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) - Katılmıyoruz Sayın Başkanım.
BAŞKAN
– Önerge üzerinde İstanbul Milletvekili Sayın Arzu Erdem… 
Buyurun.
(MHP sıralarından alkışlar)
ARZU
ERDEM (İstanbul) – Teşekkür ederim Sayın Başkan. 
Değerli
milletvekilleri, 502 sıra sayılı Kanun Tasarısı’nın 75’inci maddesi üzerine
Milliyetçi Hareket Partisi Grubum adına söz almış bulunmaktayım. Gazi Meclisi,
bizleri ekranları başında izleyen aziz Türk milletini saygılarımla
selamlıyorum. 
Öğretmenler
Günü yaklaşıyor. Gönül isterdi ki öğretmenlerimizi sadece 24 Kasımda
hatırlamayalım, her gün hatırlayalım. Öğretmenlerimiz başımızın tacı. Her bir
öğretmenimizi saygıyla selamlıyorum ve öğretmen adaylarımıza da vatana, millete
hayırlı nesiller yetiştirmeleri temennisiyle selamlarımı, sevgilerimi
sunuyorum. 
Evet,
öğretmenlerimizin sesi olmamız gerektiğini düşünüyorum. Her bir
milletvekilimizin de, evladının anası babası konumunda bu öğretmenlerimize
gereğinin yapılması konusunda da, mutlaka fikirlerimizi dile getirme noktasında
da görevimizi yerine getirmemiz gerektiğini düşünüyorum. 
2016
yılında 30 bin öğretmen kadrosu açıldı. 2016 puanıyla 2017 yılında 20 bin
öğretmen alındı yani matematiksel olarak bakıldığı zaman, 10 bin öğretmen açığı
o zamandan bekliyor. Aslında, 10 bin atama daha yapılmalıydı ama bu atama
yapılmadı. Burada iktidar partisinin vermiş olduğu söz yere düştü. Ülkemizin
ihtiyacı olan öğretmen sayısı şu an 100 bin öğretmendir. Bu sene açıklanan
atama sayısı ise 20 bin. Bu 20 bine geçmişten gelen 10 bini de eklersek aslında
30 bin eder ama ihtiyacımız olan sayı 100 bin öğretmen. Anadolu’nun köylerine
gittiğiniz vakit, Güneydoğu Anadolu’ya gittiğiniz vakit ve hatta batıda,
Ege’de, Akdeniz’de birçok okulda öğretmen açığı ve eksiği bulunmaktadır. Bu bir
buçuk yıllık… Burada çok önemli bir konu daha var: 2017 yılı KPSS puanıyla 2018
yılının Eylül ayında alım yapılacağı söyleniyor. Yani mevcut öğretmen
adaylarımız bir buçuk sene boşta atamayı beklemek zorundalar. Bu da onlar için
büyük bir zulüm hâlinde. 
Bugün bana yine
öğretmenler geldi, öğretmen adayları geldi ve şunu söylediler: “Biz KPSS’ye
girdik, Bakanın yaptığı açıklamaya göre önümüzdeki sene eylül ayında atanacağız
ama bir buçuk sene biz hâlâ anamızdan, babamızdan harçlık almak zorundayız.” 
Bu anlamda,
özellikle çok acil olarak bir değişikliğin yapılması ve düzenlemenin yapılması
gerekmektedir. Bu öğretmen adaylarımızın talebi 100 bin öğretmen alınsın değil,
bu öğretmen adaylarımızın talebi, en azından 40 bin öğretmen atamasının
yapılması yönünde. KPSS şartı aransın –ki olmalı- ama mülakat mutlaka kalksın.
Geçmiş dönem KPSS ve mülakat ortalamalarına baktığımızda orantısızlıkların
olduğunu hepimiz biliyoruz. Mülakat vebaldir, bu anlamda mülakatın vebaline hiçbirimizin
girmemesi gerektiğini düşünüyorum. Güvenlik soruşturması yapılmalı. Burada çok
küçük bir detay daha var: Özellikle şu an ücretli öğretmenlerle ilgili güvenlik
soruşturması yapılmadığı için sıkıntı doğurabilir. Bunu da buradan duyurmuş
olayım.
Sözleşmeli
öğretmenlik uygulaması getirildi. Sayın Bakan İsmet Yılmaz’ın açıklaması:
“Öğretmenler çok sık değişiyor. Öğretmenler Doğu ve Güneydoğu Anadolu
Bölgelerinde bir buçuk yıl kalıyorlardı. Öğretmenin bir buçuk yıl kalışı
kaliteli bir eğitime engeldir. Bu nedenle sözleşmeli öğretmenlik uygulamasını
getirdik ki uzun süre kalsınlar diye.” Peki, sözleşmeli öğretmenlerimiz de
diyor ki: “Biz kaliteli eğitim vermek istiyoruz, biz iyi öğretmenler olmak
istiyoruz ama aklımız, özellikle tayin hakkı olmadığı için, kadrolu atanmış
öğretmenlerin hakkı bizde bulunmadığı için, eşlerimizde ve çocuklarımızda.
Birçoğumuz onlardan ayrılmak zorunda kaldık.” Ve şöyle bir mektup yazdılar
bana: “İsyan ya da şikâyet değil, rica ediyoruz. İşsiz ve ailesiz kalmadıktan
sonra sağlıklı tüm sözleşmeli öğretmenler vatanın her karış toprağında seve
seve görev yapar. Bizim amacımız iyi bir yer seçmek ya da bir yerlere kaçmak
değil. Amacımız, kadrolulara verilen özlük haklarının yanında eş, sağlık ve
başka hususlarda bize de hakların tanınması. Talebimiz, isteğimiz, ricamız
sosyal devlet anlayışına uygundur, hakkımızın verilmesidir.”
Ezcümle, 24
Kasımda öğretmenlere verilebilecek en güzel müjde, bir, sözleşmeli öğretmenlere
eş özrü ve kadro müjdesi verilmesi; iki, ataması yapılması gereken
öğretmenlerin tamamının atamasının yapılması, 40 bin kadronun verilmesi. 
Genel Kurulu
saygıyla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Erdem.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
76’ncı madde
üzerinde üçü aynı mahiyette olmak üzere dört önerge vardır. İlk okutacağım üç
önerge aynı mahiyettedir. Önergeleri okutup birlikte işleme alacağım: 
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 76’ncı maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Feleknas Uca Dirayet
Taşdemir Behçet Yıldırım
 Diyarbakır Ağrı Adıyaman

Aynı mahiyetteki
diğer önergenin imza sahipleri: 
 Mustafa kalaycı Mehmet
Necmettin Ahrazoğlu Saffet Sancaklı
 Konya Hatay Kocaeli
 Baki Şimşek Zühal
Topcu Mustafa Mit
 Mersin Ankara Ankara

Aynı mahiyetteki
diğer önergenin imza sahipleri: 
 Musa Çam Bülent
Kuşoğlu Zekeriya Temizel
 İzmir Ankara İzmir
 Bihlun Tamaylıgil Utku
Çakırözer Lale Karabıyık
 İstanbul Eskişehir Bursa
 Kadim Durmaz
 Tokat
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN – Hükûmet
katılıyor mu?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkanım.
BAŞKAN – Aynı
mahiyetteki önergelerde ilk konuşmacı Adıyaman Milletvekili Sayın Behçet
Yıldırım. 
Buyurun. (HDP
sıralarından alkışlar)
BEHÇET YILDIRIM
(Adıyaman) – Teşekkürler Başkanım.
Sayın Başkan,
değerli milletvekili arkadaşlarım; bir ülkenin sağlık, ekonomi, eğitim, iç ve
dış politikasının bozulması bir yere kadar tolere edilebilir ama yargısı,
adaleti bozulursa bunu kabul etmek mümkün değildir. Son referandumun en iddialı
maddesi tarafsız, bağımsız yargıç savı çürümüş, yargı tamamen sarayın erki
altındadır. Anayasa Mahkemesi bile tarafsızlığını yitirmiştir.
Şimdi, “Yargı,
adalet elden gitmiş, tütünün lafı mı olur?” diyeceksiniz ama ben Adıyaman
halkına söz verdim, buradaki yanlışları, iktidarın ikiyüzlü politikasını
deşifre etmeye devam edeceğim. 
Komisyonda kısmi
düzeltmeler yaptığınızı söylemiştiniz. STK’larla, Tütün Platformuyla, ziraat
odalarıyla görüşüp onay alındıktan sonra bir yasa çıkarttığınızı söylemiştiniz.
Bu külliyen yalan. Ben esnafla konuştum, küçük üreticiyle konuştum, kimsenin
getirilen bu yasayı onayladığına şahit olmadım. Daha bu tasarı Komisyonda ve
Genel Kuruldayken yurt genelinde baskınların olması, batı illerinde başlayan
operasyonların bu hafta sonu Sivas’ta da yaşanması olayın ciddiyetini,
vahametini gözler önüne seriyor.
Sayın Maliye
Bakanı “Tütünün önünü açacağız.” diyor, İçişleri Bakanı “Sen ne dersen de, ben
gerekeni yapacağım.” diyor, tutuklamalar yapıyor. Bu baskınların,
operasyonların anlamı budur. 
Ben şimdi size
bir tütün üreticisi ve aynı zamanda tütün ticareti yapan küçük bir esnafın
mektubunu özetleyerek sunmak istiyorum, şöyle diyor esnafımız: “Bir yasa
çıkaracağız diyorsunuz, bu yasanın içinde ne var, ne yapmak istiyorsunuz, belli
değil. Bandrol, bandrol diyorsunuz, bandrol için vatandaştan ne kadar para
alacaksınız, belli değil. Vatandaş ürettiği tütünü nasıl satacak? Kooperatif
kuracağız diyorsunuz ama pratikte bunun karşılığı yok, vergi oranı bile yok.
Tam ve yeni teknolojiyle tesisler kurmak şartından bahsediyorsunuz. Şu an
binbir güçlükle oluşturulan, 7-8 kişinin çalıştığı klasik tütün kıyılan küçük atölyeler
ne olacak?” Bunlar Adıyaman halkı için birer ekmek teknesidir. Sizin şart
koştuğunuz son teknolojiyi ancak birkaç zengin kurabilir. Yoksa tütünü birkaç
zengin kişiye peşkeş mi çekeceksiniz? Açıklamalarınız milletin kafasını
karıştırmaktan başka işe yaramıyor? Tam da ekim zamanındayız, milletin kafası
karışık ve endişeli. Eğer tütünün üstünü bütünüyle çizdiyseniz ve vatandaşın
ürettiği tütünü satamayacağı bir hâle getirmek istiyorsanız lütfen söyleyin,
Adıyaman halkı bilsin, bilsin ki sizin bu oyalama ve kandırmalarınızdan
kurtulsun, kendi başının çaresine baksın. Çilekeş Adıyaman halkı binbir emekle,
binbir güçlükle yetiştirdiği tütünü bugün satamamaktadır. Fiyatlar çok
ucuzlamış vaziyette, masraflarını bile karşılayacak durumda değil. Tütün üretmek
serbest ama satmak yasak. Ya, siz vatandaşla dalga mı geçiyorsunuz? Her gün
dükkânını bastığınız ve yüklü miktarda cezalar kestiğiniz esnaf Adıyaman’dan
gönderdiği tütünü satamazsa sen istediğin kadar “Tütün ekimi serbest.” de.
Adıyaman halkı ürettiği tütünü ne yapsın? Allah aşkına bir söyleyin, var mı
böyle bir şey? Üretmek serbest, satmak yasak. 
Biliyoruz,
ekonomi freni patlamış kamyon gibi yokuş aşağı gidiyor. Dolar 4, euro 5 liraya
dayanmış durumda, sokaklar işsiz kaynıyor ama bu kötü gidişin tüm yükünü
zamlarla vatandaşın sırtına yüklüyorsunuz. Hani tarım ülkesiyken samanı
Bulgaristan’dan, yurdumun yarısı merayla kaplıyken eti Sırplardan alıyoruz ya,
dünyanın en kaliteli tütünü bizde yetişiyorken tütünü dışarıdan almaya kalkmak
da nedir? Yapmaya çalıştığınız tam da budur. Allem edeceksiniz, kallem
edeceksiniz, bu tütünü yasaklayacaksınız, sonra da gidip Amerika’dan tütün
alacaksınız. Yazıktır günahtır, yapmayın bunu. Hani hepinizin bildiği meşhur
isot hikâyesi var ya, sizi uyarıyoruz, Adıyamanlının isot tarlasına girmeyin,
Adıyamanlının ekmeğiyle oynamayın. Tamam, birçok konuda Adıyamanlı sizi tolere
etti, bu sefer farklı, bu sefer sizi affetmez çünkü Adıyamanlının isot
tarlasına girdiniz, haberiniz olsun. Hani hep kandırılıyorsunuz ya, hani önüne
gelen sizi kandırıyor ya, yarın öbür gün “Biz Amerikan firmalarının oyununa
geldik, bizi kandırdılar.” demeyin sakın. Bakın, şimdiden uyarıyoruz, Amerikan
sigara firmalarıyla yaptığınız bu yasa yanlış bir yasadır. Vatandaşın hakkını,
vatandaşın emeğini sömüren bir yasadır. Vatandaş “İsteklerimiz şunlardır ve
bunları lütfen Bakana ulaştır, selamlar, saygılar.” demiş. Ben de bu tütün
üreticimizin şahsında tüm üreticileri ve küçük esnafı buradan selamlıyor ve
saygılar sunuyorum ve bu isteklerinizi Sayın Bakana iletmek üzere kürsüyü terk
ediyorum, saygılar sunuyorum. (HDP sıralarından alkışlar)
BAŞKAN –
Teşekkür ederiz Sayın Yıldırım.
Aynı mahiyetteki
diğer önerge üzerinde Ankara Milletvekili Sayın Mustafa Mit. 
Buyurun. (MHP
sıralarından alkışlar)
MUSTAFA MİT
(Ankara) – Sayın Başkan, değerli milletvekilleri; 502 sıra sayılı Bazı Vergi
Kanunları ile Diğer Bazı Kanunlarda Değişiklik Yapılmasına Dair Kanun
Tasarısı’nın 76’ncı maddesi hakkında Milliyetçi Hareket Partisi Grubu adına söz
almış bulunmaktayım. Genel Kurulu saygıyla selamlıyorum.
Değerli
milletvekilleri, Türkiye İstatistik Kurumu, kırmızı et üretiminin üçüncü çeyrek
verilerini açıklamış bulunuyor. Resmî rakamlara göre Türkiye’nin toplam kırmızı
et üretimi, yılın üçüncü çeyreğinde geçen yılın aynı dönemine göre yüzde 23,6
azalmıştır. Verileri detaylı incelediğimizde, kırmızı et üretimi içinde sığır
eti üretiminin payı, üçüncü çeyrekte geçen yılın aynı dönemine göre yüzde 29,4
düşmüş olduğu görülecektir. Aslına bakarsanız et üretimindeki azalışta,
hayvancılık politikalarındaki belirsizlik ve her geçen gün artan ithalatın
olumsuz etkisi inkâr edilemez. İki zincir mağazada ucuz kırmızı et satışı,
taşıma suyla değirmen döndürmeye benziyor. 
Üretimin artması
şarttır. Bunun için ne yapılması gerektiğini düşünmemiz lazım. İhtiyacı
ithalatla karşılamak çözüm değildir. Üreticiyi, hayvan gelişiminde her kilogram
için yapmış olduğu masraflar yıldırmaktadır. Güney Amerika’dan buraya getirilen
hayvan, bu kadar nakliye bedeliyle nasıl oluyor da yerli üretimden daha ucuza
gelebiliyor? Bizim, et üretimini, canlı hayvan, et hayvanı, süt hayvanı yani
hayvancılığı masaya yatırıp iyi tartışmamız lazım.
Değerli
milletvekilleri, tarım ve nakliye sektörünün temel girdisi olan mazota yapılan
zamla litre fiyatı ilk defa 5 liraya çıkmıştır. Bu zulme karşı milleti korumak
lazım, milletin yanında olmak lazım. Gelen zamlara “fiyat ayarlaması” diyerek
vatandaşı çaresiz bırakamayız. Bu artışa karşı çiftçiyi, küçük esnafı, işçiyi,
memuru ve emekliyi koruyacak ne tedbirler alınmıştır? 2016 yılı verilerine göre
kurumların ödediği vergi yaklaşık 43 milyar lira, ücretlilerin maaşlarından
kesilen vergi yaklaşık 90 milyar lira. Son beş yılda kurumların ödediği
verginin ücretlinin ödediği vergiye oranı yüzde 61’den yüzde 48’e gerilemiştir.
Bir diğer ifadeyle, ücretlilerden alınan verginin gayrisafi yurt içi hasılaya
oranı 3,18’den 3,46’ya çıkmıştır yani Türkiye'nin yükü dar gelirlilerin
üzerinde yükselmektedir.
Değerli
milletvekilleri, Eylül 2017 itibarıyla cari işlemler açığı 4,5 milyar dolar, on
iki aylık toplam ise 39,3 milyar dolardır. Geçen yılın aynı ayına göre yüzde
184 artışa tekabül etmektedir. Bir taraftan, yüzde 5,5 büyüme var, bir taraftan
rakamlarda birbiriyle uyuşmayan bir durum var. Türkiye ekonomisi ya bütçe
açığıyla veya cari açıkla büyüyebiliyor. İki açık birden artarsa bu durum
sürdürülemez hâle geliyor. Bu yıl ikisi birden artmaya devam etmektedir. 
Döviz mevduatı
15 Eylülde 167,8 milyar dolarla rekora çıktıktan sonra, 3 Kasımda 157,8 milyar
dolara indi yani iki ayda 10 milyar dolar azaldı. Dolar 3,90 sınırında, euro
4,50’yi geçti. Bankalarda kaynak maliyeti artmış durumdadır. Uzun vadeli
tahvilin faizi yüzde 12,40 ama kısa vadede yüzde 13,75’tir. Bankalar altı aya
kadar mevduata yüzde 13 üzerinden faiz vermektedir ve bu faizlere rağmen döviz
durdurulamamaktadır çünkü enflasyonumuz da yüzde 12 sınırına dayanmış
bulunmaktadır. Maliyetler ve çekirdek enflasyonda rekora doğru koşmaktayız. 
Değerli
milletvekilleri, döviz artmış, faiz artmış, mazot artmış, enflasyon yükselmeye
devam ediyor, işsizlik artmış; artmayan tek şey ücretlerdir. Millet bu ağır
ekonomik yükün altından nasıl kalkacak? Bunu hep beraber düşünmemiz gerekir
diyor, hepinizi saygıyla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Mit. 
Aynı mahiyetteki
diğer önerge üzerinde Bursa Milletvekili Sayın Lale Karabıyık. 
Buyurun. (CHP
sıralarından alkışlar)
LALE KARABIYIK
(Bursa) – Sayın Başkan, değerli milletvekilleri; şimdi size “başarı” diye ifade
ettiğiniz bir hikâyeyi anlatmak istiyorum. 
Son verilerde
gördük ki bir büyüme oranı yaşandı. Ne kadar güzel, keşke kalıcı ve istihdama
yansıyan, hane halkı refahına yansıyan bir büyüme olsaydı ama bu büyüme KDV ve
ÖTV dopingiyle yapılmıştı, bunun sonrasında da sürdürülebilir olmadığını
gördük. İşte bu KDV, ÖTV dopingi de geldi, bütçeyi bozdu, bütçe açığı yarattı,
bütçe disiplinini bozdu, bütçedeki bu açık ortaya çıkınca da bu açığı kapatmak
gerekti. Ama Hazine ilk defa, yıllardır yapmadığı bir şeyi yaptı, bütçe
açığının çok çok üzerinde bir borçlanma yapmak için -37 milyar, dün akşam da
konuştuk- limiti artırdı. Bunun sebebini de bilen yok. Sayın Bakan
“Spekülasyona karşı korunmak için.” demişti. 
Peki, diğer
taraftan ne oldu? Bu borçlanmanın bir faizi var, 71 milyar dolar. 71 milyar
dolar, faiz lobisine gidecek bir faiz var. Hani bir de övündüğünüz, “IMF’ye
borçlanmıyoruz.” dediğiniz durum var ya, hani yabancı sermayeye borçlandığınız
durum, onun da bir faizi var. Tabii, bu defa, açık verince, finansal ihtiyaç
hasıl olunca bir torba yasa çıksın, bu torba yasayla bir gelir toplayalım
telaşına düşüldü. Bakanlık dedi ki: “Bir çalışma yapın bakalım, nerelerden
vergi alabiliriz?” Bir çalışma yaptılar -biraz da çalakalem bir çalışma
yapıldı- nerelerden vergi buluruzun hesabı yapıldı ve önümüze getirildi. Bunun
için de “Şu kadar gelir toplayacağız bu torba yasayla çünkü biz bunları savunma
harcamalarında, terörle mücadelede kullanacağız.” dendi ki vatandaş içine
sindirsin. Ama maalesef bunun çoğu -böyle bunun için değil- faiz lobisine,
diğer finansal ihtiyaçları, ekonomi yönetiminin yanlış uygulamalarından
kaynaklanan ihtiyaçları kapatmaya, yamamaya gidecek. 
Adalet
ve Kalkınma Partisinin önemli bir iddiası vardı iktidara geldiğinde, diyorlardı
ki: “Biz dar gelirlinin millî gelirden aldığı payı yükselteceğiz.” Ne oldu on
beş yılda, yükselttiler mi? Hayır. Bakın, hane halkının borcunun millî gelire
oranı 2002’de 1,7’yken bugün çıktı yüzde 15’e; tam tersi oldu. Bugün itibarıyla
1 milyon 300 bin kişi, kişisel kredi borçlarından ve kredi kartı borçlarından
yasal takibe alınmış durumda sayın vekiller. Hani vatandaşın üstüne
yüklenilmeyecekti? 
Bir
taraftan vatandaşa yaptığınız maaş zammı zaten TÜFE; gıda enflasyonu değil, ona
yansıyan gıda enflasyonuyla yapılmıyor. Gıda enflasyonu, onun aldığı maaş
zammının çok üstünde ve bu vatandaş yoksullaşıyor her gün, eziliyor altında.
Yoksullaşma arttıkça da toplumda sosyal bozulmalar artıyor, siz bunun da
farkında olmalısınız. Peki, başka ne oluyor? Vatandaşın bütçesi daraldıkça
başka sorunlar da bu toplumda ortaya çıkabiliyor. 
Gelir
adaletsizliği var mı bu ülkede? Evet, gelir adaletsizliği de sürekli artma
yoluna gidiyor. Şimdi ne yaptınız? Artık engellinin aracından vatandaşın
sofrasındaki gazoza kadar, çocukların içtiği gazoza kadar vergi getirmeyi
tercih ettiniz. 
Peki,
bu vergiler, zamlar, bunlar ne olacak? Enflasyona etki edecek mi? Evet, etki
edecek. Peki, enflasyona etki ettiği zaman, bir de hazine bu kadar, ihtiyacının
da üstünde, had safhada borçlandığı zaman bunların faizleri ne olacak? Hani
diyorsunuz ya “Faiz bitsin, Merkez Bankası faizi indirsin.” Sayın vekiller,
hazinenin bu kadar borçlanma ihtiyacının karşısında, enflasyonun bu kadar
artırıcı etkilerinin yanında bu faiz nasıl düşecek ya, nasıl düşecek? Yani,
böyle bir mantık yok. Keşke o faiz düşse ama bakın, torba yasayla getirdiğiniz
bir sürü ilave zamlar var, vergiler var. Bunlar dolaylı ve doğrudan vatandaşa
etki ediyor, yoksullaştırıyor, eziyor. Bunlar enflasyona da etki ediyor. Bir
taraftan da borçlanmanın faizi… 
Sayın vekiller,
lütfen, elimizi vicdanımıza koyalım, ekonomi politikalarının yanlış yürütülmesi
sebebiyle vatandaşa bu kadar yüklenilmesinin karşısında durmak gerekiyor. Yani,
çocuğun gazozundan tutun, engellinin aracına kadar kaldıysa artık ekonomi
yönetimi, bu gerçekten had safhada bir sıkıntıdır. Lütfen, bu anlattıklarımı
vicdanınızla düşünmenizi rica ederim sizlerden. 
Teşekkür
ediyorum. (CHP sıralarından alkışlar)
BAŞKAN –
Teşekkür ederiz Sayın Karabıyık. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan kanun tasarısının çerçeve 76’ncı maddesi ile 4760 sayılı Kanun’un ekinde
yer alan (III) sayılı listenin (A) cetveline eklenmesi öngörülen malların
gösterildiği tablonun aşağıdaki şekilde değiştirilmesini arz ve teklif ederiz. 
 Mustafa Elitaş  Mehmet
Doğan Kubat Ramazan Can
 Kayseri İstanbul Kırıkkale

 Halil Eldemir Reşit
Polat 
 Bilecik Kilis




G.T.İ.P. NO


Mal İsmi


Vergi
Oranı
  (%)


Asgari
  Maktu
Vergi Tutarı (TL)




20.09



Meyve
  suları (üzüm şırası dahil) ve sebze suları (fermente edilmemiş ve alkol
  katılmamış), ilave şeker veya diğer tatlandırıcı maddeler katılmış olsun
  olmasın (Yalnız ambalajlanmış olanlar ve/veya toptan teslime konu edilenler)
  (Sebze suları ve Türk Gıda Kodeksine göre
%
  100 meyve suyu sayılanlar hariç)


10





-




22.02


Sular (mineral sular ve gazlı sular dahil) (ilave
  şeker veya diğer tatlandırıcı maddeler katılmış veya aromalandırılmış) ve
  alkolsüz diğer içecekler (20.09 pozisyonundaki meyve ve sebze suları hariç)
  (Yalnız ambalajlanmış olanlar ve/veya toptan teslime konu edilenler) (Doğal
  mineralli doğal maden suyu ile üretilmiş, tatlandırılmış, aromalandırılmış
  meyveli gazlı içecekler ile 2202.10.00.00.11,2202.10.00.00.12,
2202.10.00.00.13,
  2202.91.00.00.00 hariç)


10






-




2202.10.00.00.11


Sade
  gazozlar


10


-




2202.10.00.00.12


Meyvalı
  gazozlar


10


-




2202.91.00.00.00


Alkolsüz
  biralar


10


-



BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Başkanım.
BAŞKAN – Hükûmet
katılıyor mu?
EKONOMİ BAKANI
NİHAT ZEYBEKCİ (Denizli) – Katılıyoruz Sayın Başkan.
MEHMET NACİ
BOSTANCI (Amasya) – Gerekçe.
BAŞKAN –
Gerekçeyi okutuyorum:
Gerekçe:
Önergeyle, sade
gazozların ambalajlanmış ve/veya toptan teslime konu edilen meyve suyundan veya
konsantreden üretilen yüzde 100 meyve suları hariç olmak üzere meyve sularının
(nektarlarının) ve limonataların, 2202.99 pozisyonunda sınıflandırılan diğer
içeceklerin özel tüketim vergisinin kapsamına alınması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
77’nci madde
üzerinde iki önerge vardır, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 77’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Erol Dora  Mahmut
Celadet Gaydalı
 Mardin  Bitlis
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Başkanım.
BAŞKAN – Hükûmet
katılıyor mu?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan.
BAŞKAN – Önerge
üzerinde Mardin Milletvekili Sayın Erol Dora konuşacak. 
Buyurun. (HDP
sıralarından alkışlar)
EROL DORA
(Mardin) – Sayın Başkan, değerli milletvekilleri; kanun tasarısının 77’nci
maddesine ilişkin vermiş olduğumuz önerge üzerinde Halkların Demokratik Partisi
adına söz aldım. Genel Kurulu saygıyla selamlıyorum.
Değerli
milletvekilleri, bu maddede yapılması öngörülen değişiklikle Savunma Sanayii
Destekleme Fonu’nun gelirleri artırılmaktadır. Bu maddeyle, içeriği bilinmeyen
ancak âdeta bir kara delik gibi bütçeleri emen Savunma Sanayii Destekleme
Fonu’nun daha da büyütülmesi planlanmakta ve sadece gelir vergisinden bu fona
ayrılan pay yüzde 3,5’tan yüzde 6’ya yükseltilmektedir. Yine Savunma Sanayii
Destekleme Fonu’nun toplam motorlu taşıtlar vergisinden yüzde 20, veraset ve
intikal vergisinden yüzde 25 pay alması planlanmaktadır. 
Değerli
milletvekilleri, Savunma Sanayii Destekleme Fonu’nun aldığı pay çarpıcı
oranlarda artırılırken Sosyal Yardımlaşma ve Dayanışmayı Teşvik Fonu’nun aldığı
pay ise değişmemekte ve yüzde 2,8 oranında bırakılmaktadır. Böylece savunma
sanayisinin gelirlerini artırmak adı altında birçok farklı vergi kaleminde
fahiş zamlara gidilmekte ve aslında halklarımız daha da fakirleştirilmektedir. 
Sayın Başkan,
değerli milletvekilleri; ülkelerin gerek kendi iç güvenliğini sağlama gerekse
dışarıdan gelebilecek tehditler karşısında caydırıcı bir dış savunma
mekanizması kurma çabası günümüzde kapitalist ulus devletlerin temel bir
düsturu hâlini almıştır. Tabii bu algı, ülkelerin bütçelerinin önemli bir
kısmını silaha yatırmalarını meşrulaştırmaya çalışan kısır bir döngüye
dönüşmüştür. Kısır bir döngüdür çünkü silahlanma konusunda ülkeler arasında
yıkıcı bir yarış sürüp gitmektedir. 
Değerli
milletvekilleri, savunma ve güvenlik refleksi hemen hemen her canlı türünde
olduğu gibi elbette insanda da bulunmaktadır. Eleştirdiğimiz nokta kuşkusuz bu
değildir, eleştirdiğimiz nokta insanlığın silah teknolojisine ayırdığı
kaynakların korkunç düzeylerde büyümesi ve öte yandan, bu silah
teknolojilerinin bizatihi yaşamı ve yaşam alanlarını tehdit ediyor oluşudur. Şu
bir gerçektir ki hiçbir savunma teknolojisi savaşları ve çatışmaları ortadan
kaldırmadığı gibi, daha büyük can kayıplarının yaşandığı, daha büyük çevre
katliamlarının yaşandığı devasa savaşların da sebebi hâline gelmektedir. Savaş
riskini artıran, içte ve dışta güvenlik ortamını büyük oranda tehlikeye düşüren
temel nedenlerden birisi de hiç şüphesiz sınırsız kâr hırsıyla hareket eden
kapitalist, tekçi ve antidemokratik ulus devlet anlayışlarıdır.
Değerli
milletvekilleri, ülke içi barışı tesis edebilmek, hukukun üstünlüğünü mümkün
kılabilmek, temel insan hak ve özgürlükleri bağlamında eşit yurttaşlığı
yaşanabilir kılmak, ülkenin üretim gücü olan işçiler bakımından güvenli ve
emeğin karşılığının alınabildiği bir ekonomik mekanizmayı hayata geçirebilmek,
kısaca, yaşamın her alanında güçlü bir demokrasiyi inşa etme yolunda ilerlemek
aslında en sağlam iç güvenlik politikası olacaktır. Ülkenin iç güvenliği
dediğimizde aklımıza sadece kolluk güçlerinin çoğaltılması veya silah ve
mühimmat çeşitliliğinin arttırılması geliyorsa aslında vahim bir tabloyla karşı
karşıyayız demektir.
Değerli
milletvekilleri, bugün Türkiye'nin iç güvenlik sorunundan ziyade aslında iç
barış sorunu vardır, demokrasi sorunu vardır, eşit yurttaşlık sorunu vardır,
adalet sorunu vardır, inanç hürriyeti sorunu vardır, işçilerin sosyal güvenlik
sorunu vardır.
Bakınız,
geçtiğimiz günlerde Türkiye'de Kayıt Dışı İstihdam Raporu yayımlandı. Bu rapora
göre, istihdam edilen her 100 kişiden 35'i, kadınların yarıya yakını, 1 milyon
800 bin genç kayıt dışı istihdam ediliyor. 65 yaş üstü çalışanların yüzde 84'ü,
yarı zamanlı çalışan her 10 kişiden 8'i ve küçük işletmelerdeki istihdamın
yarıdan fazlası kayıt dışı. Bu verilerden hareketle, Maliye Bakanlığı kayıt
dışı işçi çalıştırmanın bütçeye verdiği zararı hesaplamalı ve bunu gidermeye
dönük anlamlı politikalar üretmelidir yoksa vergi zamlarını artırıp bu
zamlardan elde edilecek gelirleri de daha fazla silah satın almak için
harcamanın ne ülkemize ne yurttaşlarımıza bir faydası olacağını ve hatta büyük
zararlar getirebileceğini düşünüyor, bu duygularla tekrar Genel Kurulu saygıyla
selamlıyorum. (HDP sıralarından alkışlar) 
BAŞKAN- Teşekkür
ederiz Sayın Dora. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 77’nci maddesinin
aşağıdaki şekilde değiştirilmesini arz ve teklif ederiz.
 Musa Çam  Bülent
Kuşoğlu  Zekeriya Temizel
 İzmir  Ankara
 İzmir
 Utku Çakırözer  Bihlun
Tamaylıgil  Lale Karabıyık
 Eskişehir  İstanbul
 Bursa
 Kadim Durmaz Gülay
Yedekci Mahmut Tanal
 Tokat  İstanbul İstanbul

MADDE 77-
9/4/2003 tarihli ve 4842 sayılı Bazı Kanunlarda Değişiklik Yapılması Hakkında
Kanunun 38 inci maddesi aşağıdaki şekilde değiştirilmiştir. 
"MADDE 38-
Savunma Sanayii Destekleme Fonuna;
Gelir ve
kurumlar vergisi tahsilat toplamı üzerinden % 6,
Veraset ve
intikal vergisi tahsilat toplamı üzerinden %25,
Motorlu taşıtlar
vergisi tahsilat toplamı üzerinden %20,
Sosyal
Yardımlaşmayı ve Dayanışmayı Teşvik Fonuna gelir ve kurumlar vergisi tahsilat
toplamı üzerinden % 2,8, 
pay verilir.
Bu paylar aylık
olarak hesaplanır, tahsil edilen ayı takip eden ayın sonuna kadar fonlar adına
Türkiye Cumhuriyet Merkez Bankası nezdinde açılan hesap veya hesaplara
yatırılır. 
Yukarıdaki
oranları sıfıra kadar indirmeye ve tekrar kanunî oranına kadar yükseltmeye
Bakanlar Kurulu yetkilidir.
Maliye
Bakanlığı fon payı uygulaması ile ilgili usul ve esasları belirlemeye
yetkilidir. Bu fondan Türkiye Varlık Fonu dahil diğer fon ve özel hesaplara
aktarma yapılamaz."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkan. 
BAŞKAN – Önerge
üzerinde İstanbul Milletvekili Sayın Mahmut Tanal.
Buyurun. (CHP
sıralarından alkışlar) 
MAHMUT TANAL
(İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum. 
Bu madde de
tabii savunma sanayisi paylarının artırılmasına yönelik ancak ne kadar savunma
sanayimiz yerli, ne kadarı yabancı? Burada, evet, bu payların artmasının
yanında paylar neden artıyor, hangi ihtiyaçtan artıyor? Evet, ülkenin mutlaka
savunmasına ihtiyaç var ama burada, bununla alakalı olarak niye bu kadar
içeriden ve dışarıdan sürekli bir kaos, sürekli bir huzursuzluk var? Aslında
ülkede hukuk egemen olursa, adalet egemen olursa, temel hak ve özgürlükler
egemen olursa bu kadar sıkıntıları yaşamayız. Eğer ülkede biz hukuk güvenliğini
egemen kılmadığımız müddetçe, ülkede sürekli sanayi anlamında, buna yönelik
payları da artırsak ve yerli üretim de olmasa, dışarıdan da sürekli ithalat
olsa gerçekten, biz sürekli vergilerle, âdeta boza pişirir gibi vatandaşımızın
ensesinde durmuş olacağız ki bu kabul edilebilir bir durum değil. 
Toplum ve
devletin, aslında ülkenin iyi idare edilmemesinin en büyük nedeni işte, bu
payların artırılmasında, biraz önce geçen vergilerin, gazozdan tut, sudan tut,
ekmekten tut… Mesela ne oldu? Bugün ekmeğin gramajı düşürüldü, aynı fiyata
vatandaşa satılıyor. Niçin? İşte, bu bütçelerin karşılanması için. Gizli
anlamda ekmeğe zam geldi; ekmeğin gramajı düştü ama ekmek yine aynı fiyata
satılıyor. Nedir bu? Vergi… 
Ben biraz önce
dışarıdan geldim. Ya, arkadaşlar, Allah rızası için bir dışarı çıkın. Dışarıda
o arabaların hepsi yüksek model; Audi’den tut, Mercedes’ten tut, BMW’den tut,
hepsi bakanlık araçları, hepsi de çalışıyor, şoförleri de içinde, o akaryakıta
yazık günah ya. Dünyanın diğer parlamentolarına da ben gittim, diğer
parlamentolarda bu arabaları bulmadım. Otoparklarına gittiğimizde bisikletler
bulduk biz. Yani Türkiye'deki Parlamentonun otoparkına, dışarıda bekleyen
araçların markasına bakın, cinsine bakın, onların üretildiği Almanya’daki
Parlamentoda bu kadar araç yok arkadaşlar, böyle lüks araç yok ve şoförler de
bu şekilde, arabada bu saatte içinde bekleyip arabaları çalıştırmıyor. O
akaryakıt kimden gidiyor? Bakın, burada vergiyi kuruşu kuruşuna toparlıyoruz.
Biz “Kaynakları nasıl toparlayabiliriz?” derken… 
Ve Sayın Grup
Başkan Vekili, yani sizden istirham ediyorum, Sayın Bostancı, şimdi, bir bakın.
Diyeceksiniz ki: “Ya, arkadaş, biz iktidardayız ama bu, Bakanlar Kurulunun
işidir.” Bu ses herhâlde Sayın Bakanımıza da gidiyor. Yani sizden istirham
ediyorum burada, birini gönderin, orada bekleyen araçların sürücüleri eğer
üşüyorsa Meclisin içerisine gelsinler, eğer üşümüyorsa boşu boşuna… Diyor ki:
“Bakan geldiği zaman, müsteşar geldiği zaman, genel müdür geldiği zaman bu
araçlara ısınmış bir vaziyette, eğer yazsa soğuk bir vaziyette aracına binmek
ister.” Bu israfa yazık, günahtır. Sizden rica ediyorum ve bu anlamda vergiyi
koyarken… 
Taşıt Kanunu ne
diyor? Efendim, 237 sayılı Taşıt Kanunu’na göre 1.6 motoru olan bir aracın
kullanılması lazım. Gidin, gayet rahat, dışarıda bakın, 237 sayılı Taşıt Kanunu
hükümleri uyarınca 1.6 şeklinde kamuya ait olan araç sayısını tek tük
bulursunuz. Genel kural 2000 ve üstü, lüks araçlar, 6 silindirli araçlar…
HAYDAR AKAR
(Kocaeli) – İtibar, itibar…
MAHMUT TANAL (Devamla)
- Bunun adı “itibar” diyor Sayın Haydar Bey, Kocaeli Milletvekilimiz. Yani
dışarıda para diye dolanıyoruz, borç içerisinde vatandaş, bunun adı itibar!
Arkadaşlar, gidin, kendi paranızla araçları alın, kendi araçlarınızla kendi
itibarınızı kazanın ama vatandaşın vergisiyle, toplanılan parayla itibar
kazanılmaz değerli arkadaşlar. Bu anlamda bu israfa son vermek lazım. Vergileri
sürekli artırıyorsunuz, israfı düşürün. Bu 237 sayılı Taşıt Kanunu’nda tabir
edilen 1.6 araçları kullanın. Bu Audi’lerden, BMW’lerden, Mercedes’lerden,
Jeep’lerden vazgeçin. Kendi şahsi paranız varsa bunu kullanın ama vatandaşın
vergisiyle, parasıyla caka satmayın değerli arkadaşlar. 
Teşekkür
ediyorum, saygılarımı sunarım. (CHP sıralarından alkışlar) 
BAŞKAN –
Teşekkür ederiz Sayın Tanal.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın
Kerestecioğlu, sisteme girmişsiniz. 
Buyurun.
V.- AÇIKLAMALAR (Devam)
24.- İstanbul Milletvekili Filiz Kerestecioğlu Demir’in, Freedom House’un
İnternette Özgürlük 2017 Raporu’na göre Türkiye’nin internet özgürlüğü alanında
hızla gerileyen ülkeler arasında yer aldığına ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, genel bir rutin içerisinde
gidiyoruz ama bazen hem vekillerimizin hem vatandaşlarımızın bazı konularda
bilgi sahibi olması da bizlerin görevi. Bugün yayınlanan bir iki rapor hakkında
bilgi vermek için söz aldım. Biliyorsunuz “Freedom House” yıllardır ülkelerin
demokrasi karnelerini değerlendiren, tarafsız ve güvenilir bir organizasyon.
Bugün Freedom House’un İnternette Özgürlük 2017 Raporu yayınlandı ve ilginç
aslında, Türkiye internet özgürlüğü alanında en büyük hızla gerileyen ülkeler
arasında yer alıyor ve geçen yıl 61’inci sıradaki Türkiye bugün 66’ncılığa düşmüş
durumda. 
Yine aynı
raporda ilginç bir tespit var. İnternette kendi vatandaşını kandıran ülkeler
hakkında yapılan...
(Mikrofon
otomatik cihaz tarafından kapatıldı) 
BAŞKAN –
Buyurun.
FİLİZ
KERESTECİOĞLU DEMİR (İstanbul) – ...haberde Venezuella, Filipinler ve
Türkiye’de kanaat şekillendiren orduların kurulduğu yazılıyor. Rapor, iktidarın
zararlı bulduğu, beğenmediği yayınları sansürlemesinin yanı sıra kendi
söylemini destekleyen kamuoyunu yaratmak için trollere başvurulduğunu söylüyor
yani Türkiye’de aslında bir miktar para da sanıyoruz ki bu trollere harcanıyor.
Aynı şekilde,
Hrant Dink Vakfının ve Hafıza Merkezinin yayınladığı raporlar var. Sadece Hrant
Dink Vakfının raporunda -kısaca söylemek istiyorum- 1.910 köşe yazısı ve haber
tespit ediliyor ulusal, etnik ve dinî grupları hedef alan ve nefret söylemi
içeren. Bunların başında da Suriyeliler, Yahudiler, Ermeniler, Hristiyanlar
gibi pek çok topluluk geliyor ve bunların hemen hiçbiri hakkında soruşturma
açılmıyor, biliyoruz ama maalesef, Cumhurbaşkanını eleştiren her yazı bir
davanın konusu oluyor.
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Bunları kamuoyunun bilgisine sunmak istedim.
Teşekkürler.
BAŞKAN –
Teşekkür ederiz Sayın Kerestecioğlu.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – 77’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
78’inci madde
üzerinde iki önerge vardır, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 78’inci
maddesinin aşağıdaki şekilde değiştirilmesini arz ve teklif ederiz.
 Musa Çam Bihlun
Tamaylıgil Utku Çakırözer
 İzmir İstanbul Eskişehir
 Lale Karabıyık Bülent
Kuşoğlu Kadim Durmaz
 Bursa Ankara Tokat
 Zekeriya Temizel Hayati
Tekin
 İzmir Samsun
MADDE
78- 6/11/2003 tarihli ve 5000 sayılı Türk Patent ve Marka Kurumu Kuruluş ve
Görevleri Hakkında Kanunun 3'üncü maddesinin birinci fıkrasına (k) bendinden
sonra gelmek üzere aşağıdaki bent ilave edilmiş ve mevcut (I) bendi (m) bendi
olarak değiştirilmiştir.
"l)
Bakanlar Kurulu kararı ile yurtiçinde veya yurtdışında şirket kurabilir,
kurulmuş şirketlere ortak olabilir.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet katılıyor mu?
EKONOMİ BAKANI NİHAT ZEYBEKCİ (Denizli) – Katılmıyoruz
Sayın Başkan.
BAŞKAN – Önerge üzerinde Samsun Milletvekili Sayın
Hayati Tekin konuşacaktır. 
Buyurun. (CHP sıralarından alkışlar)
HAYATİ TEKİN (Samsun) - Sayın Başkan, değerli
milletvekilleri; 502 sıra sayılı Kanun Tasarısı’nın 78’inci maddesine istinaden
grubum adına söz almış bulunuyorum. Yüce Meclisi saygıyla selamlarım. 
Konunun içeriği
06/11/2003 tarih ve 5000 sayılı Kanun’la kurulan Türk Patent ve Marka Kurumu
Kuruluş ve Görevleri Hakkında Kanun’a 78’inci maddeyle ne idiği belirsiz bir
şirketi kurma ve yurt dışında başka şirketlerle ortak olma hakkının verilmesinden
ibarettir. Burada en az bir de yurt içi, en az bir de yurt dışı ortaklıkla iki
şirket kurulmuş oluyor. Türk Patent Enstitüsü Başkanı Habip Asan Bey’in talebi
doğrultusunda böyle bir yetki isteniyor. Esas gerekçe olarak “Türkiye'de
değerleme konusunda ihtiyaç duyulan kapasite mevcut değil.” deniyor. Hatta
“Yurt dışı şirketle de ortak olabilir.” diye geniş yazılarak “İhtiyaç ve hızlı
hareket etme kabiliyetini artırarak sektörde ticarileşmenin önünün açılması
amaçlanmaktadır.” diye tabir ediliyor. Bu yetkiye istinaden bir şirket
kurulacak. Bu, gereklilik ve ihtiyaç olabilir, bunu kabul ediyorum fakat bu
kurulacak olan şirketin yönetim kurulu kaç kişiden oluşacak, kimlerden
oluşacak? Müdür ve müdür sonrası birimler ne olacak? Teknik ve bilimsel
kadronun akademik kariyeri ne olacak? Dünyayla iletişim açısından yabancı dil
seviyesi ne olacak? Görevlendirilecek elemanların iş deneyim ve tecrübeleri ne
olacak? Bu şirketin gelir kalemleri neler olacak? En önemlisi, mahkemeler başta
olmak üzere, sorumluluğu ne olacak? Tüm bu sorular cevapsız iken yetki
veriyoruz. Şu anda bu yetkiyi isteyen Bilim, Sanayi ve Teknoloji Bakanı ve bu
yetkiyi onaylayacak olan Meclis sorumlu davranmıyor diye düşünüyorum. Bizim
oralarda bir laf var, “Kâğıttan tayyare, selam söyle o yâre.” derler, altı bu
kadar boş. 
Keşke sadece
78’inci madde problem olsa. İsmi üzerinde, torba yasa, içinde olmayan yok.
Amaç, bütçeye yasal olarak ilave edilebilecek olan yüzde 5 artı yüzde 5’e
ilaveten yetmeyen bütçe açığını kapatmak; torba yasayla istenen, bütçe açığının
kapatılması. Bunu yaparken sadece vergiler yükseltilmiyor; meralar peşkeş
çekiliyor, organize sanayi üretimden koparılıp kiralık depolar hâline
getiriliyor. Hâlbuki organize sanayiler bu zamana kadar depoculukla,
kiracılıkla çok büyük mücadele etti. Bundan sonra üretimin düşeceği muhakkak. 
Torba yasayla
amaçlanan, torbaya para toplamak. Merak ediyorum, siz parayı ne yapacaksınız?
Haydi eskiden kamu ihalesi yapıyordunuz, şimdi yandaşlara yağlı ihalelerle
şehir hastaneleri veriyorsunuz. Bunlara para lazım değil, yap-işlet-devret!
Havaalanı yapıyorsunuz, yap-işlet-devret; yol, köprü yapıyorsunuz,
yap-işlet-devret! Müteahhit de Deli Dumrul gibi, geçenden 5 akçe alıyor,
geçmeyenden de 100 akçeyi siz, vatandaştan topladığınız vergilerle ödüyorsunuz.
Deli Dumrul’a da bu arada haksızlık etmeyelim, o zenginden alıp fakire
veriyordu, siz fakirden alıp zengine veriyorsunuz. 
Yine “Saraya
para lazım.” desek, bütçe şişkin, itibardan taviz yok. Damat Bey Bakan, her
şeyi devletten. Diğer damat, Katar hariç, satamadığı “drone”ları dolar bazında
satıyor Türk Silahlı Kuvvetlerine. Bilal Bey desek, gemileri İsrail
limanlarında yalnız Mavi Marmara mağdurları mahkemede. Maşallah, beyefendi
geldi yüzükle, gidiyor yüküyle!
“İyi ki
Cumhurbaşkanının 2 çocuğu daha yok.” derken başımıza bir de Binali Bey'in
çocukları çıktı. Kumardan mı, helalden mi kazandı bilmem ama mal varlığı çok,
vergi yok. Allah’ın hikmeti, tam da ek vergileri konuşurken, hatta sigara
kâğıdına dahi vergi istenirken kumar gelirlerine yani şans oyunlarına yüzde
10’dan yüzde 20’ye, kısacası yüzde 100 zam yaparken ilginç bir zamanlama oldu,
bu da sizin şanssızlığınız.
Son zamanlarda
başka bir konu da Merkez Bankasının kur tahmini, o da bu arada çok konuşuluyor,
o da delinin hatıra defteri gibi: Önce 3,54, tutmadı 3,72; tutmadı 3,86. Bugün
bakıyoruz, yine dolar tüm baskılara rağmen 3,86; öyleyse 1 Ocak 2018 olması
lazım. Tayyip Bey'in deyimiyle, tulumbada su bitmiş. 
2018’de yeni
torba yasalarla buluşmak üzere hepinize iyi günler diliyorum. Sağlıklı kalın.
(CHP sıralarından alkışlar) 
BAŞKAN –
Teşekkür ederiz Sayın Tekin.
MEHMET MUŞ
(İstanbul) – Sayın Başkanım…
BAŞKAN – Sayın
Muş…
MEHMET MUŞ
(İstanbul) – Sayın Cumhurbaşkanımıza burada, geçtiğimiz oturumlarda da
birleşimlerde de “Yüzükle geldi, yüküyle gidiyor.” gibi ağır, asla kabul
etmeyeceğimiz; Sayın Başbakanımıza da “Kumardan mı geldi, oradan mı geldi?”
gibi doğru olmayan ifadelerle sataşmada bulunmuştur. Bunu açıklamak için söz
istiyorum. 
BAŞKAN –
Buyurun.
IV.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Muş’un, Samsun Milletvekili Hayati
Tekin’in 502 sıra sayılı Kanun Tasarısı’nın 78’inci maddesiyle ilgili önerge
üzerinde yaptığı konuşması sırasında Adalet ve Kalkınma Partisi Genel Başkanına
ve AK PARTİ Grup Başkanına sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; burada, inanın, daha derli
toplu, bu kanunla alakalı bir eleştiri beklerdim. Geçtiğimiz birleşimlerde
farklı arkadaşlar bu iddiaları, ithamları ortaya attılar. Şimdi “Yüzükle geldi,
yüküyle gidiyor…” 
Sayın
Milletvekili, bana bakın, bunu ispatlayacaksınız, ne yükü varmış, ortaya
koyacaksınız; eğer koymazsanız siz bir müfterisiniz, yalancısınız. (AK PARTİ
sıralarından alkışlar) Siz “Çamur at, izi kalsın.” siyaseti güden, elinde bilgi
birikimi yetersiz olup da kanunu eleştiremeyecek durumda olan birisisiniz.
Meseleleri şahsileştirip şahsiyet üzerinden cellatlık yapan bir durumda
kalırsınız. Gelin, eleştirin, ispat edin, ortaya koyun. 
Bakın, üç gündür
söylüyorum: İstanbul’da 493 tane yeşil alan varmış, toplanma alanı varmış,
onların hepsini imara açmışız; şu 493 tanenin listesini getirin diyorum üç
gündür, liste yok; “Gönderdim.” “Gönderiyorum.” “Mail attım.” “Geliyor.”
İstanbul milletvekilleri getirecekmiş. Arkadaşlar, elinizde bir şey yoksa
konuşmayacaksınız, getireceksiniz. AFAD’a soruyorum liste var mı? Yok.
Büyükşehire soruyorum liste var mı? Yok. Beyefendiler bir yerden bulmuşlar ama
ortada herhangi bir şey yok. 
TÜRABİ KAYAN
(Kırklareli) – Beyefendi, İstanbul'da boş alan mı bıraktınız? Siz
konuşuyorsunuz hâlâ ya! 
MEHMET MUŞ
(Devamla) – Sayın Başbakanımızın da Sayın Cumhurbaşkanımızın da alnı aktır. Siz
bunlardan çok daha fazlasını 17-25 Aralıktan sonra söylediniz, grup
toplantılarınızda duvarlara yansıttınız. Az önce de söyledim –sabahleyin-
milletten yediğiniz şamarın sesi Edirne’den Kars’a kadar çınladı ama hâlâ
akıllanmadınız, hâlâ aynı boş işlerin peşinde koşuyorsunuz. Lütfen, daha
itibarlı siyaset yapın. Eğer eleştirecekseniz, eğer bir şeyler söyleyecekseniz,
buyurun, tasarı burada, ne söyleyecekseniz söyleyin ama olmayan şeyler
üzerinden itibar cellatlığı lütfen yapmayın. Buna bir son verin, bu doğru bir
şey değil. Bu şekilde, olduğunuz yerde sayarsınız, ilelebet ana muhalefet
olarak devam edersiniz. Korkarım o özelliğinizi de yakında kaybedeceksiniz.
Teşekkür ederim.
(AK PARTİ sıralarından alkışlar) 
HAYDAR AKAR
(Kocaeli) – Sayın Başkan…
HAYATİ TEKİN
(Samsun) – Sayın Başkan…
BAŞKAN – Sayın
Tekin… Sayın Akar…
HAYDAR AKAR
(Kocaeli) – Sayın Tekin cevap verecek.
BAŞKAN – Sayın
Tekin, buyurun.
HAYATİ TEKİN
(Samsun) – Efendim, düzgün bilgi vermemekle madde üzerinde ve itham etmekle
suçladı beni, cevap vermek istiyorum. 
BAŞKAN –
Buyurun. (CHP sıralarından alkışlar) 
5.- Samsun Milletvekili Hayati Tekin’in, İstanbul Milletvekili Mehmet
Muş’un sataşma nedeniyle yaptığı konuşması sırasında şahsına sataşması
nedeniyle konuşması
HAYATİ TEKİN
(Samsun) – Değerli arkadaşlar, Sayın Muş, “Benim yüzüğümden başka bir şeyim
varsa bilin ki ben malı götürdüm." diyen ben değildim. 
MEHMET MUŞ
(İstanbul) – Ya, neyi var, ortaya koyun.
HAYATİ TEKİN
(Devamla) – Bugün, villa kolonilerini… Seneler önce Sayın Kılıçdaroğlu’nun 350
liralık gömleğini görürken kendiniz villa kolonilerini görmediniz, vakıfları
görmediniz, vakıflarda olan paraları da görmediniz, gemileri de gemicikleri de
görmediniz. Öyleyse, bugün dünyada belki de ilk 5’e, ilk 15’e giren, o zamanın
Başbakanını, bugünün Cumhurbaşkanını da görmezsiniz. 
MEHMET MUŞ
(İstanbul) – Ya, şu ilk 15’te… Listeyi çıkartın, çıkartın şu listeyi. Çıkartın
şu meseleyi.
HAYATİ TEKİN
(Devamla) – Gelelim kumar meselesine. Kumarda benim oğlum yakalanmadı dünyanın
bilmem bir ucunda. 
Buraya yeni
önerge getiriyoruz, yakında gelecek.
MEHMET MUŞ
(İstanbul) – Getirin, getirin.
HAYATİ TEKİN
(Devamla) – Burada vergiyi kaçıran bir insan, maalesef, benim çoluk çocuğumun
geleceğini de etkileyecek olan bir Başbakanlığı sürdürüyor. Elbette ki sizlerin
söyleyemediğini, aklınızdan geçip de söyleyemediğini biz söyleyeceğiz.
Soruyorum size…
TAMER DAĞLI
(Adana) – Yalan söylemeyeceksin ama.
HAYATİ TEKİN
(Devamla) – Aferin, yalan söylemeyeceğiz.
İktidar görevini
de yapmıyorsunuz siz, muhalefet görevini de bence yapamazsınız. Bize diyorsunuz
ki “Muhalefetten düşersiniz.” Düşünelim, Kılıçdaroğlu’nun çocukları olsaydı o
villa kolonilerini olan, düşünelim eğer Kılıçdaroğlu’nun çocukları o vergileri
kaçırmış olsaydı, demek ki siz susacaktınız, hiç sesiniz çıkmayacaktı öyle mi? 
MEHMET MUŞ
(İstanbul) – Hangi koloniler? Sayın Milletvekili, daha açık konuşun, ne
kolonileri?
HAYATİ TEKİN (Devamla)
– Muhalefet de yapmayacaktınız öyleyse siz. Bari, bırakın da sizin
söyleyemediklerinizi, sizin çoluk çocuğunuzun hakkını biz de savunalım, biz de
söyleyelim. 
Teşekkür ederim.
(CHP sıralarından “Bravo” sesleri, alkışlar) 
TAMER DAĞLI
(Adana) – Yalan söyleme ama, yalan söyleme.
HAYATİ TEKİN
(Samsun) – Hayır, yalan yok. 
MEHMET MUŞ
(İstanbul) – Efendim, şu “Dünyanın 10’uncu, 15’inci zenginidir…” ispatını
getirin şuraya, bir görelim. Nasılmış 10’uncu, 15’inci zengini, bir getirin
şunu. Hangi rakama göre, hangi sıralamaya göre? Bir getirin, görelim şunu.
Getirmeyen müfteridir. 
HAYATİ TEKİN
(Samsun) – O zaman kayıtlara geçsin diye söylüyorum: Bana getirsinler MİT’in en
önce byLock listesini, yarısını dersem hadi fazla, üçte 1’inin AK PARTİ’li
olduğunu göreceğim.
MUSTAFA ELİTAŞ
(Kayseri) – Terbiyesizlik yapma! Yalan söyleme! Aşağılıklaşma!
MEHMET MUŞ
(İstanbul) – İspatlamayan müfteridir.
TAMER DAĞLI
(Adana) – Yalan üstüne yalan söylüyorsun ya! Bir yalanını ispatlamadan yeni bir
yalan söylüyorsun.
HAYATİ TEKİN
(Samsun) – Müfettişleri versinler bana, ben de o malların nereden geldiğini
göreceğim. 
BAŞKAN – Tamam
Sayın Tekin.
HAYATİ
TEKİN (Samsun) – Ve biliyorum ki on beş yıllık ilk 2 binin zengin listesini
alsam, on dakikada işaretlerim onları. 
BAŞKAN
– Teşekkür ederiz.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
– Sayın milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 78’inci maddesinde yer alan “yurt
içinde veya yurt dışında” ibaresinin “yurt içinde ve yurt dışında” şeklinde
değiştirilmesini arz ve teklif ederiz. 
 Filiz Kerestecioğlu Demir  Mahmut
Toğrul  Meral Danış Beştaş
 İstanbul  Gaziantep
 Adana
 Erol Dora  Nihat
Akdoğan  Mahmut Celadet Gaydalı
 Mardin  Hakkâri
 Bitlis
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Başkanım.
BAŞKAN
– Hükûmet katılıyor mu?
EKONOMİ
BAKANI NİHAT ZEYBEKCİ (Denizli) – Katılmıyoruz Sayın Başkan. 
BAŞKAN
– Önerge üzerinde Hakkâri Milletvekili Sayın Nihat Akdoğan, buyurun. (HDP
sıralarından alkışlar) 
NİHAT
AKDOĞAN (Hakkâri) – Sayın Başkan, değerli milletvekilleri ve içeride rehin
tutulan Değerli Eş Genel Başkanım, değerli vekil arkadaşlarım; hepinizi
saygıyla selamlıyorum. 
Değerli
arkadaşlar, bugün, Anayasa Mahkemesi, daha önce verdiği içtihat kararıyla ters
düşen bir karar verdi. Anayasa mahkemeleri, içinden geçilen sürece ilişkin ve
kişiye göre hareket etmemeli, edemez. Bu, eşitlik durumunu da ortadan
kaldırmaktadır. Anayasa Mahkemesi, bu kararıyla birlikte “Vekiller
tutuklanabilir, ifade özgürlüğünü tanımıyorum. Aynı zamanda, bizim için
bunların hiçbirinin bir anlamı da yoktur. Serbest seçim hakkını da tanımıyoruz.”
anlamında bir karar vermiştir. Dolayısıyla Anayasa Mahkemesi siyasi iktidarın
talebi doğrultusunda hareket etmiştir, kendi saygınlığına büyük bir darbe
vurmuştur. Bizler Halkların Demokratik Partisi olarak demokratik mücadelemize
devam edeceğimizi hepsinin de bilmesini isteriz. 
Değerli
arkadaşlar, özellikle, Türkiye’de, AKP’yle birlikte kutsal değerlere yönelik
bir saldırı var. İnsanlar hayatını kaybediyor, insanların defnedilmesine
ilişkin, o insanların defin işlemlerine bile karışılıyor. Çocuklarını mezarlara
veren insanların mezar taşlarına saldırılıyor.
Bakın,
24 Kasım var önümüzde. Bir öğretmenden bahsetmek istiyorum. IŞİD’in 20 Temmuz
2015’te Suruç’ta yaptığı canlı bomba patlamasında Süleyman Aksu adlı hocamız
hayatını kaybetti. Süleyman hocanın defin işlemlerinde iktidarınızın bölgedeki
mülki amirleri tarafından zor şartlar çıkarıldı önlerine yani bunu yaparken
bile çok zorlandılar. Ve annesinin kurduğu cümle vardır: “Yapılanlar, IŞİD’in
yaptığı az görülecek ki oğlumu zor şartlarda toprağa verdim.” 
Neydi
peki, Süleyman hoca hangi durumda… Kobanili çocuklarla dayanışmak için Suruç’a
gitmişti. 
“Ben
oğlumu zor şartlarda okula götürdüm, okuttum, bir seviyeye geldi. Ondan sonra
–bu cümlelerin hiçbir tanesi bana ait değildir- ben bir ev yaptım çocuğumun maaşıyla.
AKP geldi o evi bir kibrit çöpüyle yaktı.” 2016’da bu yapıldı. Daha sonra
Süleyman hoca Suruç’ta hayatını kaybediyor. Onun arkadaşları ve öğrencileri ona
bir mezar, bir anıt yaptırıyor. Ve o anıta -sosyal medyaya da bakın- üç defa
saldırıldı. 
Neden
insanların kutsal değerleriyle oynuyorsunuz? Neden o annelerin yüreklerine
ateşi bir kez daha düşürüyorsunuz? Bu kadar mı insanlıktan, insanlık
değerlerinden uzaklaştık? Yani bu ülkede sizin dışınızda, AKP’nin dışında hiç
kimsenin yaşamaya hakkı yok mu? Adaletse sadece sizin için mi geçerli olacak?
Demokrasiyse sadece size ait mi olacak? Neden toplumun içerisine bu kadar büyük
nefret tohumlarını ekiyorsunuz ki Irak’taki, İran’daki depremde, sizin “yeni
nesil” dediğiniz bir hastane müdürü bile asla sarf etmemesi gereken bir cümleyi
kullanıyor, “Hazır deprem olmuşken herkes gebersin, gebersinler de onlardan
kurtulalım.” diyor. Bugün toplumu getirdiğiniz nokta itibarıyla biz bu
durumdayız. O nedenle, yargı da karar verirken bağımsız değildir; mülki amir de
–Hakkâri’de, başka bir yerde- karar verirken AKP Hükûmetine bakmadan kararını
veremiyor. 
Dolayısıyla
değerli arkadaşlar, zor bir süreçten geçerken önümüzdeki süreçte herkesin de
bir hesabının olacağını bilmesini isteriz. Sizden önce de siyasi partiler bu ülkede
egemen oldu, iktidar oldu ama yaptıkları yanlarına kâr kalmadı, sizlerin de
yanına kâr kalmayacağını bilmenizi isterim. 
Saygıyla
Genel Kurulu selamlıyorum. (HDP sıralarından alkışlar) 
BAŞKAN
– Teşekkür ederiz Sayın Akdoğan. 
MEHMET
NACİ BOSTANCI (Amasya) – Sayın Başkan…
BAŞKAN
- Sayın Bostancı…
MEHMET
NACİ BOSTANCI (Amasya) – Sayın Başkanım, “Kin ve nefret tohumları ektiniz
Süleymaniye üzerinden.” Bir örnek vererek…
NİHAT
AKDOĞAN (Hakkâri) – “Süleymaniye” değil, “Süleyman hoca” dedim. 
MEHMET
NACİ BOSTANCI (Amasya) – Süleyman hoca bir örnek… Yaşanan depremle ilgili bir
örnek vererek buradan bize bir sataşmada bulunmuştur. 
BAŞKAN
– Buyurun Sayın Bostancı. (AK PARTİ sıralarından alkışlar) 
IV.- SATAŞMALARA İLİŞKİN KONUŞMALAR (Devam)
6.- Amasya Milletvekili Mehmet Naci Bostancı’nın, Hakkâri Milletvekili
Nihat Akdoğan’ın 502 sıra sayılı Kanun Tasarısı’nın 78’inci maddesiyle ilgili
önerge üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; bu ülkede, kin ve
nefret tohumlarını atan, kin ve nefret tohumlarını körükleyen, insanlar
birbirine karşı düşman olsun diye kan döken, vahşet yapan bir terör örgütü var;
PKK. 
NİHAT
AKDOĞAN (Hakkâri) – Benim bahsettiğim, IŞİD’in katlettiği bir öğretmen. 
MEHMET
NACİ BOSTANCI (Devamla) – 1984’ten bu yana, dağlara çıkartarak Kürt çocuklarını
öldürüp Kürtleri kışkırtan, Türk çocuklarını öldürüp Türkleri kışkırtan, bunun
üzerinden kimlikler uyansın ve insanlar birbirine karşı düşman olsun
stratejisiyle kendince bir siyasal yol almaya çalışan bir örgüt var. Bu
topraklarda Kürt olsun, Türk olsun, kin ve nefrete, halkların birbirine karşı
düşmanlığına ses çıkartacak olanların herhâlde ilk kınayacakları, ilk karşı olacakları,
hasım belleyecekleri örgüt PKK’dır. (AK PARTİ sıralarından alkışlar) 
LEZGİN BOTAN
(Van) – Ne alaka?
MEHMET NACİ
BOSTANCI (Devamla) – Yaşanan deprem dolayısıyla oraya ilk giden Türkiye
Cumhuriyeti’nin uçağı oldu, yardımları oldu.
ENGİN ÖZKOÇ
(Sakarya) – İlk giden Cumhuriyet Halk Partisi oldu.
LEZGİN BOTAN
(Van) – Ya Süleymaniye değil, Süleyman hoca. Ne alaka? Süleyman hocayı
anlatıyoruz Sayın Bostancı. Süleyman hoca bir öğretmendi, IŞİD öldürdü. IŞİD’i
mi savunuyorsun? Ne çarpıtıyorsun? 
MEHMET NACİ BOSTANCI
(Devamla) – Yani hiçbir… Bırakın onu, depremi bırakın, Suriye’de kan dökülüyor,
insanlar, Kürt, Arap, Türkmen bu ülkeye gelip sığındılar. Türkiye
Cumhuriyeti’nin mazlumluğa ve mağdurluğa bakışı bütün insanları kucaklayan bir
tavır üzerine şekillenmiştir. Ama eğer derdiniz etnik kimlik üzerinden bir
kışkırtıcılıkla siyaset yapmak ise her vesileyi nasıl ben buradan hasımlık
üzerinden okur ve bunun kışkırtıcılığı olarak yaparım şeklindeki bir akılla
konuşursunuz. 
Bunu şiddetle
kınıyorum. Saygılarımla. (AK PARTİ sıralarından alkışlar) 
BAŞKAN –
Teşekkürler Sayın Bostancı.
FİLİZ
KERESTECİOĞLU DEMİR (İstanbul) – Şimdi, hatip bağlamdan kopararak aslında,
sanıyoruz hatibimizin söylediklerini anlamadı ama onun dışında “Niyetiniz etnik
kışkırtıcılık yapmaksa...” diyerek sataşmada bulundu. Söz istiyoruz.
MUSTAFA ELİTAŞ
(Kayseri) – Sayın Başkan, PKK terör örgütünü eleştiriyor Sayın Bostancı,
yaptığı o.
BAŞKAN – Tamam,
buyurun Sayın Akdoğan.
LEZGİN BOTAN
(Van) – Süleyman hocayı IŞİD öldürdü. Depremle ne alakası var Allah aşkına?
BAŞKAN - Sayın
Botan, Sayın Akdoğan’ı kürsüye davet ettim, lütfen dinleyelim.
7.- Hakkâri Milletvekili Nihat Akdoğan’ın, Amasya Milletvekili Mehmet
Naci Bostancı’nın sataşma nedeniyle yaptığı konuşması sırasında şahsına ve
Halkların Demokratik Partisine sataşması nedeniyle konuşması
NİHAT AKDOĞAN
(Hakkâri) – Sayın Başkan, benim bahsettiğim Süleymaniye değil, benim
bahsettiğim 20 Temmuz 2015’te DAİŞ’in Suruç’ta katlettiği Süleyman hoca;
devletin resmî görevlisi ve bunun mezarına üç defa saldırı yapıldı.
Kaymakamınıza sorun, şu anda oraya kayyum olarak atadığınıza sorun; bu saldırı
yapıldı mı, yapılmadı mı? O annenin yüreğine ateş düşürmeye hakkınız var mı,
yok mu? Şimdi, kalkıp durumu Süleymaniye’ye götürüyorsunuz. Elbette, yakın
komşunuzdur, binlerce, milyonlarca akrabaları var burada, yardım edeceksiniz,
onlar da edecekler ama etmeden önce toplumu getirdiğiniz noktayı da bir görün.
Bir hastanede birim amiri olan kadın bir halk için “Bırakın gebersinler.”
diyor. Bunun neresinde ırkçılık var, benim söylediğimde? Ve bunu söylediğimizde
Süleymaniye’ye… Elbette ki oradaki… Biz Türkiye'nin bu tarafa kaymasını
istemiyoruz. Bunu söylerken de Süleymaniye anlamını çıkartıyorsunuz.
Sayın Bostancı,
gerçekten de o annenin, o babanın yaşadığı acıyı hepimizin içimizde,
derinliklerine kadar yaşaması gerekiyordu, sadece bunu belirtmek istedim. Etnik
milliyetçilikten kim medet umuyor, ortadadır. 
Saygılar. (HDP
sıralarından alkışlar)
BAŞKAN –
Teşekkürler Sayın Akdoğan. 
MEHMET NACİ
BOSTANCI (Amasya) – Sayın Başkanım…
BAŞKAN – Sayın
Bostancı…
MEHMET NACİ
BOSTANCI (Amasya) – Kayıtlara geçsin: Suruç’ta yaşanan olaya ilişkin AK
PARTİ’nin, iktidarın orada insanlarımızın kaybı dolayısıyla dile getirdikleri
ifadeler ortadadır. Densizin birisi çıkmış, konuşmuş. Bunu genelleştirip bu
ülkede insanların birbirlerine karşı bakışına bir veri olarak koymak yerine, bu
ülkede kardeşliği destekleyen sayısız veri varken onları da bunun yanına koyup
densizliğe karşı bu halkın had bildirimini ifade etse sözleri başım gözüm
üstüne. 
DİRAYET TAŞDEMİR
(Ağrı) – Biz mezardan söz ediyoruz, mezardan. 
MEHMET NACİ
BOSTANCI (Amasya) – Ama sadece bunun üzerine konuşursanız bu da haklı bir tepki
doğurur. 
Teşekkür
ediyorum.
BAŞKAN – Peki,
teşekkür ederiz Sayın Bostancı.
FİLİZ
KERESTECİOĞLU DEMİR (İstanbul) – Sayın Başkan, sadece kayda geçsin diye…
BAŞKAN –
Buyurun. 
FİLİZ
KERESTECİOĞLU DEMİR (İstanbul) – Sayın Bostancı yine, sanıyorum, yanlış anladı
mevzuyu. Suruç’ta herhangi bir bombayla katledilen insanlardan bahsetmedi,
sadece IŞİD’in saldırısıyla ölen bir öğretmenden ve onun mezarına yapılan
saldırıdan söz etti. 
BAŞKAN – Peki,
kayıtlara geçti. 
Teşekkür
ediyoruz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
79’uncu madde
üzerinde iki önerge vardır. Önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 79’uncu maddesinde yer alan “elektronik
ortamda gerçekleştirilebilir.” ibaresinin “elektronik ortamda
gerçekleştirilir.” şeklinde değiştirilmesini arz ve teklif ederiz.
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Erol Dora Mahmut
Celadet Gaydalı Dirayet Taşdemir
 Mardin Bitlis Ağrı
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN – Hükûmet
katılıyor mu?
EKONOMİ BAKANI
NİHAT ZEYBEKCİ (Denizli) – Katılmıyoruz Sayın Başkan.
BAŞKAN – Önerge
üzerinde Ağrı Milletvekili Sayın Dirayet Taşdemir...
Buyurun. (HDP
sıralarından alkışlar)
DİRAYET TAŞDEMİR
(Ağrı) – Sayın Başkan, değerli milletvekilleri; bir kez daha Genel Kurulu
saygıyla selamlıyorum.
Bugün Ahmet
Kaya’nın vefatının 17’nci yılı, kendisini bir kez daha burada saygıyla anmak
istiyorum. 
Ahmet Kaya
sadece ana dilinde türkü söylemek istediği için linç edildi, sürgüne yollandı.
Ama maalesef -aradan on yedi yıl geçti- hâlâ bugün, mevcut olan tabloda pek bir
şeyin değişmediğine, linç kültürünün hâlâ çok sıcak ve ayakta tutulmaya
çalışıldığına tanıklık ediyoruz. 
Bu linç ve
sürgün siyasetiyle bir de rehin alma siyaseti devreye girdi. Ben de buradan bir
kez daha, cezaevinde olan eş genel başkanlarımıza, milletvekillerimize,
belediye eş başkanlarımıza selam ve saygılarımı da iletmek istiyorum.
Değerli
arkadaşlar, AKP siyasetinin geldiği noktayı AKP’nin kendisiyle muhalefetinde
izliyoruz. Artık, mesele muhalefete yönelik baskıyı aştı. Öyle politikalar
üretiliyor, öyle şeyler söyleniyor ki biz itiraz ettiğimizde verilen yanıtlarla
aslında kendi kendinizi eleştiriyorsunuz. “Ben halkçıyım.” diyerek iktidar
olabilen, şimdi dünyadaki bütün diktatörlük örneklerinin izlediği seyri takip
ederek “Halk benim.” diyor. Siyaset dedikleri şey toplumun istilasından ibaret.

Nüfusun
yarısının kendi seçtiği belediye eş başkanıyla yönetilmediği, geçin siyasi
partileri, halkların terörize edildiği, insanların birbiriyle konuşurken bile
tedirgin hâle geldiği bir ülke, siyasetsizleşmenin göstergesidir. Çünkü siyaset
tam tersine isteklerin nasıl ortaklaşacağını, birlikte yaşamın nasıl
kurulacağını konuşmak demektir, bu yoksa siyaset de yok demektir.
Türkiye’de çok
önceleri de bilirsiniz ki halk ve vatandaş arasında aslında elitist bir ayrım
vardı ama maalesef, bugün, artık muhalefet eden, zulme karşı baş kaldıran, AKP
politikalarına itiraz eden herkes halk olmamak, terörist olmakla suçlanıyor.
Ama sanıyor musunuz ki önünüze geleni terörist ilan etmek sizi de kurtaracak?
Bakın, “Ben daha az teröristim.” yarışında olan metaller yoruldu. Aslında bu
durumu çok iyi ifade eden bir film repliği geldi aklıma, film aslında
günümüzdeki örneklerle de çok iyi örtüşüyor, filmde şöyle söylüyor, diyor ki:
“Mars’tan küçük yeşil adamlar inse hepiniz küçük yeşil adamlardan olursunuz.”
Aslında bugünkü siyasete tıpatıp da uyan bir örnek. Bu politikalar her yönüyle
kaybetmeye mahkûm çünkü AKP ilk dönemlerde kendisini eleştirenlerin bir kısmına
statü ve konfor dağıtarak iktidar olmuş bir partidir ve şimdi, bu güç ve statü
gittiğinde kendisini var eden bütün bu yapılar başka bir güç arayışı için köşe
bucak kaçışıyor. Aslında “Bu tasfiye operasyonlarıyla, bu rehin alma
politikalarıyla HDP’yi çözeriz.”le başlayanların bugün kendisi çözülme
aşamasında. 
İktidar,
mezarlıkların girişinde yer alan “Her canlı bir gün ölümü tadacaktır.”
ifadesini kendine siyasi rota edinmiş görünüyor; “Her Türkiye vatandaşı bir gün
gözaltı ve tutuklamayı tadacaktır.” diyerek herkese gözdağı vermeye çalışıyor.
Artık, Türkiye’de birlikte yaşam değil, neredeyse yaşama mücadelesi, öldüğünde
de gömülme mücadelesi veriliyor. AKP’ye itaati, köleliği “sadakat” adı altında
meşrulaştıranlar bilsin ki itaatsizlik imkânının olmadığı bir yerde itaatin de
meşruiyeti yoktur. AKP Genel Başkanı geçenlerde “Maalesef, dünyada adalet yok.
Haklı olanın güçlü olduğu değil, güçlü olanın haklı olduğu bir dünya, böyle bir
dünyayı kabullenmek mümkün değil.” demişti. AKP bu dünyayı kabullenmiyorsa
değişime önce kendinden başlamalı, adaleti kirli oyunlardan kurtarmalıdır.
AKP’nin mutsuzluk, kıyım, çatışma üzerine inşa ettiği şeye siyaset değil savaş
deniyor. Açıkçası, bugün hem kendisiyle hem ülkenin bir bütünüyle bir savaş
yürütülüyor. Bu, metallerin yorulduğu AKP zaman aşımına uğradı ama birlikte
yaşama iradesi zaman aşımına uğramıyor; insanlar sindi sanmayın, insanlar
direnerek mücadele ediyor. Bizler, dün olduğu gibi bugün de yarın da bu
mücadeleyi yükseltmeye devam edeceğiz. Binalarımızın yakılması, vekillerimizin
tutuklanması, özgür basının susturulması, demokratik kitle örgütlerinin
kapatılması, muhalefetin ne kadar baskı altında olduğunu gösteriyor, doğrudur
ama daha çok sizin diktatörlüğünüzün kaydı olarak tarihe geçtiğini de ifade
etmek isterim. 
Bir kez daha
Genel Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ederiz Sayın Taşdemir.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 79’uncu
maddesinin aşağıdaki şekilde değiştirilmesini arz ve teklif ederiz.
 Musa Çam Bülent
Kuşoğlu Zekeriya Temizel
 İzmir Ankara İzmir
 Bihlun Tamaylıgil Utku
Çakırözer Lale Karabıyık
 İstanbul Eskişehir Bursa
 Kadim Durmaz Ömer
Fethi Gürer
 Tokat Niğde
MADDE 79-
10/12/2003 tarihli ve 5018 sayılı Kamu Mali Yönetimi ve Kontrol Kanunu’na
aşağıdaki ek madde ilave edilmiştir.
"EK MADDE
4- Bu Kanun kapsamında yer alan tüm iş ve işlemler elektronik ortamda
gerçekleştirilebilir.
Bu maddenin
uygulanması ile ilgili olarak Maliye Bakanlığı;
a) Defter,
kayıt, belge ve benzeri içeriklerin elektronik ortamda oluşturulması,
kaydedilmesi, iletilmesi, muhafaza ve ibrazına ilişkin usul ve esasları
belirlemeye,
b) Elektronik
ortamda gerçekleştirilen işlemlerin kaynağı, bütünlüğü, gizliliği ve
güvenliğinin sağlanmasına yönelik sertifika altyapısı oluşturmaya veya mevcut
olan altyapıları kullanmaya,
c) İlgili bilişim
sistemlerine yönelik her türlü birlikte işlerlik standartlarına ilişkin usul ve
esasları belirlemeye, yetkilidir.
Maliye
Bakanlığı, bu madde kapsamında yapacağı belirlemelerde Sayıştayın uygun
görüşünü alır.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN – Hükûmet
katılıyor mu?
EKONOMİ BAKANI
NİHAT ZEYBEKCİ (Denizli) – Katılmıyoruz Başkan.
BAŞKAN – Önerge
üzerinde Niğde Milletvekili Sayın Ömer Fethi Gürer. (CHP sıralarından alkışlar)

Buyurun.
ÖMER FETHİ GÜRER
(Niğde) – Sayın Başkan, değerli milletvekilleri; bu hafta içinde Tüm Emekliler
Derneği, bugün de Emekliler Sendikasının temsilcileri ziyarete geldiler. Bir
yıl boyunca emeklilerin lehine bir düzenleme yapılmadığı gibi, emeklilere
verilen ücret artışları, maaşlarındaki artış da ne yazık ki yıl içindeki
zamlarla eridi. Torba yasalar peşi sıra geldi ama emeklinin taleplerine yönelik
maddeler bunların içinde yer almadı.
2018 yılı bütçe
görüşmeleri Komisyonda devam ediyor, orada da emekliler için olumlu söz
edilebilecek bir gelişme yok. Bildiğiniz gibi emekliler açlık sınırının altında
bir gelirle yaşıyorlar, önemli bölümü yokluk sınırının altında bir gelire
sahip. Çoğu yerde emekliler -özellikle de büyük kentlerde- akşam pazar yerleri
dağılırken pazara gitmek zorunda kalıyorlar çünkü orada, o saatte esnafın
yapacağı 5-10 kuruş indirime ihtiyaç duyuyorlar. Bayramlarda emekliler
torunlarına harçlık verecek parayı artı değer olarak elde edemedikleri için
sıkıntı içindeler. 
Bunun yanında,
emeklilerden ilaçta katkı payının kaldırılması için bir kanun teklifi verdim;
umarım, dilerim bu değerlendirilir. Böylece, kamu ve özel hastane ayrımı
yapılmaksızın emeklilerden muayene ücreti, ilave ücret ve ilaç katkı bedeli
alınmaz. 
Keza, 2000
yılından önceki emekliler için intibak düzenlemesi yapıldı, 2000 yılından sonra
emekli olanlar için bu düzenleme yapılmadığından 2000 yılından sonra emekli
olanlar mağdur durumda. Bununla ilgili de bir kanun teklifi verdim. Bunun da
değerlendirilmesiyle emeklilerin ilaçta katkı payı ve intibakla ilgili
beklentileri karşılanmış olacak.
Arkadaşlar,
yaşam sonlanmadan önce her canlı emeklilik yani yaşlılık sürecine eriyor. O
anlamda, sosyal yaşam alanlarının geliştirilmesinin, onlar için yapacaklarımızın
yasal anlamda düzenlenmesinin bir yerde geleceğimizin de şekillenmesinde
hepimize düşen önemli bir görev olduğunu düşünüyorum. 
Ne yazık ki
emekli sendikalarının varlığı yasal anlamda olanaklı kılınmadı. Ne var ki
özellikle toplu iş sözleşme görüşmelerinin yapıldığı, memur sendikalarının
olduğu toplantılarda emeklilerin de temsilcilerinin yer alması ve burada
emeklilerin de söz sahibi olmasının önündeki engel yasal düzenleme yapılarak
kaldırılabilir. 
Bunun yanında,
emeklilikte yaşa takılanlar var. Prim gün sayısını doldurdukları hâlde, süre
içinde ödedikleri prim karşılığı emekliliği hak etmelerine rağmen, çıkarılan
kanun nedeniyle yaş beklenmesiyle ücretlerini alamıyorlar ve mağduriyet
içindeler. Emekli olduktan sonra çoğu, özellikle yüzde 30’luk bir kesim
çalışmak zorunda kalıyor ama emekli olmuş, emekliliği hak etmişler yaş için
bekletilerek mağdur ediliyor. Bu mağduriyetin de artık sonlandırılması
gerekiyor. Emeklilikte yaşa takılanların sizlere de ulaştığını düşündüğüm
seslerinin dikkate alınması ve bunların sorunlarını olumlu yönde çözecek bir
düzenlemenin yapılmasını yüce Meclisten bekliyorum. Bununla ilgili de kanun
teklifi verdim. Bunun da Meclisimize getirilmesiyle emeklilerin üç konudaki
beklentisinin karşılanacağını düşünüyorum. 
Ülkemizde adil bir
vergi sisteminin olmayışı, bunun yanında temel tüketim harcamaları ve hizmet
alımından alınan dolaylı vergilerin yüksek olması, kayıt dışı ekonominin kayıt
altına alınamaması, bütçede işçi, esnaf, çiftçi, dar gelirlilere verilmesi
gerekenlerin de bir yerde önünü kesiyor. Kayıt dışının kayıt içine alınmasıyla
açık olarak gösterilen alanlardaki sorunlar aşılabilir. Yani Hükûmetin, aslında
yapması gerekli olanı yapmayarak bunun bedelini emekliye, işçiye, çiftçiye,
köylüye, esnafa, dar gelirliye ödettirme anlayışından vazgeçmesi gerekiyor.
Yakaladığından vergi alan, bulduğuna zam yapan anlayış yerine, kayıt dışının
mutlaka kayıt içine gelmesini sağlayacak düzenlemeler de ihtiyaç. 
Bu
anlamda, Hükûmetin son dönemlerde… 
(Mikrofon
otomatik cihaz tarafından kapatıldı)
ÖMER
FETHİ GÜRER (Devamla) - …oluşan zamlar karşısında memura ve işçiye vermiş
olduğu enflasyonun altındaki zamlar da eridiği için enflasyonun karşılığı zam
verilmesini emekli de işçi de memur da bekliyor. Bunu da talep ederek hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Gürer. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime
yarım saat ara veriyorum. 
Kapanma Saati:20.01
ONUNCU OTURUM
Açılma Saati: 20.33
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 24’üncü Birleşiminin Onuncu Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
80’inci madde
üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 80’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Meral
Danış Beştaş Mahmut Toğrul
 İstanbul Adana Gaziantep
 Erol Dora Mahmut
Celadet Gaydalı Mithat Sancar
 Mardin Bitlis Mardin
 Saadet Becerekli
 Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Batman Milletvekili Sayın Saadet Becerekli.
Buyurun. (HDP
sıralarından alkışlar)
SAADET BECEREKLİ
(Batman) – Teşekkürler Sayın Başkan.
Sayın Başkan,
değerli milletvekilleri; hepinizi saygıyla selamlarken aynı zamanda
cezaevlerinde rehin tutulan eş genel başkanlarımızı ve sevgili milletvekili
arkadaşlarımızı da selamlıyorum.
Anayasa
Mahkemesinin bugün tutuklu milletvekillerimizle ilgili verdiği kararın seçme ve
seçilme hakkına karşı evrensel hukuk değerlerinin, evrensel insan haklarının ihlali
olduğunu bilmek gerekiyor ve daha önce verdiği kararını da ihlal ederek
Halkların Demokratik Partisine, akademisyenlere, gazetecilere ve kısacası tüm
muhalif duruşlara düşman hukuku uygulanıyor âdeta. Bilinmelidir ki demokratik
hak taleplerimiz ve mücadelemiz ne olursa olsun her şeye karşın sürecektir. 
Sayın
milletvekilleri, ne yazık ki devleti yönetenler ekonomiye inanılmaz bir
savurganlık zihniyetiyle yaklaşıyor. O kadar gereksiz harcamalar yapıyorlar ki
bütçe açık veriyor telaşına giriyorlar sonradan. Harcamaları kısmak yerine bu
açığı kapatmak için yeni vergiler, vergi zamları işçi, emekçi ve dar gelirlinin
üstüne yığılıyor ne yazık ki. 
Bakın,
aslında bu ekonomik krizin, darboğazın sebebi savaş politikaları ve aşırı
güvenlikçi politikalardır. İçeride Kürtlerle 2013’teki barış konseptinin terk
edilmesi, dışta iflas eden Suriye politikalarıyla ortaya konulan stratejik
çöküntüdür asıl nedeni. Bütçede savurgan harcamalar, savunma sanayisine
harcamalar ve muhalifleri tutsak etmek için cezaevi harcamaları ve bol keseden
rant dağıtımı… Bakın, cezaevleri yapmak için istenen hazine arazileri hemen
istediğiniz yerde tahsis ediliyor. Tabii, bir de ihaleleri almak için mutlaka
yandaş olmak gerekiyor ki yandaşa rant sağlansın bu cezaevleri yapılırken. Bu
yıl yapımı planlanan ve pazarlığı yapılan 39 cezaevine milyonlarca, hatta
milyarlarca lira gitmesi, yine savaşa ve aşırı güvenlikçi politikalara gitmesi
bütçede yüksek açıklar doğuracaktır elbette, önüne geçemezsiniz. Tabii,
bunların sonucu olarak bütçe çok büyük bir açık verdi. Bunu kapatmak
gerekiyordu. Ne yapıldı? Savurgan harcamaları kısmak yerine, yeni vergilerle
kapatmaya çalışmak aslında büyük bir gaflettir, bunu bilmek gerekiyor
öncelikle. Zaman zaman Hükûmet “Ekonomi çok iyi gidiyor.” diye açıklamalar yapıyor.
Sormak gerekiyor: Ekonomi iyi gidiyorsa vatandaşı ezecek vergi zamlarına gerek
var mıydı?
Değerli
arkadaşlar, son yıllarda yasama alışkanlığı hâline geldi âdeta torba yasalar.
Torba yasanın içerisine çok değişik konuları koyarak vergi zamlarının yansımasını,
ağırlığını toplum anlamadan işi oldubittiye getiriyorsunuz. Unutmayın ki çok
vergi demek kasanın dolması anlamına da gelmiyor. Bir kere, vergi kaçırmak için
zemin hazırlıyor. Ağır vergileri kaçırmanın türlü yolları var. Yeni bir olay
olan “Paradise Papers” bir örnektir. Sermaye sahiplerinin böyle bir olanağı var
ama fakir fukara, işçi, emekçi vatandaşlar için açıkçası bir cehennem
sunuluyor. Sadece vergi gelirleriyle ülke yönetmek mümkün değil. Yalnızca
bilmek gerekiyor ki toplum gerçekten patlamaya hazır bir yanardağ gibi
beklemede. Tabii, bu gelişmelerin sonucunda mali disiplinden kopularak ülke
ciddi bir ekonomik krizin eşiğine getirilmiştir. Mevcut politik ve ekonomik
krizi aşabilmenin yegâne yolu olarak, Hükûmet, toplumsal muhalefeti düşmanlaştırmaktan
vazgeçerek demokratik bütün teamülleri işletmelidir ve çok acil bir yolla
toplumsal barışı tesis etmelidir. Aksi durumda bu ağır vergi yükleriyle, o
yanardağ gibi patlamaya hazır dediğimiz toplum sonuçta mutlaka sesini
yükseltecektir. Zaten bir kaos içerisinde olan Türkiye sistemi, Türkiye
yönetimi, Türkiye toplumunda bu kaos daha derinleşecek ve belki çok daha fazla
ölümler, çok daha fazla toplumsal ayrışmayla, belki o duygusal kırılganlıkla
Türkiye halklarında ciddi kopuşlar da olacaktır. Bunun önüne geçmenin yolu işte
o söylediğimiz çok acil yolla mutlaka bir toplumsal barışın tesis edilmesi;
öncelikle, önümüzde çok ağır bir şey olarak duran Kürt sorununun çözümü ve
demin söylediğim gibi, bütün demokratik teamüllerin işletilmesidir. Bunlar olmazsa
olmazıdır. Yoksa bu içine düşeceğimiz kaos bizi de sizi de, bütün Türkiye
toplumunu yutacaktır. Öyle bağırıp çağırarak “Çok demokrasi var.” “Ekonomi çok
iyiye gidiyor.” “İşte, 80 milyon bizi destekliyor.” söylemleriyle asla bir yere
varamazsınız, hiçbir yere varılmaz bu yöntemle, bu politikalarla. Bu
politikadan bir an önce vazgeçilmesi, başta eş genel başkanlarımız,
milletvekillerimiz, tutuklu olan akademisyenler, gazeteciler, haksız hukuksuz
bir biçimde cezaevlerinde tutulan herkesin serbest bırakılması toplumsal
barışın inşasında ilk adım olmalıdır diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Becerekli.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Sayın Gürer,
sisteme girmişsiniz.
Buyurun.
V.- AÇIKLAMALAR (Devam)
25.- Niğde Milletvekili Ömer Fethi Gürer’in, Kuzey Irak’ta devam eden
operasyonlar sırasında şehit olan Niğde’nin Sazlıca köyünden Bilal Türkmen’e ve
tüm şehitlere Allah’tan rahmet dilediğine ilişkin açıklaması
ÖMER FETHİ GÜRER
(Niğde) – Teşekkür ederim Sayın Başkan.
Kuzey Irak’ta
devam eden operasyonlar sırasında şehit olanlardan biri de Niğde’nin Sazlıca
köyünden Bilal Türkmen’dir. Tüm şehitlerimize Allah’tan rahmet diliyor,
acılarını paylaşıyor, yakınlarına başsağlığı diliyorum.
Teşekkür ederim.
BAŞKAN –
Teşekkür ederiz Sayın Gürer.
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu Mevzuatına
Aykırı Yapılara Uygulanacak Bazı İşlemler ve 6785 Sayılı İmar Kanununun Bir
Maddesinin Değiştirilmesi Hakkında Kanun" ve 4706 Sayılı "Hazineye
Ait Taşınmaz Malların Değerlendirilmesi ve Katma Değer Vergisi Kanununda
Değişiklik Yapılması Hakkında Kanun"da Değişiklik Yapılması Hakkında Kanun
Teklifi (2/588) ile Plan ve Bütçe Komisyonu Raporu (S. Sayısı: 502) (Devam)
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 80’inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Musa Çam Bülent
Kuşoğlu Zekeriya Temizel
 İzmir Ankara İzmir
 Bihlun Tamaylıgil Utku
Çakırözer  Lale Karabıyık
 İstanbul Eskişehir
 Bursa
 Kadim Durmaz Hüseyin
Çamak
 Tokat Mersin
Madde 80 -
18/5/2004 tarihli ve 5174 sayılı Türkiye Odalar ve Borsalar Birliği ile Odalar
ve Borsalar Kanununun 45 inci maddesinin üçüncü fıkrasının ikinci cümlesinde bulunan
“malları” ibaresi “mallar ile sanayi tesislerinde işlem görerek mamul haline
gelmiş nihai ürünleri” şeklinde değiştirilmiştir. 
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Mersin Milletvekili Sayın Hüseyin Çamak. 
Buyurun. (CHP
sıralarından alkışlar) 
HÜSEYİN ÇAMAK
(Mersin) - Sayın Başkan, değerli milletvekilleri; 502 sıra sayılı torba Kanun
Tasarısı’yla ilgili düşüncelerimi açıklamak üzere huzurunuzdayım. 
“Belediye ve
bağlı idareler, meclis kararıyla mabetlere indirimli ya da ücretsiz içme ve
kullanma suyu verebilirler.” fıkrasına bu tasarıyla yapılan ekle eğitim
kurumları, yurt, okul pansiyonları ve hastanelere de indirimli ya da ücretsiz
içme kullanma suyu verilebilmesinin yolu açılmaktadır. Biliyorsunuz,
belediyeler meclis kararıyla mabetlere ücretsiz içme ve kullanma suyu temin
etmekte. Bazı belediyeler meclislerinde cemevlerini inanç mabedi olarak tanıyıp
diğer inanç mabetlerine olduğu gibi cemevlerine de su hizmeti verebiliyor.
Fakat, bunu kayıtlı bir şekilde sunmalarının önünde maalesef hâlen yasal
engeller söz konusu. 
İnanç ve ibadet
özgürlüğü temel bir insan hakkıdır. Laik bir devlette din, devletin elinde
değil, inanan insanın vicdanında olur. Dinler özü itibarıyla hoşgörüden
yanadırlar fakat devlet sistemleri içerisinde bağnazlaşırlar, gaddarlaşırlar.
Laiklik işte bu nedenden dolayı son derece kritik bir öneme sahiptir. Devlet
dinî inanç kurumlarına eşit mesafede ve yansız olmalıdır. Bu yansızlık
sarsıldığı anda toplumsal kutuplaşmaların ve ayrışmaların önü açılmış olur. 
Sayın
milletvekilleri, 2 Aralık 2014 tarihinde, Avrupa İnsan Hakları Mahkemesi, diğer
ibadet mekânlarından alınmayan elektrik paralarının cemevlerinden istenmesini
ayrımcılık olarak değerlendirmiştir. Yasal bağlayıcılığı olan bu kararda
cemevlerinin diğer ibadethanelerle eşit statüde değerlendirilmesi gerektiği
belirtilmektedir. Bu kararın ardından açılan davada AİHM, 26 Nisan 2016
tarihinde davacı Alevi vatandaşları haklı bularak cemevlerine yasal statü
tanınması gerektiği yönünde başka bir karar daha verdi.
Değerli
arkadaşlar, mabetlere ilişkin ayrımcılık giderilmemişken, getirilen
düzenlemeyle eğitim kurumları, yurt, pansiyon ve hastanelerin tespitinde hangi
kriterlerin gözetileceği açıkça ortaya konulmamıştır. Bu konuda adalet nasıl
sağlanacak belli değil. Geçmiş uygulamalar, bu konuda da kayırmacılık
yapılacağına dair endişelerimizi haklı çıkarmaktadır. Öncelikle şunu
anlamalıyız ki cemevlerinin ibadethane mi, kültür evi mi olup olmadığını
tanımlamak Hükûmetin ya da Diyanetin görevi değildir. Burada devletin ve ilgili
yetkililerin asli görevi, tıpkı diğer inançlarda olduğu gibi cemevlerinin özgür
ve güven içinde varlığını sağlamasının önünü açmaktır.
Bu nedenle
cemevleri hiçbir kayıt ve koşul olmaksızın mabet niteliğiyle hak ettiği
ibadethane statüsüne kavuşturulup, elektrik, su hizmetleri dâhil camilere
sunulan bütün haklardan yararlanabilmelidir. Bugüne kadar maalesef gerekli
adımlar atılmadığı için Aleviler ile Hükûmet arasında ciddi bir güven ve
diyalog sorunu söz konusudur.
Sayın
milletvekilleri, ülkemizde bu kadar Alevi vatandaş yaşıyorken ve konuştuğunuz,
görüştüğünüz Alevi yurttaşlarımızın yerine kendinizi koyup hiç empati yapmayı
düşünmediniz mi? En temel inanç hakları dahi dikkate alınmayan Alevilerin
kendilerini devletin "üvey evlatları” olarak görmesi normal değil mi? Bu
durumun yeniden gözden geçirilip, en kısa zamanda güven ortamı yaratılmasıyla
devletle Aleviler arasında kuşku ve güvensizlik ortadan kaldırılmalıdır.
Kin, öfke ve
nefretin sevgiye dönüşmesini, bu güzelim cennet gibi vatanımızda yaşayan tüm
insanlarımızın ve inançların, birbirlerinin haklarına saygılı, kardeşçe, el ele
barış içinde birlikte olmalarını Cenab-ı Hak’tan niyaz ederek sözlerimi
noktalıyorum.
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ederiz Sayın Çamak.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
81’inci madde
üzerinde ikisi aynı mahiyette olmak üzere dört önerge vardır. İlk okutacağım
iki önerge aynı mahiyettedir. Önergeleri okutup birlikte işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 81’inci maddesinin tasarı metninden
çıkarılmasını arz ve teklif ederiz.
 Mahmut Toğrul  Dirayet
Taşdemir  Feleknas Uca
 Gaziantep  Ağrı
 Diyarbakır
 Erol Dora  Filiz
Kerestecioğlu Demir Aycan İrmez 
 Mardin  İstanbul Şırnak
Aynı mahiyetteki
diğer önergenin imza sahipleri:
 Mustafa Kalaycı  Mehmet
Necmettin Ahrazoğlu Baki Şimşek 
 Konya Hatay Mersin
 Zühal Topcu  Ahmet
Selim Yurdakul Saffet Sancaklı 
 Ankara Antalya
 Kocaeli
BAŞKAN –
Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN –
Hükûmet?
MALİYE BAKANI
NACİ AĞBAL (Bayburt) - Katılamıyoruz Sayın Başkan. 
BAŞKAN - Aynı
mahiyetteki önergeler üzerinde ilk konuşmacı İstanbul Milletvekili Sayın Filiz
Kerestecioğlu Demir. 
Buyurun. (HDP
sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Değerli milletvekilleri,
İstanbul Maratonu geçtiğimiz günlerde gerçekleşti. Ben, aslında, biraz bununla
ilgili bir çağrı yapmak için de konuşmacı olmadığım hâlde konuşmak üzere
çıktım. İstanbul Maratonu’nun 10 kilometresini ben de yarı koştum, yarı yürüdüm
ama gerçekten epey zorlu bir şeyi tamamladım. O insanlarla beraber olmaktan
mutlu oldum. Benim Kızım Okuyacak Projesi’yle koşmaya başladım ve orada Gezi
direnişi sırasında kaybettiğimiz Ahmet Atakan’ın annesi Emsal Atakan’la koşuya
başladık aslında ve sonrasında da ALİKEV Vakfıyla yani Ali İsmail Korkmaz
Vakfıyla, Ali İsmail’in annesi Emel Korkmaz’la maratonu tamamladık. Şimdi, bu
insanlar bu vakıflarla -hem Halkevleri Vakfı- Benim Kızım Okuyacak Projesi’yle
geleceğe daha güzel şeyler bırakmak istiyorlar, Ali İsmail Vakfı da aynı
şekilde. Ay sonuna kadar hâlâ o maratonla ilgili açtıkları kampanya destek
almaya devam ediyor. 
Bunun dışında
İstanbul Maratonu’nda başka koşanlar da oldu. Aslında biraz hayatı gerçekten
böyle yaşamak ve böyle güzelleştirmek mümkün. Ama onu görüyorum ki bizler bu
Meclisin içerisine girdiğimiz zaman, bu turuncu koltuklar ve bu göz alıcı
ışıklarla bazen kendimizi belki başka yerlerde zannediyoruz ama doğanın
içerisine karıştığımızda tıpkı o maratondaki gibi farklı amaçlarla olsa da,
birbirleriyle aynı düşüncede olmasalar da birbirini kırmadan koşabilen,
birbirine çelme atmadan koşabilen ve aslında kendi fikirlerini yarıştıran,
sonuna kadar bunu devam ettirebilen bir maratonu daha demokratik bir mecliste
yaşamak mümkün. Tabii, bu herkesin düşüncesine saygı duymakla olabilecek bir
şey, düşünceleri nedeniyle insanları hapsetmemekle olabilecek bir şey. Bugün
bize yarın size. Çünkü bunun olmayacağının hiçbir garantisi yok. Bu ülke
başbakanların idamını da gördü, bu ülke gencecik insanların idamını da gördü,
bu ülke çok sayıda aslında sadece düşüncesini ifade ettiği için hapishanelerde
yatan farklı kesimlerden -sağdan olsun soldan olsun- yazarları, şairleri gördü.
Artık burası genç ölüler ülkesi olmaktan çıkmalı. Her cenahtan, ölüleri
yarıştırmadan… Gerçekten Ali İsmail hep 19 yaşında kaldı; o güzel yüzüyle,
gülüşüyle 19 yaşında kaldı. Ahmet Atakan da öyle ve onun dışında belki sizin,
adını verebileceğiniz başkaları da. Çünkü ben biliyorum, buradan “Yasin Börü’yü
anın.” diye sesler de gelebilir; Yasin Börü de öyle. Biz ne zaman ki ölüleri
yarıştırmaktan vazgeçeceğiz, biz ne zaman ki gerçekten birbirimize hani o
İstanbul Maratonu’nda olduğu gibi dokunabileceğiz, çelme atmayacağız, sadece
düşüncelerimizi ifade ettiğimiz için birbirimize nefret duymayacağız ama hiçbir
zaman birbirimize silah çekmeyeceğiz, hatta silahlarımız olmayacak, hatta bu
Mecliste bireysel silahsızlanmayı teklif eden kanun önerilerini kabul edeceğiz,
bunları reddetmeyeceğiz, işte o zaman burası hakikaten halkların Meclisi
olacak, Türkiye Büyük Millet Meclisi olacak, gençlerin Meclisi olacak,
kadınların Meclisi olacak, yaşlıları, emeklileri ve vergi ödeyemeyenleri,
yoksulları düşünen bir Meclis olacak. Ben sizi bu hafta sonu birazcık bununla
ilgili hayal kurmaya ve bu maratonu birlikte gerçekleştirebilmek için de,
birazcık da olsa birbirimizi ötekileştirmeden, herkesin kendi hatalarına da yer
yer göz atarak birer adım atmaya davet ediyorum. 
Hepinizi
saygıyla selamlarım. (HDP ve CHP sıralarından alkışlar)
BAŞKAN –
Teşekkür ederiz Sayın Kerestecioğlu.
Aynı mahiyetteki
diğer önergede Antalya Milletvekili Sayın Ahmet Selim Yurdakul.
Buyurun. (MHP
sıralarından alkışlar)
AHMET SELİM
YURDAKUL (Antalya) – Sayın Başkan, değerli milletvekilleri; 502 sıra sayılı
Kanun Tasarısı’nın 81’inci maddesi hakkında Milliyetçi Hareket Partisi adına
söz aldım.
Muhterem
vatandaşlar, söz konusu madde, optisyenlerin ve gözlükçülerin kendi meslek, oda
ve birliklerinin oluşturulmasını sağlayacak yeni bir düzenleme getirmektedir.
Milliyetçi Hareket Partisi olarak ülkemizdeki mesleki ilerlemeyi, mesleki
sorunların çözümüyle birlikte mesleki hakların korunmasını her zaman
destekledik ve bundan sonra da desteklemeye devam edeceğiz.
Ülkemizin dört
bir köşesinden gelen derneklerle partimiz adına birçok görüşme gerçekleştirdik
ve bu meslek odasının oluşumu için verdiğimiz önerge ve basın açıklamalarıyla
kendilerine destek olduk. Bu vesileyle şimdiden bu yeni meslek kuruluşunun
ülkemize, optisyenlik ve gözlükçülük mesleği mensuplarına hayırlı ve uğurlu
olmasını temenni ediyorum.
Milliyetçi
Hareket, ülkemizin ilerlemesinde iş bölümüne ve uzmanlık sahiplerinin
kariyerlerini kendi meslek dallarında icra etmelerine ve kendilerini
geliştirebilmelerine çok önem vermektedir. Bugün hem okullu hem de alaylı
optisyenlerimizin, gözlükçülerimizin kendilerini ve mesleklerini
geliştirebilmelerinin yolunu açmak üzereyiz. Allah’ın izniyle bu saatten sonra
bu meslek mensupları kurumsal bir yapıda kendilerini ve mesleklerini geliştirme
imkânına kavuşacak. 
Muhterem
vatandaşlar, az önce de ifade ettiğim gibi, biz kendi kültürümüzün de bir
parçası olduğu için bütün mesleki birlikleri destekliyor ve ülkemize,
milletimize katkılarını değerlendirerek birçok konuda yanlarında oluyoruz.
Profesyonel bir meslek mensubu olma yolunda meslek odalarının önemi yadsınamaz.
Ayrıca, kamuyu ilgilendiren bir meselede bilimsel ve millet yararına bir sonuca
ulaşmanın en kolay ve doğru yolu meslek birliklerinden uzman görüşü almaktır.
Daha önce optisyenlik ve gözlükçülükle ilgili her kafadan bir ses çıkar ancak
en az sesi duyulanlar ise bu işin içinden gelen meslek erbapları olurdu. İşte,
şimdi, optisyenler ve gözlükçüler kamuoyu nezdinde kurumsal bir muhatap olarak
değer bulacaklardır. Bu durum sadece bu meslek mensupları için değil,
vatandaşlarımızın da sağlıklı ve kaliteli hizmet alabilmesi için olumlu bir
gelişmedir. Bu meslek uzmanları sağlık hizmeti olarak kabul edilen bir alanda
hastalarla doğrudan muhatap olan ve onlara uygun bir hizmet sunan son duraktır.
Bu nedenle optisyenler ve gözlükçüler kaliteli bir sağlık hizmeti sunumunda
önemli bir yere sahiptir. 
Bugün hazır
konusu açılmışken optisyenler hakkında verdiğimiz ancak Meclis gündemine
gelmeyen bir kanun teklifimiz olduğunu da hatırlatmak istiyorum. Vermiş
olduğumuz teklifte optisyenlik müesseselerinin tüm kayıt, kontrol ve denetleme
işlerinin optisyen unvanına sahip olan kişiler tarafından gerçekleştirilmesini
amaçladık. Sağlık Bakanlığı ve Çalışma ve Sosyal Güvenlik Bakanlığı merkez ve
taşra teşkilatlarında optisyenlikle ilgili süreçlerde optisyenlerin görevlendirilmesinin
daha uygun olacağı inancındayız. Böylelikle uzun süre bekleyen ve atama için
sabırsızlıkla kadro ilanını bekleyen bu optisyenlerimize de buradan bir müjde
vermiş olacağız. Vermiş olduğumuz kanun teklifinde Sosyal Güvenlik Kurumunun
gözlük reçete kayıtları ve ödemelerinde optisyenlerin görevlendirilmesinin kamu
kaynaklarının ve toplum sağlığının korunması açısından da uygun olacağını ifade
ettik. Ayrıca kamu harcamalarının ve sosyal güvenlik ödemelerinin istismar
edilme ihtimalini en aza indirecek olan bu teklifimizin bir an önce gündeme
getirilmesine ve bu çağrımızın buradan Hükûmet tarafından da olumlu olarak
ifade edileceğine yürekten inanarak hepinizi, Genel Kurulu sevgi ve saygıyla
selamlıyorum. (MHP sıralarından alkışlar) 
BAŞKAN –
Teşekkür ederiz Sayın Yurdakul.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan Kanun Tasarısı’nın 81’inci maddesinin ikinci fıkrasının aşağıdaki şekilde
değiştirilmesini, birinci fıkrasında geçen “müstakil” ibaresi ile üçüncü
fıkrasının metinden çıkarılmasını arz ve teklif ederiz.
 Mehmet Muş Metin
Külünk Mehmet Doğan Kubat
 İstanbul İstanbul İstanbul
 Ramazan Can Halil
Eldemir Mücahit Durmuşoğlu
 Kırıkkale Bilecik Osmaniye
"Odalar ile
Birliğin teşkili, bunların yurt içindeki ve yurt dışındaki faaliyetleri,
organları, organların görevleri, toplantıları, karar alış usulleri, gelirleri,
giderleri, seçimi, seçilme yeterlilikleri, seçimlerin yapılış usulü, fesih,
tasfiye ve iptale ilişkin hususlar, mesleki sicil, hizmet bedellerinin ve
aidatların tespiti, disiplin cezaları ile infaz ediliş usulleri, odalar ve
Birlik ile ilgili diğer iş ve işlemlere ilişkin yönetmelik hazırlanır, Sağlık
Bakanlığının uygun görüşü alındıktan sonra Resmî Gazete'de yayımlanır."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Sayın Başkan. 
BAŞKAN – Hükûmet
katılıyor mu? 
MALİYE BAKANI
NACİ AĞBAL (Bayburt) – Katılıyoruz Sayın Başkan. 
MEHMET MUŞ
(İstanbul) – Gerekçe…
BAŞKAN –
Gerekçeyi okutuyorum:
Gerekçe:
Maddeyle
oluşturulması öngörülen müstakil optisyen-gözlükçüler odaları ve Türk
Optisyen-Gözlükçüler Birliğinin organlarının ilk oluşum, faaliyet görev, yetki
ve karar alış usulleri, tasfiye ve iptale ilişkin hükümler, Oda ve Birliğin
verecekleri disiplin cezaları ile bunların infaz ediliş usulleri ve diğer iş ve
işlemlere ilişkin hükümlerin Türk Eczacılar Birliği hükümleri kıyasen
uygulanmak yerine müstakilen Sağlık Bakanlığının uygun görüşü üzerine
çıkarılacak bir yönetmelikle belirlenmesi amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 81’inci
maddesinin aşağıdaki şekilde değiştirilmesini arz ve teklif ederiz. 
 Musa Çam Bülent
Kuşoğlu  Zekeriya Temizel 
 İzmir  Ankara
 İzmir
 Bihlun Tamaylıgil  Utku
Çakırözer Lale Karabıyık
 İstanbul Eskişehir
 Bursa
 Kadim Durmaz  Şenal
Sarıhan
 Tokat  Ankara
MADDE 81-
22/6/2004 tarihli ve 5193 sayılı Optisyenlik Hakkında Kanuna aşağıdaki ek madde
ilave edilmiştir.
"EK MADDE
1- Bu Kanuna tâbi meslek mensupları; meslekî faaliyetlerini geliştirip
kolaylaştırmak, meslektaşlar arasında yardımlaşma ve işbirliğini temin etmek ve
meslekî ahlâk ve disiplini tesis edip korumak üzere, kamu kurumu niteliğindeki
müstakil optisyen-gözlükçüler odaları ve Türk Optisyen-Gözlükçüler Birliğini
teşkil ederler.
Odalar ile
Birliğin teşkili, bunların yurt içindeki ve yurt dışındaki faaliyetleri,
organları, görevleri, toplantıları, karar alış usûlleri, gelirleri, giderleri,
organları için seçim, seçilme yeterliliği, seçimlerin yapılış usûlü, mesleki
sicil, hizmet bedellerinin ve aidatın tesbiti, disiplin cezaları ile infaz
ediliş usulü, odalar ve Birlik ile ilgili diğer iş ve işlemler hakkında,
optisyenlik-gözlükçülük mesleğinin mahiyetine ve gereklerine uygun olarak,
25/1/1956 tarihli ve 6643 sayılı Türk Eczacıları Birliği Kanunu hükümleri
kıyasen uygulanır. Ancak, 6643 sayılı Kanunun 5 inci maddesindeki
"yüzelli" sayısı "yüz", 14 üncü maddesindeki
"ikiyüzelli" sayısı "yüz", 51 inci maddesinin ikinci
fıkrasının (a) bendindeki "ikiyüz" sayısı "yüz", (b)
bendindeki "beşyüz" sayısı "ikiyüzelli", "ikiyüz"
sayısı "yüz", "yüzelli" sayısı "yetmişbeş" ve (c)
bendindeki "beşyüz" sayısı "ikiyüzelli" olarak uygulanır.
Türk
Optisyen-Gözlükçüler Birliğinin teşkil edilmesinden itibaren en geç altı ay
içinde, bu maddenin uygulanması ile ilgili yönetmelikler Bakanlığın görüşü
alınmak suretiyle Birlik tarafından hazırlanır ve Resmî Gazetede yayımlanarak
yürürlüğe konulur."
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) –Katılamıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Ankara Milletvekili Sayın Şenal Sarıhan.
Şimdi buyurun
Sayın Sarıhan. (CHP sıralarından alkışlar) 
ŞENAL SARIHAN
(Ankara) – Değerli Başkan, sevgili arkadaşlar, salonda bulunan bütün
arkadaşlarımız; hepinizi saygıyla selamlıyorum.
Galiba acele
etmemin bir nedeni vardı, ilk defa torbadan iyice bir düzenleme çıkıyor. Bu
düzenleme örgütlenmeye ilişkin bir düzenleme ve benden önce konuşan MHP’li
arkadaşımın ayrıntısıyla ifade ettiği gibi, optisyenlerin kendilerinin bir
meslek örgütü olmasına, bir odalarının olmasına ve daha sonra bu odanın da bir
birlik olmasına olanak sağlayan bir düzenleme. Demek ki arada bir piyangodan
çıkar gibi torbadan iyi şeyler de çıkabiliyor. Herhâlde bunu paylaşma isteğiydi
benim aceleciliğimin asıl nedeni, yoksa burada uzun zaman kalmak, uzun zaman
konuşmak ve sonuç almak için konuşmak elbette ki tercih ettiğim bir yoldur. 
Değerli
arkadaşlar, şimdi, biz, güzel bir şey yapıyoruz, meslek odalarının oluşması
konusunda gözlükçülere uygun, onların istemlerine uygun, onların kendi derneklerinin
verdiği önerilere uygun bir düzenleme, bir örgütlenmenin yolunu açıyoruz. Ama
aynı zamanda biz ne yapıyoruz? OHAL gerekçe göstererek çok sayıda kurulmuş olan
örgütlerimizi kapatıyoruz, onlar hakkında herhangi bir soruşturma açmaksızın
kapatıyoruz. Yani yaptığımız iş, demokratik hakların geliştirilmesi yolunda
herhangi bir katkı, bir adımlık bir katkı sağlıyorsa yüz adımlık geriye doğru
gidiyoruz ve bu, bizim önümüzdeki süreci son derece tehlikeli bir hâle
getiriyor. 
Şimdi,
biraz önce arkadaşlarımızın atıf yaptığı bir konuya, bu, böyle, demokrasiden
vazgeçmenin, hukuktan uzaklaşmanın bizi nereye doğru götüreceği konusundaki
yakınmaları da bugün burada bu konuya bağlı olarak sizinle paylaşmak isterim.
İlginç bir karar verdi Anayasa Mahkemesi bugün. Aynı Anayasa Mahkemesi, tamamen
benzer konuda 2013 yılında Sayın Haberal ve Balbay’la ilgili çok farklı bir
karar vermişti, demişti ki: “Siyasetçiler kendilerini temsil etmekle kalmazlar,
seçmenlerini temsil ederler. Anayasa’nın kendisine vermiş olduğu 67’nci
maddeden kaynaklanan hakları yani temsil hakları onları koruyucu haklardır,
nitekim dokunulmazlık da bunun devamı olan bir durumdur. Bu tür kişilerin,
siyasi kişilerin tutuklu kalmaları hem Anayasa’ya hem uluslararası sözleşmelere
aykırıdır.” diye son derece olumlu bir karar vermiş ve bu 2 tutuklu vekil
arkadaşımızın salınmasına olanak sağlayan bir karar oluşturmuştu. Şimdi, bugün,
bu sabah yeni bir kararla karşılaştık. Mardin Vekilimiz Sayın Yıldırım’la
ilgili, HDP Vekili Sayın Yıldırım’la ilgili bir kararla karşılaştık ve bu
karar, basında yer alan bilgilere göre şu sebeplerle… “Tutuklanma hukukidir.
İfade özgürlüğü ihlal edilmemektedir. Siyasi faaliyette bulunma hakkı ihlal
edilmemektedir. Soruşturma dosyasına erişimleri konusunda da bir sorunları yoktur.
Biz bunu inceledik ve bu iddiaları dayanaktan yoksun bulduk.” diyerek
reddettiler. 
Şimdi,
değerli arkadaşlar, hepimizin gören bir gözü ve işiten bir kulağı var. Hepimiz
biliyoruz ki tutuklu bir insan siyasi faaliyetini yürütemez. Onu seçmişsiniz, seçerek
getirmişsiniz; hakkında kesin bir hüküm yoksa yani onun vekilliğinin
düşürülmesine neden olacak herhangi bir hüküm kurulmamışsa, kesinleşmiş bir
hüküm kurulmamışsa onu siz siyasi faaliyetten alıkoyamazsınız. Bu konuda
sayısız, uluslararası sözleşmelerden kaynaklanan Avrupa İnsan Hakları
Mahkemesinin de kararları vardır. Ne yapmış, nasıl incelemiş, bu konuda Anayasa
Mahkemesi bu dört hususu nerede incelemiş ve sonuca varmış; hepimizin gördüğü
siyasi faaliyetini yapamaz, ifade özgürlüğünü kullanamaz, hatta kendi
dosyalarıyla ilgili bilgi almaktan dahi yoksundur konusunda nasıl bir inceleme
yapmış, bunu gerekçeli kararda görmeyi umut ediyorum ama göremeyeceğimi
düşünüyorum.
Diğer bir konu
ise “Tutuklulukla ilgili iç hukuk yolları tüketilmemiş.” deniliyor. Değerli
arkadaşlar, bu karar gerçekten hukuksuz bir karardır, Anayasa Mahkemesinin
kendi kararlarına uyma zorunluluğu vardır; OHAL koşullarında hangi iç hukuk
yolunun tüketilmesine olanak verilmektedir ki bu vekiller kendi haklarını
arayabilsinler. 
Evet,
gözlükçüler için iyi bir gün bugün ama siz siyasetçiler için, yarın başına
nelerin geleceğini bilmediğimiz siyasetçiler için kötü bir gündür.
Teşekkür ederim.
(CHP ve HDP sıralarından alkışlar)
BAŞKAN –
Teşekkür ederiz Sayın Sarıhan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir. 
82’nci madde
üzerinde iki önerge vardır. Aynı mahiyetteki bu önergeleri birlikte işleme
alacağım, talepleri hâlinde önerge sahiplerine ayrı ayrı söz vereceğim veya
gerekçelerini okutacağım.
Şimdi aynı
mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın çerçeve 82’nci maddesinin tasarı
metninden çıkarılmasını arz ve teklif ederiz.
 Mehmet Muş Metin
Külünk Mehmet Doğan Kubat
 İstanbul İstanbul İstanbul
 Ramazan Can Halil
Eldemir Mücahit Durmuşoğlu
 Kırıkkale Bilecik Osmaniye
Ayni mahiyetteki
diğer önergedeki imza sahipleri:
 Bülent Kuşoğlu Zekeriya
Temizel Kadim Durmaz
 Ankara  İzmir Tokat
 Niyazi Nefi Kara Musa
Çam Utku Çakırözer
 Antalya İzmir Eskişehir
 Lale Karabıyık Bihlun
Tamaylıgil
 Bursa İstanbul

BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılıyoruz Sayın Başkanım.
BAŞKAN – Aynı
mahiyetteki önergelerden bir tanesinin gerekçesini okutuyorum:
Gerekçe:
Müstakil
optisyen-gözlükçüler odaları ve Türk Optisyen-Gözlükçüler Birliğinin
kurulmasını içeren düzenlemeye ilaveten ruhsat sahiplerinin bu odalara en geç
iki ay içerisinde kayıt yaptırma zorunluluğu ve kayıt yaptırmayanların
faaliyetlerine son verilmesini öngören düzenlemenin uygulamada ortaya
çıkaracağı muhtemel problemlerin önüne geçilmesi amacıyla madde tasarıdan
çıkarılmaktadır.
BAŞKAN – Aynı
mahiyetteki diğer önerge üzerinde Antalya Milletvekili Sayın Niyazi Nefi Kara
konuşacak. 
Buyurun. (CHP
sıralarından alkışlar)
NİYAZİ NEFİ KARA
(Antalya) – Sayın Başkan, değerli milletvekilleri; görüşülmekte olan 502 sıra
sayılı Tasarı’nın 82’nci maddesinde verdiğimiz önerge üzerinde söz almış
bulunmaktayım. Yüce Meclisi saygıyla selamlıyorum. 
Bu maddeyi
destekliyoruz biz çünkü örgütlenmeden yanayız. Odaların oluşması ve haklarını
savunabilmesi için korsan gözlükçülüğün denetlenmesi halk için de önemlidir. 
82’nci
maddedeki, bunun dışında optisyenlerin bir isteği daha var: “37 lira çerçeve,
12 lira cam parası veriyorlar.” diyorlar. Buradan, bunun 80-100 Türk lirasına
çıkarılmasının hem halkın hem de onların yükünü hafifleteceğini söylüyorlar SUT
fiyatlarında. Sayın Maliye Bakanımız da duyuyordur herhâlde, yine para istedik.
Gözlük çerçevesinin ve camının fiyatının SUT fiyatlarında artırılması -Sayın
Bakanım, gözlüğü de aldınız- talepleri var. Çünkü bunun dışında kaldığında
halkın da cepten harcaması artıyor. 
Cepten
harcamadan bahsederken TÜİK’in bugün yayımladığı verilerde 2016 yılında toplam
sağlık harcamalarının cepten harcamasının yüzde 13’ten 16,3’e çıktığını
görmekteyiz. Özel hastanelerde fark yüzde 200’e dek çıkmış, bıçak parası
resmîleşmiş, üniversite hastaneleri borç batağında, özel işlem yani bıçak
parası olmadan neredeyse ameliyat yapılamıyor. Hekimlerin özlük haklarını ve
sağlık çalışanlarının özlük haklarını ve taşeron çalıştırılmasını
düzeltmezseniz üniversiteleri batırırsınız. Üniversitelerin SUT fiyatlarını
düşük tutarsanız -kaç yıldır artırmıyorsunuz- çıkmaza sürüklersiniz. Hekimleri
özel hastanelere mahkûm ederseniz… Sağlıkta soygun düzenini kurup sonra
“Sağlıkta dönüşüm yaptık.” dersiniz. 
Zamanında
“Doktor efendi, elini vatandaşın cebinden çek.” diyen AK PARTİ Genel Başkanının
kulakları çınlasın; ne hayal kurmuştu, ne oldu. Vatandaşın sağlık için cepten
yaptığı harcamanın artmış olması ise Hükûmetin ısrarla söylediği sağlıkta
dönüşümün sonucudur, özelleştirmenin sonucudur dahası. 
Geçtiğimiz gün
Sağlık Bakanlığı bütçesini görüştük Plan Bütçe Komisyonunda, orada da Sayın
Bakana söylediğimizde “Yeni hastane yapacak yer arıyoruz, bulamıyoruz. Gönül
istiyor ki şehrin merkezinde hiçbir yere uğramayalım ama bu sefer de şehrin
dışına gidiyoruz. Ben belediyelere bir kanun teklifi olarak bu sorumluluğun
yüklenmesinden yanayım. Şehirlerde eğitime, sağlığa zorunlu olarak imar
planında yeterli yer ayırma zorunluluğunu getirmek lazım.” dedi. Sayın Bakan
çok haklı, biz de katılıyoruz ve destekliyoruz. 
Hekimlik
yaptığım dönemde de hep söyledim, “Şehrin ortasına, en büyük arazilere AVM’ler
yapılacağına halkın çok kısa sürede ulaşabileceği hastaneler yapılsın.” dedik.
Bizler “AVM’ler şehrin dışına çıkarılsın.” dedikçe Hükûmet hastaneleri şehrin
dışına çıkarttı. Şehrin merkezinde yapılan AVM’ler genellikle mülk alanları üzerinde,
otopark sorunu yok, ulaşım sorunu yok; oysa şehir hastanelerimiz hep şehrin
dışında, ulaşım sorunu var. Sağlığa ulaşım halkın sağlık hakkıdır ve bunu
alması gerekir. Hâlbuki sağlık hizmetlerinin ulaşılabilir olması son derece
önemlidir. Sağlıkta memnuniyetin arttığını söylüyoruz, gerçi Sayın Bakan da
söyledi, son beş yıldır artış yok ama bu memnuniyeti nasıl ölçtüğünün yanıtı da
yok. 
Sosyal bir
devlet olarak il ve ilçe merkezlerinde eğitime ve sağlığa daha fazla alan
ayrılmasını memnuniyetle karşılar ve destekleriz ancak burada ortaya çıkan bir
tezadı da söylemeden geçemeyeceğim. Geçtiğimiz günlerde dile getirdim,
Antalya’nın Manavgat ilçesinde mahallenin ortasına cezaevi yapılıyor. Lütfen
bunu durdurun, o gün de söyledim, yine söylüyorum: Hazır Sağlık Bakanı da
merkezlerde hastane yapacak alan bulamamaktan yakınmışken gelin Ilıca’da
cezaevi ısrarınızdan vazgeçin, buraya hem hastane hem de fakülte yapalım.
Teşekkür
ediyorum, saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Kara.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, bu şekilde kabul edilen önerge doğrultusunda 82’nci madde
Komisyon metninden çıkartılmıştır. 
Bir karışıklığa
mahal vermemek için tasarının mevcut maddeleri üzerinden görüşmelere devam
ediyoruz. Kanun yazımı sırasında madde numaraları teselsül ettirilecektir.
83’üncü madde
üzerinde üç adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 83’üncü maddesinin tasarı metninden
çıkartılmasını arz ve teklif ederiz. 
 Filiz Kerestecioğlu Demir Meral
Danış Beştaş Feleknas Uca
 İstanbul Adana Diyarbakır
 Dirayet Taşdemir Sibel
Yiğitalp
 Ağrı Diyarbakır
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) –Katılamıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Gerekçeyi
mi okutuyoruz?
FİLİZ
KERESTECİOĞLU DEMİR (İstanbul) – Evet.
BAŞKAN –
Gerekçeyi okutuyorum.
Gerekçe:
Teknik olarak
vergi toplayan bir kurumun vergi toplayamaması önündeki algı ve somut gerçeklik
taşıyan engelleri araştırması normal karşılanacak bir durumdur ya da risk
analizi yapmak kurumun teorik bilgiyi pratik anlayışla buluşturmasıdır. Ancak
bu düzenleme de devletin gelir durumunu vergi üzerinden şekillendireceğinin bir
göstergesidir. Gelirinin en önemli kısmını vergiden elde eden bir devlet sosyal
devlet olmaktan uzaktır ve bu anlayışı değiştirmek için öncelikle vergiyi
harcayandan değil de kazanandan almayı planlaması en rasyonel gerçeklik
olacaktır. İyi niyetli olarak algılanamayacak bu maddenin tasarı metninden
çıkarılması gerekmektedir.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 83’üncü maddesinin aşağıdaki
şekilde değiştirilmesini arz ve teklif ederiz.
Saygılarımızla.
 Musa Çam Bülent
Kuşoğlu  Zekeriya Temizel 
 İzmir  Ankara
 İzmir
 Bihlun Tamaylıgil  Utku
Çakırözer Lale Karabıyık
 İstanbul Eskişehir
 Bursa
 Türabi
Kayan
 Kırklareli
 MADDE 83-
5/5/2005 tarihli ve 5345 sayılı Gelir İdaresi Başkanlığının Teşkilat ve
Görevleri Hakkında Kanunun 11 inci maddesinin birinci fıkrasının (i) bendi
aşağıdaki şekilde değiştirilmiştir.
“i) Vergiye
gönüllü uyumu artırmak, vergi kayıp ve kaçağı ile mücadele etmek ve tahsilatta
etkinliği artırmak amacıyla mükellefiyet, vergilendirme ve vergiye uyum
düzeyine ilişkin yapılacak çalışmalar için her türlü bilgi, veri ve istatistiği
toplamak suretiyle oluşturulacak Risk Analizi Sistemi üzerinden risk analizi
yapmak ve vergiyi gönüllü uyum düzeyini ölçmek, bu veri ve analizleri Vergi
Denetim Kurulu ile paylaşmak.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) –Katılamıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılmıyoruz Sayın Başkan.
BAŞKAN – Önerge
üzerinde Kırklareli Milletvekili Sayın Türabi Kayan.
Buyurun. (CHP
sıralarından alkışlar) 
TÜRABİ KAYAN (Kırklareli)
– Teşekkür ederim Sayın Başkan.
Değerli
milletvekilleri, 502 sıra sayılı Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 83’üncü
maddesinde verdiğimiz önerge üzerinde söz almış bulunuyorum. 
Değerli
arkadaşlar, vergi, insanların içinde yaşadığı, çalıştığı devlete kazancının bir
kısmını vermek demektir. Bunu niye yapar? Çalışıp çabalayıp, hizmet ve mal
üretip para kazanırken iş güvenliğini, mal ve can güvenliğini, sağlık, eğitim,
barınma, beslenme ve üretme güvenliğini sağlasın diye. Bunu yaparken devletten
dürüstlük, samimiyet, şeffaflık, adil olma, fırsat eşitliği yaratma, hukuk
çerçevesinde hareket etme becerisini göstermesini bekler. Bu beklentilerinde
sözlü, hamaset dolu yaklaşımlar değil, samimi uygulamalar bekler.
Vatandaşlarımız böyle bir çabayı görürse vergisini gönül rahatlığıyla, seve
seve verir ama böyle söyleyip, hamasi nutuklar atıp daha sonra da kaynağı
nereden olduğu belli olmayan paraları “Oğlum, sıfırladın mı?” derseniz yahut
yüksek mevkide olanların evlatlarının nereden kazandıkları belli olmayan
paralarla aldıkları gemiler ve onlarla yaptıkları taşımacılık, ticaret
vesaireyi hangi ülkelerde yaptığını, niçin vergi kaçırdığını bir türlü
anlatamazsanız bu insanlardan vergi almak için de çabayı biraz zor
gösterirsiniz. Bu çelişkileri izah etmezseniz seve seve vermesi bir tarafa
zorla alırsınız. Zorla almaya başladığınızda da hem masrafa boğulursunuz hem de
mükellefle sürekli problem yaşarsınız. 
Her şeyden
önemlisi halkımızı üretici yapmaktır; hizmette üretim, tarımda üretim,
hayvancılıkta üretim, sanatta üretim, bilgide üretim, bilimde üretim, sanayide
üretim. Üretim yoksa vergi yok, üretim yoksa bölüşüm de yok. O zaman burada
birbirimizi yeriz. Üretim olmayan yerde rahatsızlık var, sızlanma var, kavga
var, anarşi var, sevgisizlik var, mutsuzluk var. Üretim varsa sevgi var, barış
var, kardeşlik var, mutluluk var; bunların hepsi, üretimi adil olan, adaleti
tesis eden devletlerde var. 
Yöneticileri
saygılı, samimi, kurumları yerleşmiş, hukukun dışına hiçbir zaman çıkmayan,
kuvvetler ayrılığı ilkesi yerleşmiş, kimsenin kimseyi hor görmediği,
düşüncesine saygılı, geçmiş millî kahramanlarına saygılı, şehit ve gazilerini
anarken küfretmeyen, toplumuna saygılı, bilime saygılı, çağdaşlığa saygılı,
kimseyi kayırmayan, hak etmediği bir şeye uzanmayan, soruları aşırıp sınavlarda
haksızlık yapmayan, adına “mülakat” denilen adam kayırma yöntemine itibar
etmeyen, çalmayan, çırpmayan, çalışanı, üreteni cezalandıran değil
ödüllendiren, böyle olmayanları çalışmaya, üretmeye teşvik eden anlayıştaki
yönetimlerle, hükûmetlerle ülkede hızlı bir kalkınma başlar. Buna “Topyekûn
Kalkınma Sistematiği” denir. Kalkınma da, gönenç de, zenginlik de, vergi de,
gönüllü vergi de, huzur da, mutluluk da buradan geçer. Gördüğünüz gibi,
iyiliklerin, güzelliklerin, gönençliğin, zenginliklerin, sevginin, kardeşliğin,
hepsinin yolu dürüstlükten geçer. 
Belediye
başkanını istifa ettiriyorsunuz, nedenini açıklamıyorsunuz; istediğinizi
yapmayan savcıyı başka bir yere tayin ediyorsunuz, nedenini söylemiyorsunuz;
kaymakamı, valiyi, emniyet müdürünü, hâkimi aynı şekilde. Yüksek yargı
mensuplarına diz çöktürüyorsunuz, diz çökmeyeni canından bezdiriyorsunuz.
Çalışanı, üreteni, sanatçıyı aynı şekilde çalıştığına, ürettiğine, yarattığına
pişman ediyorsunuz, sonra da her şeyi dışarıdan ithal ediyorsunuz. El yakan,
cep yakan sıcak parayla ekonomiyi çevirmeye çalışıyorsunuz. 
İthalat
kolaydır ama sonu yoktur. Yıllardır böyle yaptığınız için deniz bitti. Şimdi
vergileri artırmaya, destekleri kısmaya ve kesmeye çalışıyorsunuz. Vatandaşta
var mı diye soruyor musunuz? Hâlâ anlamadınız mı? Deniz bitti, devlet de bitti.

Dünya
Adalet Projesi’nde Türkiye 20 puan geriye düştü. Türkiye’ye yatırım yapacak
sermayedar hukuka, insan haklarına, mülkiyet haklarına ve bu kurumun verdiği
puana bakar. Sıcak para Türkiye’ye girer, çok da kolay girer. Spekülasyon olan
yere girer sıcak para çünkü yüksek kârla, yüksek faizle girer, devleti devlet
olmaktan çıkarır, seri iflaslar başlar ve seri iflas riskine Türkiye girmiştir
diyorum. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederiz Sayın Kayan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 83’üncü maddesinde geçen “tahsilatta”
ibaresinin “vergi tahsilatında” şeklinde değiştirilmesini arz ve teklif ederiz.
 Mustafa Kalaycı Mehmet
Necmettin Ahrazoğlu Saffet Sancaklı
 Konya  Hatay Kocaeli
 Zühal Topcu Baki
Şimşek
 Ankara  Mersin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Boşuna
soruyorum aslında da neyse.
Önerge üzerinde
Konya Milletvekili Sayın Mustafa Kalaycı.
Buyurun. (MHP
sıralarından alkışlar)
MUSTAFA KALAYCI
(Konya) – Sayın Başkan, değerli milletvekilleri; yüksek heyetinizi hürmetle
selamlıyorum.
Görüştüğümüz
maddeyle Gelir İdaresi Başkanlığının görevleri arasına vergi kayıp ve kaçağıyla
mücadele etmek ve tahsilatta etkinliği artırmak amacıyla mükellefiyet,
vergilendirme ve vergiye uyum düzeyine ilişkin yapılacak çalışmalar için her
türlü bilgi, veri ve istatistiği toplamak suretiyle Risk Analizi Sistemi
oluşturma, risk analizi yapma hususları eklenmektedir. 
Vergi
sistemimizi adil hâle getirebilmek için öncelikle kayıt dışı ekonomiyle, vergi
kayıp ve kaçağıyla etkin mücadele edilmesi gerekmektedir. Kayıt dışı ekonominin
yarısının dahi kayıt altına alınabilmesi bırakın borçlanmayı bütçemizin fazla
vermesi sonucunu doğuracaktır. Bu itibarla vergi denetimine daha fazla önem
verilmeli, kayıt dışılık, kaçakçılık ve kara parayla mücadele daha etkin hâle
getirilmeli, vergi dairelerinin insan gücü ve altyapı yetersizliği
giderilmelidir. Bu kapsamda maddeyi olumlu buluyoruz. 
Vergilerin
toplanmasında ve bütçenin her kademesinde görev yapan, katkı sağlayan, bu işin
asıl yükünü çeken Maliye çalışanlarının sorunları yıllardır çözüme
kavuşturulamamıştır. Çalışanlar mutsuz, motivasyonları iyice azalmış ve çalışma
barışı bozulmuştur. Maliye ve Gelir İdaresi çalışanları kurum içi gelir
uzmanlığı sınavı açılmasını beklemektedir. Yıllardır yeni sınav açılmaması
binlerce üniversite mezunu çalışanı mağdur etmiştir. Sınav açılmaması,
çalışanların kendilerini değersiz hissetmesine ve umutsuzluğa kapılmasına yol
açmaktadır. 
Sayın Bakan,
bakınız, 8 Nisan 2017 tarihli açıklamanızda Bakanlık ile Gelir İdaresi
Başkanlığının merkez ve taşra teşkilat kadrolarındaki personel için kurum içi
uzmanlık sınavı konusunda gereken kanun tasarı taslağını Başbakanlığa
gönderdiğinizi, taslağın yasalaşması hâlinde sınavı en kısa sürede yapacağınızı
açıkladınız. Doğru mu? Doğru. Sosyal medya hesabınızdan yaptığınız açıklamada
da kurum içi uzmanlık sınavı açacağınızı, sınavda başarılı olanların Maliye
Bakanlığında defterdarlık uzmanı, Gelir İdaresi Başkanlığında ise gelir uzmanı
kadrolarına atanacağını; sınava, sınavın yapılacağı tarih itibarıyla kurumda en
az üç yıl görev yapan çalışanların katılabileceğini belirterek bunun için
gereken kanun tasarı taslağını Başbakanlığa gönderdiğinizi bildirmişsiniz.
Doğru mu? Bu da doğru. 
Sayın Bakan,
tasarının gerek komisyon gerekse Genel Kurul görüşmelerinde sorulan sorulara
“hakları” diyorsunuz ve yine gelir uzman yardımcılığı yükselme sınavlarıyla
alakalı tasarıyı Başbakanlığa sevk ettiğinizi söylüyorsunuz. Meğer ne zormuş bu
iş. Hâlbuki Hükûmetten 130 asıl, 3 geçici madde olarak gelen bu tasarının
hazırlık ve koordinasyonunu Maliye Bakanlığı olarak siz yürüttünüz. Peki, kurum
içi gelir uzmanlığı sınavıyla ilgili maddelerinizi niye bu tasarıya almadınız?
Bir de diyorsunuz ki: “Maliyedeki arkadaşlarımızı sevindirmeyi en başta Maliye
Bakanı olarak ben istiyorum.” 
Sayın Maliye
Bakanı, gelin, sizi de sevindirelim, Maliye çalışanlarını da sevindirelim kurum
içi gelir uzmanlığı sınavıyla ilgili düzenlemeyi bu tasarıya ekleyelim. Altı
üstü en fazla yarım saatimizi alır. Hiç kaçamak cevap vermeyin. Bu işin kaçarı
yok. Hiçbir bahane ve mazeret kabul edilemez. Bu iş çok uzadı. O nedenle
“Tasarı Başbakanlıkta.” deyip durmayın. Ciddiyet, güven ve inandırıcılık
yönüyle siz kaybedersiniz. Bu düzenleme hemen gündeme alınıp bir an önce kurum
içi gelir uzmanlığı sınavı açılmalı, personele görevde yükselme imkânı
sağlanmalıdır. 
Diğer yandan,
hiçbir bakanlıkta olmayan merkez-taşra uzmanı ayrımından vazgeçilerek gelir
uzmanları ve defterdarlık uzmanlarının özlük hakları diğer kariyer
uzmanlıklarıyla eşit hâle getirilmelidir. Maliye ve Gelir İdaresi
çalışanlarının özel hizmet tazminatları artırılmalıdır. 657 sayılı Kanun’da
maliye hizmetleri sınıfı oluşturulmalıdır. Aynı iş yerinde aynı işi yapan
çalışanlar arasındaki ücret adaletsizliği giderilmeli ve ek ödeme oranları
artırılmalıdır. Yardımcı hizmetler sınıfında çalışan personel, durumuna göre
genel idare ve teknik hizmetler sınıfına atanmalıdır. Maliye teşkilatında
personel yetersizliği had safhadadır, boş kadrolara atama yapılmadığı için
çalışanların iş yükü oldukça ağır hâle gelmiştir; personel ihtiyacı acilen
giderilerek çalışanların iş yükü eşit hâle getirilmelidir.
Teşekkür ediyor,
saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Kalaycı.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, üçüncü bölümde yer alan maddelerin oylamaları tamamlanmıştır.
Şimdi, Danışma
Kurulunun bir önerisi vardır, okutup işleme alacağım ve oylarınıza sunacağım.
VII.- ÖNERİLER (Devam)
B) Danışma Kurulu Önerileri
1.- Danışma Kurulunun, aday bildirme süresi 16 Kasım 2017 Perşembe günü
saat 24.00’te sona erecek olan Türkiye Büyük Millet Meclisi Başkanı 26’ncı
Yasama Dönemi ikinci devre için yapılacak seçimin Genel Kurulun 20 Kasım 2017
Pazartesi günkü Birleşiminde yapılmasına, TBMM Başkanı seçimi için Anayasa’nın
öngördüğü çoğunluk sağlanana kadar tüm oylamaların bu birleşimde yapılmasına,
Genel Kurulun daha önce toplanılması kararlaştırılan 17 Kasım 2017 Cuma günü
toplanmamasına ilişkin önerisi
15/11/2017
Danışma Kurulu Önerisi
Danışma
Kurulunun 15/11/2017 Çarşamba günü yaptığı toplantıda aşağıdaki önerinin Genel
Kurulun onayına sunulması uygun görülmüştür. 
 İsmail
Kahraman
 Türkiye
Büyük Millet Meclisi 
 Başkanı
 Mehmet Muş Engin
Özkoç
 Adalet ve Kalkınma Partisi Grubu Cumhuriyet
Halk Partisi Grubu
 Başkan Vekili Başkan
Vekili
 Filiz Kerestecioğlu  Erkan
Akçay
 Halkların Demokratik Partisi Grubu  Milliyetçi
Hareket Partisi Grubu
 Başkan Vekili Başkan
Vekili
Öneri: 
Aday bildirme
süresi 16 Kasım 2017 Perşembe günü saat 24:00'te sona erecek olan Türkiye Büyük
Millet Meclisi Başkanı 26’ncı Yasama Dönemi 2’nci devre için yapılacak seçimin,
Genel Kurulun 20 Kasım 2017 Pazartesi günkü Birleşiminde yapılması, TBMM
Başkanı seçimi için Anayasa’nın öngördüğü çoğunluk sağlanana kadar tüm
oylamaların bu birleşimde yapılması, Genel Kurulun daha önce toplanılması
kararlaştırılan 17 Kasım 2017 Cuma günü toplanmaması önerilmiştir.
BAŞKAN – Öneriyi
oylarınıza sunuyorum: Kabul edenler... Kabul etmeyenler... Kabul edilmiştir. 
502
sıra sayılı Kanun Tasarısı’nın görüşmelerine devam ediyoruz. 
VIII.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
– Komisyon ve Hükûmet yerinde. 
Şimdi,
dördüncü bölümün görüşmelerine başlıyoruz. 
Dördüncü
bölüm 84 ila 104’üncü maddeleri kapsamaktadır. 
Bölüm
üzerinde gruplar adına ilk konuşmacı, Milliyetçi Hareket Partisi Grubu adına
İstanbul Milletvekili Sayın İsmail Faruk Aksu. 
Buyurun,
süreniz on dakika. (MHP sıralarından alkışlar)
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
502 sıra sayılı Kanun Tasarısı’nın dördüncü bölümü hakkında Milliyetçi Hareket
Partisi adına söz aldım. Genel Kurulu ve aziz Türk milletini saygıyla
selamlıyorum. 
Görüşmekte
olduğumuz dördüncü bölümde, arazi toplulaştırması, okul, yurt ve hastanelerde
indirimli ya da ücretsiz su kullanımı, kooperatiflerle ilgili işlemler, kurum
taşınmazlarının satışından doğan istisna kazançların düşürülmesi, elektronik
haberleşme sektörüne ve iş sağlığına ve güvenliğine ilişkin düzenlemeler,
kurumlar vergisi oranının yükseltilmesi ve yatırım indirimlerinin artırılmasına
ve diğer konulara ilişkin hükümler yer almaktadır. 
Kanun
tasarısının genel gerekçesinde, ülkemiz ile diğer ülkeler arasında ekonomik,
sosyal ve teknolojik alanlarda meydana gelen önemli etkileşimler nedeniyle
mevzuatımızın çeşitli alanlarında düzenleme ihtiyacı olduğundan hareketle bu
düzenlemelerin yapıldığı ifade edilmekte, vergiye gönüllü uyumu sağlamanın, vergi
uygulamalarını kolaylaştırmanın, tahsilatta yetkinliği artırmanın ve bazı
sektörlerin kamusal yükümlülüklerine yönelik yaşanan sorunların çözümlenmesinin
hedeflendiği belirtilmektedir. 
Değerli
milletvekilleri, konuşmamın başında şunu ifade etmeliyim: Oldukça kapsamlı olan
tasarıda birçok konu yer aldığı hâlde çalışanlarımızın mağduriyetlerinin
giderilmesine, oranı yüzde 25’lere varan genç işsizlerimize süratle iş imkânı
sağlamaya yönelik anlamlı bir düzenleme maalesef yer almamaktadır. 
Gazilerimiz
için yapılan düzenlemeleri, yatırımı, üretimi ve istihdamı artırmaya dönük
teşvikleri destekliyoruz. Ancak, şehit yakınlarının memur kadrolarına
geçirilmemesini, taşeron işçilere, 4/B ve 4/C'liIere ve atanamayan öğretmenlere
kadro verilmemesini eksik buluyoruz. Vergi oranlarının artırılmasını, terörle
mücadele eden asker, polis, uzman çavuşlarımızın haklarında bir iyileşme
yapılmamasını eleştiriyoruz. Terörle mücadelede önemli bir işlev gören uzman
erbaşlarımızın çalışma şartlarının iyileştirilmesini, kadrolu hâle
getirilmesini ve devlet tarafından kendilerine zatî silah verilmesini
istiyoruz. 3269 sayılı Kanun’un, değişen şartlar kapsamında ve uzman çavuşlara
yüklenen sorumluluklar dikkate alınarak, bu günün şartlarına göre ve
mağduriyetleri giderecek şekilde yeniden düzenlenmesini gerekli görüyoruz.
Tasarıyla bir
yandan motorlu taşıtlar vergisi ve kurumlar vergisinde artışa gidilirken bir
yandan da belirli firmaların borçlarının silinmesi anlamına gelebilecek bir
düzenleme yapılmasının, tasarının gerekçesine ve ruhuna aykırılık teşkil ettiği
gibi sosyal adalet bakımından da uygun olmadığını düşünüyoruz. Vatandaşların
vergi yükünü artıracak düzenlemeler yapılırken bazı sektörlere ve iktisadi
faaliyet kollarına vergi indirimi istisnası ve borçlarına örtülü af getirilmesinin
doğru olmadığını değerIendiriyoruz.
Bilindiği gibi
vergileme, kamu harcamalarını finanse etmek için gelir yaratma fonksiyonu
kadar, yapısında, oranlarında ya da bir vergi sistemi içindeki bileşimlerinde
yapılan değişikliklerle sosyal ve iktisadi politikaların önemli bir enstrümanı
olarak da kullanılmaktadır. Vergi sisteminin tasarımı ve değerlendirilmesinde
kamu finansmanı için gelir yaratma, ekonomik faaliyetleri caydırmama ve
ekonomik büyümeyi destekleme, en önemlisi de vergilemeden doğan yükü adil
dağıtarak gelir dağılımını iyileştirme amaçları güdülmelidir. Ancak tasarıda
öngörülen vergi düzenlemeleri bu hedeflerden çok uzaktır. Vergileri artırarak
kayıtlı mükelleflere yeni yükler getirmek yerine vergi tabanı genişletilmeli,
ekonominin ihtiyacı olan alanlarda yapısal reformlar hızlı ve kararlı bir
şekilde başlatılmalı, vergi reformu daha kalıcı çözümlerle hayata geçirilmeli
ve adaletli bir vergi sistemi tesis edilmelidir.
Değerli
milletvekilleri, Türkiye ekonomisinde büyüme göstergeleri iyi seyretmekle
birlikte, iş gücüne katılımın yüksek olması nedeniyle büyüme talebi yeterli
ölçüde karşılayamamaktadır. Büyüme rakamları her ne kadar olumlu görülse de
büyümenin kimyası bozuktur ve dolar bazında millî gelir artırılamamaktadır.
Yılın ilk yarısında yüzde 5,1'lik bir büyüme yakalanmasına rağmen işsizlik
oranları hâlâ iki hanelidir. Üstelik, bu durum iş aramayanları kapsamamaktadır.
İş bulma ümidini kaybedenler ve iş bulsa çalışabileceği hâlde iş aramayanlar
hesaba katıldığında işsizlik oranı yüzde 16,5'e ulaşmaktadır.
İşsizlikle
birlikte ekonominin diğer önemli zayıf noktası enflasyondur. Mevcut durumda
yüzde 11,2'ye yükselen TÜFE rakamları hem maliye politikasının hem de para
politikasının esnekliğini sınırlamaktadır. 
Ekonominin
üçüncü zayıf noktası ise yapısal sorunlara uzun erimli bakılamamasının
sonucunda süregelmekte olan cari açıktır. Dış ticaret dengesi ve turizm
sektöründeki sıkıntıların cari dengeyi etkilemesi kaçınılmazdır. Ekim ayında
dış ticaret açığı yüzde 74 oranında büyümüş, ihracatın ithalatı karşılama oranı
yüzde 65'e gerilemiştir. Hatırlatmak isterim ki bu oran geçen yıl ekim ayında
yüzde 75 idi.
2015-2016
yılında gayrisafi yurt içi hasılanın yüzde 3,7'si seviyelerine gerileyen cari
açık yıl itibarıyla yüzde 4,6 seviyesine çıkmıştır. Bu durum, her yıl 40 milyar
doları aşkın bir meblağı, maalesef, diğer ülkelerin istihdamını finanse etmek
üzere dışarıya gönderdiğimiz anlamına gelmektedir. Bütün bunlar ekonomide
işlerin istenilen düzeyde devam etmediğini, büyümenin ve istihdamın kalitesinin
zayıf olduğunu göstermektedir. Normal şartlar altında yüzde 5'in üzerinde
büyüme ve yıllık 1 milyonun üzerinde istihdam oluşturan bir ekonominin bu kadar
çok zayıf karnının olmaması beklenir. Demek ki her yıl millî gelirimizin
yaklaşık beşte 1’i ila dörtte 1’i arasındaki tutarlara ayırdığımız bütçemizin
kalitesi de istenilen seviyelerde bulunmamaktadır.
Ekonomimizin
yıllardır güçlü iki yönü olarak ifade edilen bütçe disiplini ve bankacılık
sisteminin de son birkaç yıldır kırılgan bir seyir izlemekte olduğu
görülmektedir.
Yüksek özel
sektör borçluluğu dikkate alındığında bankacılık sistemimiz kaynak
yetersizliğiyle karşı karşıyadır. Bu durum piyasa faizlerini yükseltmekte ve
yatırım isteğini azaltmakta, büyümeyi de sınırlamaktadır. Mali disiplinden
uzaklaşılması, bütçe açıklarının kapatılması için hazinenin borçlanma
oranlarını yukarıya çekmektedir. Hazine, 100 liralık borç ödeyebilmek için 130
lira borçlanmak durumunda kalmaktadır. Bütçede yeterli disiplinin
sağlanabilmesi hâlinde ise hem daha az borçlanmaya hem faiz oranlarının aşağıya
çekilmesine hem de özel sektöre yatırımları için daha fazla kaynak ayrılmasına
imkân sağlanabilecektir. Bu durum aynı zamanda enflasyonun dizginlenmesinde,
doğru maliye politikaları ve kamu yatırımları ile büyüme ve istihdamın
artmasında da etkili olabilecektir.
2017 yılı
bütçesinde gerçekleşme tahmini 67,8 milyar TL tutarında olan toplam kamu sabit
sermaye yatırımlarının, 2018 yılı bütçesinde 66,7 milyar TL'ye gerilemesi
dikkat çekicidir. Bu hâliyle bütçenin yatırımcı olmayan, büyümeyi ve istihdamı
sınırlayan bir yapıya evrildiğinin de sinyalleri verilmektedir. 
Nüfusumuzun
yaklaşık yüzde 15’i hâlen yoksulluk riskiyle karşı karşıyadır. TÜİK'in 6 Ekim
2017'de yayımlanan “gelir ve yaşam koşulları” araştırmasına göre, eş değer hane
halkı kullanılabilir fert medyan gelirin yüzde 60’ı dikkate alınarak belirlenen
yoksulluk oranı yüzde 21,2 olmuştur. Gelir eşitsizliği bir önceki yıla göre
artmıştır. 
Değerli
milletvekilleri, tasarı, idarenin ve ekonomimizin bazı ihtiyaçlarını giderecek
düzenlemeler içermekle birlikte, yukarıda açıklanan ve Komisyon görüşmelerinde
de ifade edilen içeriğe ilişkin hususlar bakımından sakıncalar taşımaktadır.
Yapılan
düzenlemelerle, bütçe açığının kapatılmasının ve 2018 yılının ilk yarısındaki
hazine yükümlülüklerini karşılayabilecek bir yapının bugünden oluşturulmasının,
böylelikle de jeopolitik ve siyasi risklerin ekonomi üzerindeki etkilerinin
azaltılmasının hedeflenmesi kuşkusuz anlamlı ve gereklidir. Bununla birlikte
son dakika önlemler yerine vatandaşı mağdur etmeyecek uzun vadeli, kalıcı
tedbirler alınması, şüphesiz ki daha güvenilir ve sağlıklı bir ekonomi
tablosunu ortaya koyacaktır.
Bu düşüncelerle
tasarının hayırlı olmasını diliyor, Genel Kurulu saygılarımla selamlıyorum.
(MHP sıralarından alkışlar)
BAŞKAN –
Teşekkür ederiz Sayın Aksu.
Bölüm üzerinde
ikinci konuşmacı, Cumhuriyet Halk Partisi grubu adına İzmir Milletvekili Sayın
Musa Çam. 
Süreniz on
dakika.
Buyurun. (CHP
sıralarından alkışlar)
CHP GRUBU ADINA
MUSA ÇAM (İzmir) – Sayın Başkan, Türkiye Büyük Millet Meclisinin saygıdeğer
üyeleri; hepinizi saygıyla selamlıyorum. Bazı Vergi Kanunları ile Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı
üzerinde Cumhuriyet Halk Partisi Grubu adına söz almış bulunuyorum, hepinizi
selamlıyorum.
Değerli
milletvekilleri, yukarıda Plan ve Bütçe Komisyonu devam ediyor. Sabah bir
bakanlığın görüşmesini bitirdik, şimdi Kültür ve Turizm Bakanlığının
görüşmesini gerçekleştiriyoruz. Yarın sabah 10.00’da Çalışma ve Sosyal Güvenlik
Bakanlığının bütçesini görüşeceğiz. 
Bu 502 sıra
sayılı Kanun Tasarısı’nın Plan ve Bütçe Komisyonunda yaklaşık olarak on bir gün
tartışmasını gerçekleştirdik. Sayın Maliye Bakanımız da oradaydı. Uzun
müzakereler yaptık. Yaklaşık olarak 60 kanun ve kanun hükmündeki kararnamelerde
değişiklik yapan önemli bir tasarı. Altı yıldır Parlamentodayım, altı yıldır da
Plan ve Bütçe Komisyonundayım, en arkada oturuyorum. Altı yıldır, Parlamentoya
ve Plan ve Bütçe Komisyonuna bugüne kadar gelen bütün torba kanunlarda hep şunu
söyledik, dedik ki: Bu torba kanun meselesi doğru bir uygulama değildir.
Parlamentoda şu anda 18 komisyon var. 2 geçici madde, toplam 125 maddeden
oluşan bu torba kanun içerisinde 18 komisyonu ilgilendiren bir ton madde var.
Bunun ilgili ihtisas komisyonlarına gönderilmesi ve ilgili ihtisas
komisyonlarında tartışılarak Parlamentoya gelmesi gerekirken ne var ne yok her
şey bu torba kanunun içerisinde; ilgili ilgisiz, bizi ilgilendiren
ilgilendirmeyen onlarca madde bu gördüğünüz, tuğla kalındığındaki bu sıra
sayısının içerisinde. 
Altı yıldır
bunları Plan ve Bütçe Komisyonunda konuşuyoruz; her seferinde söylediğimizde
ilgili bakan, Meclis başkanı, Meclis başkan vekilleri dâhil olmak üzere, daha
önceki Başbakan Davutoğlu ve Binali Yıldırım dâhil olmak üzere “Evet,
haklısınız. Önümüzdeki dönem bu torba kanundan vazgeçeceğiz. Bundan sonra torba
kanunlar olmayacak.” diye söz vermiş olmalarına rağmen geçtiğimiz hafta
içerisinde yine bu torba kanunu görüştük ve şimdi Parlamentoda sizler
görüşüyorsunuz. Bu, doğru bir kanun yapma tekniği değil, doğru bir yasama
görevi de değil. Sizler de geç saatlere kadar burada bunun mücadelesini
veriyorsunuz, biz de Plan ve Bütçe Komisyonunda veriyoruz. 
Biraz önce Sayın
Kalaycı, MHP adına konuşan arkadaşım burada konuştu; şimdi yukarı çıktı, Kültür
ve Turizm Bakanlığının bütçesi üzerinde konuşacak. Ben de burada konuşmamı
bitirdikten sonra yukarı çıkıp orada konuşmamı yapacağım. 
Bu, kaliteli bir
Parlamento çalışması değil, kaliteli bir yasama görevi de değil. Parlamento
daha demokratik, daha kurallı bir şekilde çalışmalı ve burada yasaların ne
olduğunu, ne bittiğini, bunları milletvekilleri içine sindire sindire görmeli
ve yaşamalı ve ona göre de Meclisten hangi kanunlar geçiyor, vatandaşımızı
ilgilendiren bu kanunlar ne getiriyor, ne götürüyor, bunların hepsini içine
sindirmesi gerekirken ne yazık ki sadece, işte, boş salonlar… Birazdan veyahut
da yarın geneli üzerinde oylama yapılacak; Meclise milletvekilleri gelecekler,
parmaklarını kaldıracaklar, “Kabul edenler… Kabul etmeyenler…”, gidecek. Bu,
doğru bir yasama görevi değil. 
Üç bölümle
ilgili, maddeler üzerinde grubumuzda milletvekillerimiz ve ilgili
arkadaşlarımız gerekli konuşmaları ve eleştirileri gerçekleştirdiler. Bu
bölümde toplam 20 madde bulunmaktadır arkadaşlar. Kuşkusuz “2 geçici madde, 125
maddeden oluşan bu tasarının her şeyi tamamen kötüdür, hepsi yanlıştır.” böyle
bir şey söylemiyorum. Bunun içerisinde vatandaşlarımızı, yurttaşlarımızı,
sanayicimizi, ticaret adamlarımızı son derece yakından ilgilendiren doğru şeyler
de var ama gerçekten karşı olduğumuz ve çıkmaması gereken maddeler de var
arkadaşlar. Dolayısıyla bunların hepsinin çok iyi bir şekilde görülmesi
gerekiyor. 
Bu 84’üncü ve
104’üncü maddeleri içeren -toplam 20 madde- dördüncü bölümde, arkadaşlar,
bununla ilgili, bazı yatırımlar ve projeler için kamulaştırmalar yapılmakta,
yargı süreci uzamakta, buna resen çözüm getirilmektedir. Bunlardan bir tanesi,
yani birtakım yatırımlar yapılacak ama yatırımlar yapılırken arazi sahipleri
veyahut da mülk sahipleri dava sürecini aştıkları için iş uzuyor, resen bir
kamulaştırma süreci getiriliyor. Baktığınız zaman vatandaşın aleyhine olan bir
düzenleme çünkü vatandaşın elinden alınan, kamulaştırılan arazisi veyahut da
mülküyle ilgili olarak eğer siz bunu ivedi olarak resen yapmaya kalkarsanız
vatandaşın yargı yolunu kapatmış olursunuz, doğru bir düzenleme değil. 
Yine bir başka
madde; belediyeler meclis kararıyla mabetlere indirimli veya ücretsiz su
veriyor. Buna eğitim kurumları, yurtlar, okul, pansiyon ve hastaneler de ekleniyor.
Arkadaşlar, belediyeler meclis kararıyla, mabetlere, birtakım inanç yerlerine
birtakım ücretsiz su bağlantıları veyahut da atık bedellerini almamak için
düzenlemeler yapabiliyorlar. Doğru bir şeydir ama buna, eğitim kurumları,
yurtlar, okul, pansiyon, hastaneler giriyor. Baktığımızda son derece masum;
hastaneler olabilir, okul, pansiyon olabilir, yurtlar olabilir, eğitim
kurumları olabilir ama bunların arkasında birtakım tarikatlar ve cemaatler
varsa bizim burada durmamız gerekiyor. Bunun içerisinde zımnen TÜRGEV, Ensar
Vakfı gibi birtakım vakıflara kolaylık sağlanıyorsa, onlara bir ayrıcalık
yapılıyorsa bu doğru bir tutum değildir arkadaşlar. Yoksa biz hastanelerin
bundan faydalanmasını isteriz, okul ve pansiyonların, yurtların bunlardan
faydalanmasını isteriz ama çok ucu açık. Nereye ve nereye kadar gideceği belli
olmayan bu düzenleme, yarın FETÖ gibi birtakım cemaatlere ve tarikatlara
olanaklar sağlar. Bu, doğru bir iş değildir arkadaşlar. Bunun sınırının
adlandırılması gerekiyordu. Komisyonda da Sayın Bakana uyarılarımızı yaptık ama
yeteri kadar bir sonuç alamadık. 
Yine, kamu
kurumlarına uygulanan atık ve su tarifeleri düşürülüyor. Bundan eğitim
kurumları, yurtlar, pansiyonlar, hastaneler, okullar da faydalanacak
arkadaşlar. Ayrıca, “abonelik açma-kapatma, teminat, katılım payı” adı altında
ücret talep edilmeyecektir. Yine baktığımızda son derece masumane bir
düzenleme. Yine okullarda, pansiyonlarda, hastanelerde her türlü başvuru parası
alınmayacak ve bunlara birtakım indirimler yapılacak. Evet, eğer gerçekten
doğru bir adres ise sorun yok ama demin söylediğimiz gibi, cemaatlere ve
tarikatlara bir yol açma ise bu son derece tehlikelidir. Yetmez, belediyeler
bununla birlikte, bu düzenlemelerle beraber bazı gelirlerinden de feragat etmiş
olacaklar. Çünkü belediyelere normalde bunlarla bir gelir kaynağı sağlanıyor
ama bu düzenlemeyle beraber belediyeler birtakım gelirlerinden de otomatikman
vazgeçmiş oluyorlar arkadaşlar.
Yine bir başka
madde, Tütün ve Alkol Piyasası Düzenleme Kurumundan izin almadan tütün, sigara
kâğıdı, makaron bulunduran ve satanlara üç yıldan altı yıla kadar hapis cezası
getiriyor. Arkadaşlar, sigara fiyatı aldı başını gidiyor; 10 lira, 11 lira, 12
lira sigaralar. Şimdi kaçak başladı bu işin altında illegal bir şekilde. Şimdi,
bununla ilgili bir düzenleme getiriyorsunuz; tamam, iyi güzel de yani esas,
Türkiye’de tütün meselesini… Tütün üreten bir ülke iken bugün dışarıdan ithal
ediyorsak ister istemez sigara fiyatları, tütün ve bağlı birtakım kullanımların
fiyatları artıyor ve ister istemez merdiven altında üretim olmak zorunda
kalıyor. Dolayısıyla siz şimdi buna birtakım cezalar getiriyorsunuz. Bu bir
sonuç, nedenini çözmemiz gerekiyor, bunun nedeni de… Türkiye’nin tekrar tütün
üreten bir ülke hâline gelmesi gerekiyor, kendi ihtiyacını karşılayacak bir
noktaya ulaşması gerekiyor.
Yine bir başka
maddede vakıflara ait taşınmazlar üç yıla kadar kiraya veriliyor; Başbakan
Yardımcısının onayıyla on yıllığına, ayrıca onarım veya inşa karşılığı
kiralamalarda genel müdürün onayıyla yirmi yıllığına, Meclis kararıyla kırk
dokuz yıllığına veriliyor. Yine burada bir başka sorun var arkadaşlar:
Vakıflara birtakım imtiyazlar tanınıyor burada. Bu vakıflar hangi vakıflardır,
nedir? Sadece bakana ve genel müdüre on yıla kadar ve yirmi yıla kadar birtakım
uzatım yetkilerinin verilmesinin, bir kişiye verilmesinin doğru olmadığını
düşünüyorum. 
Değerli
arkadaşlar, yurt dışında kurulu tüzel kişilere ilgili Başbakan Yardımcısının
onayıyla şartlı şartsız yardım yapılması getiriliyor.
Müşterek
bahis oyunlarının kesintiye uğramadan devamlılığı için pazarlıkla hizmet alımı
gerçekleşecek.
En
önemlisi, büyük endüstri iş yerlerinde kazaları önlemeyle ilgili acil önlem ve
tedbir alınması gerekirken bu da 2018 yılının 12’nci ayına erteleniyor. Daha
geçtiğimiz günlerde birtakım iş cinayetleri yaşandı, madende ve göçüklerde
insanlar hayatlarını kaybettiler. Büyük endüstri iş yerlerinde büyük kazalar
oluyor, işçiler, emekçiler hayatlarını kaybediyor. Bununla ilgili çok acil
önlem alınması gerekirken –işverenlere- 12/2018’e kadar uzatılıyor. Bu, doğru
bir iş değildir arkadaşlar; bu, işverenlere bir iltimastır, torpildir, iş
cinayetlere çağrıdır. Bu nedenle, bu düzenlemenin son derece tehlikeli ve
yanlış bir düzenleme olduğunu söylüyor, Genel Kurulu sevgi ve saygıyla selamlıyorum.
(CHP sıralarından alkışlar) 
BAŞKAN
– Teşekkür ederiz Sayın Çam.
Birleşime
iki dakika ara veriyorum.
Kapanma Saati: 21.50
ON BİRİNCİ OTURUM
Açılma Saati: 21.51
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 24’üncü Birleşiminin On Birinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon? Yok. 
Ertelenmiştir.
457 sıra sayılı
Kanun Tasarısı’nın görüşmelerine başlayacağız. 
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
BAŞKAN –
Komisyon? Yok.
Ertelenmiştir.
Bundan sonra da
komisyonun bulunmayacağı anlaşıldığından, alınan karar gereğince, Türkiye Büyük
Millet Meclisi Başkanlığının seçimini yapmak ve kanun tasarı ve teklifleri ile
komisyonlardan gelen diğer işleri sırasıyla görüşmek için 20 Kasım 2017
Pazartesi günü saat 14.00’te toplanmak üzere birleşimi kapatıyorum.
Kapanma Saati: 21.52




(x) 502 S.
Sayılı Basmayazı 2/11/2017 tarihli 17’nci Birleşim Tutanağı’na eklidir.




