



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 18’inci
Birleşim
 23
Aralık 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Hatay Milletvekili Serkan Topal’ın,
Hatay ilinin sorunlarına ilişkin gündem dışı konuşması
2.- Gaziantep Milletvekili Ümit Özdağ’ın,
Gaziantep ilinin düşman işgalinden kurtuluşunun 94’üncü yıl dönümüne ilişkin
gündem dışı konuşması
3.- Kocaeli Milletvekili Mehmet Akif
Yılmaz’ın, Mehmet Âkif Ersoy’un vefatının 79’uncu yıl dönümüne ilişkin gündem
dışı konuşması

V.- AÇIKLAMALAR
1.- Ankara Milletvekili Levent Gök’ün,
Mehmet Âkif Ersoy’un vefatının 79’uncu, Asteğmen Kubilay’ın katledilişinin
85’inci yıl dönümlerine ve İzmir Valiliğinin Menemen’deki anma töreninde Menemen
Belediye Başkanının konuşmasını yasaklamasına ilişkin açıklaması

2.- Diyarbakır Milletvekili İdris
Baluken’in, Hükûmet yetkililerinin HDP milletvekillerinin telefonlarına cevap
vermediğine, Gümrük ve Ticaret Bakanına bir haftadır ulaşamadığına, Adalet
Bakanlığının HDP milltevekillerinin cezaevlerini ziyaret başvurularını dikkate
almadığına ve Başkanlık Divanının bu konuyu netleştirerek bilgi vermesi
gerektiğine ilişkin açıklaması
3.- Diyarbakır Milletvekili İdris
Baluken’in, HDP milletvekillerinin haklarının gasbedildiğine ve Başkanlık
Divanı tarafından Başbakanla görüşülerek konunun açıklığa kavuşturulması
gerektiğine ilişkin açıklaması
4.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken ile Oturum Başkanı TBMM
Başkan Vekili Pervin Buldan’ın yaptıkları açıklamalarındaki bazı ifadelerine
ilişkin açıklaması
5.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı açıklamasındaki
bazı ifadelerine ilişkin açıklaması
6.- Mersin Milletvekili Aytuğ Atıcı’nın,
Güneydoğu Anadolu Bölgesi’nde yaşanan terör olaylarından en çok çocukların
etkilendiğine ilişkin açıklaması
7.- Konya Milletvekili Mustafa Hüsnü
Bozkurt’un, Asteğmen Kubilay’ın katledilişinin 85’inci yıl dönümüne ilişkin
açıklaması
8.- Afyonkarahisar Milletvekili Mehmet
Parsak’ın, Afyonkarahisar’da kapatılan belde belediyelerinin sorunlarına
ilişkin açıklaması
9.- Artvin Milletvekili Uğur
Bayraktutan’ın, Sarp Sınır Kapısı’nda yaşanan sorunlara ilişkin açıklaması
10.- Bursa Milletvekili Nurhayat Altaca
Kayışoğlu’nun, Bursa Yüksek İhtisas Eğitim ve Araştırma Hastanesinde yapılan
ihalelerde şartnamelere uyulmadığına ilişkin açıklaması
11.- Balıkesir Milletvekili Ahmet Akın’ın,
Balıkesir’in altyapı ve otoparkla ilgili sorunlarına ilişkin açıklaması
12.- Burdur Milletvekili Mehmet Göker’in,
şehit olan askerlere Allah’tan rahmet dilediğine ve ülkede son günlerde yaşanan
iç ve dış olaylara ilişkin açıklaması
13.- Ankara Milletvekili Şenal Sarıhan’ın,
iktidara mensup milletvekillerinin Genel Kurul çalışmalarına aktif olarak
katılmadıklarına ve Güneydoğu Anadolu Bölgesi’ndeki terör olayları sonucu
meydana gelen çocuk ölümlerine ilişkin açıklaması
14.- Kocaeli Milletvekili Fatma Kaplan
Hürriyet’in, Kocaeli Üniversitesindeki özel güvenlik görevlilerinin tutumuna
ilişkin açıklaması
15.- Giresun Milletvekili Bülent Yener
Bektaşoğlu’nun, şehit olan Birkan Gündüz’e Allah’tan rahmet dilediğine ve
elektrik dağıtım hizmetlerinin özelleştirilmesi sonucu Giresun’da yaşanan
sorunlara ilişkin açıklaması
16.- Niğde Milletvekili Ömer Fethi
Gürer’in, Karayolları Motorlu Araçlar Zorunlu Mali Sorumluluk Sigortası’nda
yapılan yeni düzenlemelere ilişkin açıklaması
17.- Manisa Milletvekili Tur Yıldız Biçer’in,
Sağlık Uygulama Tebliği’nde yapılan değişikliğin yol açtığı mağduriyetlere
ilişkin açıklaması
18.- İstanbul Milletvekili Barış
Yarkadaş’ın, devrim şehidi Kubilay’ı ve aynı gün şehit olan 2 bekçiyi ve
Sarıkamış şehitlerini andığına, Sinop’ta kurulması planlanan 2’nci nükleer
santralin durumuna ilişkin açıklaması
19.- Bursa Milletvekili Erkan Aydın’ın,
Uludağ Üniversitesininde çalışan bazı personelin kadro sorunlarına ilişkin
açıklaması
20.- Denizli Milletvekili Kazım Arslan’ın,
ülkenin doğu ve güneydoğusunda yaşanan terör olaylarının sorumlularının AKP,
HDP ve PKK olduğuna ilişkin açıklaması
21.- İstanbul Milletvekili İsmail Faruk
Aksu’nun, Hükûmetin İsrail’le olan ilişkilerindeki uzlaşma arayışının özel bir
nedeni olup olmadığını öğrenmek istediğine ilişkin açıklaması
22.- Mersin Milletvekili Baki Şimşek’in,
PKK’lılar tarafından katledilen Samet Pişkin, Eren Kılıç ve İslam Çakar’a
Allah’tan rahmet dilediğine ve Mersin’in turizm teşvik kapsamına alınmasını
beklediğine ilişkin açıklaması
23.- Muğla Milletvekili Nurettin Demir’in,
Millî Eğitim Bakanlığının şube müdürü atamalarının iptaliyle ilgili Danıştay
kararlarına uymadığına ve turizm sektörünün sorunlarına ilişkin açıklaması
24.- Manisa Milletvekili Mazlum Nurlu’nun,
Asteğmen Kubilay’ın katledilişinin 85’inci yıl dönümüne ilişkin açıklaması
25.- Kayseri Milletvekili Çetin Arık’ın,
şehitlere Allah’tan rahmet dilediğine ve Adalet ve Kalkınma Partisinin yargı
üzerinde baskı uyguladığına ilişkin açıklaması
26.- İstanbul Milletvekili Sibel
Özdemir’in, Millî Eğitim Bakanlığı Din Öğretimi Genel Müdürlüğünün okullara
Dünya Arapça Günü’yle ilgili gönderdiği yazıya ilişkin açıklaması
27.- Hatay Milletvekili Serkan Topal’ın,
Hatay ili başta olmak üzere Suriye’deki savaşın olumsuz etkilerini yaşayan
illere Hükûmetin maddi yardımda bulunmayı düşünüp düşünmediğini öğrenmek istediğine
ilişkin açıklaması
28.- Trabzon Milletvekili Haluk Pekşen’in,
Trabzon’da bir klinikte yaşanan ölüm vakasından sonra Trabzon Valiliği
tarafından hiçbir işlem yapılmamasına ilişkin açıklaması
29.- Uşak Milletvekili Özkan Yalım’ın,
Asteğmen Kubilay’ın katledilişinin 85’inci yıl dönümüne ve Sivaslı-Çivril
yolunun bir an önce bitirilmesini istediğine ilişkin açıklaması
30.- Eskişehir Milletvekili Gaye Usluer’in,
Millî Eğitim Bakanlığının 17-25 Aralık haftasını “Arapça Haftası” olarak ilan
etmesine ilişkin açıklaması
31.- İstanbul Milletvekili Filiz
Kerestecioğlu’nun, TBMM Başkan Vekili Pervin Buldan’a görevinde başarılar
dilediğine ve sendikal nedenlerle işten çıkarmalara son verilmesi gerektiğine
ilişkin açıklaması
32.- Denizli Milletvekili Melike
Basmacı’nın, Pamukkale ören yerine giriş ücretine yapılan zamma ilişkin
açıklaması
33.- Adana Milletvekili Meral Danış
Beştaş’ın, TBMM Başkan Vekili Pervin Buldan’a görevinde başarılar dilediğine ve
Suriyeli mültecilerin yaşadığı sıkıntılara ilişkin açıklaması
34.- Balıkesir Milletvekili İsmail Ok’un,
Balıkesir’de su şebekelerindeki arızalar nedeniyle yaşanan sorunlara ilişkin
açıklaması
35.- Manisa Milletvekili Erkan Akçay’ın,
Genel Kurulda açıkça etnik ırkçılık atışmalarına tanık olunduğuna ve yapılan bu
tartışmaları aldatıcı ve sanal olarak gördüklerine ilişkin açıklaması
36.- Ankara Milletvekili Levent Gök’ün, CHP
Grubu olarak Doğu ve Güneydoğu Anadolu Bölgelerinde terör olayları nedeniyle yaşanan
sorunların çözümü konusunda bütün partilerin gayret göstermesi gerektiğini
düşündüklerine ilişkin açıklaması
37.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşmasındaki bazı ifadelerine ilişkin açıklaması
38.- Ankara Milletvekili Levent Gök’ün,
Cumhuriyet Halk Partisi olarak duruşlarını soğukkanlı bir şekilde devam
ettireceklerine ve Doğu ve Güneydoğu Anadolu Bölgelerinde yaşanan sorunları
mutlaka Meclis iradesi altında çözeceklerine ilişkin açıklaması
39.- Diyarbakır Milletvekili İdris
Baluken’in, bazı bakanlıklar nezdinde Halkların Demokratik Partisine yapılan
ayrımcı uygulamaların Başbakanın müdahalesiyle ortadan kalkacağını umduklarına
ilişkin açıklaması
40.- Maliye Bakanı Naci Ağbal’ın, İstanbul
Milletvekili Aykut Erdoğdu’nun sataşma nedeniyle yaptığı konuşmasındaki bazı
ifadelerine ilişkin açıklaması
41.- Kalkınma Bakanı Cevdet Yılmaz’ın,
İstanbul Milletvekili Aykut Erdoğdu’nun sataşma nedeniyle yaptığı
konuşmasındaki bazı ifadelerine ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Gümrük ve Ticaret Bakanı Bülent Tüfenkci’yle görüşerek İdris
Baluken’in konuşma isteğini ilettiğine, Adalet Bakanına ulaşamadığına, HDP
milletvekillerinin bakanlarla görüşememesi konusunu Meclis Başkanına ilettiğine
ve daha sonra kendilerine bilgi verileceğine ilişkin konuşması
2.- Oturum Başkanı TBMM Başkan Vekili
Pervin Buldan’ın, Diyarbakır Milletvekili İdris Baluken’in talebi üzerine
Başbakanla görüşme yaptıktan sonra bu konuyla ilgili görüşlerini ifade
edeceğine ilişkin konuşması
3.- Oturum Başkanı TBMM Başkan Vekili
Pervin Buldan’ın, Diyarbakır Milletvekili İdris Baluken’in talebi üzerine
Başbakanla görüştüğünü ve Başbakanın, Halkların Demokratik Partisine ayrımcı
bir tutum sergilemediklerini ifade ettiğine ilişkin konuşması

VII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Denizli Milletvekili Kazım Arslan’ın yaptığı açıklaması sırasında Halkların
Demokratik Partisine sataşması nedeniyle konuşması
2.- Malatya Milletvekili Nurettin Yaşar’ın,
Van Milletvekili Lezgin Botan’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
3.- Adana Milletvekili Meral Danış
Beştaş’ın, Malatya Milletvekili Nurettin Yaşar’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
4.- Amasya Milletvekili Mehmet Naci
Bostancı’nın, Manisa Milletvekili Erkan Akçay’ın yaptığı açıklaması sırasında
Adalet ve Kalkınma Partisine sataşması nedeniyle konuşması
5.- Manisa Milletvekili Erkan Akçay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına ve Milliyetçi Hareket Partisine sataşması nedeniyle
konuşması
6.- Ağrı Milletvekili Dirayet Taşdemir’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
7.- Ankara Milletvekili Levent Gök’ün,
İstanbul Milletvekili Markar Eseyan’ın CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
8.- İstanbul Milletvekili Aykut
Erdoğdu’nun, Maliye Bakanı Naci Ağbal’ın 11 sıra sayılı Kanun Tasarısı’nın
1’inci maddesi üzerindeki soru-cevap işleminde yaptığı konuşması sırasında
şahsına sataşması nedeniyle konuşması 
9.- İstanbul Milletvekili Aykut
Erdoğdu’nun, Maliye Bakanı Naci Ağbal’ın 11 sıra sayılı Kanun Tasarısı’nın
3’üncü maddesi üzerindeki soru-cevap işleminde yaptığı konuşması sırasında
şahsına sataşması nedeniyle konuşması



VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- CHP Grubu adına, Grup Başkan Vekili
Manisa Milletvekili Özgür Özel’in, iş kazalarına neden olan kurumsal, idari,
hukuki ve ekonomik faktörlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/33)
2.- HDP Grubu adına, Grup Başkan Vekili
Diyarbakır Milletvekili İdris Baluken’in, IŞİD’le petrol ticareti yapıldığına
dair iddiaların ve bulguların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/34)
B) Genel Görüşme Önergeleri
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, basın özgürlüğünün tüm boyutlarıyla ele alınması,
Hükûmet programı ve politikası bağlamında da hak ve özgürlük ihlallerinin bir
kez daha gözden geçirilerek TBMM’de değerlendirilmesi amacıyla genel görüşme
açılmasına ilişkin önergesi (8/2)
C) Önergeler
1.- İstanbul Milletvekili Mustafa Sezgin
Tanrıkulu’nun, (2/204) esas mumaralı Kanun Teklifi’ni geri aldığına ilişkin
önergesi (4/6)

IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, Türkiye’de uygulanan sınır
politikalarının yol açtığı düzensiz göç ve insan kaçakçılığının geldiği
boyutların tespit edilmesi, Suriye, Irak ve İran sınırı ve deniz kıyılarındaki
hak ihlallerinin araştırılması, uluslararası mülteci hukukuna uygun geri
gönderilmeme ilkesini esas alan politikalar geliştirilebilmesi amacıyla
17/12/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Aralık 2015 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
2.- CHP Grubunun, Grup Başkan Vekili Ankara
Milletvekili Levent Gök tarafından, Kürt sorununun çözümü ve terörle mücadelede
Hükûmetin uyguladığı yanlış politikalar nedeniyle Doğu ve Güneydoğu Anadolu
Bölgelerinde, başta eğitim ve sağlık olmak üzere kamu hizmetlerinin verilmez
hâle gelmesi, vatandaşların can ve mal güvenliği üzerindeki tehditler, yaşanan
ekonomik, sosyal ve siyasi sorunlar ile bunlara karşı alınacak önlemleri
belirlemek amacıyla 23/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 23 Aralık 2015
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi

X.- SEÇİMLER
A) Komisyonlarda Açık Bulunan Üyeliklere
Seçim
1.- Kadın Erkek Fırsat Eşitliği
Komisyonunda açık bulunan üyeliğe seçim

XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ile Plan ve Bütçe
Komisyonu Raporu (1/318) (S. Sayısı: 11) 

XII.- YAZILI SORULAR VE CEVAPLARI
1.- İstanbul Milletvekili Mahmut Tanal’ın,
gümrük kapılarını işleten firmaların yükümlülüklerini yerine getirmedikleri
iddialarına ilişkin sorusu ve Gümrük ve Ticaret Bakanı Bülent Tüfenkci’nin
cevabı (7/58)
23 Aralık 2015 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Türkiye Büyük Millet Meclisinin 18’inci Birleşimini açıyorum.
III.- YOKLAMA
BAŞKAN
- Değerli milletvekilleri, elektronik cihazla yoklama yapacağım. 
Yoklama
için üç dakika süre veriyorum. Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Değerli milletvekilleri, toplantı yeter sayısı yoktur.
Birleşime
on dakika ara veriyorum.
Kapanma Saati: 14.06
İKİNCİ OTURUM
Açılma Saati: 14.16
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
İkinci Oturumunu açıyorum.
III.- YOKLAMA
BAŞKAN
– Açılışta yapılan yoklamada toplantı yeter sayısı bulunamamıştı. Şimdi yoklama
işlemini tekrar yapacağım. 
Yoklama
için üç dakika süre veriyorum. 
(Elektronik
cihazla yoklama yapıldı)
BAŞKAN
– Değerli milletvekilleri, toplantı yeter sayısı vardır, görüşmelere
başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Hatay ilinin sorunları hakkında söz isteyen Hatay Milletvekili
Sayın Serkan Topal’a aittir. 
Buyurunuz
Sayın Topal. (CHP sıralarından alkışlar)
Süreniz
beş dakikadır.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Hatay Milletvekili Serkan Topal’ın, Hatay ilinin
sorunlarına ilişkin gündem dışı konuşması
SERKAN
TOPAL (Hatay) – Sayın Başkan, değerli milletvekilleri; hepinizi saygıyla
selamlıyorum.
Bizler,
medeniyetlerin beşiği Hatay’ın işçisi, emekçisi, esnafıyız; buraya
inşaatlardan, pamuk tarlalarından geldik. 
Hatay’da
sınırın varlığı unutuldu, eli silahlı cihatçılar türedi, kimliksiz, sorgusuz
dokunulmazlıklar verildi onlara. Huzur bozuldu, güven ve barış yok edildi ve
Reyhanlı’da paramparça oldu insanlar. Güvenlik yok oldu, adalet yok oldu,
devletin varlığı yok oldu; ticaret bitti, gümrük kapıları kapandı, tel örgülü
sınırlar açıldı, insan ticareti başladı; silahlar, bombalar gelip gitmeye
başladı; dilenenler, köleler, satılanlar, kaçakçılık, kara para ve sokağa
düşenler… Kamyonlar, tırlar, şoförler işsiz; kepenk kapatan esnaflar,
yetiştirdiği ürünü elinde kalan çiftçiler… Kısacası, Hatay kan ağlıyor, kan!
Her bedeli ödeyen biz, her zorluğa katlanan biz, ölen biz, soyulan biz,
istismar edilen biz… Biz, dolar kuru, borsa endeksi, faiz seviyesi değiliz,
milyarlarca doların fon yöneticisi değiliz, harama el uzatan asla değiliz. Biz,
Hatay’ız ve Hatay Türkiye’dir. 
Vatanımızı
komşumuzdaki yangın yerine çevirecek olanlar bilmelidirler ki en ağır bedelleri
ödemeye ve ödetmeye hazırız. Vatan namustur, hamaset değil. Hamaset kaçak
köşklerde, saraylarda; namus sokakta yüz yüze, hayat kavgasında, orada,
memleketimizde, Hatay’ımızda, Türkiye’mizde. Bizler zulme, sömürüye, baskıya,
yalana, talana, kan siyaseti yapanlara karşı adaleti, eşitliği, insanca yaşamı
ve barışı haykırmak için buradayız.
Ey
Türkiye’m, AKP’nin 7 Hazirandaki hezimetinden bugüne kadar, istikrarlı bir
şekilde yüzlerce insanımız katledildi, gazetecilerimiz tutuklandı, asker ve
polisimiz öldürüldü, uluslararası krizler yaratıldı. AKP Türkiye’yi, istikrarlı
bir şekilde, dış politikada savaş yanlısı, iç politikada gasplar ülkesi,
tehditler ülkesi, katliamlar ülkesi, hırsızlar ülkesi, hendekler ülkesi hâline
getirdi.
HALİS
DALKILIÇ (İstanbul) – Bağırmadan konuş, dinleriz biz!
SERKAN
TOPAL (Devamla) – Bu iktidar, kibrin iktidarıdır, ötekileştirmenin, yok
saymanın, hamasetin, yolsuzluğun iktidarıdır; Ermenek’te iş cinayetine kurban
verdiğimiz bir canımızın babasına 10 liralık lastik ayakkabıyı utanmadan
gönderenlerin, o ayakkabı kutularında milyon dolarları saklayanların
iktidarıdır. 
Yanı
başımızda Orta Doğu yanıp tutuşurken karpuz keser gibi insan kafası kesen
terörist güruhlara gönderilen silahların akıbetlerini gördük. Bu silahları
haber yapan Can Dündar’a ve Erdem Gül’e selam olsun. Selam olsun yurdundan
sürgün edilirken cansız bedeni kıyıya vuran Aylan bebeğe. (CHP sıralarından
alkışlar)
OSMAN
AŞKIN BAK (Rize)- Vay vay!
SERKAN
TOPAL (Devamla) - Başbakan Yardımcınız, televizyonda “Vallahi de billahi de bu
silahlar Türkmenlere gitmedi.” dedi. Hanginiz yalancı? Aranızda bir yalancı
var; siz mi yalancısınız, o mu yalancı? Orta Doğu’yu kan gölüne çevirenler,
silahları taşıyanlar, silahları ateşleyenler insanlık düşmanıdır. 
OSMAN
AŞKIN BAK (Rize) – Boş konuşuyorsun! 1 Kasımda ne oldu? 1 Kasım seçimlerinde
böyle mi konuştun sen?
SERKAN
TOPAL (Devamla) – Sorarım sizlere: Orta Doğu’da Türkmen’i, Kürt’ü, Arap’ı,
Hristiyan’ı, Alevi’yi katleden çetelere silah gönderen kim?
OSMAN
AŞKIN BAK (Rize) – Hatay’da böyle mi konuştun 1 Kasımda? Onun için sandığa
gömdüler!
SERKAN
TOPAL (Devamla) - Siz değil miydiniz Irak, Suriye sınırını terör örgütlerinin
geçiş kapısı yapan? 
OSMAN
AŞKIN BAK (Rize) – Bunlar işe yaramıyor, değiştir! Değiştir bunları!
SERKAN
TOPAL (Devamla) - Siz değil miydiniz işçinin, emekçinin alın terini ayakkabı
kutularında iç eden? 
OSMAN
AŞKIN BAK (Rize) – 1 Kasımda böyle mi konuştun? Onun için… Vay vay vay! İktidar
olamazsın! 
SERKAN
TOPAL (Devamla) - Siz yalnızca ayakkabı kutularındaki paraları değil, aynı
zamanda bu ülkenin, bu toplumun itibarını da sıfırladınız. Mısır’ı, Libya’yı,
Irak’ı ve Suriye’yi kan gölüne çeviren… 
OSMAN
AŞKIN BAK (Rize) – 1 Kasımda böyle konuştuysan… 
BAŞKAN
– Sayın hatibi dinleyelim lütfen. 
SERKAN
TOPAL (Devamla) - …emperyalist güçlerin taşeronluğunu yapan sizler değil
miydiniz? 
Reyhanlı’da,
Suruç’ta, Ankara’da bombalar patladığında bu ülkenin MİT’i, bu ülkenin bakanı,
bu ülkenin Başbakanı, bu ülkenin Cumhurbaşkanı sizler değil miydiniz? Şimdi,
hangi yüzle ülkenin bugünlere gelmesinde başka bir sorumlu arıyorsunuz? 
Biz,
vatanımızı, milletimizi, bayrağımızı seviyoruz. Sizin deyiminizle, biz millî
olmasına millîyiz de siz Türkiye üzerinde oynanan hangi projenin eş
başkanısınız, onu açıklayın. 
MEHMET
UĞUR DİLİPAK (Kahramanmaraş) – Sakin, daha sakin!
SERKAN
TOPAL (Devamla) - Sizin anlayacağınız dilden söyleyeyim o zaman: Bu ülkeyi
yö-ne-te-mi-yor-su-nuz! (CHP sıralarından alkışlar) 
Sözlerimi
Adnan Yücel’le bitirmek istiyorum: 
“Ey
her şey bitti diyenler/ Ve sürecek/ Yeryüzü aşkın yüzü oluncaya dek!” Yeryüzü
aşkın yüzü oluncaya dek!
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Topal. 
Gündem
dışı ikinci söz, Gaziantep ilinin düşman işgalinden kurtuluş yıl dönümü
hakkında söz isteyen Gaziantep Milletvekili Sayın Ümit Özdağ’a aittir. 
Buyurunuz
Sayın Özdağ. 
Süreniz
beş dakikadır. 
2.- Gaziantep Milletvekili Ümit Özdağ’ın, Gaziantep
ilinin düşman işgalinden kurtuluşunun 94’üncü yıl dönümüne ilişkin gündem dışı
konuşması
ÜMİT
ÖZDAĞ (Gaziantep) – Sayın Başkan, değerli milletvekilleri; emsali görülmemiş
bir zafer kazanan, dönemin en güçlü askerî ittifakına karşı İstiklal Harbi
veren ve yeni bir devlet kuran Türkiye Büyük Millet Meclisinin üyesi olmak, bu
Meclisin bütün üyeleri için yaşam boyunca taşıyacakları en büyük onurdur. Dünya
üzerinde birçok parlamento vardır, ancak Türkiye Büyük Millet Meclisi gibi bir
Millî Kurtuluş Savaşı veren ve bir Millî Kurtuluş Savaşı’ndan doğan parlamento
sayısı çok azdır. Türkiye Büyük Millet Meclisinin üyesi olmanın onurunun
bilincinde olarak sizleri Gaziantep Milletvekili kimliğimle selamlamak benim
için ayrı bir onur nedenidir. Çünkü devletimizin kurucusu Aziz Atatürk şöyle
demektedir: “’Türk’üm.’ diyen her şehir, her kasaba ve en küçük Türk köyü
Gazianteplileri kahramanlık timsali olarak alabilir.”
Antep,
İstiklal Harbi’mizin bütün yoğunluğuyla devam ettiği bir dönemde Güneydoğu
Anadolu’yu istila etmek isteyen Fransız emperyalizmini ve Fransız
emperyalizminin kiralık Ermeni çetelerini, gösterdiği büyük direnç ve
kahramanlıkla yıldırmıştır. Fransız emperyalizmi Antep’te gördüğü büyük
direnişten sonra bu coğrafyada kalmanın mümkün olmadığına karar vererek
Güneydoğu Anadolu’yu boşaltma kararı almıştır.
İstilacı
Fransız ordusunun komutanı Abadie, Fransız ordusuna karşı direnen Antep
halkının mücadelesini Fransız ordusunun Birinci Dünya Savaşı’nda Alman ordusuna
karşı büyük direnç gösterdiği Verdun Muharebesi’yle karşılaştırmış ve “Türk
Verdun”ü Gaziantep” adlı bir kitap yazmıştır. Abadie, Anteplilere olan
hayranlığını şöyle dile getirmiştir: “Bu muharebe, Türklerin savunmadaki azim
ve metanet ile çevikliğini, bununla birlikte sokak muharebeleriyle evlerin
savunma hâline konulmasındaki beceresini bir defa daha göstermiştir.”
Değerli
milletvekilleri, Antep müdafaası on ay dokuz gün sürmüştür. Bu tarihler
arasında 6.300 Gaziantepli yetişkin erkek şehit olmuştur. Bu, yetişkin erkek
nüfusun neredeyse tamamı anlamına gelmektedir. Şehre 80 bin top mermisi
düşmüştür, 8 bin bina yıkılmıştır; Antep, Fransız ordusuna değil açlığa teslim
olmuştur ancak yenilmemiştir. General Gouraud “Fransız ordusu Antep’e girmek
için on ay dokuz gün uğraşmak zorunda kaldı, Anadolu’da bin tane Antep var.”
derken Fransız ordusunun Gaziantep önünde nasıl yıldığını ortaya koymuştur. 
6
Şubat 1921 tarihinde Büyük Millet Meclisi 93 numaralı Kanun’la Antep’e gazilik
unvanı vererek kentimizin “Gaziantep” olduğunu ilan etmiştir. 15 Mart 1921’de
Londra’da Türk-Fransız delegasyonu Antep, Adana ve çevresinin Türklere iadesi
konusunda anlaşmaya varmıştır. 25 Aralık 1921 tarihinde son Fransız askeri
Gaziantep’i terk etmiştir. Antep müdafaasının tarihî değerini Mustafa Kemal
Atatürk şöyle ifade eder: “Ben Gazianteplilerin gözlerinden nasıl öpmem ki,
onlar Gaziantep’i kurtardıkları gibi Türkiye’yi de kurtardılar.” Atatürk
Gaziantep’in müdafaasına verdiği değeri kendisini nüfusa Gaziantep’ten
kaydettirerek de göstermiştir. 
Değerli
milletvekilleri, konuşmama Aziz Atatürk’ün 25 Aralık 1937 tarihinde
Gaziantep’in kurtuluşunun 16’ncı yıl dönümü münasebetiyle gönderdiği
telgraftaki şu mesajı paylaşarak devam etmek istiyorum, diyor ki Aziz Atatürk:
“Eğer bir gün milletin, vatan ve cumhuriyetin yüksek menfaatleri gerektirirse o
çevre kahramanlarının geçmişte olduğundan daha yüksek kahramanlıklar
göstereceklerinden asla şüphem olmadığı bilinmelidir.” 
Bir
Gaziantep Milletvekili olarak Aziz Atatürk’e Türkiye Büyük Millet Meclisinden
şöyle seslenmek isterim: Sadece Gaziantep’in değil, bütün Türkiye'nin
kahramanları, milletin, vatan ve cumhuriyetin yüksek menfaatleri gerektirirse
Gaziantep’te, Kahramanmaraş’ta, Şanlıurfa’da, Sakarya’da, Dumlupınar’da
gösterdiği kahramanlığın aynısını gösterecektir.
(Mikrofon
otomatik cihaz tarafından kapatıldı) 
ÜMİT
ÖZDAĞ (Devamla) – Rahat uyu Aziz Atatürk. (MHP sıralarından alkışlar)
BAŞKAN
– Teşekkür ederiz Sayın Özdağ.
Gündem
dışı üçüncü söz, Mehmet Akif Ersoy’un vefat yıl dönümü hakkında söz isteyen
Kocaeli Milletvekili Mehmet Akif Yılmaz’a aittir.
Buyurunuz
Sayın Yılmaz. (AK PARTİ sıralarından alkışlar)
Süreniz
beş dakikadır. 
3.- Kocaeli Milletvekili Mehmet Akif Yılmaz’ın, Mehmet Akif
Ersoy’un vefatının 79’uncu yıl dönümüne ilişkin gündem dışı konuşması
MEHMET
AKİF YILMAZ (Kocaeli) – Sayın Başkan, değerli milletvekilleri; Çanakkale
Bayramiç doğumlu istiklal şairimiz Mehmet Akif Ersoy’un vefatının 79’uncu yıl
dönümü münasebetiyle gündem dışı söz almış bulunuyorum. Bu vesileyle değerli
milletvekillerimizi ve aziz Meclisimizi ve aziz milletimizi saygıyla, hürmetle
selamlıyorum.
Bugün,
bu yüce Meclis çatısı altında, milletimiz adına merhum Mehmet Akif Ersoy’u
minnet ve hürmetle yâd ediyor, kendisine şükranlarımı sunuyorum. Ruhu şad,
mekânı cennet olsun. 
Pak
bir ruha, temiz bir vicdana, yüksek bir ideale sahip olan Mehmet Akif, bir
dava, aşk ve heyecan adamıdır; adaleti, vicdanı, merhameti ayakta tutan bir
ruhla, düvelimuazzamanın topuyla, tankıyla üzerimize geldiği günlerde gücün,
zulmün, zorbalığın karşısında asla boyun eğmemeyi, hakikati eğip bükmemeyi,
şartlar ne olursa olsun hakkı tutup kaldırmayı haykıran bir münevverdir. 
Akif’in
hayatı gözyaşıdır. “Gitme ey yolcu, beraber oturup ağlaşalım./Elemim bir
yüreğin kârı değil, paylaşalım.” diyerek, sadece parçalanan Osmanlı coğrafyası
için değil, sadece kendi milleti için değil, tüm mağdurlar ve mazlumlar için
gözyaşı dökmüş, hepsinin sızısını yüreğinde hissetmiştir. İşgallerin, yoksulluğun,
geri kalmışlığın, cahilliğin karşısında durarak insan merkezli bir medeniyeti
ihya etmenin derdini taşımıştır. Türk’üyle, Arap’ıyla, Kürt’üyle, Laz’ıyla
topyekûn bir milleti ayrıştırmak isteyenlere karşı “Bana vahdet gibi bir yârı
müsait lazım.” diyerek birlik ve beraberliğimizin mücadelesini vermiştir.
Değerli
milletvekilleri, Akif bir nesil hayal etmiştir. “Asım’ın nesli” diye
müşahhaslaştırdığı altın bir nesil; gönlünde Allah, Peygamber, insan, millet ve
vatan sevgisi taşıyan bir nesil. Molotoflarla, taşlarla, sopalarla, silahlarla
kini, nefreti ve düşmanlığı taşıyan değil; karıncayı dahi incitmekten çekinen,
bir insanı öldürmeyi bütün insanlığı öldürmek kabul eden anlayışta bir sevgi ve
merhamet neslini hayal etmiştir. Ait olduğu coğrafyanın güçlü dinamiklerini
harekete geçirerek parçalanan bir coğrafyayı birleştirmek, ırkçılık ateşiyle
yakılmak istenen millet birliğini yeniden tesis etmek için mücadele vermiştir.
Geleceğe ilişkin hep güzel umutlar beslemiştir. “Bu ezanlar ki şahadetleri dinin
temeli/ Ebedi yurdumun üstünde benim inlemeli.” mısralarını bu yüce Meclis
çatısı altında ayakta alkışlayan milletvekillerinin, ölümünden sonra
memleketimizde ezanı susturduklarına şükür ki şahit olmadı. “Doğrudan doğruya
Kur-an’dan alarak ilhamı/ Asrın idrakine söyletmeliyiz İslam’ı.” diye haykıran
Akif, şükür ki bu ülkede Kur-an’ın bir suç unsuru, İslam’ın ise terakkiye mâni
ve terk edilmesi gereken bir din görüldüğü yıllara da tanıklık etmedi. “Ey
vatansız derbederler, ey deni kundakçılar!/Bir kızarmaz çehre bulmuşsun ya, ey
cani;/Hem bütün dünyayı ifsat eyle hem muslih görün!” mısralarında işaret
ettiği, bugün barış kisvesi altında ülkemizi yangın yerine çevirerek kardeşi
kardeşe kırdırmak isteyen eşkıyaları da şükür ki görmedi. 
Allah’a
hamdolsun ki bugün onun idealiyle yetişen Asım’ın nesli zalim ve hainlerin
bütün bu desiselerini bertaraf ederek Mehmet Akif’in ümidinin ne kadar gerçek
olduğunu gösterdiler ve gösterecekler. 
Asım’ın
nesline selam olsun diyor, Meclisimizi saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederiz Sayın Yılmaz.
Değerli
milletvekilleri, gündeme geçmeden önce sisteme giren sayın milletvekillerine
60’a göre söz vereceğim. 
İstemleri
hâlinde sayın grup başkan vekillerine de söz vereceğim.
Şu
anda sisteme giren Sayın Levent Gök, buyurunuz.
V.- AÇIKLAMALAR
1.- Ankara Milletvekili Levent Gök’ün, Mehmet Akif
Ersoy’un vefatının 79’uncu, Asteğmen Kubilay’ın katledilişinin 85’inci yıl
dönümlerine ve İzmir Valiliğinin Menemen’deki anma töreninde Menemen Belediye
Başkanının konuşmasını yasaklamasına ilişkin açıklaması
LEVENT
GÖK (Ankara) – Teşekkür ederim Sayın Başkan.
27
Aralık 1936 yılında vefat eden, ulusal marşımızın yazarı Mehmet Akif Ersoy’u
biz de bütün kalbimizle Cumhuriyet Halk Partisi Grubu olarak saygıyla ve
minnetle anıyoruz.
Sayın
Başkan, bugün, 23 Aralık 1930 tarihinde Menemen’de gerici bir kalkışma sonucu
olayı önlemek amacıyla oraya giden Asteğmen Kubilay’ın katledilişinin ölüm yıl
dönümü. Bundan tam seksen beş yıl önce, 1923’te kurulan modern cumhuriyetin,
laik cumhuriyetin daha filizlendiği dönemlerde, o dönem dinsel yönden
Türkiye’deki laik cumhuriyeti çökertmek isteyen gerici ayaklanmaların arttığı
bir dönemde Kubilay kendisini feda etti ve cumhuriyetin bir simgesi hâline
geldi. Kubilay’ı rahmetle anıyoruz, seksen beş yıl önce katledilen Kubilay’ı. 
Bugün
de İzmir’de törenler yapılıyor ama ne yazık ki İzmir Valiliği, Menemen Belediye
Başkanımızın Menemen’deki resmî devlet törenlerinde konuşmasını yasaklayan ve
önleyen bir karar aldı. Ne amaçla alındığı, hangi amaca hizmet ettiği belli
olan bu kararın Türkiye’de yarattığı infiali bir kenara bırakıyorum, Sayın Vali
ve o ilçenin yöneticileri bilmelidir ki Kubilay, aradan daha nice seksen beş
yıllar da geçse laik cumhuriyeti savunan milyonların kalbinde yer almaya devam
edecektir ve Türkiye laiktir, laik kalacaktır. 
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Gök. 
Sayın
Baluken, buyurunuz. 
2.- Diyarbakır Milletvekili İdris Baluken’in, Hükûmet
yetkililerinin HDP milletvekillerinin telefonlarına cevap vermediğine, Gümrük
ve Ticaret Bakanına bir haftadır ulaşamadığına, Adalet Bakanlığının HDP
milltevekillerinin cezaevlerini ziyaret başvurularını dikkate almadığına ve
Başkanlık Divanının bu konuyu netleştirerek bilgi vermesi gerektiğine ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, iki önemli hususu bilgilerinize sunacağım ve Başkanlık Divanının uzun
süredir Meclisin gündemini işgal eden bu konuyla ilgili bir çözüm bulmasını
talep edeceğim çünkü biz bu Mecliste artık çalışamaz bir duruma gelmiş
durumdayız. Halkların Demokratik Partisi milletvekillerinin aradığı Hükûmet
yetkilileri, acil gündemler, son derece yakıcı gelişmeler önümüzde durmasına
rağmen, telefonlarımıza cevap vermiyorlar. 
Ben
5 milyonu aşkın oy almış bir siyasi partinin Grup Başkan Vekili olarak tam bir
haftadır Gümrük ve Ticaret Bakanına ulaşmaya çalışıyorum. İki aydır, AKP’nin,
Kürt karşıtı, Kürt düşmanlığı temelindeki politikaları neticesinde Kobani’ye
uyguladığı ambargo nedeniyle Kobani’nin yeniden inşa süreci akamete uğramış
durumda. Kobani’de bu yeniden inşa süreci için Türkiye’den alımı yapılan,
parası ödenen, vergisi ödenen demir ve çimentolar AKP’nin zihnindeki Kürt
karşıtlığı nedeniyle maalesef gasbedilmiş durumda. Yani, Türkiye’yle ticaret
yapılmış, parası ödenmiş; parası ödenmiş malı AKP Hükûmeti talimatla Kobani’ye,
Rojava’ya geçirmiyor. Bu krizi aşmak için bir haftadır Hükûmet yetkilisi bir
bakana ulaşmaya çalışıyoruz; lütfedip, tenezzül edip telefonlarımıza geri dönme
zahmetinde bile bulunmuyor. Bu, tamamen milletvekilinin ve Parlamentonun
itibarını ayaklar altına alan bir uygulamadır.
İkinci
olarak da, aynı hususta, Adalet Bakanlığını ilgilendiren bir durumla ilgili
milletvekili yetkimizin ve hakkımızın gasbedildiğini düşünüyoruz. Beş ayı aşkın
bir süredir Halkların Demokratik Partisi milletvekillerinin cezaevlerindeki hak
ihlallerini yerinde tespit etmek amacıyla yapmış oldukları hiçbir girişime
cevap verilmiyor, herhangi bir resmî gerekçe bize sunulmuyor. Hiçbir
milletvekilimiz aylardır cezaevlerinden hiçbir tanesine bir tek ziyaret bile
gerçekleştiremiyorlar. Yani, ortadaki durum şudur: AKP’li, MHP’li ya da CHP’li
herhangi bir milletvekili Türkiye’nin herhangi bir cezaevine ziyaretle ilgili
başvuru talebinde bulunduğu zaman buna karşılık veriliyor, bu başvuruya olumlu
yanıt veriliyor ancak HDP’li milletvekillerinin yapmış olduğu başvuruya bırakın
olumlu cevap vermeyi, hangi gerekçeyle reddedildiğine dair herhangi bir geri
bildirim bile yapılmıyor. 
Bu
koşullar altında bizim bu Parlamentoda çalışmamız mümkün değildir. Sizin
Başkanlık Divanı olarak bunu bir an önce netliğe kavuşturmanız gerekiyor. Biz
eğer milletvekiliysek yetkimiz, hakkımız, bu konuda kullanacağımız
inisiyatifimiz İç Tüzük ve Anayasa’da belirlenmiştir, herhangi bir bakanın
keyfî uygulamasıyla da gasbedilmesine müsaade edemeyiz. Bu konuyu bir an önce
sizin netleştirmeniz ve grubumuza bu oturum içerisinde bilgi vermeniz
gerekiyor. Yetkisi gasbedilmiş bir milletvekili olarak bu Parlamentonun
çalışamayacağını ifade ediyorum. O nedenle bütün grup olarak talebimiz, bir an
önce, bu oturumda hemen bir ara vermeniz, Adalet Bakanlığından hemen bir
bilgi almanız ve milletvekilinin cezaevine gönderilmeme gerekçesiyle ilgili
Genel Kurulu bilgilendirmeniz gerekiyor. 
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) - Çünkü biz ona göre bir siyasi tavır, bir siyası tutum
ortaya koyacağız. 
BAŞKAN
– Sayın Baluken’e bir dakika daha verelim.
İDRİS
BALUKEN (Diyarbakır) – Şu anda, bugün, yetkisi gasbedilmiş bir Parlamentoda,
kendi hakkını, hukukunu koruyamayan bir milletvekili olarak burada çalışmaya
izin vermeyeceğiz, böyle bir çalışma yöntemi olmaz. Onu belirleme yetkisi
herhangi bir bakanın keyfî yaklaşımı, siyasi görüşü üzerinden şekillenemez. Bir
CHP, MHP, AKP milletvekili cezaevine gidiyorsa bir HDP milletvekilinin de
mevcut İç Tüzük ve Anayasa’ya göre yapmış olduğu bütün başvurularla gitmesi
gerekiyor. 
Dolayısıyla,
sizin, şu anda bu durumu netleştirmeniz için bu oturumu devam
ettiremeyeceğinizi ifade etmek istiyorum. Derhâl bir ara vermeniz,
milletvekilinin yetki ve hakkının, hukukunun neden gasbedildiğini Meclis
Başkanlık Divanı olarak açıklığa kavuşturmanız gerekiyor.
Teşekkür
ederim.
BAŞKAN
– Teşekkür ederiz Sayın Baluken.
Sayın
Baluken, sizin ifade ettikleriniz gösteriyor ki milletvekili görev ve yetki
alanına ilişkin bir kısıtlama var. Dolayısıyla, bu duruma açıklık getirmek
durumundayız. Milletvekilinin itibarını korumak aynı zamanda Başkanlık
Divanının da görevidir. 
İDRİS
BALUKEN (Diyarbakır) – Darbe zihniyetidir bu, darbe anlayışıdır.
BAŞKAN
– Dolayısıyla, durumu netleştirmek için hem Sayın Meclis Başkanıyla hem Sayın
Gümrük ve Ticaret Bakanıyla hem de Sayın Adalet Bakanıyla görüşme
gerçekleştireceğim.
Birleşime
on beş dakika ara veriyorum.
Kapanma Saati: 14.49
ÜÇÜNCÜ OTURUM
Açılma Saati: 15.11
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Üçüncü Oturumunu açıyorum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
Gümrük ve Ticaret Bakanı Bülent Tüfenkci’yle görüşerek İdris Baluken’in konuşma
isteğini ilettiğine, Adalet Bakanına ulaşamadığına, HDP milletvekillerinin
bakanlarla görüşememesi konusunu Meclis Başkanına ilettiğine ve daha sonra
kendilerine bilgi verileceğine ilişkin konuşması
BAŞKAN
- Değerli milletvekilleri, bir önceki oturumda Sayın Baluken’in Gümrük ve Ticaret
Bakanının ve Adalet Bakanının uzun bir süredir hem kendilerinin hem de
Halkların Demokratik Partisi Grubu milletvekillerinin telefonlarına çıkmadığına
dair bir sitemi vardı ve bundan kaynaklı bizim de Divan olarak bu konuya
müdahil olmamız gerektiğini ifade etmişti. Ben oturuma ara verdim ve bu ara
içerisinde hem sayın bakanlarla hem de Sayın Meclis Başkanıyla iletişim kurmaya
çalıştım. Sayın Gümrük ve Ticaret Bakanı Bülent Tüfenkci’yle görüştüm Sayın
Baluken. Kendisi, evet, doğrudur, iki üç gündür sizinle görüşmediğini söyledi
fakat “Eğer şu anda bile ararsa telefonla görüşebiliriz.” diye ifade etti.
Fakat Adalet Bakanına ulaşamadık. Sayın Adalet Bakanının toplantıda olduğu
söylendi. Sayın Meclis Başkanıyla bir görüşme gerçekleştirdim. Sayın Meclis Başkanı
da bu konuyu her iki bakanla görüşeceğini ve gün içerisinde bize dönüp bilgi
vereceğini ifade etti.
İDRİS
BALUKEN (Diyarbakır) – Sayın Başkan…
BAŞKAN
- Buyurunuz. 
V.- AÇIKLAMALAR (Devam)
3.- Diyarbakır Milletvekili İdris Baluken’in, HDP
milletvekillerinin haklarının gasbedildiğine ve Başkanlık Divanı tarafından
Başbakanla görüşülerek konunun açıklığa kavuşturulması gerektiğine ilişkin
açıklaması
İDRİS
BALUKEN (Diyarbakır) – Sayın Başkan, bizim asıl sorun olarak ifade ettiğimiz
şey şuydu: Yani tabii ki Gümrük ve Ticaret Bakanının telefonlarımıza çıkmaması
önemli bir sorundur, aslında hakkı ve haddi de değildir. Halkın iradesini esas
alan bir Kabine üyesiyse bir hafta boyunca “Toplantı gerekçesiyle telefona
cevap veremedim.” gibi bir gerekçe gösteremez ancak asıl burada sorun olarak
belirttiğimiz husus, Adalet Bakanlığının, bizzat Adalet Bakanının bilgisi
dâhilinde, yapmış olduğumuz görüşmelere rağmen milletvekili hak ve yetkimizi
gasbetmesi meselesidir. Yani bu ülkede HDP Grubuna, HDP milletvekillerine yönelik
Kabinede yeni bir karar alınmış ve bu karar bakanlıklar eliyle uygulamaya
geçmişse bilmemiz lazım ama eğer öyle bir şey yoksa bizim milletvekili olarak
İç Tüzük’ten ve Anayasa’dan kaynaklı olan yetkilerimizi ve hakkımızı,
hukukumuzu dizayn etme, bunları kısıtlama yetkisine sahip olmadığını belirttik.

Şimdi
siz, burada vermiş olduğunuz cevapla bu yetkinin gasbının ortadan
kaldırıldığına dair herhangi bir görüş ifade etmiyorsunuz. Oysaki siz, Adalet
Bakanı toplantıdaysa Kabinenin en yetkili kişisi olarak, yürütmenin başı olarak
Sayın Başbakanla görüşüp HDP Grubunun ve HDP milletvekillerinin neden böyle bir
uygulamaya maruz kaldığını sorabilirdiniz. Eğer Parlamento bu anlayışla
çalışacaksa o zaman bizim burada oturmamızın bir anlamı olmayacak. Dolayısıyla,
Sayın Adalet Bakanının toplantıda olmasını biz bir gerekçe olarak kabul
etmiyoruz. Biz, beş aydır, Adalet Bakanlığıyla, bu sorunun aşılması için
görüşmeler yapıyoruz. Eğer görüşmelerle bu tıkanıklık aşılmıyorsa, HDP
milletvekillerinin yetkileri gasbediliyorsa bunu Sayın Başbakanla konuşup
açıklığa kavuşturmanız lazım. 
Biz,
şu anda, işlevsiz olmuş, yetkisi gasbedilmiş bir grup olarak, milletvekilleri
olarak bu sıralarda oturamayız, böyle bir şey yok yani. O yüzden, ara vermeniz,
bu konuyu netliğe kavuşturmanız, Sayın Başbakanla bu konuda bir görüşme
yapmanız ve buraya bir cevapla gelmeniz gerekiyor. 
BAŞKAN
– Sayın Baluken, ifade ettikleriniz bence de doğru yani Halkların Demokratik
Partisine mensup bütün milletvekillerinin diğer milletvekilleri gibi cezaevlerine
gidip oradaki insanlarla görüşme hakkı vardır ve bu hakkı hiç kimse gasbedemez.
Dolayısıyla, ben de sizin görüşleriniz doğrultusunda bir kez daha oturuma ara
vereceğim ve Sayın Başbakana bu konuyu ileteceğim.
İDRİS
BALUKEN (Diyarbakır) – Sayın Başbakanı aramanız lazım. Biz milletvekili miyiz,
değil miyiz?
MEHMET
NACİ BOSTANCI (Amasya) – Sayın Başkan… Sayın Başkan…
BAŞKAN
– Sayın Başbakanla görüşme yaptıktan sonra size tekrar bilgi vereceğim. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı. 
4.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken ile Oturum Başkanı TBMM Başkan Vekili
Pervin Buldan’ın yaptıkları açıklamalarındaki bazı ifadelerine ilişkin
açıklaması
MEHMET
NACİ BOSTANCI (Amasya) – Sayın Başkanım, her şeyden önce, Meclisin çalışmasında
böyle bir usul yok, Meclis buradaki işleri yürütmekle mükellef. Yürütmenin
nasıl denetleneceğine ilişkin hususlar hepimizi ortak bir şekilde bağlayan
yasalarda, İç Tüzük’te mevcut. Soru önergeleri verilebilir, yazılı önergeler
verilebilir, bu çerçevede gensoru verilebilir, her türlü yol ve yöntem
demokratik bir zeminde dile getirilebilir. Ancak “Biz görüşemiyoruz, bu yüzden
Meclis çalışmasına ara verelim.” şeklindeki bir talebin İç Tüzük’te yeri
yoktur. Bizim görevimiz, burada Meclisi çalıştırmaktır. HDP’li arkadaşların
sayın bakanlarla görüşme taleplerini anlıyorum, sayın bakanların görüşmeleri
gerektiğini de kabul ediyorum.
İDRİS
BALUKEN (Diyarbakır) – Görüşme değil, yetkimiz gasbedilmiş.
MEHMET
NACİ BOSTANCI (Amasya) – Elbette, sonuçta burada milletin iradesiyle buraya
gelmiş olan bir sayın vekilin, yine meşru bir şekilde burada temsil edilen bir
siyasi partinin yürütmeye ilişkin olarak çeşitli konularda görüşmek üzere böyle
bir talepte bulunması hâlinde ilgili kişilerin bu görüşmeyi kabul etmesi,
görüşmeyi yapması gerekir, buna katılıyorum. Niçin görüşmediklerini bilmiyorum,
bu görüşme niçin yapılamıyor, onu da bilmiyorum. Elbette buna ilişkin başka
türlü temaslar kurulabilir ama burası Meclis. Sayın Başkanım, sizin buradaki
göreviniz HDP Grup Başkan Vekilinin taleplerini yerine getirmek değil, sizin
buradaki göreviniz Meclisin çalışmasını temin etmek ve bunu yasalar
çerçevesinde yapmak. Lütfen, görevinizi yapınız. (AK PARTİ sıralarından alkışlar)
BAŞKAN
– Sayın Bostancı, bu talebi siz de bana iletirseniz ben yine aynı şekilde
oturuma ara verip içeride görüşmelerimi yaparım. Bu talebi bana Sayın Gök, bu
talebi bana Sayın Vural da eğer ifade edip söylerse yine aynı şekilde davranıp,
oturuma ara verip bu talebi yerine getirmeye çalışırım.
MEHMET
NACİ BOSTANCI (Amasya) – Hangi madde gereği, hangi maddeye göre? İç Tüzük’ün
hangi maddesi Sayın Başkan?
BAŞKAN
– Sayın Bostancı, Sayın Baluken Halkların Demokratik Partisi Grubunun Grup
Başkan Vekilidir, ciddi bir sıkıntıyla karşı karşıyalar. 
MEHMET
NACİ BOSTANCI (Amasya) – İç Tüzük, İç Tüzük efendim. Hangi madde? 
İDRİS
BALUKEN (Diyarbakır) – Bir sıkıntı değil, milletvekili hakkımız gasbedilmiş.
Milletvekili miyiz, değil miyiz?
BAŞKAN
– Dolayısıyla, bu sıkıntıyı çözmek bizim görevimizdir. 
MEHMET
NACİ BOSTANCI (Amasya) – Böyle bir usul yok efendim.
BAŞKAN
– Milletvekilinin talebini yerine getirmek bizim görevimizdir.
MEHMET
NACİ BOSTANCI (Amasya) – Sizin göreviniz Meclisi yönetmek Sayın Başkan, burada
herkesin isteğini yerine getirmek değil.
İDRİS
BALUKEN (Diyarbakır) – Sayın Başkan, ben bir açıklama yapmak istiyorum.
BAŞKAN
– Buyurunuz Sayın Baluken.
5.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
İDRİS
BALUKEN (Diyarbakır) – Sayın Bostancı anladığım kadarıyla konuşmamı ya
dinlememiş ya da anlamak istememiş.
MEHMET
NACİ BOSTANCI (Amasya) – Ben dinledim, anladım.
İDRİS
BALUKEN (Diyarbakır) – Bizim ifade ettiğimiz şey, bakanlarla istediğimiz zaman
görüşme mevzusu değil, biz bakanlarla görüşmek için can atan milletvekilleri ya
da grup da değiliz. Var olan sıkıntıların giderilmesine yönelik zaman zaman
zorunlu görüşmeler gerçekleştirmemiz gerekiyor, bunlara cevap verilmediği için
burada ifade ettik. Ancak, bugün dile getirdiğimiz asıl husus, milletvekili
yetkimizin, hakkımızın, hukukumuzun gasbedilmesidir. Bu kadar açık ve nettir.
Milletvekilinin çalışma sahası sadece bu Genel Kurul salonuyla sınırlı
değildir, halk içerisinde yaptığı çalışmalar, kurumlar nezdinde yaptığı
çalışmalar, hak ihlalleriyle ilgili yaptığı çalışmaların tamamı anayasal ve İç
Tüzük maddeleriyle güvence altına alınmıştır. Şu anda, güvence altına alınan
yetkilerimiz gasbedilmiş. Dolayısıyla, “Bakanlarla görüşemedikleri için bu
şekilde ifade ediyorlar.” söylemi doğru değildir. Biz yetkilerimizin
gasbedilmesinden dolayı, bu durumun netliğe kavuşmasını istiyoruz çünkü bu
durum şunu belirleyecek: Bu Mecliste milletvekili olarak kabul ediliyor muyuz,
edilmiyor muyuz; Parlamento grubu olarak, bir halk iradesini yansıtan siyasi
parti olarak kabul ediliyor muyuz, edilmiyor muyuz, bu açıdan önemlidir. Bu,
önümüzdeki günler açısından da Halkların Demokratik Partisinin kendi
demokratik, siyasi çalışmalarıyla ilgili yapacağı çok önemli kararları
belirleyebilecek tarihî niteliği haiz bir meseledir. O nedenle, Sayın
Başbakanla görüşmeniz, Sayın Başbakanın bilgisi dâhilinde böyle bir ayrımcı
uygulamanın olup olmadığını, Kabinenin bu konuda karar alıp almadığını bize
belirtmeniz gerekiyor. Biz grup olarak yetkisiz, tamamen hakkı, hukuku
gasbedilmiş bir durumda bu sıralarda bir mizansen parçası olarak oturma şeyi
içerisinde değiliz. O nedenle, derhâl ara vermeniz gerekiyor, bu konuyu netliğe
kavuşturmanız gerekiyor.
BAŞKAN
– Teşekkürler Sayın Baluken.
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı.
MEHMET
NACİ BOSTANCI (Amasya) – Sayın Başkanım, Halkların Demokratik Partisinin meşru
kabul edilip edilmediği, halkın temsilcisi olarak görülüp görülmediğine ilişkin
bir tartışmayı çok lüzumsuz ve talihsiz görürüm. 
İDRİS
BALUKEN (Diyarbakır) – Niye o zaman yetkilerimiz gasbediliyor? Ayıp!
MEHMET
NACİ BOSTANCI (Amasya) – Beni dinler misiniz Sayın Baluken.
2011’den
beri Meclisteyim ve burada, Mecliste bütün partilere tanınan hakları sonuna
kadar kullanıyorlar. Meşruiyetin temeli bu değil midir? Meclisin çalışmalarına
her yönüyle katılıyorlar.
Ayrıca,
biraz önce yine çok talihsiz bir suizanda bulundu “Acaba, Bakanlar Kurulunda
Halkların Demokratik Partisine ilişkin bir karar mı alındı?” diye. Bakın, Sayın
Başbakan şimdi bütün partilerden randevu talep etti, Halkların Demokratik
Partisinden de randevu talep etti, siz de bugün bir açıklama yapmışsınız,
“Olumlu cevap vereceğiz.” diye. Eğer bahsettiğiniz tarzda, sizin şimdi ifade
ettiğiniz bir suizan olsaydı böyle bir randevu olmazdı. Elbette Halkların
Demokratik Partisi halkın iradesiyle seçilmiş meşru bir parti, bunu hiç
tartışmaya bile gerek yok, bunu belirtmeye bile gerek yok. Ama Halkların Demokratik
Partisini de, AK PARTİ’yi de, buradaki bütün partileri de bağlayan yasalar var,
İç Tüzük var, fiilî durum yaratamayız. Bu Meclisin çalışması yasalarla, İç
Tüzük’le yürüyecek. “Biz sayın bakanlarla görüşemiyoruz, o zaman, Meclise ara
verelim.” şeklinde bir talep olamaz Sayın Başkan.
İDRİS
BALUKEN (Diyarbakır) – Görevimizi yapamıyoruz, “Sayın bakanlarla
görüşemiyoruz.” değil mesele.
MEHMET
NACİ BOSTANCI (Amasya) – Bakın, biraz önce verdiğiniz ara da doğru değildi.
Eğer tekrar ara verirseniz emin olun, vekâleten yaptığınız bu görevi asaleten
Sayın Baluken’e bırakmanız gerekir.
Saygılar.
(AK PARTİ sıralarından alkışlar)
BAŞKAN
– Ben ne yaptığımı çok iyi biliyorum Sayın Bostancı, bana akıl vermeye
kalkmayınız lütfen.
Değerli
arkadaşlar, dolayısıyla, Sayın Baluken’in ifade ettiği meselenin önemli bir
mesele olduğunu ben de ifade ediyorum. Geçen gün de aslında bu konu tartışıldı.
Sadece bakanlar değil, bölge valilerinin de özellikle sayın vekillerin
telefonuna çıkmadığına dair bir ifade vardı. Dolayısıyla, bugün aynı şey sayın
bakanlar için söylendi ve Sayın Baluken’in Kabinede buna dair bir yaklaşım ya
da bir karar alınıp alınmadığına dair bir ifadesi var. Ben bunu Sayın
Başbakandan öğrenmek durumundayım. 
Değerli
arkadaşlar, dolayısıyla, birleşime bir kez daha on beş dakika ara veriyorum ve
Sayın Başbakanla görüşme talep edeceğim.
Kapanma Saati: 15:24
DÖRDÜNCÜ OTURUM
Açılma Saati: 15.37
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Emre KÖPRÜLÜ (Tekirdağ)
------0-----
BAŞKAN – Sayın
milletvekilleri, Türkiye Büyük Millet Meclisinin 18’inci Birleşiminin Dördüncü
Oturumunu açıyorum. 
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Pervin Buldan’ın,
Diyarbakır Milletvekili İdris Baluken’in talebi üzerine Başbakanla görüşme
yaptıktan sonra bu konuyla ilgili görüşlerini ifade edeceğine ilişkin konuşması
BAŞKAN – Sayın Baluken, bir önceki
oturumda, hem sayın bakanlarla hem de Sayın Meclis Başkanıyla görüştüğümü fakat
bu konunun bir netliğe kavuşmamasından kaynaklı, sizin talebiniz üzerine Sayın
Başbakana ulaşmak için bir kez daha ara vermiştim. Şimdi, verdiğim ara
içerisinde Sayın Başbakana ulaşmaya çalıştım fakat Sayın Başbakan şu anda bir
televizyon kanalında canlı yayında. Dolayısıyla, Özel Kalemine kendisiyle
görüşmek istediğimizi ilettim ve gün içerisinde mutlaka kendisiyle görüşme
talebimizin olduğunu da ifade ettim. Özel Kalem bu talebimizi dikkate
alacaklarını ifade etti ve gün içerisinde, Sayın Başbakanın televizyon programı
bittikten sonra bize geri döneceklerini söylediler. Dolayısıyla, biz şimdi
oturuma devam edip görüşmelere geçelim. Bir dahaki oturumda, Sayın Başbakanla
görüşme yaptıktan sonra size bu konuyla ilgili görüşlerini ifade edeceğim. 
İDRİS BALUKEN (Diyarbakır) – Sayın
Başkan...
BAŞKAN – Buyurunuz Sayın Baluken.
İDRİS BALUKEN (Diyarbakır) – Sayın
Başkan, tutanaklara geçmesi açısından bir hususu ifade etmek istiyorum.
Biz, göstermiş olduğunuz duyarlılığın
önemli olduğunu düşünüyoruz ancak hâlâ bir sonuç alabilmiş değiliz. Gerekçe,
Sayın Başbakanın canlı yayında olması olarak ifade edildi. Anlaşılır bir
gerekçedir ancak herhâlde Meclis Başkan Vekiline “Geri döneriz.” şeklinde
vermiş olduğu yanıtla size gün içerisinde geri dönülecektir. Geri dönüldüğünde
bu konunun mutlaka açıklığa kavuşturulmasıyla ilgili ısrarımızın sürdüğünü
burada ifade etmek istiyorum.
BAŞKAN – Teşekkür ederim Sayın Baluken.
Ben konunun takipçisi olacağımı bir kez daha ifade ediyorum.
Değerli milletvekilleri, şimdi 60’a göre
sisteme giren sayın milletvekillerine sırasıyla söz vereceğim.
Sisteme giren sayın milletvekillerinin
isimlerini okuyorum: Sayın Atıcı, Sayın Bozkurt, Sayın Bayraktutan, Sayın
Parsak, Sayın Kayışoğlu, Sayın Akın, Sayın Göker, Sayın Sarıhan, Sayın
Hürriyet, Sayın Bektaşoğlu, Sayın Gürer, Sayın Yıldız Biçer, Sayın Yarkadaş,
Sayın Aydın, Sayın Arslan, Sayın Aksu, Sayın Şimşek, Sayın Demir, Sayın Nurlu,
Sayın Arık, Sayın Özdemir, Sayın Topal, Sayın Pekşen, Sayın Yalım, Sayın
Usluer, Sayın Kerestecioğlu. 
Sayın
Atıcı, buyurunuz. 
V.- AÇIKLAMALAR (Devam)
6.- Mersin Milletvekili Aytuğ Atıcı’nın, Güneydoğu
Anadolu Bölgesi’nde yaşanan terör olaylarından en çok çocukların etkilendiğine
ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
milletvekilleri, güneydoğuda yaşanan olayların savaştan bir farkı kalmamıştır.
Bu olumsuz koşullardan en fazla çocuklar etkilenmektedir. Bu son çatışma
sürecinde en küçüğü otuz beş günlük olan en az 44 çocuğun öldüğü, 52 çocuğun da
yaralandığı bildirilmektedir. Bir çocuk hekimi olarak, daha da önemlisi bir
insan olarak bu yaşananları kabul etmem, vicdanıma sığdırmam mümkün değildir.
Allah aşkına, bir an durun ve empati yapın, kendi çocuklarınızı düşünün; hangi
birimiz böyle bir olayı kabul ederiz? Bu çatışmalı ortam derhâl
sonlandırılmalıdır. Hendek kazmak yanlıştır ancak güneydoğudaki insanlarımıza
topla tüfekle saldırıp onları yok etmek asla kabul edilemez. Çözüm silah değil,
diyalogdur. 
Teşekkür
ederim. 
BAŞKAN
– Teşekkür ederiz. 
Sayın
Bozkurt…
7.- Konya Milletvekili Mustafa Hüsnü Bozkurt’un, Asteğmen
Kubilay’ın katledilişinin 85’inci yıl dönümüne ilişkin açıklaması
MUSTAFA
HÜSNÜ BOZKURT (Konya) – Sayın Başkan, bugün seksen beş yıl önce bir güruhun
katlettiği Kubilay’ı anıyoruz. Tarihimize Kubilay Olayı olarak geçen bu menfur
olayın bugün aynı düşüncedeki çevrelerce unutturulmak istenmesine asla izin
verilmemelidir. Zira, büyük önder Atatürk Kubilay’ın başının kesilmesini laik
cumhuriyetin başının kesilmesi olarak değerlendirmiş, bugün de Mustafa Kemal’in
askerleri olan bizler zamanımızın kravatlı Derviş Mehmetlerine asla geçit
vermeme kararlılığımızı ifade ediyoruz. Unutulmamalıdır ki, devrim şehidi
Kubilay’ı anmak demek Cumhurbaşkanı ve milletvekili olarak da ettiğimiz yeminin
bir gereğidir. Son tahlilde, elbette Türkiye şehitler, meczuplar, müritler
memleketi olmayacaktır. 
Saygılarımla.
BAŞKAN
– Teşekkür ederiz.
Sayın
Parsak…
8.- Afyonkarahisar Milletvekili Mehmet Parsak’ın,
Afyonkarahisar’da kapatılan belde belediyelerinin sorunlarına ilişkin
açıklaması
MEHMET
PARSAK (Afyonkarahisar) – Teşekkür ediyorum Sayın Başkan.
Afyonkarahisar
Valisi dün bir basın toplantısı düzenleyerek görevde geçirdiği bir buçuk yılı
değerlendirmiş ve değerlendirmesinde “Kapatılan belediyelerin sorunları
çözülecek.” beyanında bulunmuştur. Bilindiği üzere AKP iktidarı döneminde 2012
yılında çıkarılan 6360 sayılı Kanun uyarınca nüfusu 2 binin altında olan belde
belediyeleri kapatılmıştı ve ne yazık ki bu kapsamda en fazla belediyesi
kapatılan beldenin bulunduğu şehir memleketim olan Afyonkarahisar’dır. Söz
konusu beldelerde yaşayan on binlerce hemşehrimiz üç yıla yakın bir süredir pek
çok temel kamu hizmetinden mahrumdur ve bundan dolayı da mağdur durumdadır.
Öyle ki, haftalarca çöpleri alınmadığından koku götüren beldelerden tutun da
itfaiye yokluğundan yangın korkusuyla yaşayan beldelere kadar. Dolayısıyla
Milliyetçi Hareket Partisi Afyonkarahisar Milletvekili sıfatıyla, sonuç olarak
Sayın Valinin beyanını da nazara almak suretiyle, iktidarı elinde tutan AKP’yi
bir an önce söz konusu sorunları çözmeye davet ediyorum. 
Teşekkür
ederim.
BAŞKAN
– Teşekkürler.
Sayın
Bayraktutan…
9.- Artvin Milletvekili Uğur Bayraktutan’ın, Sarp Sınır
Kapısı’nda yaşanan sorunlara ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkan.
Artvin’i
Gürcistan’a bağlayan Sarp Sınır Kapısı Gürcistan ile Türkiye arasındaki en
önemli sınır kapılarından bir tanesidir, Türkiye'nin en çok yaya geçişinin
olduğu kapılardan bir tanesidir. Bu kapıda ciddi anlamda sorunlar var.
Yıllardır “Tek kapı uygulamasına geçeceğiz.” diye bir efsaneyle uğraşıyoruz ama
ne yazık ki tek kapı uygulamasına geçilmedi. Gürcistan Hükûmeti bizden daha iyi
başarıyor bu işleri. Hiçbir işleme gerek kalmadan bütün bürokratik işlemleri
tek kapı işlemiyle halletmesine rağmen ne yazık ki bizim tarafta ciddi anlamda
kuyruklar var, araç kuyrukları ciddi anlamda büyük boyutta. İlgili bakanın
bölgede olduğunu biraz önce öğrendim. Bir an evvel bu kapıda iyileştirme
yapılmasını, Artvinliler, Doğu Karadeniz’de yaşayan yurttaşlarımız
beklemektedir. Bunun bir çözümü de… Muratlı Sınır Kapısı’nın açılacağına
ilişkin uluslararası bir anlaşmayı kabul ettik ama Muratlı Sınır Kapısı’nın
açılmasına ilişkin en ufak bir emare yoktur. Gürcistan Dışişleri ile Türkiye
Dışişleri arasında yürütülen…
(Mikrofon
otomatik cihaz tarafından kapatıldı) 
BAŞKAN
– Teşekkür ederiz. 
Sayın
Kayışoğlu… 
10.- Bursa Milletvekili Nurhayat Altaca Kayışoğlu’nun,
Bursa Yüksek İhtisas Eğitim ve Araştırma Hastanesinde yapılan ihalelerde
şartnamelere uyulmadığına ilişkin açıklaması
NURHAYAT
ALTACA KAYIŞOĞLU (Bursa) – Teşekkür ederim Sayın Başkan. 
Bursa’da
Yüksek İhtisas Eğitim ve Araştırma Hastanesinde gazlı bez alımı yapılmış, bunun
için ihale açılmıştır ve yapılan ihalenin şartnamesinde bu gazlı bezlerin
ebadının 90’a 100 santim olacağı belirtilmiştir. İhale sürecinden sonra bir
firma bu ihaleyi almış ve bezler alınıp hastanede kullanılmaya başlanmıştır.
Bir çalışan bir anormallik olduğunu anlayıp bu gazlı bezleri ölçtüğünde 80’e
100 santim olduğunu anlamış ve Bursa’da bir gazeteci arkadaşımız Lale Akasoy’a
da iletmiştir. Ve yapılan ölçümlerde bu bezlerin 80’e 100 yani 10 santim eksik
olduğunu görmüşlerdir, numuneleri de ellerinde mevcuttur. 
Şimdi
soruyoruz Bursa Milletvekili olan Sayın Sağlık Bakanına: Bu ihalede ve benzer
ihalelerde buna benzer olaylar yaşanmış mıdır? Yetim hakkı bu şekilde
yedirilmiş midir bazı firmalara? Kamu zararları nasıl giderilecektir?
BAŞKAN
– Teşekkür ederiz. 
Sayın
Akın… 
11.- Balıkesir Milletvekili Ahmet Akın’ın, Balıkesir’in
altyapı ve otoparkla ilgili sorunlarına ilişkin açıklaması
AHMET
AKIN (Balıkesir) – Sayın Başkan, teşekkür ederim. 
Balıkesir
Altıeylül ilçemizde ana su borusunun patlaması nedeniyle birçok evin bodrum
katlarını su bastı. Bir vatandaşımız da bu nedenle maalesef hayatını kaybetti.
Kendisine Allah’tan rahmet diliyorum. Balıkesir Su ve Kanalizasyon İdaresinin
son zamanlarda iş yapma konusunda sorunlar yaşadığını görüyoruz. Su arızaları
zamanında yapılmıyor, ciddi gecikmeler oluyor. Balıkesirliler bu konuda mağdur
durumdalar. Bütün bunlar deneyimli ve yetenekli kadrolar iş başından
uzaklaştırıldığı için yaşanıyor. Bu tür teknik konularda bile kadrolaşma
mantığı işlediği için bu tür olaylar daha sık yaşanır oldu. Bunun faturasını da
Balıkesirli vatandaşlarımız ödüyor. 
Ayrıca
belediyeye bağlı bir şirket kurarak caddeleri, sokakları, kaldırımları paralı
otopark hâline getirdi. Vatandaşlarımız günde 10-11 lira park parası ödemek
zorunda kalıyorlar. Üstelik burada çalıştırdıkları personeli de günde on bir,
haftada altmış altı saat çalıştırmak suretiyle insanlık dışı bir çalışma yöntemi
uyguluyorlar. 
(Mikrofon
otomatik cihaz tarafından kapatıldı) 
BAŞKAN
– Teşekkür ederiz. 
Sayın
Göker… 
12.- Burdur Milletvekili Mehmet Göker’in, şehit olan
askerlere Allah’tan rahmet dilediğine ve ülkede son günlerde yaşanan iç ve dış
olaylara ilişkin açıklaması
MEHMET
GÖKER (Burdur) – Teşekkürler Sayın Başkan. 
Öncelikle
dün ve bugün şehit olan askerlerimize Allah’tan rahmet, yaralı askerlerimize de
acil şifa diliyorum. 
Bir
yüzükle yola çıkıp yalan, yağma katliam üzerine kurdukları sözüm ona yeni Türkiye’de
Dilek Doğan’ın canlı bomba olduğu iddiasıyla annesinin gözü önünde infaz
edildiği, ABD’den gelen bir telefonla hizaya geçen ve Irak’tan posta yiyen bir
iktidarla karşı karşıyayız. Diğer taraftan Hümanist Büro tarafından hazırlanan
Silahlı Çatışmanın Sürdüğü İllerde Çocukların Durumu Raporu’na göre 26
Temmuz-30 Kasım tarihleri arasında 44 çocuk hayatını kaybetmiş ve 52 çocuk da
yaralanmıştır. Ölen çocuklarımızın en küçüğü 35 günlük bir bebek ve en
büyüğünün ise 18 yaşında olması yüreğimizi kanatmaktadır. Ülkemizin bir an önce
bu cinnet hâlinden çıkmasını ve normalleşmesini bekliyoruz.
Saygılarımla.
BAŞKAN
– Teşekkür ederiz.
Sayın
Sarıhan…
13.- Ankara Milletvekili Şenal Sarıhan’ın, iktidara
mensup milletvekillerinin Genel Kurul çalışmalarına aktif olarak
katılmadıklarına ve Güneydoğu Anadolu Bölgesi’ndeki terör olayları sonucu
meydana gelen çocuk ölümlerine ilişkin açıklaması
ŞENAL
SARIHAN (Ankara) – Değerli Başkan, biraz önce Sayın Baluken kendilerinin
Başbakan tarafından ya da ilgililer tarafından dinlenilmediğini ya da konuşma
isteklerine yanıt verilmediğini ifade ettiler. Şimdi, şu anda Meclise bakmanızı
rica ederim. Sağ tarafımızda iktidar milletvekilleri, iki kez saydım 23 kişiyle
başlamıştı, şimdi 13 kişiye düştü. Demek ki muhalefet konuşacak ama iktidar
vekilleri de aynen onları temsil eden yetkililer gibi kulakları üstüne
yatacaklar, böylece bir sağırlar diyaloğu burada gerçekleşecek. Bu sebeple söz
almamıştım ama bunun kayda geçmesini istiyorum. 
Söylemek
istediğim bir başka konu şu: Bugün 2 arkadaşım tarafından ifade edildi.
Güneydoğudaki çocuk ölümleri konusunda 2013 ve 2017 yıllarındaki eylem
stratejine hiçbir şekilde uyulmadığı Avrupa Birliği raporuyla da ortaya çıktı.
Bu çocuklar sokakta top oynamak istiyorlar, top mermileri toplamak istemiyorlar.
Bunu sizinle paylaşmak istedim.
Teşekkür
ederim.
BAŞKAN
– Teşekkür ederiz.
Sayın
Hürriyet…
14.- Kocaeli Milletvekili Fatma Kaplan Hürriyet’in,
Kocaeli Üniversitesindeki özel güvenlik görevlilerinin tutumuna ilişkin
açıklaması
FATMA
KAPLAN HÜRRİYET (Kocaeli) – Teşekkürler Sayın Başkan.
Kocaeli
Üniversitesi yaklaşık iki yıldır hazırlığını yaptığı özel güvenlik projesini
hayata geçirdi. Çevik kuvvet giysili ve kasklı güvenlikler nisan ayı itibarıyla
göreve başladı. Müdahale teknikleri için eğitim alan güvenlikler okul içinde
gözaltı yapıp artık kelepçe takabilir hâle geldi maalesef. Yeni tarz güvenlik
görevlileri polisle aynı kıyafeti giyip aynı teçhizatı kullandıkları için
sürekli çevik kuvvet polisi bulunuyor algısı da yaratır oldu. Oysa güvenlik görevlileri
kıyafet yönetmeliği “Kullanılan kıyafetler kolluk tarafından kullanılan
üniforma renginde veya benzeyen şekilde olamaz.” diyor. Bununla birlikte
oluşturulan baskı ortamında maalesef faşistlerin sırtı sıvazlanırken
devrimcilere coplanmak düşüyor. Kendileri gibi düşünmeyen öğrencileri
bastırmak, eylemlerine müdahalede bulunmak için âdeta bir yedek kuvvet olarak
kullanılıyor. Sol görüşlü öğrenciler basın açıklaması yaparken karşıt
görüşlüler tarafından kolayca saldırıya uğrayabiliyorken…
(Mikrofon
otomatik cihaz tarafından kapatıldı) 
FATMA
KAPLAN HÜRRİYET (Kocaeli) – …aynı şekilde AKP’li bir grup üniversite içerisinde
basın açıklaması yapacağı zaman da polis görünümlü güvenlik görevlileri
etraflarında etten duvar örüyorlar. Bunu buradan ifade etmek istiyorum. 
Teşekkür
ederim. 
BAŞKAN
– Teşekkür ederiz. 
Sayın
Bektaşoğlu…
15.- Giresun Milletvekili Bülent Yener Bektaşoğlu’nun,
şehit olan Birkan Gündüz’e Allah’tan rahmet dilediğine ve elektrik dağıtım
hizmetlerinin özelleştirilmesi sonucu Giresun’da yaşanan sorunlara ilişkin
açıklaması
BÜLENT
YENER BEKTAŞOĞLU (Giresun) – Sayın Başkan, dün kaybettiğimiz, bugün Giresun
Şebinkarahisar ilçesine defnettiğimiz şehidimize bir kez daha Allah’tan rahmet
diliyorum. 
Sayın
Başkan, sorum enerjiyle ilgili. 
Gerekli
altyapı çalışmalarını yaparak kayıp kaçak oranını azaltıp, vatandaşımıza daha
kaliteli, kesintisiz ve daha ucuz elektrik ulaştırma iddiasıyla dağıtım
hizmetleri özelleştirilmiştir. Buna rağmen, bazı dağıtım bölgelerinde kayıp
kaçak gerçekleşme oranı yıllar içinde yüzde 10-15’i hatta yüzde 70-80’leri
bulmuştur. Bu tablo yanında kayıp kaçak oranının en düşük olduğu dağıtım
bölgelerinden birinde yer alan ilim Giresun’un bazı köylerinde vatandaşlarımız
kendi imkânlarıyla trafolarını alıp, elektrik direklerini dikip, kablosunu
çekip, dağıtım şirketinin elektrik vermesini beklemektedirler. EPDK ve Enerji
Bakanlığı bu duruma yıllarca seyirci kalarak şirketin hizmetinden memnuniyetini
ifade etmektedir. AKP Giresun milletvekillerinin de yıllardır şikâyet ettiği bu
trajik tabloyu sizinle paylaşmak istedim. 
Teşekkür
ediyorum. 
BAŞKAN
– Teşekkür ederiz. 
Sayın
Gürer…
16.- Niğde Milletvekili Ömer Fethi Gürer’in,
Karayolları Motorlu Araçlar Zorunlu Mali Sorumluluk Sigortası’nda yapılan yeni
düzenlemelere ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan. 
Karayolları
Motorlu Araçlar Zorunlu Mali Sorumluluk Sigortası, halk deyimiyle trafik
sigortası kapsamında 16 milyonu aşkın araç bulunmaktadır. 14 Mayıs 2015
tarihinde Hazine Müsteşarlığınca yapılan düzenlemeyle sigorta şirketlerine yeni
sorumluluklar getirilmiştir. Sigorta şirketleri ise yeni düzenlemenin tüm
yükünü vatandaşın sırtına yüklemektedir. Yedi ayda yüzde 240’a varan sigorta
ödemelerindeki tutar artışı araç sahiplerini mağdur etmektedir. Emekli, çiftçi,
esnaf, memur, dar gelirli, geçim sıkıntısı içindedir, her gün yapılan zamlarla
nasıl geçineceğini düşünür durumdadır. Trafik sigortasındaki büyük artış araç
sahipleri kadar şoför esnafının da belini bükmüştür. İstanbul Kartal’da
taksiciler eylem yapmak zorunda kalmıştır. Yakıt ve araç aşınma payı giderleri
yanında trafik sigortasındaki orantısız artış sıkıntıları katlamıştır. Hükûmet
acilen konuya eğilmelidir. Çoğunluğu yabancı ortaklı sigorta şirketlerinin kısa
sürede yüksek oranda zamları durdurulmalıdır. 
(Mikrofon
otomatik cihaz tarafından kapatıldı)
BAŞKAN
– Teşekkür ederiz. 
Sayın
Biçer.
17.- Manisa Milletvekili Tur Yıldız Biçer’in, Sağlık
Uygulama Tebliği’nde yapılan değişikliğin yol açtığı mağduriyetlere ilişkin
açıklaması
TUR
YILDIZ BİÇER (Manisa) – Sayın Başkan, sayın milletvekilleri; Sosyal Güvenlik
Kurumu tarafından Sağlık Uygulama Tebliği’nde yapılan bir değişiklikle 1 Aralık
2015’ten sonra yatan ve günübirlik tedavi alan hastaların ilaçlarının hizmet
veren kurum tarafından karşılanma zorunluluğu getirildi. Artık, bu hastaların
reçeteleri serbest eczanelere reçete edildiği durumda ilaç bedeli kurumun SGK
alacağından kesilecek ve bu kesintiler iade edilmeyecek. Zaten ödeme güçlüğü
çeken ve gelirlerinin tamamı SGK’ya bağlı olan üniversite hastaneleri ve
buralarda tedavi olan kanser hastaları bu değişiklikle mağdur edilmiştir. Yılda
tedavi alan 100 bin yeni kanser hastasının yüzde 30’u üniversite hastanelerinde
tedavi görüyor. İlaç temini ve ödemelerde kurumların yerine getiremeyeceği uygulamalar
kanser hastalarının tedavi süreçlerinde çok büyük sıkıntıya ve karışıklığa yol
açmaktadır. Bu mağduriyet derhâl giderilmelidir. 
(Mikrofon
otomatik cihaz tarafından kapatıldı)
BAŞKAN
– Teşekkür ederiz. 
Sayın
Yarkadaş. 
18.- İstanbul Milletvekili Barış Yarkadaş’ın, devrim
şehidi Kubilay’ı ve aynı gün şehit olan 2 bekçiyi ve Sarıkamış şehitlerini
andığına, Sinop’ta kurulması planlanan 2’nci nükleer santralin durumuna ilişkin
açıklaması
BARIŞ
YARKADAŞ (İstanbul) – Devrim şehidimiz Kubilay’la aynı gün şehit olan 2
bekçimizi ve Sarıkamış şehitlerimizi anıyorum. 
Sayın
Bakan, Sinop’ta kurulması planlanan 2’nci nükleer santralı yapacak olan Japon
konsorsiyumuna Enerji ve Kalkınma Bakanlığı 300 firma önermiştir. Bu firmaların
Hükûmete yakın olduğu doğru mudur? Kamuoyuna bu firmaları açıklayacak mısınız?
Japonların 300 firmayı reddetmesini nasıl değerlendiriyorsunuz? Bu firmaları
hangi kriterlere göre belirlediniz?
Teşekkür
ederim. 
BAŞKAN
– Teşekkür ederiz. 
Sayın
Aydın. 
19.- Bursa Milletvekili Erkan Aydın’ın, Uludağ
Üniversitesinde çalışan bazı personelin kadro sorunlarına ilişkin açıklaması
ERKAN
AYDIN (Bursa) – Sayın Başkan, 2015 yılının son günlerini yaşadığımız bugünlerde
çalışma yaşamının en büyük sorunu yine taşeron işçiliğidir. İş güvencesinden
yoksun, özlük hakları en alt seviyede olan taşeron işçileri yarın başlarına ne
geleceğini bilmemektedir. Hükûmetin ise bu konuda hâlâ bir tasarısı yoktur.
Bununla birlikte, haksız uygulamalar da devam etmektedir. Uludağ Üniversitesi
Sağlık Uygulama ve Araştırma Merkezi Müdürlüğü ile rektörlüğe bağlı bazı
birimlerde temizlik işçisi olarak gösterilen personel, sekreter, hasta bakıcı
gibi görevler üstlenmektedirler. Bu işçiler üniversite çalışanı oldukları
gerekçesiyle yargı yoluna gitmişler, haklılıklarını ortaya koymuşlardır. Ancak
geçen süre içerisinde sorun çözülememiştir. Üniversite yönetimi kadrolu
personel sayısının azlığını ve nitelikli personele duyulan ihtiyacı Maliye
Bakanlığına bildirmesine rağmen söz konusu kadrolar hâlen verilmemiştir. Maliye
Bakanlığının bir an önce bu kadroları ivedilikle tahsis etmesi gerektiğini arz
ediyorum.
BAŞKAN
– Teşekkür ederiz. 
Sayın
Arslan…
20.- Denizli Milletvekili Kazım Arslan’ın, ülkenin doğu
ve güneydoğusunda yaşanan terör olaylarının sorumlularının AKP, HDP ve PKK olduğuna
ilişkin açıklaması
KAZIM
ARSLAN (Denizli) – Sayın Başkan, bugün ülkemizin güneydoğusu ve doğusu terörle
ateş altındadır. Bu durumun ve kaosun üç sorumlusu vardır. Birincisi AKP,
ikincisi HDP, üçüncüsü de PKK’dır. Mevcut iktidar Mart 2015 tarihine kadar
PKK’ya ve HDP’ye her türlü tavizi verdi, çözüm masaları kuruldu, görüşmeler
yapıldı. Bu çözüm görüşmeleri sırasında PKK dağdan şehre indi, daha çok
silahlandı, şehirleri işgal etti, hendekler kazıldı. Gelinen noktada PKK
direniyor, HDP onu savunuyor, olan bölgede yaşayan vatandaşa oluyor. AKP,
“PKK-HDP bizi kandırdı.” diyor. PKK isyana ve başkaldırıya hazırlanıyor.
Azgınlaşan bu terör olaylarında ne AKP masum ne PKK ne de HDP masumdur. Ben her
üç tarafın samimi olmadığını düşünüyorum. Öncelikle her üç tarafı samimi
olmaya, barış olacaksa PKK’yı silah bırakmaya davet ediyorum. 
BAŞKAN
– Sayın Aksu…
21.- İstanbul Milletvekili İsmail Faruk Aksu’nun,
Hükûmetin İsrail’le olan ilişkilerindeki uzlaşma arayışının özel bir nedeni
olup olmadığını öğrenmek istediğine ilişkin açıklaması
İSMAİL
FARUK AKSU (İstanbul) – Teşekkür ederim.
Hükûmet,
İsrail’le olan ilişkilerinde, plajda masumları katleden, çocukları öldüren
İsrail’le ilişkileri iyileştirmenin Türkiye’ye ve Filistin’e çok şey
kazandıracağı noktasına gelmiştir. Bu durumda daha önce ilişki kurmak için öne
sürülen özür şartı, Mavi Marmara’da ölenler için tazminat verilmesi şartı ve
Gazze’ye uygulanan ablukanın kalkması şartları da yerine gelmediğine göre
bugünlerdeki İsrail’le hararetli uzlaşma arayışının acaba özel bir nedeni mi
vardır? 
Teşekkür
ediyorum. 
BAŞKAN
– Sayın Şimşek…
22.- Mersin Milletvekili Baki Şimşek’in, PKK’lılar
tarafından katledilen Samet Pişkin, Eren Kılıç ve İslam Çakar’a Allah’tan
rahmet dilediğine ve Mersin’in turizm teşvik kapsamına alınmasını beklediğine
ilişkin açıklaması
BAKİ
ŞİMŞEK (Mersin) – Sayın milletvekilleri, öncelikle, dün PKK’lılar tarafından
katledilen Samet Pişkin, Eren Kılıç ve İslam Çakar’a Allah’tan rahmet
diliyorum, ailelerine sabır diliyorum. 
Daha
sonra da Sayın Bakanıma şunu soruyorum: Mersin, Türkiye'de en çok işsizliğin
olduğu kent. Güneydoğuda yaşanan terörden dolayı da çok sayıda göç almaktadır.
On üç yıllık AKP iktidarı döneminde Mersin maalesef teşvik kapsamına
alınmamıştır. Mersin’in öncelikle teşvik kapsamına alınmasını ve 350 kilometre
sahil şeridi olan bir kente mutlaka turizm yatırımı yapılmasını bu dönemde
beklediğimizi belirtiyorum.
Saygılarımı
sunuyorum. 
BAŞKAN
– Sayın Demir…
23.- Muğla Milletvekili Nurettin Demir’in, Millî Eğitim
Bakanlığının şube müdürü atamalarının iptaliyle ilgili Danıştay kararlarına
uymadığına ve turizm sektörünün sorunlarına ilişkin açıklaması
NURETTİN
DEMİR (Muğla) – Teşekkür ederim Sayın Başkan. 
Türkiye
Cumhuriyeti devleti bir hukuk devleti midir? Bu konuda endişelerim var.
Danıştay, Millî Eğitim Bakanlığının 1.709 şube müdürü atamasını kesin olarak
iptal etti. Millî Eğitim Bakanlığı neden bunları uygulamıyor, atamaları neden
yenilemiyor? Bu hukuksuzluğa neden Hükûmet göz yumuyor? 
Ayrıca
turizm sektörü pek çok sorunla baş başadır. Kültür ve Turizm Bakanlığından
belgeli seyahat acentelerimizin kendi müşterilerini taşıyan araçlarına ayrıca
Bakanlığınızdan, Ulaştırma Bakanlığından D2 ve A1 belgesi alınması mecburiyeti
getirilmiştir. Bu durum seyahat acentelerini zor duruma soktuğu gibi ekonomik
sorunlar yaşayan turizm sektörünü de olumsuz etkilemektedir. 
Yine,
tüm hava yolu şirketleri, kendi İnternet sitesinden, bayisi olan seyahat
acentelerinden daha uygun bilet satışı yapmaktadır. Bu durum 6.500 seyahat
acentesini yok sayarak haksız rekabete yol açmaktadır. 
BAŞKAN
– Sayın Nurlu…
24.- Manisa Milletvekili Mazlum Nurlu’nun, Asteğmen
Kubilay’ın katledilişinin 85’inci yıl dönümüne ilişkin açıklaması
MAZLUM
NURLU (Manisa) – Sayın Başkan, bağımsızlığın ilanından sonra her dönemde
yabancı düşmanlarla birlikte içeride iş birlikçi düşmanlarla da savaşılmak
zorunda kalınmıştır. 
Tarihimizde
kara bir leke olarak yerini alan Menemen ayaklanması ulusumuzun birlik ve
beraberlik içinde cumhuriyetine ve Atatürk ilke ve devrimlerine daha güçlü bir
şekilde sahip çıkmasını sağlamış ve genç cumhuriyeti kuvvetlendirmiştir. Bugün
içinde bulunduğumuz ortamda devrim şehitlerini ve Kubilay’ı anmak ulusal bir
sorumluluktur çünkü Türkiye, canlarını feda eden Kubilayların sayesinde
bugünlere gelmiştir. Bu duygu ve düşüncelerle çağdaş cumhuriyetin genç
öğretmeni, devrim şehidi Asteğmen Kubilay’ı, bekçiler Hasan ve Şevki beyleri
aramızdan ayrılışının 85’inci yılında şükranla, saygıyla ve rahmetle anıyorum.
Saygılarımla.
BAŞKAN
– Sayın Arık…
25.- Kayseri Milletvekili Çetin Arık’ın, şehitlere
Allah’tan rahmet dilediğine ve Adalet ve Kalkınma Partisinin yargı üzerinde
baskı uyguladığına ilişkin açıklaması
ÇETİN
ARIK (Kayseri) – Sayın Başkan, değerli milletvekilleri; öncelikle şehitlerimize
Allah’tan rahmet, milletimize başsağlığı diliyorum. 
Türkiye,
Adalet ve Kalkınma Partisinin baskısı altındaki yargı sistemiyle adalet
kavramının tartışıldığı bir ülke hâline geldi. AKP yargıyla insanları
susturmak, korkutmak istiyor. Hırsızlık yapanlar ellerini kollarını sallayıp
gezerken gencecik çocuklar sadece fikirlerini açıkladıkları için kovuşturmaya
alınıyor, bununla da kalmayıp cezalar veriliyor. Son olarak, Halkçı Gençlik
Derneği Başkanı Ahmet Nazif Yücel’e yirmi yedi ay hapis, 1.500 lira para cezası
verilirken Emeç Aksoy Parlak’a bir yıl beş ay ceza verildi. Adalet Bakanına
sormak istiyorum: Yargı, sizin toplumsal muhalefeti susturmak için
kullandığınız bir silah mıdır?
Teşekkür
ediyorum.
BAŞKAN
– Sayın Özdemir…
26.- İstanbul Milletvekili Sibel Özdemir’in, Millî
Eğitim Bakanlığı Din Öğretimi Genel Müdürlüğünün okullara Dünya Arapça Günü’yle
ilgili gönderdiği yazıya ilişkin açıklaması
SİBEL
ÖZDEMİR (İstanbul) – Sayın Başkan, Millî Eğitim Bakanlığı Din Öğretimi Genel
Müdürlüğü 11 Aralıkta tüm illere “Dünya Arapça Günü” başlıklı bir yazı
göndermiştir. Yazıda 18 Aralık 1973’te Birleşmiş Milletlerin Arapça’yı resmî
dil olarak ilan etmesi üzerine okullardan Arapça öğretimini desteklemek,
öğrencilerin Arapça bilgi ve becerilerinin geliştirilmesine katkı sağlamak ve
sosyal, kültürel etkinliklerle öz güven duygularını artırarak okul aidiyetini
güçlendirmek ve eğitim ortamlarında sosyalleşmelerine olanak sağlayacak
etkinlikler düzenlemesini istemiştir. Millî Eğitim Bakanına sormak istiyorum:
Okullarımızda müzik, resim, spor gibi sosyal ve sanatsal faaliyetlerle ilgili
derslerin içeriklerinin boşaltıldığı bir eğitim sisteminde öğrencilerin
içeriğini Din Öğretimi Genel Müdürlüğünün planladığı Arapça etkinliklerine
katılarak sosyalleşmesini nasıl açıklayacaksınız? 
Ayrıca,
seçim bölgem olan İstanbul Avcılar Ambarlı Mahallesi’nde heyelan bölgesi
sınırında yaşayan ailelerin kış koşullarında evlerinden tahliye edilmesi
şeklini… 
(Mikrofon
otomatik cihaz tarafından kapatıldı)
BAŞKAN
- Sayın Topal…
27.- Hatay Milletvekili Serkan Topal’ın, Hatay ili başta
olmak üzere Suriye’deki savaşın olumsuz etkilerini yaşayan illere Hükûmetin
maddi yardımda bulunmayı düşünüp düşünmediğini öğrenmek istediğine ilişkin
açıklaması
SERKAN
TOPAL (Hatay) – Teşekkür ediyorum Sayın Başkan.
Sorularım
ilgili bakanlara. Bilindiği gibi Suriye savaşının en sıcak ve olumsuz
etkilerini yaşayan illerin başında Hatay gelmektedir. Savaş sonrasında ilimiz,
kültürel, sosyal ve ekonomik olarak gerileme yaşamış ve Hatay halkımız büyük
sıkıntılar yaşamaya başlamıştır. Savaşın önümüzdeki süreçte de ülkemize ve
ilimize büyük zorluklar yaşatacağına ilişkin emareler mevcuttur. Bu bağlamda,
savaşın yarattığı sorunları derinden hisseden başta Hatay olmak üzere diğer
illerimize Hükûmetiniz maddi yardımlarda bulunmayı düşünmekte midir? 
Bunun dışında bugün Hatay ilimizde kaç
adet sığınmacı kampı vardır ve yeni kampların açılması planlanmakta mıdır? Bu
bağlamda, bu sıkıntıları sıcağı sıcağına yaşayan Hatay ilimizin belediyelerine
herhangi bir destek sunulması gündemde midir? Ayrıca, on yıllardır, hazine
arazileri üzerinde evlerini yapmış, ecrimisilini, vergisini ödemiş Hatay
halkına uygun koşullarda hazine arazilerinin satılmasını talep ediyorum, bu
konuda gereken duyarlılığı, gerekli hassasiyetleri göstermelerini talep
ediyorum.
Teşekkür ediyorum.
BAŞKAN – Sayın Pekşen…
28.- Trabzon Milletvekili Haluk Pekşen’in, Trabzon’da
bir klinikte yaşanan ölüm vakasından sonra Trabzon Valiliği tarafından hiçbir
işlem yapılmamasına ilişkin açıklaması
HALUK PEKŞEN (Trabzon) – Sayın Başkan,
19/12/2015 tarihinde Trabzon’da bir hasta, Erdinç Yıldız burun estetiği
ameliyatı olmak için bir kliniğe yatıyor, klinikte anestezist yok, anestezi
cihazı yok ama ameliyat olurken hasta kaybediliyor. Kliniğin sahibi Karadeniz
Üniversitesinden kovulmuş bir hekim. Sonra bu hekim gitmiş, Avrupa yakasında
Sağlık Bakanlığının koordinatörü olarak görev almış. Daha sonra, ölüm
vakasından sonra bu klinikle ilgili hiçbir işlem yapılmamış. Trabzon’da AKP’nin
siyasi propaganda işlerinden sorumlu bir vali var. Ben merak ediyorum, bu vali bu
işleri bırakıp da daha ne kadar bu memleketin bürokrasisiyle meşgul olacaktır?
Teşekkür ediyorum.
BAŞKAN – Sayın Yalım…
29.- Uşak Milletvekili Özkan Yalım’ın, Asteğmen
Kubilay’ın katledilişinin 85’inci yıl dönümüne ve Sivaslı-Çivril yolunun bir an
önce bitirilmesini istediğine ilişkin açıklaması
ÖZKAN YALIM (Uşak) – Değerli Başkan,
seksen beş yıl önce Menemen’de Asteğmen Fehmi Kubilay’ın ölüm yıl dönümü bugün
olmuştur. Sayın Kubilay’ı anıyoruz.
Benim sorum Bakanıma. On bir yıldır
Uşak’ta devam eden, 34 kilometre olan Uşak Sivaslı-Çivril yolu bitmemiştir. On
üç yıldır iktidarda olan AKP Hükûmeti her zaman böbürlendiği gibi “En çok yolu
biz yapıyoruz." dedi. Peki, 34 kilometre yol olan Sivaslı-Çivril yolu
neden bitmemiştir? Bu yol on bir yılda 50’nin üzerinde ölüm vermiştir. Bu yolun
bir an önce bitirilmesini istiyorum ve de bu konuda da gerekli önlemlerin
alınmasını rica ediyorum. 
BAŞKAN
– Sayın Usluer…
30.- Eskişehir Milletvekili Gaye Usluer’in, Millî
Eğitim Bakanlığının 17-25 Aralık haftasını “Arapça Haftası” olarak ilan
etmesine ilişkin açıklaması
GAYE
USLUER (Eskişehir) – Teşekkür ederim Sayın Başkan. 
EĞİTİM-İŞ
Millî Eğitim Bakanlığına resmî bir yazı göndererek yolsuzluk ve rüşvet
operasyonunun yapıldığı 17-25 Aralık haftasının “yolsuzlukla ve rüşvetle
mücadele haftası” olarak değerlendirilmesini istemişti. Yazıda toplumsal ve
insani değerlerin öğrencilerimize kavratılması, devlet malının korunup
sahiplenilmesi, kişisel ve toplumsal sorumluluk bilincinin geliştirilmesi
gerekçeleri sunulmuştu. Ancak, ne tuhaftır ki Millî Eğitim Bakanlığı bu haftayı
Arapça Haftası ilan etmiştir. Eğer, amaç, Arapça’nın Birleşmiş Milletler dili
olarak kabul edildiği günde bir etkinlik yapmak ise, bu tarih 18 Aralıktır ve
bir tek günden ibarettir. Ayrıca, İngilizce, Fransızca, Rusça ve Çince de
Birleşmiş Milletler dilleridir. Bu dillerden hangilerinin Birleşmiş Milletler
dili olması kutlanmaktadır? Eğer bunlar kutlanmıyorsa Arapça’ya olan son
dönemdeki bu aşırı ilginizin sebebi nedir? Cumhuriyet…
(Mikrofon
otomatik cihaz tarafından kapatıldı) 
BAŞKAN
– Sayın Kerestecioğlu…
31.- İstanbul Milletvekili Filiz Kerestecioğlu’nun,
TBMM Başkan Vekili Pervin Buldan’a görevinde başarılar dilediğine ve sendikal
nedenlerle işten çıkarmalara son verilmesi gerektiğine ilişkin açıklaması
FİLİZ
KERESTECİOĞLU (İstanbul) – Teşekkürler.
Yeni
görevinizde başarılar dilerim Sayın Başkan. 
Ülkemizde
iş cinayetleri çok önemli bir vakıa. 301 madencinin hayatına mal olan Soma
katliamının gerçekleştiği Soma havzasında, İmbat Madencilikte, 17-18 Aralıkta
730 kişilik bir işten çıkarma listesi yapılmış ve protestolar üzerine ilk
olarak 29 işçi işten çıkarılmıştır. Bu işçiler sendikal nedenlerle işten
çıkarılan işçilerdir. Dün gece üçte görüştüğümüz işçiler hâlâ maden önünde
eylemdelerdi. Yerin altında ölmeyen işçiler “Yasalar uygulansın, iş güvenliği
önlemleri alınsın.” dedikleri için işten çıkarıldılar. Bu nedenle yeni
katliamlar yaşanmasın diye maden ocaklarının denetlenmesi ve sendikal
nedenlerle işten çıkarılmalara son verilmesi, denetimlerin yapılması gerekiyor.
Bu konuya dikkat çekmek istedim. 
Teşekkürler.

BAŞKAN
– Sayın Basmacı…
32.- Denizli Milletvekili Melike Basmacı’nın, Pamukkale
ören yerine giriş ücretine yapılan zamma ilişkin açıklaması
MELİKE
BASMACI (Denizli) – Sayın Başkan, Pamukkale ören yerini hey yıl 1,6 milyon
yerli ve yabancı turist ziyaret etmektedir. Paris olayları ve Rusya krizi
şimdiden Pamukkale’ye gelen turist sayısını yüzde 10 olumsuz etkilemiştir.
4
Ocak 2016 tarihinden geçerli olmak üzere Kültür ve Turizm Bakanlığına bağlı
müze ve ören yerlerine giriş ücreti zamlanmıştır. Ülkemizde 2016 yılında
uygulanacak yeniden değerlendirme oranı yüzde 5,58 iken Pamukkale’ye giriş
ücretine niçin yüzde 40 zam olmuştur? 
Teşekkür
ediyorum. 
BAŞKAN
– Sayın Beştaş’ın konuşma talebi vardır. Sisteme girememiş sanırım. Arkadaşlar
mikrofonunu açarlarsa Sayın Beştaş’a da söz hakkı vereceğiz. 
Buyurun.

33.- Adana Milletvekili Meral Danış Beştaş’ın, TBMM
Başkan Vekili Pervin Buldan’a görevinde başarılar dilediğine ve Suriyeli
mültecilerin yaşadığı sıkıntılara ilişkin açıklaması
MERAL
DANIŞ BEŞTAŞ (Adana) – Sayın Başkan, ben de yeni görevinizde başarılar
diliyorum. 
Ben,
bu mültecilerle ilgili, ülkemizde olanlara dair iki somut örnek var, bunu ifade
etmek istedim Sayın Bakan da buradayken. Bir aydır uğraşıyorum.
Dilo
Derviş ve Muhammet Ali İbrahim, ikisi de Suriye’nin Kamışlı kentinden.
Türkiye’de geçici oturma izniyle oturuyorlar, Adana’da. Tutuklandıktan sonra
ikisi de tahliye edildi mahkeme tarafından fakat tahliye edildikleri hâlde,
maalesef, geri gönderme merkezinde tutulmaya devam ediyorlar. Dilo Derviş bir
aydır Adana’da tutuluyordu, geri gönderme merkezinde, şimdi, öğrendiğimize
göre, bir hafta önce Erzurum’a nakledildi. Bütün girişimlerimize rağmen bu
hukuksuz duruma son verilmedi. Çünkü, şu anda fiilen bir gözaltı işlemini aşan
uygulamayı yaşamaktadırlar. Avukatlarıyla görüşemiyorlar, aileleriyle
görüşemiyorlar ve her türlü hak ve özgürlükten yoksun bir şekilde gözetim
altında tutulmaya devam ediliyorlar. 
BAŞKAN
– Teşekkür ederiz.
ÇAĞLAR
DEMİREL (Diyarbakır) – Sayın Başkan…
BAŞKAN
– Değerli milletvekilleri, şimdi gündeme geçiyoruz. 
Buyurun
Sayın Demirel. 
ÇAĞLAR
DEMİREL (Diyarbakır) – Sayın Başkan, CHP’li hatip konuşmasında özellikle
partimizin ismini de kullanarak ithamlarda bulundu. Buna ilişkin 69’a göre söz
hakkı talep ediyoruz. 
BAŞKAN
– Sayın Demirel, sataşmadan dolayı madde 69’a göre size kürsüden iki dakika söz
vereceğim. 
Buyurun.
ÇAĞLAR
DEMİREL (Diyarbakır) – Grubumuz adına Ahmet Yıldırım konuşacak. 
BAŞKAN
– Buyurunuz Sayın Yıldırım.
VII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, Denizli
Milletvekili Kazım Arslan’ın yaptığı açıklaması sırasında Halkların Demokratik
Partisine sataşması nedeniyle konuşması
AHMET
YILDIRIM (Muş) – Teşekkürler Sayın Başkan.
Yeni
görevinizde başarılar diliyorum, hayırlı olsun.
Açıkçası
Sayın Arslan’ın HDP’yle ilgili söylediği cümleleri hayretle ve esefle izledim,
terörün 3 nedeninden 1’i HDP’ymiş. Yani, birkaç gün önce AKP'nin kullandığı
dilin aynısını kullanarak onların bugünkü politikalarına şahsi olarak ne kadar
büyük destek verdiğinizi hayretle izledim. 
Şimdi,
iki buçuk yıl devam etmiş bir çözüm süreci içerisinde, HDP, evet, diyalog
yolunun bir parçası olmak suretiyle cumhuriyetle yaşıt olan bir sorunu, işin
içine otuz yıl kanın karışmış olduğu bir sorunu masada konuşarak çözmeye katkı
sunmak istedi, bugün aynı tutumunu sürdürmektedir. İktidarda ha Adalet ve
Kalkınma Partisi olmuş, ha Cumhuriyet Halk Partisi olmuş, ha Milliyetçi Hareket
Partisi olmuş, aynı tavrından asla vazgeçmeyecektir. Çünkü, bu işin içerisinde
akan kanın durması, gençlerin ölümünün sonlandırılması gibi kadir kıymet sahibi
bir süreç işletilmiştir. Yoksa, biz, bu pazarlıklar esnasında, bilgi sahibi
olduğunuz ya da olmadığınız, süreç içerisinde makam, koltuk pazarlığı mı yaptık,
iş ve ihale takipçiliği mi yaptık, partimize maddi çıkar mı elde ettik? Ve en
nihayetinde, bugün gelinen nokta itibarıyla bugün çocukların ve sivillerin
öldürülmesine cesaret veren bir dildir bu dil. 
HÜSEYİN
KOCABIYIK (İzmir) – 11 Temmuz açıklamasını kim yaptı?
AHMET
YILDIRIM (Devamla) – Yoksa, bugünkü katliam kültürünün sonlandırılmasına hizmet
eden maalesef ama maalesef bir dil değildir veya size şöyle bir şey öneririm:
Bırakın bölge halkını, bu dili gidin bölgedeki Cumhuriyet Halk Partisinin il ve
ilçe teşkilatlarıyla paylaşın, bakalım nasıl bir cevap alacaksınız.
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Yıldırım.
İSMAİL
OK (Balıkesir) – Sayın Başkan…
BAŞKAN
– Buyurun.
İSMAİL
OK (Balıkesir) – Konuşmacıdan önce söz isteyip de söz hakkı verilmeyene söz
vermiştiniz, benim de yöremle ilgili bir sorum var. Ben de söz talep etmiştim,
istek düşmedi orada. 
BAŞKAN
– “Gündeme geçiyoruz.” dedim.
İSMAİL
OK (Balıkesir) – Ama, biraz önce Sayın Beştaş’a verdiniz. Aynı haklara biz de
sahibiz.
BAŞKAN
– Tamam, gündeme geçmeden önce vermiştim Sayın Beştaş’a.
İSMAİL
OK (Balıkesir) – Ben de talepte bulunmuştum, aynı hakka bizim de sahip olmamız
lazım.
BAŞKAN
– Tamam, buyurun, size de yerinizden veriyorum.
V.- AÇIKLAMALAR (Devam)
34.- Balıkesir Milletvekili İsmail Ok’un, Balıkesir’de
su şebekelerindeki arızalar nedeniyle yaşanan sorunlara ilişkin açıklaması
İSMAİL
OK (Balıkesir) – Öncelikle, Balıkesir sınırları içerisinde Altıeylül ilçemizde
ve Plevne Mahallesi’nde su şebekesinde bir arızadan dolayı, patlamadan dolayı
70 yaşında 1 vatandaşımız hayatını kaybetmiş, 2 vatandaşımız da maalesef
yaralı. Hayatını kaybeden vatandaşımıza Allah’tan rahmet, yaralılara da şifalar
diliyorum. 
Balıkesir’de
bu tür kazalar neredeyse artık her zaman yaşanılır olmuştur. Öncelikle bu
kazaların teknik nedenlerden dolayı mı olduğunun araştırılmasını istiyorum.
İkincisi, daha önceden maddi kayıp oluyordu, maalesef şimdi 1 vatandaşımız
hayatını kaybetti. Bu kazaların yaşanmaması için bu araştırmaların derhâl hayata
geçirilmesini ve -Büyükşehir Belediyesindeki kadrolaşmalarla birlikte bu ve
buna benzer sorunların daha da arttığı görülmektedir- ben bu vesileyle
Bakanlığın harekete geçerek derhâl bu konunun yerinde araştırılmasını
istiyorum.
Teşekkür
ederim.
BAŞKAN
– Teşekkürler.
Sayın
milletvekilleri, Başkanlığın Genel Kurula sunuşları vardır. 
Meclis
araştırması açılmasına ilişkin 2 adet, genel görüşme açılmasına ilişkin 1 adet
önerge vardır, ayrı ayrı okutuyorum:
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- CHP Grubu adına, Grup Başkan Vekili Manisa
Milletvekili Özgür Özel’in, iş kazalarına neden olan kurumsal, idari, hukuki ve
ekonomik faktörlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/33)
Türkiye Büyük Millet Meclisi Başkanlığına
Ülkemizde
son yıllarda hızla artan ve çok sayıda yurttaşımızın hayatını kaybetmesiyle
sonuçlanan iş kazalarına neden olan kurumsal, idari, hukuki ve ekonomik
faktörlerin saptanması ve iş kazalarını önleyecek bütüncül bir yaklaşımın
oluşturulabilmesi amacıyla Anayasa’nın 98’inci, İç Tüzük’ün 104 ve 105'inci
maddeleri gereğince Meclis araştırması açılması için gereğini arz ederim.
Özgür Özel
Manisa
Cumhuriyet Halk Partisi
Grup Başkan Vekili
Gerekçe:
İş
kazaları ülkemizde son yıllarda büyük bir artış göstermiş ve hayatını emeğiyle
kazanan çok sayıda yurttaşımızın ne yazık ki hayatını kaybetmesiyle
sonuçlanmıştır. Ülkemizde iş kazalarının ulaştığı kabul edilemez boyut dikkate
alındığında, içinde bulunduğumuz utanç verici durumun, ekonomik yaşamın doğal
işleyişini referans alan geleneksel açıklamalarla veya bazı mesleklerin
“fıtratı” ile açıklanabilmesinin mümkün olmadığı görülmektedir. Nitekim
Uluslararası Çalışma Örgütü (ILO)'nun resmî rakamlarına göre 2014 yılının ilk
dokuz ayı itibarıyla 1.414 kişinin iş kazaları sonucu yaşamını yitirdiği
Türkiye, El Salvador ve Cezayir'den sonra iş kazaları sonucu en çok can kaybı
yaşanan üçüncü ülke konumundadır.
Kalkınma
stratejilerini insan odaklı oluşturan gelişmiş ülkelerce çoktan tarihe gömülmüş
bir sorun olan, doğru tedbirlerle ve çağdaş ekonomi politikalarıyla kolaylıkla
önlenebilecek iş kazaları nedeniyle, yalnızca son beş yılda 6.850, son on iki
yılda ise küçük bir ilçenin nüfusu kadar, 12.686 yurttaşımızı yitirmemiz,
konuya dair yaklaşımın derhâl, daha fazla gecikmeksizin köklü biçimde yeniden
ele alınması gereğini ortaya koymaktadır.
Bugüne
dek iktidarın konuyu hak ettiği ciddiyetle ele almadığı ve yapılan bazı sınırlı
yasal düzenlemelerin iş kazalarını önleyecek nitelikte olmadığı, iş kazalarının
azalmak şöyle dursun sürekli artmasından ve tekrarlanan kazalar karşısında
Hükûmet yetkililerinin her seferinde aynı ezber cümleleri tekrar etmesinden
anlaşılmaktadır. Ne yazık ki henüz birkaç ay önce yaşadığımız ve 301
yurttaşımızın kaybıyla neticelenen, dünya madencilik tarihinin en büyük
kazalarından biri olarak tarihe geçen Soma maden faciasının dahi, gerekli
tedbirlerin alınmasına vesile olamaması sonucu Karaman Ermenek'te 18
yurttaşımız daha yer altında mahsur kalmıştır. Ayrıca 4 Ağustos 2015 tarihinde
İzmir-Çanakkale Otoyolu Koyundere mevkisinde yapımı devam eden viyadük
inşaatında beton dökülmesi sırasında çelik konstrüksiyon iskelenin yıkılması
sonucu 4 işçi hayatını kaybetmiştir.
Ülkemizde
yaşanan iş kazalarının, yalnızca kâğıt üzerindeki iş güvenliği mevzuatının
yetersizliğinden değil, başta düşük katma değerli sektörlerde emek sömürüsüyle
üretim yapılmasını beraberinde getiren taşeron uygulaması olmak üzere, çeşitli
hukuki, kurumsal ve iktisadi hataların bileşiminin sonucu olduğu
düşünüldüğünde, konunun yalnızca “bir iş yerinde güvenlik sorunu” olarak ele
alınmasının yeterli olmadığı, bütüncül bir önleyici stratejiye ihtiyaç
duyulduğu açıktır. İş kazalarının kabul edilemez boyuta ulaşmasında, iş
güvenliği mevzuatının yetersizliğinin yanı sıra, Hükûmetin benimsediği mevcut
kalkınma modelinin emek yoğun sektörlerde taşeron aracılığıyla ağır emek
sömürüsüne dayanmasının, iş güvenliğinin sağlanabilmesi için büyük çaplı
yatırımın zorunluluk olduğu madencilik gibi sektörlerde hatalı özelleştirme
politikaları uygulanmasının, sendikasızlaştırmanın bir hükûmet politikası
hâline getirilmesinin, siyasi iktidara yakın sermaye çevrelerinin mevzuatta
öngörülen denetimlerden pratikte muaf tutulmasının, denetim mekanizmalarının
doğru çalıştırılmamasının, gerek iş hukuku gerekse ceza hukukunun ilgili
maddelerinde konuya ilişkin boşluklar bulunmasının etkili olduğu görülmektedir.
Dolayısıyla her geçen gün daha fazla canımızı yakan iş kazalarının
önlenebilmesi için konunun tüm bu boyutlarını kapsayacak biçimde, bilimsel
veriler ışığında, uzman görüşleri alınarak ve dünyadaki örnekler incelenerek
yeniden ele alınması elzemdir. İş kazalarının gerçek nedenleri ancak bu sayede
tam anlamıyla ortaya çıkarılabilir ve bu tespit ışığında iş kazalarını
önleyecek bütüncül bir yaklaşım ortaya konabilir.
2.- HDP Grubu adına, Grup Başkan Vekili Diyarbakır
Milletvekili İdris Baluken’in, IŞİD’le petrol ticareti yapıldığına dair
iddiaların ve bulguların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/34)
Türkiye Büyük Millet Meclisi Başkanlığına
IŞİD'in
Suriye'de petrol kaynaklarının bulunduğu yerleri işgal etmesinden sonra her
geçen gün Türkiye’yle petrol ticareti ilişkilerini geliştirdiğine dair haberler
çıkmaktadır. Söz konusu haberlerin gerçek çıkması durumunda ülkemiz oldukça zor
durumlarda kalacaktır. Bu bağlamda, IŞİD’le petrol ticaretinin yapıldığına dair
iddialar ve bulguların incelenmesi, olası sorunlara karşı yol haritasının
belirlenmesi amacıyla Anayasa’nın 98'inci, İç Tüzük’ün 104 ve 105'inci
maddeleri gereğince Meclis araştırması açılması için gereğini arz ederiz.
 İdris Baluken
 Diyarbakır

 HDP
Grup Başkan Vekili
Gerekçe:
IŞİD
adlı çete gruplarının, Suriye toprakları içerisindeki petrol yataklarının
bulunduğu alanlara yönelik saldırıları ve bu saldırılar sonrasında söz konusu
bölgeleri denetimine alması, AKP iktidarının maharetiyle Türkiye-IŞİD arasında
petrol ticaretinin gerçekleştirildiği iddialarını kamuoyunda her geçen gün
artan şekilde tartışılır hâle getirmiştir.
Uluslararası
güçlerin IŞİD'in finansal kaynaklarının kurutulmasıyla ilgili yürüttüğü süreçte
her bir yol, petrol ticaretine ve dolayısıyla, petrol ticaretinin Türkiye
üzerinden gerçekleştiğine çıkmaktadır. Nitekim IŞİD'e çete üyelerinin
katılımının Türkiye üzerinden gerçekleşmesi ve IŞİD'e yönelik Türkiye
tarafından angajman kurallarının uygulanmaması gibi IŞİD'i güçlendiren
uygulamalar da Türkiye üzerindeki şüpheleri güçlendirmektedir. Cumhurbaşkanının
son açıklamalarında Fırat'ın batısına Demokratik Suriye Güçleri'nin geçmesine
izin vermeyeceklerini belirtmesi, Fırat'ın batısında IŞİD'in hâkim olduğu
gerçekliğiyle birlikte düşünüldüğünde, AKP üzerinden gelişen iddialar, bulgular
ve şüpheleri daha belirgin hâle getirmektedir.
IŞİD’le
mücadele içerisinde bulunan uluslararası güçlerin her birinin temsilcileri ve
uluslararası basın kuruluşları Türkiye ile IŞİD arasındaki petrol ticaretinden
bahsetmiştir. 2014 yılında Irak Maliye Bakanı Hoşyar Zebari, IŞİD'in Suriye ve
Irak topraklarında ele geçirdiği petrol rafinerilerinden çıkardığı petrolü
Türkiye'deki aracılar sayesinde sattığını söylemiştir. IŞİD'in günde 40 bin ile
60 bin varile denk gelen petrol ticaretine dair tüm bu tartışmalar sürerken ABD
Dışişleri Bakanı 18/9/2014 tarihinde, John Kerry, petrolün Lübnan ve Türkiye
sınırlarından geçirilerek satıldığını açıklamıştır. IŞİD'in finans
kaynaklarının kurutulması esaslı tartışmalara ilişkin Türkiye'yi zan altında
bırakan son açıklama Rusya Devlet Başkanı Vladimir Putin'den gelmiştir. Putin
"Suriye'de teröristlerin kontrolündeki bölgelerden çıkan petrol Türkiye'ye
satılıyor." açıklamasıyla uzunca bir süredir Türkiye ile IŞİD arasında
petrol ticaretine yönelik iddiaları güçlendirici bir açıklamada bulunmuştur.
Tüm
bu açıklamalarla birlikte düşünüldüğünde, olası bir Türkiye-IŞİD petrol
ticaretinin gerçekleşmiş olması, Türkiye açısından tüm ülkeye ve halklarımıza
korkunç bir tabloyla karşı karşıya kalma durumunu yaşatacaktır. Çünkü
Türkiye'nin gerek ulusal yasaları gerekse de uluslararası sözleşmelerde bulunan
taahhütleri “IŞİD” adlı çete yapılanmasıyla petrol ticaretini kati surette
yasaklayan, yaptırımları ağır olan kurallar içermektedir.
Sonuç
olarak, IŞİD’le petrol ticareti yapıldığına yönelik iddialar, ne Hükûmet
partisi temsilcilerinin açıklamalarına ne de diğer ülkelerin iddialarına
bırakılmayacak kadar önemlidir. Bu iddiaları ve IŞİD'e yönelik petrol başta
olmak üzere sınır güvenliği, angajman kuralları, lojistik destek, çete
üyelerinin sınırları rahatlıkla kullanması gibi durumları araştırması gereken
kurum TBMM'dir ve bu konu tüm ülkemizi ve halklarımızı yakinen ilgilendirdiği
için de partilerüstü bir konudur.
Bu
kapsamda, IŞİD’le petrol ticaretinin yapıldığına dair iddialar ve bulguların
incelenmesi, olası sorunlara karşı yol haritasının belirlenmesi amacıyla bir
Meclis araştırması açılmasını talep ediyoruz.
B) Genel Görüşme Önergeleri
1.- CHP Grubu adına, Grup Başkan Vekilleri İstanbul
Milletvekili Engin Altay, Ankara Milletvekili Levent Gök ile Manisa
Milletvekili Özgür Özel’in, basın özgürlüğünün tüm boyutlarıyla ele alınması,
Hükûmet programı ve politikası bağlamında da hak ve özgürlük ihlallerinin bir
kez daha gözden geçirilerek TBMM’de değerlendirilmesi amacıyla genel görüşme
açılmasına ilişkin önergesi (8/2)
Türkiye Büyük
Millet Meclisi Başkanlığına
Anayasamızın
28’inci maddesinde "Basın hürdür, sansür edilemez. Devlet, basın ve haber
alma hürriyetlerini sağlayacak tedbirleri alır." denilmektedir. Ayrıca,
Basın Kanunu’nun 3’üncü maddesinde de "Basın özgürdür. Bu özgürlük; bilgi
edinme, yayma, eleştirme, yorumlama ve eser yaratma haklarını içerir."
denilmiştir.
Ancak
ülkemizde Anayasa ve yasalarımızla güvence altına alınmış basın özgürlüğü büyük
bir tehlike ve baskı altındadır. Otoriter ve baskıcı rejimlerde iktidar
sahipleri, basın organlarını baskı altına alıp sindirerek ve özgürlüklerini
kısıtlayarak kendi propagandalarını yapmakta, gazetecilere ve basın
emekçilerine gerçekleri yazan değil, sadece iktidarın faaliyetlerini duyuran
bir işlevi dayatmaktadırlar.
Gazete
binaları taşlı sopalı kimselerce basılmakta, gazeteciler özgürce yazı
yazamamakta, yazanlar ya linç kampanyasına maruz kalmakta, tehdit edilmekte ya
da işten çıkartılmakta, en son kertede ise cezaevine konulmaktadır.
Basın
organlarının iktidar eliyle yaşadığı hak ihlalleri, linç kampanyaları, baskı ve
baskınlar ile sindirilmesini engelleyerek, basın ve ifade özgürlüğünü yeniden
tesis ederek güçlendirmek demokratik toplumların olmazsa olmazıdır.
Bu
bağlamda, son günlerde basın ve demokrasi tarihimize kara bir leke olarak giren
olayların yaşandığı, suçu işleyenlerin değil, suçun haberini yapanların
tutuklandığı ülkemizde, basın özgürlüğünün tüm boyutlarıyla ele alınması,
Hükûmet programı ve politikası bağlamında da hak ve özgürlük ihlallerinin bir
kez daha gözden geçirilerek TBMM'de değerlendirilmesi amacıyla Anayasa'nın
98'inci maddesi ve TBMM İçtüzüğü’nün 101, 102 ve 103'üncü maddeleri gereğince
Meclis genel görüşmesi açılmasını arz ve teklif ederiz.
 Engin
Altay Levent Gök Özgür
Özel
 İstanbul Ankara Manisa
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması ile genel görüşme açılıp
açılmaması konusundaki görüşmeler sırası geldiğinde yapılacaktır. 
C) Önergeler
1.- İstanbul Milletvekili Mustafa Sezgin Tanrıkulu’nun,
(2/204) esas numaralı Kanun Teklifi’ni geri aldığına ilişkin önergesi (4/6)
BAŞKAN
– Sayın milletvekilleri, İstanbul Milletvekili Mustafa Sezgin Tanrıkulu’nun
esas komisyon olarak Anayasa, tali komisyon olarak da Kadın Erkek Fırsat
Eşitliği Komisyonuna havale edilen (2/204) esas numaralı Kanun Teklifi geri
alınmıştır. 
Bilgilerinize
sunulur. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım:
IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, Türkiye’de uygulanan sınır
politikalarının yol açtığı düzensiz göç ve insan kaçakçılığının geldiği
boyutların tespit edilmesi, Suriye, Irak ve İran sınırı ve deniz kıyılarındaki
hak ihlallerinin araştırılması, uluslararası mülteci hukukuna uygun geri
gönderilmeme ilkesini esas alan politikalar geliştirilebilmesi amacıyla
17/12/2015 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 23 Aralık 2015 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük
Millet Meclisi Başkanlığına
Danışma
Kurulunun 23/12/2015 Çarşamba günü (bugün) yaptığı toplantısında
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 İdris
Baluken
 Diyarbakır

 Grup
Başkan Vekili
Öneri:
17
Aralık 2015 tarihinde Diyarbakır Milletvekili Grup Başkan Vekili İdris Baluken
tarafından verilen (313 sıra numaralı) "Türkiye'nin uygulanan sınır
politikalarının yol açtığı düzensiz göç ve insan kaçakçılığının geldiği
boyutların tespit edilmesi, Suriye, Irak ve İran sınırı ve deniz kıyılarındaki
hak ihlallerinin araştırılması, uluslararası mülteci hukukuna uygun geri
gönderilmeme ilkesini esas alan politikalar geliştirilebilmesi" amacıyla,
Türkiye Büyük Millet Meclisine verilmiş olan Meclis araştırma önergesinin,
Genel Kurulun bilgisine sunulmak üzere bekleyen diğer önergelerin önüne
alınarak, 23/12/2015 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisinin lehinde ilk konuşmacı
Diyarbakır Milletvekili Sayın Altan Tan.
Buyunuz
Sayın Tan. (HDP sıralarından alkışlar) 
Süreniz
on dakikadır.
ALTAN
TAN (Diyarbakır) – Esselâmü aleykûm.
Değerli
arkadaşlar, bu kürsüden defalarca Türkiye’nin dış politikası ve daha somut
olarak da Suriye-Irak politikaları üzerine, Kürt politikası üzerine konuştuk. 
Değerli
arkadaşlar, şu an en önemli gündem konuları olarak IŞİD’le yapıldığı iddia
edilen, söylenilen -Rus Devlet Başkanının bizzat kendi ağzından dile getirdiği
iddialar- petrol ticareti, bir. İki: Yine, aynı şekilde, Kobani’nin yeniden
inşasıyla ilgili oraya inşaat malzemelerinden tutun da sıhhi araç ve gereçlere
kadar, sağlık malzemelerine kadar bu malzemelerin götürülememesi. Üçüncü olarak
da, yine, sınır güvenliğinin sağlanamaması ve aynı şekilde, insan kaçakçılığı
ve göçmenlerin yaşadıkları dram.
Bu
kısa, on dakikalık zaman içerisinde bu maddeler üzerinde birer dakika
konuştuktan sonra dış politikayla da ilgili bir şeyler söylemek istiyorum.
Değerli
arkadaşlar, birincisi petrol ticareti. Ben bu kürsüden defalarca Sayın Taner
Yıldız’a Enerji Bakanıyken seslendim, Meclis araştırma önergeleri verdim, soru
önergeleri verdim ve şunu sordum: Türkiye, Orta Doğu’dan petrol alıyor. Önce
Kuzey Irak Bölgesel Kürt Yönetimi’nden petrol ticareti tartışılıyordu, şu an
kısmen resmîleşti, alenileşti, Irak Merkezî Hükûmeti itiraz etse bile. Daha
sonra da Orta Doğu’daki “illegal” dediğimiz yasa dışı yollardan gelen petrol…
Türkiye kimden ne kadar petrol alıyor, kaça alıyor? Hangi yollardan bu petrol
geliyor? Artı, bu paraların transferi nasıl oluyor? Maalesef bu konuda hiçbir
ciddi bilgiye ulaşamadık ve bir ironi olsun diye yine aynen bu kürsüden şöyle
seslenmiştim Sayın Taner Yıldız’a: Biz bu soru önergelerini CIA’e mi verelim,
KGB’ye mi verelim, İngilizlere mi verelim, bilmiyoruz çünkü bu konularla ilgili
bizim kendi idarecilerimiz hiçbir şey söylemiyor. 
Birinci
konu bu ve şu anda da Türkiye Cumhuriyeti Parlamentosunun bir milletvekili
olarak ve bu konuları merak eden, kafa yoran, bölgenin insanı olan bir
arkadaşınız olarak bu soruların hiçbirisinin cevabını bilmiyorum, bilen varsa
buyursun bilgi versin. Çıkıyor Rus Devlet Başkanı bir şey söylüyor, sonra
Amerikalı bir yetkili çıkıyor, yine benzer iddialarda bulunuyor, çok diplomatik
bir dil kullanıyor o, Putin gibi direkt söylemiyor ama bu Parlamento bu
konularla ilgili hiçbir şey bilmiyor. Bunları dile getirdiğimiz vakit de üstü
örtülü bir şekilde “Bunlar devlet sırrıdır. Türkiye’nin yararına işler yapılıyor.
Ucuz petrol alınıyor.” deniliyor ama maalesef ne oluyor ne bitiyor, bunların
hiçbirisi söylenmiyor; birincisi bu. En genel ifadesiyle bunu söyleyeyim.
İkincisi:
Kobani’nin şu an içinde bulunduğu durum. Değerli arkadaşlar, Kobani’ye hepimiz
üzüldük ve bir müddet sonra, Sayın Cumhurbaşkanı ve Sayın Başbakan da bu
konuyla ilgili beyanatlarının yanlış anlaşıldığını, aslında oradaki insanların
kardeş olduğunu, her türlü yardımın geçmişte yapıldığını, bundan sonra da
yapılacağını söylediler. Ve kamuoyunun bazı iddialarını, bazı beyanatlarını,
özellikle de “Kobani düştü, düşüyor.” ifadelerinin yanlış anlaşıldığını
söyleyerek kendilerince düzelttiler ama bugün bu dram yine aynı şekilde devam
ediyor. 
Yıkılmış
bir kent var, inşa edilecek, nasıl edilecek? Yani, demir, çimento, inşaat
malzemeleri, altyapı malzemeleri; bunlar en zaruri ihtiyaçlar. 2) Sağlık. 3)
Gıda. 4, 5, 6, 15, 25’e kadar çıkarabiliriz bunları. Peki, bunlar Türkiye'den
geçmezse nereden geçecek, nasıl geçecek? Halep’ten gelemiyor, IŞİD’den gelemiyor.
Başka bir sınır yok, hudut yok, kapı yok, liman yok; geçeceği tek yer Suruç
Kapısı. Burada da maalesef -yani arkadaşlarımız da dile getirdiler- ciddi bir
insanlık dramı var, o yıkıntı ve o perişanlık devam ediyor. Bir tomografi
makinesi, bir MR cihazı, bir röntgen cihazı ve en acil ilaçlar bile Türkiye
izin vermediği için bugün itibarıyla gidemiyor. Ve şu söyleniyor: “İşte, PYD
bizimle anlaşmazsa, PKK şunu yapmazsa biz şunları yapmayız.” E peki, yapmazsın;
e bir anlaşma çıksın, bir politika çıksın Orta Doğu’da, o da yok. Ve bunların
hepsi şu an bekliyor. 
Üçüncüsü:
İnsan kaçakçılığı. En az 9-10 sefer ben bu kürsüden konuştum. Alan Kurdi; onun
ismi de doğru söylenmiyor, “Aylan” yapan oldu, “İlan” yapan oldu. Alan
Kurdi’nin üzerinden gözyaşları döküldü. İnan edin arkadaşlar, fotoğrafı
çekilmeyen, magazine düşmeyen binlerce Alan Kurdi var, her gün ölüyor bunlar ve
defalarca şunu sordum: Türkiye bu drama niye son vermiyor? Tamam, 2 milyon
göçmen geldi, Türkiye bunları kaldıramıyor, ciddi bir para harcadı ama “Siz
gidin, Avrupa’nın başını ağrıtın, ister botla gidin ister kayıkla gidin.” diye
bu insanları denize dökmek ne kadar insani bir şey? Oradan gelen bir insan,
benim akrabalarım da dâhil, Aksaray’da insan kaçakçılarını bulabiliyor. Geçen
hafta bile bir akrabam İstanbul üzerinden gitti. 5 bin avro, 6 bin avro
Aksaray’da, Laleli’de aracılara, kaçakçılara veriyor. Aksaray Karakolunun
haberi yok, İstanbul Emniyet Müdürünün haberi yok, valinin haberi yok, İçişleri
Bakanının haberi yok. Peki, sizin “Bu insanlar başımızdan gitsin.” derken, “Biz
bu kadar yükü kaldıramayız.” derken, bunları sandallarla, kayıklarla, şişme
botlarla denize dökerken hiçbir mesuliyetiniz yok mu? En azından bu insanların
doğru düzgün bir şekilde Türkiye’yi terk etmelerini sağlayın. İnan edin, buna
da ortaksınız. Bakın, hiç alınmak, darılmak yok, 9’uncu, 10’uncu seferdir
bunları söylüyorum. 
Ve
son olarak da son iki dakikada dış politikayla ilgili bir şeyler söylemek
istiyorum. Yani, bu petrol meselesi de bu söyleyeceklerime bağlı, Kobani’ye
malzeme gitmesi de buna bağlı, insan kaçakçılığı da, hepsi buna bağlı. Makro
bir fotoğraf koymak istiyorum önünüze. 
Değerli
arkadaşlar, yüz yıl evvel imparatorluğumuz, hepimizin imparatorluğu, Osmanlı
İmparatorluğu Kürt’üyle, Türk’üyle, Arap’ıyla, Ermeni’siyle, Ezidi’siyle,
Süryani’siyle, Müslim’iyle, gayrimüslimiyle, Sünni’siyle, Alevi’siyle bizim
irademiz dışında parçalandı. Nasıl oldu, niye oldu, bizim hiçbir hatamız yok
muydu, İttihat Terakki ne yaptı, bu yanlış politikalar nerede başladı, nereye geldi,
bu başka bir konu ama bizim evimiz yıkıldı ve bu evimizin yerine o günkü
dünyanın patronları yeni sınırlar çizdiler. Araplara 22 devlet çıktı; Kürtler
dört parçaya bölündü, bir kulübe de çıkmadı; Türkler Anadolu’da küçücük bir
yere hapsedildi. Sykes-Picot Anlaşması yapıldı 1916’da; bu tescillendi,
mühürlendi, imzalandı. 100’üncü yılı, önümüzdeki on beş yirmi gün sonra
100’üncü yılı; yüz yıl bitti. Yüz yıl bu coğrafya Türk’üyle, Kürt’üyle,
Arap’ıyla, Sünni’siyle, Alevi’siyle acı ve gözyaşından başka bir şey görmedi.
Arap az ağladı, Kürt çok ağladı; Türk az ezildi, Süryani çok ezildi; bu
tartışmalara da girmiyoruz. Ama şu an yeni bir Orta Doğu kuruluyor, şu an. Şu
an o yüz yıl önce bölgede olanlar tekrar var. İşte, Antep’in kurtuluş günü
bugün konuşuldu; İngiliz’i, Fransız’ı, Alman’ı, Rus’u herkes bu coğrafyada yine
var. Bu soruları nasıl çözeceğiz? Türkiye Cumhuriyeti’nin bir makro planı var
mı? 
Osmanlı döneminde, üç yüz küsur yıl
sorunsuz devam eden Kürtlerle olan o özerklik anlaşması, Yavuz Sultan Selim ile
İdrisi Bitlisî’nin yaptığı bugün nasıl tartışılır, nasıl konuşulur? Kürtlersiz
bir Orta Doğu mümkün mü? Yeni bir Orta Doğu kurulmadan, bunların cevapları
verilmeden inan edin hiçbir şeyi çözemeyeceğiz. 
Vaktim bitti, saygılar sunuyorum
hepinize. (HDP sıralarından alkışlar) 
BAŞKAN – Teşekkür ederiz Sayın Tan. 
Şimdi, önerinin aleyhinde ikinci söz
Osmaniye Milletvekili Sayın Ruhi Ersoy’a aittir. 
Sayın Ersoy, süreniz on dakikadır. (MHP
sıralarından alkışlar) 
RUHİ ERSOY (Osmaniye) – Sayın Başkan,
değerli milletvekilleri; konuşmama başlarken hepinizi saygıyla selamlıyorum. 
Mülteci hakları, sınır ihlalleri ve bu
konuda yapılması gereken çalışmalarla ilgili iyi niyet girişimiyle birtakım
çalışmalar, birtakım teklifler yapılıyor olabilir. Fakat özellikle önergenin
gerekçe kısmına bakıldığında ve mültecilerle ve sınır ihlaliyle ilgili
problemler değerlendirildiğinde en büyük problemin Türkiye’deki yekûn teşkil
eden toplam kara sınırımız 2.753 kilometreyken, sınır güvenliğinin ilk akla
geldiği yerlerde Suriye’yle 911, İran’la 560, Irak’la 384 kilometre olduğu
gerçeğini öncelikle hatırlatmak isterim ve Büyük Ortadoğu Projesi’nin
uygulanmaya başladığı dönemden bu tarafa, özellikle 100’üncü yılında yeni
Sykes-Picot’ların yeniden devreye girdiği dönemlerde Türkiye'nin bu politika
içerisinde özne olarak belirleyici unsur olmaktan çok, nesne olarak,
belirlenmiş projelerin aktörlüğüne soyunması, figüranlığına soyunması olayları
bu noktaya getirmiştir ve getirmeye de devam etmektedir. Fakat söz konusu
önergenin sadece mültecilerin haklarıyla ilgili bölümü ele alınıp ihlal edilen
sınırlardan geçen PKK’lı teröristlerin daha bugün Diyarbakır’da 1 uzman
çavuşumuzu şehit ettiği ve 5 askerimizi ve 1 vatandaşımızı yaraladığı gerçeğini
göz ardı edemeyiz.
PKK’lı
teröristlerin, yolgeçen hanına dönen ve kevgir hâline gelmiş, hallaç pamuğu
gibi attırılmış bu sınırlardan âdeta dağdaki mücadeleyi şehre indirerek şehirde
timler hâlinde Cizre’yi Ayn El Arap’a çevirme girişimleri de bu sınır
ihlallerinin neticesinde ortaya çıkmıştır. 
Elbette
ki mülteciler, masum çocuklar, kadınlar, yaşlılar, savaş mağdurları bizim
medeniyetimizde kucaklanılması gereken, sahip çıkılması gereken insanlardır.
Bizim Milliyetçi Hareket Partisi olarak karşı çıktığımız birinci husus şudur:
Bu insanların rejimlerinin değiştirilmesi için, bir rejimin altını açmak için
göçe zorlanmasıyla ilgili bir tutum varsa bunadır. Aksi takdirde, Anadolu
medeniyeti devlet sorunu çeken, kriz yaşayan tüm sığınmacılara kucak açmış;
görklü Oğuz çadırı bunların tamamına aş vermiş, ekmek vermiş, onları kendisiyle
hemdert olarak görmüş ve birlikte yaşamıştır.
Bugün
teklif edilen programın ve önergenin ele alınış biçimiyle ilgili en insani
tutum ve tavrın İnsan Haklarını İnceleme Komisyonunda bir alt komisyon olarak
kurulduğunu ve “mülteci hakları” adı altında bu komisyonun bugün tarihiyle
çalışmalarına başladığını ifade etmek isterim. 
Aksi takdirde, sınır güvenliğimizle
ilgili ciddi bir sorunun millî güvenlik sorunumuz olmakla birlikte, sadece
sınır güvenliğiyle TSK’nın değil, Emniyetin, MİT’in, Gümrük Bakanlığının, hatta
Tarım ve Hayvancılık Bakanlığının dahi ilgili olduğunu, Sağlık Bakanlığının
ilgili olduğunu, bu meseleye bir bütün hâlinde bakış açısının geliştirilmesi
gerektiğine inanıyoruz. Bu sebeple Hükûmet, 2003 yılında Entegre Sınır Yönetimi
Sistemi Projesi’yle 3,7 milyar euroluk bir tahminî maliyeti 2018’de sonuçlanmak
üzere yola çıkartmış ama 27 Martta Ulusal Eylem Planı içerisinde, Entegre Sınır
Yönetimi Stratejisinin Uygulamasına Yönelik Eylem Planı’nda yeteri kadar başarılı
olamamıştır. Bu gerçekleri bilip bir an önce bu problemlerin yerinde
çözülmesinin bir devlet politikası olması gerektiğini ifade etmek istiyoruz.
Bir ülkenin öncelikleri arasında kendi vatandaşının güvenliği, huzuru ve
sağlığı olduğu hakikatini haykırmak istiyoruz. Sizin kendi memleketinizde,
sınırlarınız içerisindeki bir bölgede, vatandaşın gündelik yaşamını
teröristlerin baskısıyla huzurlu ve sağlıklı bir hâle getiremediğiniz bir
ortamda sadece mültecilerle ilgili meseleleri uluslararası anlamda tartışmak
tek başına yeterli değildir. 
Buradan hareketle, özellikle son günlerde
gündemde olan, Avrupa’daki mültecilerin Türkiye’ye 3 milyar euro karşılığında
yeniden gönderilmesiyle ilgili tutumun da devlet tarafından, Hükûmet tarafından
ciddi anlamda düşünülmesi gerektiğine inanıyoruz. Zira, burada 600 bine yakın
insanın yeniden Türkiye’ye iadesinin maddi karşılığını ifade etmek mümkün
değildir. 2 milyon 200 bin mültecinin, daha doğrusu statülerinin ne olduğu
bilinmeyen misafirlerimizin olduğu bir ortamda 600 bin misafirin daha
gelmesiyle Türkiye Cumhuriyeti nüfusunun 3 milyon artışını, galiba Kilis’te
500-600 binlik yeni bir şehrin kurulmasını, galiba Gaziantep’in bir Orta Doğu
şehri hâline dönüşmesini, galiba en büyük problem, İstanbul’un sokaklarının
başka türlü bir hâle gelmesini görmenizi ve görmemiz gerektiğini hatırlatmak
istiyorum. Gelişmiş toplumlar kendilerine entegrasyonun maliyetini bildikleri
için gündelik yaşamlarını etkileyemeyecek düzlemde sınırlı sayıda insan alırken
âdeta bizi taşeron mülteci işletmecisi hâline indirgemeye kimsenin hakkı
yoktur. Mültecileri insan hakları çerçevesinde bağrımıza basıyoruz, en insani
konuda onlara yardımcı olmaya çalışıyoruz fakat sadece geçici sorunlarımızı
çözmek, kısa vadeli menfaat beklentileri elde etmek veya Avrupa’yla ilişkileri
yeniden güncelleyebilmek için, onlara sempatik gözükmek için bu demografik
tehdidi, bu demografik riski almamızın çok büyük riskleri olduğunu Milliyetçi
Hareket Partisi olarak hatırlatmak istiyoruz. Buradan hareketle, PKK’lıların
Cizre’de -bugün itibarıyla verdiğimiz şehitlerimizle beraber- başlattıkları
süreci, hendek kazmalarını, bir adım sonra, Bosna’daki Boşnakların Sırplara
karşı verdiği mücadeleyle ve bu mücadelenin neticesinde oradaki soykırımla eş
değer kabul eden anlayışı bu kürsüden şiddetle kınıyorum. Bununla birlikte,
Türkiye Cumhuriyeti devletinin, vatandaşlık hukukuyla ne kaybedebilecek bir
vatandaşının ne kaybedilebilecek bir çakıl taşının olduğunu hatırlatmak ve
anayasal vatandaşlık temeliyle, vatandaşlık hukukuyla Türkiye’deki 77 milyon
insanı bir diğerinden ayırt etmeyen anlayışla yönetme arzusunun ve
uygulamasının temel çıkış noktası olduğunu bir kez daha hatırlatmak istiyorum.
Bu konuda, İnsan Hakları Komisyonu üyesi olarak, mültecilerin sorunlarının
tartışılması ve bu sorunların en ince ayrıntılarına kadar üzerine gidilmesi
konusunda bir Milliyetçi Hareket Partisi milletvekili olarak elimden gelen en
insani hususları yerine getireceğime yürekten inanıyorum. Ve Milliyetçi Hareket
Partisinin anlayışında ve milliyetçilik kapsayıcılığında insani boyutların,
vatandaşlık hukuku temelli vatandaşlık hukukunun ve insana verilen değerin
olduğunu tekrar vurgulamak istiyorum. Türkiye Cumhuriyeti devletinin üzerinde
oynanan oyunların, tutum ve davranışların, siyasal anlamdaki zeminlerle ve
manipülatif hareketlerle, Türkiye’yi zora koşucu hamlelerle sonuç almayacağının
hatırlanması gerektiğine inanıyorum. Bu kapsamda, bizler, Milliyetçi Hareket
Partisi Grubu olarak, gerek Türkmen Dağı’ndaki sorunların, kamplardaki
problemlerin yerinde görülmesi ve meselelerinin incelenmesiyle ilgili saha
çalışmalarını yapmaktayız, diğer taraftan, Rus krizinin Türkiye’ye yansımasının
ekonomik, insani ve sosyal boyutlarıyla ilgili -oluşturduğumuz komisyonlarla-
dinamik bir şekilde üzerinde çalışmalar yapmaktayız. 
Özellikle,
Suriye özelinden Türkiye’yi vurmaya kalkanlar, özellikle yüzüncü yılında yeni
Skyes-Picot çıkarmak isteyenler, 4 parçalı kürdistandan hesap yaparak
Türkiye’yi sıkıştırıp, Türkiye uzantısını ayağa kaldırmak isteyenler çok büyük
bir yanılgı içerisindeler. Türkiye'nin var olan büyük dinamiğini tahrik ve
tehdit etmemeleri konusunda hatırlatma yapmak istiyorum. Türkiye'nin terör
bölgesi dışındaki insanlarının tahrik edilmemesi, sağduyuyla hareket edilmesi
konusunda Milliyetçi Hareket Partisi olarak elimizden geleni yaptığımızı tekrar
buradan vurgulamak istiyorum. Aksi takdirde, tahrik unsurları devam ettiği
sürece “Mersin’deki aileleri, İstanbul’daki aileleri nereye götüreceksiniz
beyler, ne yapacaksınız beyler?” diyor Sayın Genel Başkanımız grup
konuşmasında. 
Bu
gerçekleri yüce Mecliste ifade ediyor, huzurunuzdan saygıyla ayrılıyorum
efendim. (MHP sıralarından alkışlar) 
BAŞKAN
– Teşekkür ederiz Sayın Ersoy. 
Önerinin
lehinde üçüncü konuşma, Adana Milletvekili Sayın Elif Doğan Türkmen’e aittir. 
Buyurunuz
Sayın Türkmen. (CHP sıralarından alkışlar)
Süreniz
on dakikadır. 
ELİF
DOĞAN TÜRKMEN (Adana) – Sayın Başkan, değerli milletvekilleri; Halkların
Demokratik Partisinin grup önerisi üzerinde söz almış bulunuyorum. Yüce
heyetinizi saygıyla selamlarım. 
Değerli
milletvekilleri, 2015 yılı Ağustos ayında Türkiye’de bulunan Suriyeli Nur Ammar
İsveç’e gitmek için İzmir’den yola çıktı ve Nur, iki hafta on üç saat sonra
İsveç’e varabildi. Nur, şanslı bir Suriyeliydi. Biz, üstelik İsveç’e üç buçuk
saatte gidebiliyoruz. Nur için sevindirici olan bir sonuç, ne yazık ki Türkiye'den,
özellikle İzmir, Bodrum, Muğla, Çeşme gibi Yunan adalarına yakın yerlerden
umuda yolculuk eden Suriyeliler için her zaman böyle mutlu bitmiyor. Alan Kurdi
en canımızı acıtan örnek ama Ege Denizi yalnızca Alan Kurdi’yi değil, daha nice
çocukları yuttu ve bu insanlık dramı 2011’den bu yana Türkiye ve sınırlarında
yaşanıyor.
Bunları bizzat görmek için, Cumhuriyet
Halk Partisi Mülteci Komisyonu olarak İstanbul, Edirne, İzmir, Muğla, Adana,
Şanlıurfa’da birçok incelemeler yaptık. Gördük ki, ne kadar çok Suriyeli varsa,
ne kadar çok İranlı, Iraklı, Afgan ve Myanmarlı sığınmacı var ise o kadar çok
yaşanan acı var. Ve değerli milletvekilleri, bu acıları en çok çeken de
çocuklar ve kadınlar. Özellikle 2011 yılında baş gösteren Suriye’deki iç
savaşla birlikte ülkemiz bir mülteci akınına uğradı. Bu mülteci akınının ve
Suriye’deki iç savaşın ülkemize getireceği zararlar konusunda, dış
politikamızın yanlışları konusunda her platformda ve özellikle bu kürsüden
partimiz defalarca uyarı yaptı ve önerilerini Hükûmete sundu. Ancak bu
uyarıları dikkate almayan AKP Hükûmeti Türkiye'yi tam bir darboğaza sokmuştur.
“Komşularla
sıfır sorun.” söylemiyle yola çıkan AKP iktidarı, on dört yılda sorun yaşamadığımız
tek bir komşumuzu bırakmamıştır. Irak, İsrail, İran’la yaşanan sorunların
ötesinde, Suriye’deki iç savaşta taraf olduk ve en son Rusya’yla da savaşın
eşiğine geldik. 2011 yılında Suriye’de iç savaş başladığında, on beş gün
içerisinde Emevî Camisi’nde namaz kılmayı iddia ettik, bugün ülkemizde 2
milyonun üzerinde Suriyeli sığınmacı var ve onlar bizim camilerimizde namaz
kılıyorlar.
2
milyon 200 bin Suriyeli sığınmacının, sevgili milletvekilleri, yalnızca yüzde
12’si kamplarda yaşıyor. Diğerlerinin nasıl yaşadıkları ve yaşamlarını nasıl
idame ettirdikleri konusunda ne yazık ki resmî hiçbir veri elimizde yok.
Suriye’den gelen sığınmacılarla ilgili Hükûmet olarak tek politikamız var, tek
stratejimiz var, onların temel ihtiyaçlarını karşılayabilmek ama bunun dışında,
özellikle ülkemizde yaşayan 2 milyon 200 bin Suriyeli sığınmacının ülkeye nasıl
entegre edileceğiyle ilgili, ne yazık ki, AKP Hükûmetinin hiçbir stratejisi
yok.
Değerli
milletvekilleri, bugüne kadar, Hükûmet olarak Suriyeli sığınmacılara 8 milyar
dolar harcamışız. Avrupa Birliği Edirne ve Ege’deki adalardan kendi ülkelerine
gelmek isteyen, gelen mültecileri yeniden Türkiye’ye göndermek ve mülteci
akınına dur demek için Türkiye’ye 3 milyar avro rüşvet teklif etti. Bu 3 milyar
avro rüşvet, Suriyeli sığınmacıları ve diğer sığınmacıları düşündüğümüzde kişi
başına 1.363 avro yapıyor; biz 8 milyar dolar harcamışız, bize verilen para
1.363 euro. Türkiye Suriyeli ve diğer mültecilerle ilgili, kişi başına 1.363
avroyla Avrupa Birliğinin sınır bekçiliğini yapmaya aday. Bu savaşın beş, on
yıl daha süreceği söyleniyor, yani bu savaş beş, on yıl daha sürdüğünde Türkiye
Avrupa Birliğiyle yapmış olduğu, imzaladığı bu sözleşmeyle de büyük bir mülteci
kampı hâline gelecek. Şöyle bir örnek vereyim: Kilis 80 bin nüfusu olan bir
ilimiz, şu anda Kilis’te bulunan Suriyeli sığınmacı sayısı 140 bin, bugün
Kilis’te bulunan Suriyeli mültecilere ya da sığınmacılara -her neyse-
vatandaşlık hakkı verdiğimizde Kilis’teki belediye başkanını Suriyeliler tek
başına belirleyecekler ve Kilis’teki milletvekillerini yine Suriyeliler tek
başına seçebilecekler. Bütün bunları görmeyen Hükûmet, ne yazık ki, uzun vadeli
bir strateji ortaya koymadığı için bugün Türkiye vahim bir tabloyla karşı
karşıya. Günübirlik politikalarla iş idare edilmeye çalışılıyor. 
Bir
arkadaşım anlattı. Biraz önce Bakan Volkan Bozkır’la bir toplantı yapmışlar,
dört yıldan bu yana Türkiye'de olan Suriyeliler için Sayın Bakan “misafir”
tanımlaması yapmış. Benim evimde dört yıl kalan hiçbir misafirim olmadı. 
Değerli
milletvekilleri, arkadaşlar; burada şunu görüyoruz: Türkiye mutlaka uzun vadeli
bir strateji ortaya koymak durumunda. Bunun tek yolu var, göç ve entegrasyon
bakanlığının kurulması. 
Dış
politika hiçbir zaman bireysel kızgınlıklarla, kapris ve duygusallıklarla,
“Diklenmeyeceğiz, dik duracağız.” gibi hamasi nutuklarla yönetilemeyecek ve iç
politikaya malzeme yapılamayacak kadar önemlidir. Geldiğimiz nokta, ekonomik,
politik ve sosyal olarak, her anlamda Türkiye kaybeden ülke olmuştur. 
Sınır
güvenliği ise bir ülke için olmazsa olmaz şarttır, ancak bizim sınırlarımız
yolgeçen hanına dönmüş, her türlü istismara açık, her türlü kaçakçılığın hayata
geçtiği yer olmuştur. İnsan, hayvan, eroin, silah kaçakçılığı, aklınıza ne
gelirse bu bölgede olmaktadır. Organ kaçakçılığının yapıldığı bile
söylenmektedir. Sınır kaçakçılığının olduğu, bu kadar çok insanların girip
çıktığı yerde sınır güvenliği duvar örerek, kanal açarak sağlanamaz. Suriye’de
sınırlarda veya Ege, Akdeniz sahillerinde, Avrupa ülkelerine gitmek için yola çıkan
ve hayatını kaybeden her bebeğin, her çocuğun, her kadının, her insanın vebali
omuzlarımızdadır. Bu nedenle, bu vebali taşıyan Hükûmetin bundan sonra doğru
tutum alması ve doğru politikalar geliştirmesi önemlidir.
Sonuç
olarak, Hükûmetin savaşı destekleyen dış politikasını uyarıları dikkate alarak
bir an önce değiştirmesi, göç eden ve etmek zorunda kalan insanların
sorunlarını çözmeye odaklanma zamanıdır ve bunun gerçekleşeceği yer de Türkiye
Büyük Millet Meclisidir. 
İç
savaş nedeniyle ülkemize gelen Suriyeliler ve diğer ülkelerden gelen
sığınmacılar için acilen, hiç zaman kaybetmeden entegrasyonla ilgili projeler
hazırlanmak zorundadır. Meclis bu konuda elini taşın altına koymak zorundadır.
Elini taşın altına koymadığı sürece Türkiye’de yaşanan mültecilerle ilgili
sorunlar, sıkıntılar bir insan hakları ihlali olarak karşımızda duracaktır. Hiç
kimsenin Türkiye’yi bu duruma düşürmeye hakkı yoktur. 
Bu
nedenle, Meclisin ivedi olarak bu soruna el koyması ve bu sorunun çözümü
anlamında da gereğini yapması gerektiğini söylüyorum.
Teşekkür
ederim. (CHP sıralarından alkışlar)
BAŞKAN
– Teşekkürler Sayın Türkmen.
Önerinin
aleyhinde son konuşmacı Malatya Milletvekili Sayın Nurettin Yaşar, buyurunuz.
(AK PARTİ sıralarından alkışlar)
Sayın
Yaşar, süreniz on dakikadır.
NURETTİN
YAŞAR (Malatya) – Sayın Başkan, değerli arkadaşlar; arkadaşlarımı izleyince,
keşke ben de bir muhalefet vekili olsaydım, hiçbir icrai sorumluluğum
olmasaydı, böyle rahat rahat bir eleştiri retoriği tutturup konuşsaydım diye
içimden geçirmedim değil. Ama çok şükür halkımız, milletimiz bize bu yetkiyi
vermiş, bu icrai sorumluluğu omuzlarımıza yüklemiş, biz de bu yükü taşımak
zorundayız, bu yolda yürümek zorundayız. 
Başlamadan
önce, Sayın Baykal’ın Meclisin açılışını yaparken kullandığı bir deyimi tekrar
hatırlatmakta yarar görüyorum, kendisi sanıyorum burada yok. Millî siyasi
kimlikten bahsetmişti Sayın Baykal. Ne CHP Grubuna ne HDP grubuna ne MHP
grubuna ne de AK PARTİ grubuna değil, bütün bir Meclise millî siyasi kimliği
hatırlatmıştı. Sanıyorum ana perspektifimiz bu olursa daha sağlıklı bir yere
varabiliriz diye düşünüyorum.
Şimdi,
Sayın Altan Tan’ın da belirttiği gibi, daha sonra Ruhi Bey de ona değindi,
1916’da bu coğrafyada sınırlar çizilmiş. Bu sınırları biz çizmedik.
AYTUN
ÇIRAY (İzmir) – Bizimkini biz çizdik ya, savaşarak!
NURETTİN
YAŞAR (Devamla) – Bu sınırları galipler çizdi, bu sınırlar mağlupların çizdiği
sınırlar değil. Dolayısıyla, bu sınırların güvenliği, bu sınırların içerisinde
hapsedilmiş demografik yapılar, inançlar, düşünceler, mezhepler, anlayışlar,
yönetim yapıları, halkların özellikleri bugünlerin doğumunu öngörerek dizayn
edilmiş gibi geliyor sanki. Yüz yıl geçti, hâlen sorun bölgesi.
İSMAİL
OK (Balıkesir) – Sayenizde!
NURETTİN
YAŞAR (Devamla) – Bakın, Avrupa Ekonomik Topluluğuydu, ekonomik birlikti; şimdi
siyasi birliğe, ortak orduya doğru yürüyen bir Avrupa Birliği yönelimi var,
bütünleşik bir Avrupa, büyük bir Avrupa oluşturmak için. Bunu öngören Avrupalı,
bunu öngören Batılı o bizim mültecilerimizi sevmeyen, göçmenleri kabul etmek
istemeyen, göçmenlerin önüne tel örgü çeken, o bizim de bazen özendiğimiz,
bazen “Ne güzel, centilmen insanlar, güzel insanlar, uygar insanlar.” dediğimiz
o insanların insani noktada hangi durumlarda olduğunu görüyoruz. İşte, o
gördüğümüz insanlar, nedense, bizim bölgemizde daha küçük, daha atomize
yapılara doğru bir çaba içindeler, bunu öneriyorlar bize. “Daha küçülün; daha
sekter yapılara, daha demografik yapılara, daha ırk temelli yapılara, hatta
mümkünse aşiret temelli yapılara doğru bölünün; siz böyle mutlu olursunuz.”
diyorlar. Oysa, biz bu Batılı paradigmanın bize dayattığı ulus devlet modeli
içerisinde hiç mutlu olmadık, hiç ama hiç mutlu olmadık. Ne Iraklılar mutlu
oldu ne Suriyeliler mutlu oldu ne Lübnanlılar ne Ürdünlüler ne Mısırlılar ne
Libyalılar ne Faslılar ne Tunuslular. Garip değil mi, bütün kan buralarda
akıyor; garip değil mi, bütün teröristler buradan çıkıyor. Size de tuhaf
gelmiyor mu? Bu coğrafyadan çıkıyor. İşte, biz bu sınırlardan bahsediyoruz; bu,
galiplerin çizdiği, bize danışmadan, bizim görüşümüzü almadan, bizim rızamızı
almadan çizdikleri sınırlardan bahsediyoruz. Bu sınırların en büyük bölümü de
bizim sınırlarımızda. En muhataralı, en sorunlu sınırlara komşu olmak bizim
kaderimiz, bizim coğrafyamızın kaderi. Dolayısıyla, kaderimizi yok sayamayız,
kaderimizle çatışamayız, kaderimizle barışık ve kaderimizin gereğini yapan
yönetimler olarak, hükûmetler olarak, mebuslar olarak, bireyler olarak kendi
kendimizle barışık yaşamalıyız. Biz başkası değiliz, biz Türkiyeliyiz ve Türkiye'nin…
İSMAİL
OK (Balıkesir) – Uzaylı, uzaylı; Türkiyeli değil! 
NURETTİN
YAŞAR (Devamla) – …coğrafyasının, Türkiye'nin tarihinin bize dayattığı kaderi,
bize dayattığı stratejiyi, bize dayattığı politikayı yürütmek zorundayız, başka
bir seçeneğimiz yok. Başka bir seçenek bulmak, bağışıklık sistemi başka türlü
dizayn edilmiş bir bünyeye uymayan bir beslenme programı vermek gibidir. Biz bu
gıdalarla, bu toprağın gıdalarıyla besleneceğiz. Bu toprak bize bunu dayatıyor.
Ama sonuçta sırtında küfe olmayan arkadaşlarımız, başka saiklerle, başka
nedenlerle kafamızı karıştırmak isteyen arkadaşlarımız bize suni gündemlerle,
bir şeylerle uğraşmamızı öneriyorlar. Bu, gerçek bir gündem değil. Bizim
sınırlarımız geçişken bir hâldeyken bu arkadaşlarımız bizi eleştirirler
“Sınırlar yolgeçen hanına döndü.” diye. Bilirsiniz, bir sol maksimalizmi
vardır, yetinmez, istediğini verirsiniz, daha fazlasını ister; sürekli eleştiri
hakkını kendi uhdesinde barındırmak ister, doymaz, sürekli üstencidir;
tekelcidir, dil onun tekelindedir, gerçek onun tekelindedir, gerçeği o söyler,
o vazeder, o öğretir, o yönlendirir, onun dışında başka bir gerçeklik hakkı,
alanı yoktur. Sınırlarda geçişkenliği, bu laubaliliği önleyici tedbirler
alırsınız, güvenlik tedbirleri alırsınız çünkü sınırlarınızda bir savaş cereyan
ediyor, yönü belirsiz, taşeronlar üzerinden yürütülen bir savaş. 
İSMAİL
OK (Balıkesir) – En büyük taşeron sizsiniz. 
NURETTİN
YAŞAR (Devamla) – Kim bu taşeronlar? 
İSMAİL
OK (Balıkesir) – Siz! 
NURETTİN
YAŞAR (Devamla) – Bütün proje örgütler bu işin taşeronu. DAEŞ, bu işin
taşeronu; PKK, bu işin taşeronu; El Nusra, bu işin taşeronu; El Kaide, bu işin
taşeronuydu; PYD, bu işin taşeronuydu. Şu anda…
İSMAİL
OK (Balıkesir) – En başında da AKP, en üstte!
AYTUN
ÇIRAY (İzmir) – Hepsiyle görüştünüz, PKK dâhil hepsiyle görüştünüz. 
NURETTİN
YAŞAR (Devamla) – Görüşmek iyidir, görüşelim. 
AYTUN
ÇIRAY (İzmir) – Devam edin, taşeronlarla görüşmeye devam edin. 
NURETTİN
YAŞAR (Devamla) – Görüştük, görüşmedik ayrı ama görüşmekten bir şey çıkmaz, sen
rahat ol. 
İSMAİL
OK (Balıkesir) – Taşeron sizsiniz, siz. 
AYTUN
ÇIRAY (İzmir) – Hem “taşeron” diyorsunuz, hem “görüşürüz” diyorsunuz, mübarek
olsun ne diyelim.
NURETTİN
YAŞAR (Devamla) – Seninle de görüşürüz. 
AYTUN
ÇIRAY (İzmir) – Keşke… Bir görüşebilsek öğreteceğimiz çok şey var size.
İSMAİL
OK (Balıkesir) – Büyük Ortadoğu Projesi’nden bahset biraz Sayın Hocam. 
NURETTİN
YAŞAR (Devamla) – Şimdi, bu durumu bir tespit etmemiz lazım. Bakın, ne
istiyoruz, bu arkadaşlara soralım: Sınırların geçişkenliğini mi istiyoruz? 
AYTUN
ÇIRAY (İzmir) – Kim istiyor ya?
NURETTİN
YAŞAR (Devamla) - Sınırların kapatılmasını mı istiyoruz? Sınırlarda ne
istiyoruz? Sınırlarda Kobani’ye gidecek inşaat malzemelerinin geçişine izin
verilmesini istiyoruz. Ne zaman istiyoruz? Bizim galiba Türkiye olarak… Biz
muhabbet edelim seninle, ben alışığım.
AYTUN
ÇIRAY (İzmir) – Memnuniyetle ama mantıklı bir şeyler olsun istiyorum.
NURETTİN
YAŞAR (Devamla) – Şimdi, sanıyorum bu otuz kırk yılımızın bir envanterini
çıkarsak bu işleri daha iyi anlayabileceğiz, hepimizin.
AYTUN
ÇIRAY (İzmir) – Memnuniyetle.
NURETTİN
YAŞAR (Devamla) – Yani, bu yazılımımızı değiştirmemiz, okuma şeklimizi
değiştirmemiz, okuma yönümüzü değiştirmemiz, sağdan, soldan, yukarıdan,
aşağıdan, her neyse…
AYTUN
ÇIRAY (İzmir) – Sizinle bizi televizyona çıkarmıyorlar ki. Bir akşam sizi davet
ediyorum CNN’de bu konuları konuşmaya, hadi çıkarsınlar.
NURETTİN
YAŞAR (Devamla) – Tamam, görüşürüz.
AYTUN
ÇIRAY (İzmir) – Görüşürüz.
NURETTİN
YAŞAR (Devamla) – Tarih, saat, zaman bildir.
AYTUN
ÇIRAY (İzmir) – Ben ne bildireyim, çağırsınlar.
NURETTİN
YAŞAR (Devamla) – WhatsApp’tan bildir, WhatsApp’tan bildir.
AYTUN
ÇIRAY (İzmir) – Tek başınıza çıkıp çıkıp atıyorsunuz oralardan. Hadi beraber
gidelim oraya, hadi.
NURETTİN
YAŞAR (Devamla) – Tamam.
Şimdi,
burada hepimizin ortak bir sorunu var. Tekrar Sayın Baykal’ın sözüne geliyorum.
AYTUN
ÇIRAY (İzmir) – Sorunu siz yarattınız kardeşim, bunu kabul edin artık.
NURETTİN
YAŞAR (Devamla) – Millî siyasi kimliğe karşı mı çıkıyorsun?
AYTUN
ÇIRAY (İzmir) – Çıkan şerefsizdir.
NURETTİN
YAŞAR (Devamla) – Doğru söylüyor, bak.
AYTUN
ÇIRAY (İzmir) – Tamam.
NURETTİN
YAŞAR (Devamla) – Var mı karşı çıkan? Kimse demez artık. (AK PARTİ sıralarından
alkışlar) Seni alkışlıyorum. Bravo, bravo! 
AYTUN
ÇIRAY (İzmir) – Teşekkür ederim. Tabii ki.
NURETTİN
YAŞAR (Devamla) - Bu perspektifi geliştirirse…
AYTUN
ÇIRAY (İzmir) – Sayın Baykal iyi ki size bu dersi vermiş Allah razı olsun.
NURETTİN
YAŞAR (Devamla) – Ben Baykal’dan ders alırım, sen de ders alsan iyi olur.
Bakın, Baykal’ın hepimize vereceği dersler vardır, siyasi tecrübesi vardır,
millî siyasi kimlik diyebilme becerisi vardır, cesareti vardır. Bizim kimseye
karşı bir kompleksimiz yok. Sen de benden ders alabilirsin, komplekse kapılma,
insanız, birbirimize öğreteceğimiz şeyler var, hiç sorun yok. (AK PARTİ
sıralarından alkışlar)
AYTUN
ÇIRAY (İzmir) – Taşeronlarla konuşmaya devam et.
NURETTİN
YAŞAR (Devamla) – Muhabbetin bu kadarı fazla, biraz dur, ben konuşayım, sonra
sen başla.
AYTUN
ÇIRAY (İzmir) – Sen cevap verdiğin için söylüyorum.
NURETTİN
YAŞAR (Devamla) – Sonra başlarsın.
Bu
yazılımı değiştirmezsek birbirimizi anlayamayız. Her şeyi tersten okuyarak, her
şeyi güncelin içinde okuyarak, her şeyi olay bazlı okuyarak hiçbir yere
varamayız. Peki, ne yapabiliriz? Mesela kırk yılın bir envanterini
çıkarabiliriz, kırk yılın bir kronolojisini çıkarabiliriz. Ülkemizde hangi
örgütler ne zaman palazlandı, hangi eylemler ne zaman başladı, paralelinde ne
oldu? Türkiye’nin genel durumu neydi içeride, dışarıda? Ekonomik durumu, siyasal
durumu, etnik durumu, iç güvenliği, dış güvenliği, uluslararası arenada durum
neydi? Mesela, dünya yeniden şekillenirken Doğu Bloku, Demirperde dağılırken
Türkiye neredeydi, Türkiye’deki iç güvenlik sorunları nasıl cereyan etti?
Mesela, 12 Eylülden önce anarşi sağda ya da solda, şu ya da bu kesimde… Hiçbir
ideolojinin farkı yok, o çocukların hepsi bizim çocuklarımız, onların hepsi
benim, bir başkası değil. 
Burada
geldiğimiz noktada şuna karar vereceğiz… Zamanım tükeniyor, daha konuşuruz, çok
çok konuşuruz, muhabbet de ederiz, yarısını sen aldın zaten. 
LEVENT
GÖK (Ankara) – “Siz” diyelim en azından.
NURETTİN
YAŞAR (Devamla) - Burada yapacağımız şey, sınır güvenliği mi, teröristlerin
girmesi mi, silahların girmesi mi, kamyonların çıkması mı, Kobani’nin imarı mı?
Buna kesinlikle karar vereceğiz, kafa karışıklığı içinde olmayacağız ve hep
birlikte ulusal sorunlarda ulusal dayanışma içinde, tek akılla, ortak yürekle
–tekrar Baykal’a gönderme yapıyorum- millî, siyasi kimlikle hareket etmediğimiz
müddetçe bu sorunların üstesinden gelemeyiz. 
Hepinize
teşekkür ediyorum, sağ olun. (AK PARTİ sıralarından alkışlar)
BAŞKAN
– Teşekkürler Sayın Yaşar.
LEVENT
GÖK (Ankara) – Sayın Başkan…
BAŞKAN
- Buyurunuz Sayın Gök.
LEVENT
GÖK (Ankara) – Efendim, tutanaklara girmesi açısından ifade ediyorum.
Sayın
konuşmacının konudan konuya geçerek ne anlatmak istediğini anlayamadığımız
konuşmasında, kendisi bir milletvekili sıfatıyla Türkiye Cumhuriyeti’nin nasıl
kurulduğunun şu ana kadar herhâlde farkında değil. Ben kendisine bir hatırlatmada
bulunuyorum: Türkiye Cumhuriyeti, Mustafa Kemal Atatürk’ün önderliğinde
emperyalizme karşı verilmiş bir savaşın neticesinde kurulmuş bir cumhuriyettir
ve bir ulus cumhuriyetidir. “Ulus modelin yerine ne önermemiz gerekir?” diyor,
ne önermesi gerektiğini de söyleyemiyor sayın hatip. Bu nedenle, ülkenin
kuruluş felsefesini bilmeyen sayın milletvekilinin bu konuşmasını kamuoyunun
takdirine bırakıyorum.
BAŞKAN
– Tutanaklara geçmiştir Sayın Gök, teşekkür ederiz.
Değerli
milletvekilleri, Halkların Demokratik Partisi Grubu önerisini oylarınıza
sunacağım: Kabul edenler… Kabul etmeyenler… Öneri kabul edilmemiştir.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
2.- CHP Grubunun, Grup Başkan Vekili Ankara
Milletvekili Levent Gök tarafından, Kürt sorununun çözümü ve terörle mücadelede
Hükûmetin uyguladığı yanlış politikalar nedeniyle Doğu ve Güneydoğu Anadolu
Bölgelerinde, başta eğitim ve sağlık olmak üzere kamu hizmetlerinin verilmez
hâle gelmesi, vatandaşların can ve mal güvenliği üzerindeki tehditler, yaşanan
ekonomik, sosyal ve siyasi sorunlar ile bunlara karşı alınacak önlemleri
belirlemek amacıyla 23/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Aralık 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
23/12/2015
Türkiye Büyük Millet Meclisi Başkanlığına
Danışma
Kurulu 23/12/2015 Çarşamba günü (bugün) toplanamadığından grubumuzun aşağıdaki
önerisini İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
Levent Gök
Ankara
Grup
Başkan Vekili
Öneri:

Cumhuriyet
Halk Partisi Grup Başkan Vekili Ankara Milletvekili Levent Gök tarafından, Kürt
sorununun çözümü ve terörle mücadelede Hükûmetin uyguladığı yanlış politikalar
nedeniyle Doğu ve Güneydoğu Anadolu Bölgelerinde, başta eğitim ve sağlık olmak
üzere, kamu hizmetlerinin verilmez hâle gelmesi, vatandaşların can ve mal
güvenliği üzerindeki tehditler, yaşanan ekonomik, sosyal ve siyasi sorunlar ile
bunlara karşı alınacak önlemleri belirlemek amacıyla 23/12/2015 tarihinde
Türkiye Büyük Millet Meclisi Başkanlığına verilmiş olan Meclis araştırma
önergesinin (154 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak 23/12/2015 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir. 
BAŞKAN
– Cumhuriyet Halk Partisi Grubu önerisinin lehinde ilk konuşma Ankara
Milletvekili Sayın Levent Gök’e aittir.
Buyurunuz
Sayın Gök.
Süreniz
on dakikadır. 
LEVENT
GÖK (Ankara) – Sayın Başkan, değerli milletvekilleri… (Gürültüler)
Sayın
Başkanım, süremi yeniden başlatırsanız, bir uğultu var, bakın, görüyorsunuz
tabloyu.
BAŞKAN
– Sayın milletvekilleri, Genel Kurulda bir uğultu var. Sayın Gök kürsüde
konuşma yapıyor, lütfen dinleyelim.
Buyurunuz
Sayın Gök.
Sürenizi
yeniden başlatıyorum.
LEVENT
GÖK (Devamla) – Sayın Başkan, değerli milletvekilleri; Cumhuriyet Halk Partisi
Grubu olarak bugün içinde bulunduğumuz süreci, çok da yakıcı sonuçlar vermeye
başladığı bugünlerde çok yakından takip ederek çok serinkanlı ve soğukkanlı bir
değerlendirmeyi sizlerle paylaşmak ve Meclisimizi göreve çağırmak istiyoruz
Sayın
Başkan, değerli milletvekilleri; ülkemiz şu anda yangın yerinde. Ülkemizin doğu
ve güneydoğusunda 7 ilde, tam 17 ilçede 1 milyon 300 bin insanı ilgilendiren
sokağa çıkma yasaklarının devam ettiği bir ortamda; tam 124 bölge, özel
güvenlik bölgesi olarak ilan edilmiş durumda; 5 bine yakın öğretmen
öğrencilerinden ayrı, Sayın Bakanın ifadesine göre 80 bin, bizim tespitlerimize
göre 120 bin öğrencinin eğitim yapamadığı bir ortamda; tam 11 bin esnafımızın
ticaret sicilinden sicil kaydını sildiği bir ortamda; her gün masum insanların
ölümüne, şehitlerimizin cenazelerinin getirilişine tanık olduğumuz acı
günlerden geçiyoruz. 
Sayın
Başkan, değerli milletvekilleri; bu, kolayca geçiştirilecek bir konu değildir.
Ülkemizin bir bölümünde şu anda bir savaş ortamı içerisinde askerin de, polisin
de şehit olduğu ama onlarca masum insanın ve şu ana kadar 44 çocuğun hayatını
kaybettiği bir ortamın Meclisin ilgisi dışında kalması düşünülemez. Bu konuda
elbette devlet terörle mücadele edecektir, elbette bu devletin meşruiyeti
içerisinde barikatların, hendeklerin yeri yoktur, bunlar karşısında samimi
pozisyonlarımızı almak durumundayız ama değerli arkadaşlarım, bu konu artık çok
yakıcı bir hâl almıştır. Bugün Ankara’da defnettiğimiz Bitlis’teki uzman
çavuşumuz bizim Keçiören eski ilçe başkanımızın yeğeni idi. Bir başkası sizin
yeğeniniz, yakınınız olabilir. Bu sorun hepimizi derinden sarsan bir hâle geldi
ve boyutları da giderek hepimizi çok yakından ilgilendiren bir konuma ulaştı. 
Ne
yapmalıyız değerli arkadaşlarım, başımızı kuma mı sokacağız? Biz Cumhuriyet
Halk Partisi olarak, şu anda AKP’ye, MHP’ye, HDP’ye, bütün siyasi partilere,
Meclisin dışındaki her türlü siyasi partilere, bütün sivil toplum örgütlerine
bu yangının söndürülmesi açısından bir çağrıda bulunuyoruz. Bakın, geldiğimiz
bu tabloda artık hepimizi sarsan ve yakan bu olayları önlemenin zamanı
gelmiştir, geçmiştir hatta. Bu olayların önlenememesi, birbiri ardına tepkiler
doğurması doğu ile batının arasını açmakta, insanlar arasındaki devlete aidiyet
konusunda bir duygusal kopuşa yol açmakta ve adalet duygusunun, vatandaşlık
duygusunun hissettirilememesi karşısında Türkiye bugün çok daha çözülemeyecek
noktalara gelmektedir. Bu olayı parti ayrımı gözetmeksizin serinkanlılıkla
değerlendirmek durumundayız. Biz Cumhuriyet Halk Partisi olarak Türkiye
Cumhuriyeti’nin yurttaşlarının kimlikleri nedeniyle hiçbir ayrımcılığa ve
eşitsizliğe maruz kalmayacakları, herkesin kendisini, ülkesine eşit derecede
aidiyet hissedeceği, insan hak ve özgürlüklerini sonuna kadar kullanabileceği,
eksiksiz hayata geçirebileceği gerçek bir demokrasinin, temel hak ve
hürriyetlerin inşasının hedef alınmasını hedefliyoruz. Bu doğrultuda, çağdaş
demokrasinin gereği olan tüm hakların garantiye alınması, yerinden yönetimin
güçlendirilmesi, bölgeler arası sosyal ve ekonomik eşitsizliklerin giderilmesi
ve gerekirse doğrudan kamu yatırımlarıyla bölgenin desteklenmesi gerektiğini
düşünüyoruz. 
Sayın
Başkan, değerli milletvekilleri; ülkemizde farklı etnik yapıların, farklı
kültür kimliklerinin var olması, bunların varlıklarının sürdürülmesi ulusal
zenginliğimizdir. Cumhuriyet Halk Partisi devletin etnik farklılıklar üzerinde
politikalar oluşturmasını benimsemez. Devletin görevi bütün etnik kimliklerin,
din ve mezhep farklılıklarının üzerinde, onların üzerine çıkarak insanı odak
yapan yaklaşımları ortaya koymak, ortak değerleri bulup çıkartmaktır. Ancak
etnik kimliğini bireysel olarak vurgulamak, bu vurgulamayı yapanları saygıyla
karşılamak ve etnik kimliği de insanların bir şerefi saymak demokrasinin ve
insan haklarının bir gereğidir. 
Devletin,
vatandaşlarının etnik kökenini, dinini, mezhebini görmeyen, bütün vatandaşlara
eşit davranan bir yapıya sahip olması gerekir. Sorunların sadece yasalardan
değil uygulamadan da kaynaklandığını biliyoruz. Dolayısıyla, yurttaşlarımızın
farklı etnik kökenden gelmeleri, farklı kültürel, mezhepsel, dinsel özellikler
taşımaları bir arada olmalarının ve ortak bir ulus olmalarının engeli olamaz,
olmamalıdır. Bu farklılıklar ulus olarak zenginliğimizin güç kaynağıdır. 
Kişisel,
kültürel haklara saygı kişinin kimliğine saygıdır; insana, insan haklarına ve
çoğulcu demokrasiye saygının bir gereğidir. Kişisel, kültürel haklar hiçbir erk
tarafından çiğnenemez, kimsenin ırkı ve kökeni de diğerinden üstün değildir. Bu
nedenle, ırk temelinde çözüm arayışlarının veya asimilasyon uygulamalarının
tuzaklarından demokrasimizi korumak gerekmektedir. Cumhuriyet Halk Partisinin
entegrasyon anlayışı, farklı etnik kimliklerin ve inançların ortadan kaldırılmasını
değil onlara saygı göstererek ülke bütünlüğünün ulus devlet anlayışıyla
korunmasını amaçlıyor. 
Sayın
Başkan, değerli milletvekilleri; işte, böylesine çerçevesini çizdiğimiz bir
ortamda, Türkiye’de daha önce de önerdiğimiz ve hatta, iktidar partisi, “çözüm
süreci” diye adlandırdığı bir süreci başlattığını ifade ettiği zaman, biz
sorunların Mecliste tartışılmasını ama şeffaflığın sağlanmasını, kamuoyunun
bilgilenmesini, Türkiye'nin bütün coğrafi bölgelerinin, herkesin
hassasiyetlerinin giderilmesini ve bu bakımdan, böylesine devasa bir sorun olan
Kürt sorununun çözümünde Türkiye Büyük Millet Meclisinin görev yapmasını
öneriyoruz. Bu önerimizde ısrarlıyız, bu önerimizde ne kadar ısrarlı olduğumuz,
şu ana kadar Hükûmetin uyguladığı politikaların yanlışlığından ortaya
çıkmıştır. Her şeyin burada konuşulması, ne varsa, gereği ne ise bütün herkesin
elini taşın altına koyacağı bir toplumsal mutabakat komisyonu öneriyoruz
değerli arkadaşlarım. Buna acilen gerek vardır ve zorunludur, ertelenemez.
Ertelenen her gün yeni acıların doğmasına, annelerin, babaların gözyaşlarının
giderek artmasına ve toplumumuzdaki ayrışmanın giderek artmasına neden
olmaktadır. 
Biz
elimizi uzatıyoruz. Bu coğrafya herkesindir. Ülkenin belli bir bölgesi, sadece
orada yaşayan etnik kökendeki insanlardan dolayı onların değildir. Türkiye'nin
bütün coğrafyası 78 milyonundur. Hakkârili vatandaşlarımızın cebinde İzmir
ilimizin tapusu vardır, İstanbullu vatandaşımızın elinde de Şırnak ilimizin
tapusu vardır. (CHP sıralarından alkışlar) Dolayısıyla, 78 milyon insanımızın
her biri Türkiye'nin, bütün, her santimetrekaresinde eşit pay ve hak sahibidir.
Böylesine bir vatandaşlık anlayışında birbirimizi kucaklayan bir anlayışta bu
sorunu acilen Türkiye Büyük Millet Meclisinde görüşmek ve çözmek durumundayız.
Cumhuriyet Halk Partisi olarak tüm Türkiyeli yurttaşlarımıza, tüm siyasi
partilere tarihî bir çağrıda bulunuyoruz: Gelin, bu yakıcı olayların arttığı ve
gözyaşlarının artık hepimizi boğduğu bir dönemde bu sorunu çözmek adına ne
yapılması gerekiyorsa Mecliste, meşru platformda şeffaf bir şekilde ve herkesin
elini taşın altına koyacağı bir ortamda bu konuları tartışalım diyoruz. Vakit
geçirme lüksümüz artık yoktur. Tarihî çağrımızı yineliyoruz ve yüce Meclisimizi
böylesine devasa bir sorunda, bizi yakan konuda göreve davet ediyoruz. Biz
Cumhuriyet Halk Partisi olarak herkese ellerimizi uzatıyoruz ve ellerimizin
tutulmasını bekliyoruz.
Hepinizi
sevgiyle, saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Gök.
Önerinin
aleyhinde ikinci konuşmacı Gaziantep Milletvekili Sayın Ümit Özdağ. 
Buyurunuz
Sayın Özdağ. 
Süreniz
on dakikadır. (MHP sıralarından alkışlar)
ÜMİT
ÖZDAĞ (Gaziantep) – Sayın Başkan, değerli milletvekilleri; Güneydoğu Anadolu
Bölgemizde PKK terör örgütünün ayaklanma girişimi öncesi kent terörü bütün
etkinliğiyle devam ediyor. Terör örgütü yandaşları devlet otoritesini tasfiye
etmek amacıyla il ve ilçe merkezlerinde barikat ve hendekler arkasından devlet
güvenlik güçleriyle çatışmaya giriyorlar ve devlet güvenlik güçleri de terör
örgütünün etkinliğini kentlerde sona erdirmek için hayatı pahasına bir mücadele
veriyor. 
Ancak,
üzerinde çok durulmayan bir husus var, o da, PKK şu anda Güneydoğu Anadolu’da
Cizre, Silopi, Nusaybin, Sur gibi ilçelerde güvenlik güçleriyle çatışmaya
girerken esas ağırlığını Güneydoğu Anadolu’ya değil Suriye’nin kuzeyine vermiş
durumda. Bugün, mümkün olduğunca devlet güvenlik güçlerini oyalamak, çatışmanın
süresini uzatmak ve halkla devlet güvenlik güçleri arasında gerilimi yükseltmek
ve uzun vadede halk desteğini arkasına almak üzere kurgulamış stratejisini. 
Altını
çizdiğim gibi, PKK şu anda ağırlığını Suriye’ye verdi ve Lübnan büyüklüğünde
bir araziyi kontrol ediyor. PKK, PYD’nin 2015 senesi içerisinde Suriye’de
kontrol ettiği alanı 2 kat büyüttüğünü görüyoruz. Hâlen terör örgütü ABD’yle
ortak çalışarak güneye, Rakka’ya doğru büyük bir operasyon hazırlığı
içerisinde, öte yandan birkaç günden bu yana da Rusya ve Esad’ın desteğiyle
Azez-Cerablus arasındaki bölgeye yönelik bir harekâtın ön hazırlıklarını
yapmaya başladı. Kısa bir süre önce PKK, PYD, Suriye ordusundan ve muhtemelen
Rusya’dan almış olduğu zırhlı araç, tank ve füze sistemleri ve askerî kamyon
desteğiyle Cerablus civarında bir yığınak gerçekleştiriyor. Her an terör
örgütünün Şam’dan ve Moskova’dan aldığı destekle bu bölgeye girmesi söz konusu
olabilir. PKK’nın atacağı böyle bir adım AKP Hükûmetinin güvenlikli bölge
politikasını tarihe gömer ve Suriye’nin kuzeyinin hemen hemen tamamı PKK, PYD
kontrolüne girecektir. Ondan dolayı, AKP Hükûmetini buradan Milliyetçi Hareket
Partisi olarak uyarıyoruz, böyle bir gelişmeye imkân vermemek için derhâl
gereken diplomatik adımlar, girişimler ve askerî önlemler bir an önce
alınmalıdır. Aksi hâlde, Türkiye’nin Halep’le olan bütün bağlantısı koptuğu gibi,
Suriye’yle sınırımız olağanüstü dar bir alana indirgenecektir; o da Hatay’ın
Bayır bölgesi yani Hatay’ın Yayladağı, aşağıda Bayır bölgesi üzerinden
olacaktır, onun da kısa zaman sonra Rusya’nın eline geçmesi mümkündür. 
Değerli
milletvekilleri, Milliyetçi Hareket Partisi geçtiğimiz yıllarda PKK terör
örgütüyle izlenen müzakere politikasının Türkiye’yi bugünlere sürükleyeceğini
görerek AKP hükûmetlerini defaatle ve gerçekten sert bir dille uyarmıştı. Bugün
askerimiz, jandarmamız, özel harekatçılarımız hayatları pahasına kentleri
temizlemek için mücadele ediyor ancak bir şeyi kabul etmek durumundasınız.
Bugün, gençlerimizin hayatlarını koyarak, can vererek, kan dökerek temizlemeye
çalıştıkları kentlerde ve ilçelerde örgütlenilmesine AKP hükûmetlerinin duyarsızlığı
neden olmuştur. AKP Hükûmetinin gözleri önünde gerçekleşmiştir bu örgütlenme ve
bununla da yetinilmemiş, bu göz kapama meşru gibi gösterilmiştir. Bakın, 2002
Kasımında neredeyse terörün sona erdiği bir Türkiye teslim aldınız. O sene
verdiğimiz şehit sayısı 7’ydi. Bu 7 şehidin 5 tanesini Kuzey Irak’ta mücadele
verirken vermiştik. İktidara geldikten sonra “güvenlikçi politikalar” diye
aşağıladığınız politikaların Türkiye’yi getirdiği nokta buydu. Beğenmediğiniz
güvenlikçi politikalardan vazgeçtiniz, bugün bir cumhuriyet savcısını 3
haftadan bu yana Diyarbakır’da bir sokağa inceleme yapmak için sokamıyorsunuz. 
Sayın
Genel Başkanımız kısa bir süre önce Davutoğlu’na bir çağrı yaptı, “Sıkıyönetim
ilan edin.” dedi. Bu çağrıyı çok sert bir şekilde geri çevirdiniz. Güzel ama
şimdi almış olduğunuz önlemlerin mini sıkıyönetimler, hatta Anayasa’ya göre
sıkıyönetimin bir üst aşaması olan kısmi seferberlikle ancak izah
edilebileceğini siz de görüyorsunuz herhâlde. Üstelik, sizden şunu öğrenmek
istiyoruz Milliyetçi Hareket Partisi olarak: Bugün Cizre’de bir operasyon devam
ediyor, güzel, etkili olduğunu da görüyoruz bu operasyonun ancak 7 Haziran
seçimlerinden sonra da bir operasyon başlamıştı, sekiz gün operasyon devam
etti; yetkililer Ankara’ya geldiler ve dediler ki: “Durdurmayın bu operasyonu,
daha bitmedi, bitirmedik.” Cizre operasyonunu durdurdunuz, Nusaybin
operasyonunu durdurdunuz. Aradan geçen süre içerisinde PKK’nın Cizre’de,
herkesin gözünün önünde eksiklerini gidermesini, altyapısını yeniden
oluşturmasını, bölgeye yeni silahlar, yeni cephaneler, yeni teröristler
sokmasını herkes izledi. Şimdi asker, polis ve jandarma hayatlarını sizin
yaptığınız hataları bertaraf etmek için ortaya atarak, şehit olarak, gazi
olarak, kan dökerek temizlemeye çalışıyorlar. Doğrusu, bu konuda Türk milletine
bir izahat vermek zorundasınız diye düşünüyoruz. Aldığınız nokta ve
getirdiğiniz noktayı terörle mücadele ve Türkiye’nin güvenliği açısından
değerlendirdiğimizde gördüğümüz odur ki güvenlikli ve terörden arınmış bir
Türkiye aldınız ve bugün Suriye benzeri fotoğrafların gündeme hâkim olduğu bir
Türkiye’yi oluşturmuş görünüyorsunuz. Bunun bir başarı olduğunu söylemenizin
herhâlde mümkün olmadığını sizler de takdir edersiniz. 
Peki,
bundan sonra ne yapılmalı? Bundan sonra herhâlde Türk Silahlı Kuvvetlerinin
bölgede gerçekleştirmiş olduğu operasyonlarının önünde engel olmazsınız;
umudumuz bu. Türk Silahlı Kuvvetlerinin elini kolunu bağlamazsınız, Polis Özel
Harekâtının, Jandarmanın elini kolunu bağlamazsınız ve onlar da terörle mücadeleyi
son aşamasına kadar sürdürürler. 
Peki,
Türk Silahlı Kuvvetleri başarılı bir sonuç aldıktan sonra ne yapacaksınız?
Dolmabahçe mutabakatına geri mi döneceksiniz? Birçok AKP’li yetkilinin buradan
yapmış olduğu konuşmalarda da, Abdullah Öcalan’ın ne kadar önemli olduğunu ve
Abdullah Öcalan’la yapılan mutabakatın ne kadar önemli olduğunu vurguladığını
duyuyoruz. Yani, şu anda askerimiz, polisimiz ve jandarmamız kanını, Abdullah
Öcalan’la yapılan mutabakatın tekrar gündeme gelmesi için mi döküyor? Eğer sorun,
Abdullah Öcalan’la Dolmabahçe’de yaptığınız pazarlığı tekrar yaşama taşımak,
gündeme getirmek ve hayata geçirmek, bunun için Türk askerinin kanı, Türk
jandarmasının ve Türk polisinin kanı dökülüyorsa doğrusu bunu ne millete ne de
tarihe izah etmeniz mümkün olmaz.
Hepinizi
saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Özdağ. 
Grup
önerisiyle ilgili lehinde üçüncü konuşma Van Milletvekili Sayın Lezgin Botan’a
aittir.
Buyurunuz
Sayın Botan. (HDP sıralarından alkışlar)
Süreniz
on dakikadır.
LEZGİN
BOTAN (Van) – Sayın Başkan, değerli milletvekili arkadaşlarımız; ben de sizleri
saygıyla selamlıyorum.
Benden
önce konuşan hatipleri dinlerken gerçekten sanki bu ülkede değil de başka bir
ülkenin parlamentosunda konuşan hatipler olarak hissettim. 
RUHİ
ERSOY (Osmaniye) – Ne alakası var?
LEZGİN
BOTAN (Devamla) – Değerli arkadaşlar, ben, bir haftadır Şırnak’ta çatışmaların,
saldırıların yoğun yaşandığı bölgeden geliyorum. Konuşmama başlarken Şırnak’ta
öldürülen annelerimizi, bebeklerimizi anarak başlamak istiyorum. Orada öyle
söylendiği gibi, abartıldığı gibi Cizre’den, Nusaybin’den, Sur’dan, tankları,
topları olan başka bir ülkeden Ankara’ya yürüyen ordular yok, asimetrik bir
ordu, konvansiyonel kitle imha silahlarıyla kuşatılmış ilçeler var. 
16
Ağustos 2015 tarihinden beri uygulamaya konulan sokağa çıkma yasaklarının ne
yasal ne de anayasal hiçbir hukuki değeri yok. Sokağa çıkma yasakları 5442
sayılı İl İdaresi Kanunu’nun 11’inci maddesine dayandırılmaktadır. Buna göre
“İl sınırları içinde huzur ve güvenliğin, kişi dokunulmazlığının, tasarrufa
müteaallik emniyetin, kamu esenliğinin sağlanması ve önleyici kolluk yetkisi
valinin ödev ve görevlerindendir.” Valilerin ve kaymakamların yetkilerini
sınırsızca, sorumsuzca kullanması durumundan doğan sokağa çıkma yasağı ilanları
halkta huzur ve güvenliğin sağlanmasının tersine halk üzerinde ciddi terör,
korku ve panik ortamının oluşmasına neden olmuştur. Yasalarda kolluğa verilen
silahların, özellikle konvansiyonel silahların hiçbir şekilde yurttaşlara,
halka karşı kullanılamayacağı yönündedir. 
Meclisin
ciddi bir darbeyle yüz yüze kaldığını görüyoruz. Meclis yetkisinin kamu adına
bölgede faaliyet yürütenler tarafından gasbedildiğini görüyoruz. Mevcut
Hükûmetin 7 Hazirandan sonra ortaya çıkan siyasi iradeyi yok saydığı gibi,
darbelediği gibi, yok hükmünde saydığı gibi, bu yetmiyormuş gibi bir de daha
önce olağanüstü hâlde valiler vardı, 1 valiydi, şimdi her kaymakam, her vali
birer süper vali olmuş, süper kaymakamlarımız olmuş ve âdeta bölgede ağır,
aşırı askerî yığınak ve kitle imha silahlarının, tankların, topların
kullanıldığı, sivil halkın, hedef gözetilerek öldürüldüğü bir süreci yaşıyoruz.
Anayasa’nın 13’üncü maddesinde çok net bir şekilde belirtilmiş, temel hakların
özüne dokunulmaksızın gerektiğinde Parlamento ve hükûmetin, yasamanın karar
alabileceği yönündeyken, şimdi bölgede olağan yaşamın akışını tümden ortadan
kaldırılan faşizan, askerî, ırkçı bir süreç yaşanmaktadır. Cunta dönemlerini
katbekat aratan bir uygulama söz konusudur. İnsanların eğitim hakları
ellerinden alınmış, barınma hakları elinden alınmış, barınakları toplarla,
tanklarla başlarına yıkılmakta, doğal tedavi hakları, tedavi olma hakkı
gasbedilmiş. Cizre’de 100 bin insan yaşamakta, oradaki insanların çoğunun
değişik hastalıkları söz konusuyken bu insanların şu an tedavi hakları elinden
alınmış, seyahat etme özgürlükleri ellerinden alınmış, günlerce, haftalarca
evlerine tıkanmış, yetmiyormuş gibi evleri yıkılan insanlar, evlerinden dışarı
çıktıkları vakit “sniper”lar tarafından -âdeta Saraybosna’dakine benzer,
Srebrenica’dakine benzer durumlarla- dışarı çıkan çocuk, kadın, yaşlı, ihtiyar
gözetilmeksizin öldürülmektedirler. Bugüne kadar öldürülen 21 insanımızın yaş
kategorileri: 7 tane insanımız 70 ile 80 yaş arasındadır. Bu 21’in içerisinde 9
tanesi 18 yaşın altında, 4 tanesi 10 yaşın altında. Öldürülenlerin çoğu
kadınlarımız. Güler Yanalak bir hamile kadın, sokağın başında doğrudan evi
gözetilerek kapıdan çıktığı anda karnından vuruluyor. Kendisi şu an bitkisel
hayatta ve bebeğini maalesef yitirdik. 
Şimdi,
ben, burada şunu ifade etmek istiyorum: Biliyorsunuz, daha önce Gezi
olaylarında, Kabataş’ta, bir kadın kardeşimize, başı örtülü diye -sonra da öyle
olmadığı fazlasıyla çıktı- ciddi bir hassasiyet gösterildi. 
Yine
Manisa’da “Örtülü kadınlara kelepçe vuruldu.” diye bu kadınlara yönelik bu
uygulamayı burada kınarken orada da ciddi bir hassasiyet gösterildi. Söz konusu
kolluk, görevinden uzaklaştırıldı, incelemeye tabi tutuldu. Ancak, başı örtülü
Hediye Şen, 3 çocuk annesi, kapısında vurularak katledildi ve hiçbir şekilde
buna hassasiyet gösterilmiyor. Aynı hassasiyetin, Kürt olunca başı örtülü de
olsa sanki öldürülmeleri, katledilmeleri… İşte, Van’da, kadınlar yerde
sürüklenerek, tekmelenerek, işkence edilerek…
NURETTİN
YAŞAR (Malatya) – Hediye Şen’i kim vurdu?
LEZGİN
BOTAN (Devamla) – Siz iyi biliyorsunuz. Senin zihniyetin vurdu; senin o faşist
zihniyetin vurdu; senin o ırkçı, ayrımcı zihniyetin vurdu. 
NURETTİN
YAŞAR (Malatya) – PKK’lı faşistler vurdu. 
LEZGİN
BOTAN (Devamla) – Dolayısıyla, Kürt kadınlarına, Kürt çocuklarına aynı
hassasiyet gösterilmiyor. Öyle ayrımcı, ırkçı bir dil var ki… Burada bölgeden
gelen can kayıplarının bir kısmına “acı haber” denirken veya birilerini burada
rahmetle anarken… Biz de rahmetle anıyoruz, biz de acı duyuyoruz. İster asker
ister polis ister gerilla ister genç ister kadın ister çocuk hepsi bu ülkenin,
hepsi bu toprakların çocukları. Hepsinin ölümlerinden acı ve ıstırap
duyduğumuzu, hepsinin acılarını paylaştığımızı belirtmek isterim. Ancak burada
birileri aynı hassasiyeti göstermiyor. 
Müezzinoğlu’nun
bir lafı vardı: “Doktorların geri çekilmesi ihanettir.” Ama öğretmenleri aynı
zihniyet, aynı Hükûmet, aynı yaklaşım geri çekiyor. Eğer o ihanetse,
öğretmenleri, diğer kamu görevlilerini oradan çekip getirmek hangi zihniyetin
ürünüdür? Bakın, bu bir okul, görüyorsunuz, buradaki ırkçı, ayrımcı
yaklaşımları burada görüyorsunuz. Yine bir okulun tahtasına yazılanlar ve
savrulan tehditleri, ırkçı, ayrımcı, aşağılayıcı, küçümseyici, dışlayıcı,
şovenist yaklaşımı görüyorsunuz. Yine burada, bu bir hastane, Cizre’de hastane.
Bu hastane halka nasıl sağlık hizmeti verecek? Size soruyorum. 
HALİL
ELDEMİR (Bilecik) – Niye öyle oldu?
LEZGİN
BOTAN (Devamla) – Vicdanlarınıza elinizi bir koyun. Burası bir askerî garnizon
değil. Eğer güvenlik alacaksanız onun etrafında güvenliğinizi alırsınız. Bakın,
bu zihniyetle, bu ayrımcı, ırkçı zihniyetle -şu an getirdiğiniz nokta- en büyük
bölücülüğü, en büyük ırkçılığı bölgeye uyguluyorsunuz. 
Hediye
Şen’i görüyorsunuz, 3 çocuk annesi, başörtülü. Sizin diğer başörtülü kadın
kardeşlerimize gösterdiğiniz hassasiyeti neden bu kadın kardeşimiz için
göstermiyorsunuz? Bu konuda mevcut anlayışı ve zihniyeti kamuoyunun vicdanına
havale ediyorum. Yine burada görüldüğü gibi…
(Mikrofon
otomatik cihaz tarafından kapatıldı) 
LEZGİN
BOTAN (Devamla) – Bakın, bu bir hastane, bu bir askerî garnizon değil. Şimdi,
burada vatandaş nasıl sağlık hizmeti alacak? Sizin “kamu düzeni” dediğiniz…
BAŞKAN
– Sayın Botan, toparlamanız için bir dakika ek süre veriyorum. 
LEZGİN
BOTAN (Devamla) – Teşekkür ederim.
Sizin
“kamu düzeni” dediğiniz şey bu mudur? “Kamu düzeni” koduyla Kürt halkına karşı
niye savaş yürütüyorsunuz? 
HALİL
ELDEMİR (Bilecik) – Yaralıları taşımaya giden ambulansları pusuya düşüren kim
ya? Bunları hep söylüyorsun.
LEZGİN
BOTAN (Devamla) – Pusuya düşüren sizin faşist zihniyetiniz. 
HALİL
ELDEMİR (Bilecik) – Böyle bir şey olur mu ya?
LEZGİN
BOTAN (Devamla) – Burada herkesin onuruyla, emeğiyle, kimliğiyle özgürce
yaşadığı, demokratik bir ülkenin inşası için Meclisin inisiyatif alması lazım.
AKP Hükûmeti Parlamentoyu devre dışı bırakmış, Parlamento iradesine el
koymuştur. Parlamentonun itibarı için, Parlamento halkın nezdinde gerçek
değerini, gerçek işlevini, gerçek itibarını kazanmak istiyorsa Parlamentoda
herkes bu işe el koymalıdır. Bu iş, sizin bir savcıya, bir hâkime, bir valiye,
bir kaymakama bırakamayacağınız kadar ciddi, önemli işlerdir. Fakat yüz yüze
bulunduğumuz, şu an ciddi bir ırkçı, şovenist savaş var. Derhâl bunu durdurun.
Bunun için yapılacak şey, Sayın Öcalan üzerindeki tecridi kaldırın. Kürt siyasi
hareketiyle…
(Mikrofon
otomatik cihaz tarafından kapatıldı) 
LEZGİN
BOTAN (Devamla) – …bir an önce diyaloğa geçin. 
ABDULLAH
AĞRALI (Konya) – Millet sizden kaçıyor, millet sizden kaçıp devlete sığınıyor.
LEZGİN
BOTAN (Devamla) – Eğer bunu yapamazsanız bölgede şu an ciddi bir kopuş var. 
ABDULLAH
AĞRALI (Konya) – Doğru, kopuş var, sizde ciddi bir kopuş var, PKK’dan kopuş
var. 
LEZGİN
BOTAN (Devamla) – Bölgede ciddi bir kopuş var, ciddi bir uzaklaşma var, ciddi
bir duygusal kopuş var. Bu duygusal kopuşu…
ABDULLAH
AĞRALI (Konya) – İhanet ettiniz, ihanet. 
LEZGİN
BOTAN (Devamla) – Kamu adına, burada yandaş medyayla toplumu kandırarak,
topluma yalan söyleyerek, toplumu farklı şeylere angaje ederek bu kirli savaşı
daha fazla sürdüremezsiniz. Gelin, hep birlikte, pamuk ipliğiyle bağlı bu
ilişkiyi tekrar güçlendirelim. 
İLKNUR
İNCEÖZ (Aksaray) – Sayın Başkanım, süresi bitti. 
OSMAN
AŞKIN BAK (Rize) – Halk terörü istemiyor ya, anlamıyor musun?
LEZGİN
BOTAN (Devamla) – Şu an tankların, topların namlularını çevirdiğiniz Kürt
sokağı, üzerine çevirdiğiniz Kürt çocuklarıyla biraz empati kurun, biraz
vicdanınızı…
OSMAN
AŞKIN BAK (Rize) – Teröristlere çeviriyorlar, teröristlere. Teröristlere
çeviriyorlar! 
LEZGİN
BOTAN (Devamla) – Terörist değil. 
OSMAN
AŞKIN BAK (Rize) – Teröristlere çeviriyorlar!
LEZGİN
BOTAN (Devamla) – Size şunu söyleyeyim: Musul’da hendek mi vardı? Musul’da ne
işiniz var? Musul’da ne işiniz var?
İSMAİL
AYDIN (Bursa) – Niye rahatsız oldun?
OSMAN
AŞKIN BAK (Rize) – Niye rahatsız oldun? Orada da DAEŞ var.
LEZGİN
BOTAN (Devamla) – Ülkenin onurunu götürdünüz, Musul’da Musul’un hendeklerinde
boğdunuz işte. 
HAKAN
ÇAVUŞOĞLU (Bursa) – Sayın Başkan, süresi bitti.
LEZGİN
BOTAN (Devamla) – Mesele hendek meselesi değil. 
BAŞKAN
– Değerli arkadaşlar, karşılıklı sataşmayınız lütfen.
HAKAN
ÇAVUŞOĞLU (Bursa) – Ne sataşması? Süresi bitti. Olacak iş mi yani!
LEZGİN
BOTAN (Devamla) – Mesele halkın demokratik, sivil, özgürlükçü, eşitlikçi bir
anayasadır. Mesele Kürt halkı ile Türk halkının yüz yıl önce yanlış kurulan
ilişkileri yeniden doğru temelde kurmaktır. 
ALİM
TUNÇ (Uşak) – Sayın Başkan, süresi bitmedi mi? Niye…
HAKAN
ÇAVUŞOĞLU (Bursa) – Süresi bitti, konuşuyor, “Sataşmayın.” diyorsunuz Sayın
Başkan. Böyle bir şey yok.
BAŞKAN
– Sayın Botan…
HAKAN
ÇAVUŞOĞLU (Bursa) – Sayın Başkanım, görevinizi yapın lütfen ya.
LEZGİN
BOTAN (Devamla) – Mesele yüz yıl önce Rumları, Ermenileri, Alevileri yok
ettiniz, katlettiniz, bu yanlış ilişki, bunlar yanlış zihniyet.
ALİM
TUNÇ (Uşak) – Teröristleri sonuna kadar öldüreceğiz.
LEZGİN
BOTAN (Devamla) – Bu, ulus devletçi, ırkçı, ayrımcı anlayıştan vazgeçeceksiniz.
OSMAN
AŞKIN BAK (Rize) – Teröristleri öldürüyorlar, teröristleri. Bu ülke
teröristlerle mücadele ediyor, bu ülke PKK’yla mücadele ediyor. 
LEZGİN
BOTAN (Devamla) – Geleceksiniz, hep birlikte demokratik bir ülke inşa etmek
için diyaloğu, müzakereyi esas alacaksınız, öldürerek değil.
OSMAN
AŞKIN BAK (Rize) – PKK’yla mücadele ediyoruz.
LEZGİN
BOTAN (Devamla) – Ne olmuş? Yani Cizre’ye, 20 bin askeri Cizre’nin üstüne
göndererek nereye varacaksınız? Cizre Ankara’nın üzerine mi yürümüş? Cizre
Parlamentoya mı el koymuş? Onun için, elinizi vicdanınıza koyacaksınız,
döneceksiniz.
OSMAN
AŞKIN BAK (Rize) – PKK’yla mücadele ediyoruz, teröristlerle mücadele ediyoruz. 
BAŞKAN
– Değerli arkadaşlar…
HAKAN
ÇAVUŞOĞLU (Bursa) – Sayın Başkanım, ne yapmak istiyorsunuz, onu anlayalım.
LEZGİN
BOTAN (Devamla) – Şu an ülkeyi böyle bölmeye götürüyorsunuz. (AK PARTİ
sıralarından gürültüler)
BAŞKAN
– Değerli arkadaşlar…
Sayın
Botan…
LEZGİN
BOTAN (Devamla) – Ülkeyi bir iç savaşa mahkûm ettiniz.
HAKAN
ÇAVUŞOĞLU (Bursa) – Sayın Başkanım, amacınız nedir? 
LEZGİN
BOTAN (Devamla) – Bu iç savaştan dönmenin tek yolu, bu işin önüne geçmenin tek
yolu sivil, demokratik, eşitlikçi, özgürlükçü bir anayasadan geçiyor ve bunun
yolu herkesin onuruyla yaşadığı, kimsenin kimseye benzeşmek zorunda kalmadığı,
kimsenin kimliğinden, onurundan, dilinden vesairden utanmadığı, herkesin
emeğiyle, özgürce, kimliğiyle yaşadığı….
OSMAN
AŞKIN BAK (Rize) – Haydi güle, güle!
BAŞKAN
– Sayın Botan…
LEZGİN
BOTAN (Devamla) – …demokratik ulus, demokratik Türkiye’yle mümkündür. 
Selam
ve saygılarımı sunuyorum, sağ olun. 
BAŞKAN
– Değerli arkadaşlar…
Sayın
Botan, süreniz bitti. 
NURETTİN
YAŞAR (Malatya) – Sayın Başkan…
BAŞKAN
– Buyurunuz. 
NURETTİN
YAŞAR (Malatya) – Konuşmacı, “Hediye Şen’i kim vurdu?” diye sorduğumda “Sen
vurdun, senin faşist zihniyetin vurdu.” diye bana sataştı, onu telafi etmek
istiyorum.
BAŞKAN
– Buyurunuz, iki dakika süre veriyorum.
CELAL
DOĞAN (İstanbul) – Doğrudur.
İBRAHİM
AYHAN (Şanlıurfa) – Yanlış bir şey söylememiş.
NURETTİN
YAŞAR (Malatya) – Ben faşizmi çok iyi tanırım Celal Doğan, çok yakın tanırım
faşizmi. 
BAŞKAN
– Sayın Yaşar, iki dakika… Lütfen yeni bir sataşmaya mahal vermeyiniz. 
VII.- SATAŞMALARA İLİŞKİN KONUŞMALAR (Devam)
2.- Malatya Milletvekili Nurettin Yaşar’ın, Van
Milletvekili Lezgin Botan’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
NURETTİN
YAŞAR (Malatya) – Efendim, dünyanın algı yönetimi konusunda gelmiş geçmiş en
bilinen ismi Goebbels’tir. Bu muhatap olduğumuz örgüt algı yönetimi konusunda
Goebbels’in yalanlarını geride bırakan bir performans sergiliyor. Yani bu
konuda belki de Guinness Rekorlar Kitabı’na girebilecek bir performansları var.
Bu açıdan tebrik ederim. 
Yalan
üzerinde hiçbir şey yürümez, yalan üzerine Kürt halkı yürümez, yalanı Kürt
halkını istismar ederek sürdüremezsiniz. Kürt halkının yakasından elinizi
çekin. 
DİRAYET
TAŞDEMİR (Ağrı) – Sen Türkiye halklarından elini çek.
NURETTİN
YAŞAR (Devamla) – Kimse onun muhatabı; burada havaya bakıp konuşuyorum, kim
alınıyorsa alınsın. Yalan bu ülkeyi bir yere götürmez. Kürtlere ihanet edenlere
Kürtler tarih içinde cevaplarını vermişlerdir, bundan sonra da cevaplarını
vereceklerdir. 
LEZGİN
BOTAN (Van) – Aynen ihanet edenleri biliyor Kürt halkı. Kürt halkı kimin düşman
olduğunu biliyor.
NURETTİN
YAŞAR (Devamla) - Kürtler hiçbir zaman ihanetle iş birliği içinde
olmamışlardır. Kürtler başkalarının kendileri üzerinden taşeronluk yapmasına
izin vermemişlerdir.
LEZGİN
BOTAN (Van) – Taşeron, Büyük Ortadoğu Projesi’nin Eş Başkanıdır. BOP’un Eş
Başkanı Sayın Cumhurbaşkanıdır.
NURETTİN
YAŞAR (Devamla) - Şu anda Kürt’ün gözü açıldı. Kürt bundan sonra kendisini
istismar eden faşistlere prim vermeyecektir. Kürt bundan sonra Kürt’ü öldüren,
yargısız infaz yapan, Kandil’de kadınlara, kızlara tacizde bulunan, cinsel
istismarda bulunan, çocukları öldüren, çocukları istismar eden faşistlere prim
vermeyecektir. Bundan sonra Türkiye normalleşiyor, Türkiye demokratikleşiyor,
Türkiye bağımsızlaşıyor, Türkiye özgürleşiyor. Burada yalanın, Goebbels’in algı
yönetiminin, gerçeklikten kopmuş o marjinal Cihangir sosyetesinin, Cihangir
Türk solunun borusu ötmeyecek. (AK PARTİ sıralarından alkışlar) Kürtlerin
oylarıyla Cihangir’i bu memleketin başına bela etmeyeceksiniz. 
OSMAN
AŞKIN BAK (Rize) – 1 Kasımda milletin sözü geçti, milletin!
NURETTİN
YAŞAR (Devamla) - Her kimse bunun muhatabı aklını başına alsın. 
Hediye
Hanım’ı PKK öldürdü, raporlarla belirlendi.
ÇAĞLAR
DEMİREL (Diyarbakır) – Yalan buradan belli zaten. Orada mıydınız?
NURETTİN
YAŞAR (Devamla) – Hediye Hanım’ı PKK öldürdü, raporlarla belirlendi. Yeri
geldiğinde ilkesiz bir politikanın başörtüsünü bile istismar edeceğinin
örneklerini buradan görüyoruz. Yazık, ayıptır! Günahtır! Elinizi bu milletin
yakasından çekin, istismar etmekten vazgeçin. İlkeniz varsa ilkelerinizi
konuşturun.
Teşekkür
ederim. (AK PARTİ sıralarından alkışlar) 
ÇAĞLAR
DEMİREL (Diyarbakır) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– Sayın Akçay sisteme girmişler.
Buyurunuz
Sayın Akçay.
V.- AÇIKLAMALAR (Devam)
35.- Manisa Milletvekili Erkan Akçay’ın, Genel Kurulda
açıkça etnik ırkçılık atışmalarına tanık olunduğuna ve yapılan bu tartışmaları
aldatıcı ve sanal olarak gördüklerine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Genel
Kurulda bir süredir kürsüden veya birtakım cevap vermelerden açıkça etnik
ırkçılık atışmalarına tanık oluyoruz. Bu yapılan tartışmalar kesinlikle AKP ile
HDP arasında bir sanal kayıkçı kavgasıdır. Şöyle ki: Öncelikle ifade etmek
isterim ki on beş dakika önce aldığımız bir habere göre, yine, Diyarbakır
Sur’da, Manisa Akhisarlı Uzman Çavuş Serdar Denizer bir PKK saldırı sonucunda
şehit olmuştur. Artık günler değil, saatler değil, dakikalar boyu bu suikast,
saldırı ve şehit haberlerini alıyoruz. Bu ortamda Genel Kurulda böyle bir
tartışma yapılıyor. (AK PARTİ ve CHP sıraları arasında karşılıklı laf atmalar)
Sayın Başkan, lütfen sükûnet için bir
uyarıda bulunur musunuz?
BAŞKAN
– Sayın milletvekilleri, sayın grup başkan vekili açıklama yapıyor, lütfen
dinleyelim.
ERKAN
AKÇAY (Manisa) – “1 Kasımdan sonra şehit gelmeyecek.” diyen AKP iktidarı,
şimdilerde bir yandan İmralı canisinin kapısını çalma, diğer yandan da PKK’yla
özerklik ve öz yönetim pazarlığı yapma hevesleriyle yanıp tutuşmaktadır.
İktidar kanadının Barzani güzellemeleri ayrıca dikkatimizden kaçmamaktadır. “1
Kasımdan sonra şehit gelmeyecek.” diyen Hükûmetin Avrupa Birliği Bakanının “Daha
çok şehit vereceğiz.” sözleri de hafızalarımızdadır. AKP’nin bölücü terörle
yürüttüğü pazarlıklar, ülkemizi anaların gözyaşının dinmediği, terör
saldırılarının kent merkezlerinde arttığı, Hükûmetin vatandaşlarımızın ve
devlet görevlilerinin can güvenliğini sağlamaktan aciz kaldığı, hastanelerin,
okulların, camilerin hedef alındığı bir döneme, bir sürece sürüklemiştir.
Teröre ve teröriste verilen tavizler, Türk milletine söylenen yalanlar
unutulmayacaktır. Terörle mücadeleden müzakereye ve akabinde mütarekeye
geçenler tarih ve vicdan önünde en ağır mahkûmiyete uğrayacaklardır. 
Değerli
milletvekilleri, şimdi -2 siyasi sima- Adalet ve Kalkınma Partisinin 2 sayın
milletvekilinin kamuoyuna yansıyan açıklamalarını eğer burada dile getirirsek,
Adalet ve Kalkınma Partili arkadaşlarımız herhâlde bu konuda sürüklendikleri ve
ülkemizi sürüklemeye çalıştıkları yol haritası konusunda biraz daha ayrıntılı
bilgiye sahip olacaklardır. 
AKP
Milletvekili Orhan Miroğlu “Öcalan’ın kapısı çalınmalı.” diyor. Diğer AKP’li
Milletvekili Sayın Galip Ensarioğlu da PKK’nın savunduğu bu öz yönetim
çağrısına ve projesine atıfta bulunarak “Özerklik de olur, öz yönetim de olur.”
diyor. Bu 2 sahibinin sesi sayın siyasinin görüşlerine ilaveten…
(Mikrofon
otomatik cihaz tarafından kapatıldı) 
ERKAN
AKÇAY (Manisa) - Tamamlıyorum Sayın Başkan. 
BAŞKAN
– Bir dakika daha veriyoruz. 
ERKAN
AKÇAY (Manisa) – Yine, sahibinin sesi bir yandaş yazar ki sözlerini dikkate
almak durumundayız, bir şeylerin haberini veriyor Abdulkadir Selvi. Kritik bir
döneme girildiğinden bahisle “Öcalan’ın devreye girmesi bekleniyor, ancak bu
zemin sağlandıktan sonra Öcalan’ın devreye girmesi antibiyotik tedavisi gibi
olacak.” diyor. AKP’nin antibiyotik tedavisi bu. Yani, bu sahibinin sesi
sözlerden anlaşılıyor ki yine milletimize, ülkemize bu çözüm sürecinin değişik
bir versiyonuyla bir senaryolar uygulanmaktadır. Onun için…
(Mikrofon
otomatik cihaz tarafından kapatıldı) 
ERKAN
AKÇAY (Manisa) - …bu tartışmaları son derece aldatıcı ve sanal olarak
gördüğümüzü ifade ediyorum. Türk milletine ölümü gösterip sıtmaya razı etme
taktiği uygulanmaktadır. 
Bilgilerinize
sunarım. 
Teşekkür
ederim. 
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) – Sayın Başkan, hatip konuşurken, az önceki konuşmasında
bize dönerek “İlkeleriniz varsa ilkelerinizden konuşun.” diye hitap etti ve bir
sataşma var burada. Biz bu sataşmadan dolayı söz hakkı talep ediyoruz. 
MEHMET
NACİ BOSTANCI (Amasya) – Bu bir sataşma değil. 
YILDIZ
SEFERİNOĞLU (İstanbul) – PKK’ya sataşma. 
OSMAN
AŞKIN BAK (Rize) – Ne demek… “İlkelerinizle konuşun.” diyor. Güzel
konuşuyorsunuz ilkelerle! 
ÇAĞLAR
DEMİREL (Diyarbakır) – Direkt, partimize yönelik, ilkelerimiz olup olmadığını
ifade etti. Ben, kendi ilkelerimize ve parti ilkelerimize yönelik sataşmadan
dolayı söz hakkı talep ediyorum. 
BAŞKAN
– Kim konuşacak Sayın Demirel?
ÇAĞLAR
DEMİREL (Diyarbakır) – Meral Hanım konuşacak. 
BAŞKAN
– Buyurun Sayın Beştaş. 
İki
dakika sataşmadan dolayı söz veriyorum. 
VII.- SATAŞMALARA İLİŞKİN KONUŞMALAR (Devam)
3.- Adana Milletvekili Meral Danış Beştaş’ın, Malatya
Milletvekili Nurettin Yaşar’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
MERAL
DANIŞ BEŞTAŞ (Adana) – Sayın Başkan, değerli milletvekilleri; demin konuşan
hatip, doğrusu, sık sık Goebbels’ten söz etti ama önce şunu söyleyeyim:
Goebbels şu anda AKP politikalarını ve icraatlarını görseydi şapka çıkarırdı.
Gerçekten, çok daha ileri bir noktada olduklarını özellikle ifade etmek
isterim. 
HASAN
BASRİ KURT (Samsun) – O yüzden HDP’nin Meclis başkan vekili var şu anda! 
MERAL
DANIŞ BEŞTAŞ (Devamla) – Bizim de konuşmalarımızda sık sık atıfta bulunduğumuz
bir durum. Bu nedenle, bugün burada duyunca şaşkınlığımı gizleyemeyeceğim.
Yani, sadece Goebbels değil, bu arada George Orwell’in “1984” romanını da AKP
Türkiye’ye çok güçlü bir şekilde yaşatıyor. Şu anda hepimiz, herkes büyük bir
cezaevinin içinde -yaşamımızın her alanı- gerçekten, özgürlükleri kısıtlı bir
şekilde yaşamına devam ediyor. 
Evet,
biz sürekli söylüyoruz: Biz oradan geliyoruz, bölgeden geliyoruz, illerden.
Orada yaşıyoruz. Geçen hafta tanıklığını yaptığımız olayları söyleyeyim: Emire
Gök, 39 yaşında, Nusaybin’de yasaklı olmayan bir mahallede öldürüldü ve bunu
görenler var, tanıklar var, kameralar var, canlı yayınlar var. Fakat, bir anda
bunun gibi, hendek bahanesi günlerdir önümüze konuluyor. Hendek yokken Nihat
Kazanhan öldürüldü, Baran Çağlı öldürüldü; Diyarbakır’ın göbeğinde onlarca genç
öldürüldü, Medeni Yıldırım öldürüldü. O zaman hendek yoktu. Yani, şu anda bu
hendek sadece AKP’nin kendi politikalarını aklamak için kullandığı bir argüman
olarak önümüzde duruyor. 
HAKAN
ÇAVUŞOĞLU (Bursa) – Kapatın o zaman hendeği. Kapatın hendeği o zaman. 
MERAL
DANIŞ BEŞTAŞ (Devamla) – Diğer yandan, bu dönemin 1990’lı yıllardan bir farkı
var: Şu anda, Hükûmet, yaptığı işlerin hesabını vermemek için büyük yalanlar
üretiyor kendi basın yayın organlarında. Zaten muhalefetin söz hakkı yok.
Herkes tutuklanıyor, aleyhe konuşan herkes cezaevinde. Suç işleyenler serbest
ama suç işleyenleri söyleyen, suçu ifade edenler tutuklu. Erdem Gül, Can
Dündar, Beritan Diyarbakır’da tutuklanan gazetecilerden. Bu nedenle, bu konuda
bize anlatacağınız hiçbir şey yok gerçekten. Yani, bu medyanın nasıl… 
OSMAN
AŞKIN BAK (Rize) – Ya, millet anlattı zaten!
MERAL
DANIŞ BEŞTAŞ (Devamla) – Bir kere, dinlemeyi öğrenin önce.
(Mikrofon
otomatik cihaz tarafından kapatıldı) 
OSMAN
AŞKIN BAK (Rize) – Tamam “Millet anlattı.” dedim sadece. 
MERAL
DANIŞ BEŞTAŞ (Devamla) – Önce dinlemeyi öğrenin. Siz konuşurken başkasına ders
veriyorsunuz. Dinleyin, dinleyin, önce bir dinleyin. 
OSMAN
AŞKIN BAK (Rize) – Millet anlattı, net. 1 Kasımda millet anlattı! 
MERAL
DANIŞ BEŞTAŞ (Devamla) – Öğreneceğiniz çok şey var bizden, öğreneceğiniz çok
şey var.
OSMAN
AŞKIN BAK (Rize) – 5 seçimdir anlatıyor!
MERAL
DANIŞ BEŞTAŞ (Devamla) – Bir kere, burada halka karşı açılan bir savaş var.
Bunu özellikle söylemek istiyorum. 
HASAN
BASRİ KURT (Samsun) – Halka karşı savaşı PKK yapıyor, PKK!
MERAL
DANIŞ BEŞTAŞ (Devamla) – Burada devlet hiç kimseyle savaşmıyor, kendi halkına
savaş açmış durumda ve 3 yaşındaki çocuktan 70 yaşındaki anneye kadar orada
siviller katlediliyor…
OSMAN
AŞKIN BAK (Rize) – PKK teröristleriyle mücadele ediyor, terörizmle! Bu devlet
terörizmle mücadele ediyor! 
MERAL
DANIŞ BEŞTAŞ (Devamla) – …ve bunu asla anlayamayacaksınız.
BAŞKAN
– Sayın Beştaş…
MERAL
DANIŞ BEŞTAŞ (Devamla) – Biz ölüme karşı yaşamı savunuyoruz. (AK PARTİ
sıralarından gürültüler) Ama, siz şu anda ölüm politikası yapıyorsunuz ve
gerçeklerin ifade edilmesine karşı Yumurcak TV’yi bile kapatan bir anlayıştan
geliyorsunuz. 
OSMAN
AŞKIN BAK (Rize) – Vah, vah!
MERAL
DANIŞ BEŞTAŞ (Devamla) – Utanç verici gerçekten. (HDP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı. 
MEHMET
NACİ BOSTANCI (Amasya) – MHP Grup Başkan Vekili Sayın Akçay yaptığı konuşmada
bir gazeteciden, onun yazdığı yazıdan alıntılayıp “Abdullah Öcalan’la görüşmek
antibiyotik tedavisi olur.” dedikten sonra, o alıntıyla “İşte AK PARTİ
politikaları.” deyip sanki AK PARTİ politikalarını o gazeteci tayin ediyormuş
gibi bir ilzamda bulunmuştur. 69’a göre…
BAŞKAN
– Buyurunuz Sayın Bostancı, iki dakika süre veriyorum. (AK PARTİ sıralarından
alkışlar) 
4.- Amasya Milletvekili Mehmet Naci Bostancı’nın, Manisa
Milletvekili Erkan Akçay’ın yaptığı açıklaması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; Türkiye'de olup
biten şudur: Türkiye'de toplumla kucaklaşıyoruz, terörle de mücadele ediyoruz.
(AK PARTİ sıralarından alkışlar) Toplumla kucaklaşmamızdan rahatsız olanlar var
çünkü onlar bu kucaklaşmanın başka türlü olmasını istiyorlar. Mesela, MHP’de
temsil olan bazı görüşler bu kucaklaşmanın çeşitli aşamalarına itiraz ediyorlar.
Elbette demokratik zeminde bu itirazları dinleriz.
KAMİL
AYDIN (Erzurum) – Dolmabahçe’ye itiraz ettik, evet. 
MEHMET
NACİ BOSTANCI (Devamla) – Ama, “Öyle kucaklamayacaksın, böyle yapacaksın.” diye
değerlendirmelerde bulunuyorlar. Dinleriz ama bu millet bize irade verdiği
sürece milletin kutsal emanetini toplumla nasıl kucaklaşacağımız konusunda
kendimiz karar vererek yaparız. (AK PARTİ sıralarından alkışlar) 
Terörle
mücadele ediyoruz, terörle mücadelemizden de -niçin bilemiyorum- HDP Grubu
rahatsız oluyor ve burada devletin terörle verdiği mücadeleyi sanki “devlet
halkına karşı mücadele ediyor” bağlamına yerleştirmeye çalışıyor. Efendim,
hiçbir devlet, hiçbir demokratik devlet halkıyla mücadele etmez ama her
demokratik devlet, hendek kuran, güvenlik güçlerine ateş açan, halkın
arkasından silahlarıyla tehdit eden gruplara karşı mücadele verir. Lütfen, siz
de ne olup bittiğini doğru bir şekilde görün. Sizin zemininiz meşru zeminler,
demokratik zeminler. Toplumla kucaklaşmaya katkı verin, terörle mücadeleye de
katkı verin. 
Bir
hususun altını çizmek isterim. Dikkat edin, aslında MHP ve HDP çok farklı ve
aykırı görüşleri dile getiriyorlar. 7 Haziranda beraber yükseldiler, 1 Kasımda
beraber indiler…
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – Buna da ortak siyasi kader diyorlar.
Saygılar.
(AK PARTİ sıralarından alkışlar) 
ERKAN
AKÇAY (Manisa) – Sayın Başkan…
BAŞKAN
– Buyurunuz Sayın Akçay.
ERKAN
AKÇAY (Manisa) – Sayın Başkan, Sayın Bostancı, hem adımızı hem de partimizi…
BAŞKAN
– Buyurunuz Sayın Akçay.
Süreniz
iki dakika.
Yeni
bir sataşmaya mahal vermeyiniz.
5.- Manisa Milletvekili Erkan Akçay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına ve Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Teşekkür ederim Sayın Başkan.
Aslında
biz sataşmaya mahal vermek istemiyoruz ama illa bir sataşma arzusunu da
gördüğümü ifade etmek istiyorum.
Ben,
söz konusu yazar “AKP politikalarını belirliyor.” demedim, belirlenen AKP
politikalarını dillendiren birkaç yazardan, birkaç politikacıdan bahsettim.
Ayrıca o politikaların dışında şunu söylemedim mesela: ABD Dışişleri
Bakanlığının, Türkiye’de yoğunlaşan çatışmalar ve sokağa çıkma yasaklarıyla
ilgili yaptığı değerlendirmede “Haberleri görmekteyiz, Türk Hükûmeti ile PKK
arasında politik bir süreç başlatılmasını umuyoruz.” diyor. 
Şimdi,
hepsini birleştirdiğimizde bir yere doğru sürüklendiğinizi, aslında terörle
mücadele etmediğinizi, ediyormuş gibi göründüğünüzü ve güvenlik güçlerinin,
polisin, askerin canhıraş bir şekilde bir vatan müdafaası, savunması yaptığını…
Ama korkarım ki bu politikalarınızla, bu ikircikli, gündüz külahlı gece silahlı
politikalarınızla, yine, bu politikaları yarım bırakacağınızı ve dört başı
mamur, gerçek bir terörle mücadele yapmadığınızı, hâlâ pazarlıktan medet
umduğunuzu, bu çözüm süreci hatalarını daha vahim bir şekilde
tekrarlayacağınızın işaretlerini alıyoruz. Bu konuda hatırlatma yaptık. 
AKP’li
milletvekillerinin ve ilgili yazarların söyledikleri de, hepsi bir bütünlük arz
ediyor ve diğer terör unsurlarının açıklamaları da birbiriyle bir paralellik
arz etmektedir. Bunu ifade ettim.
Milliyetçi
Hareket Partisi, terörle mücadelede her zaman devletin ve Hükûmetin yanında
olmuştur ve destek vermiştir.
(Mikrofon
otomatik cihaz tarafından kapatıldı)
ERKAN
AKÇAY (Devamla) – Bunu elli defa söyledik. Bunu inkâr etmek, farklı bir mecrada
söylemeye çalışmak fevkalade yanlıştır. Ve biraz evvelki açıklamanızda da,
bizim açıklamalarımızı ve görüşlerimizi çok zorlayarak… Fazla zorlamayın.
Milliyetçi Hareket Partisi ilkeli, kararlı ve tutarlı bir partidir.
Hepinize
saygılar sunuyorum. (MHP sıralarından alkışlar) 
KAMİL
AYDIN (Erzurum) – Dört mevsim, dört…
ÇAĞLAR
DEMİREL (Diyarbakır) – Sayın Başkan, söz hakkı istiyorum.
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) – Günlerdir, haftalardır, burada, Genel Kurulda, özelde
sokağa çıkma yasaklarının uygulandığı illerde ve ilçelerde nelerin yaşandığına
dair somut ifadelerimiz oluyor. Halkın özelde tankla, topla, bombalarla
evlerinin yıkıldığını ve orada kadınların, çocukların, insanların yaşamını
nasıl yitirdiğini ifade ettik.
BAŞKAN
– Sayın Grup Başkan Vekili, size mikrofonu açalım. 
Buyurunuz.
ÇAĞLAR
DEMİREL (Diyarbakır) – Teşekkür ediyorum Sayın Başkan.
Şimdi,
kaç gündür yani haftalardır, aylardır burada özelde sokağa çıkma yasaklarının
ilan edildiği illerde, ilçelerde nelerin yaşandığına dair somut, buradaki bütün
milletvekili arkadaşlarımızın bizzat illerde ve ilçelerde yaşadıklarını burada,
Genel Kurulda bütün kamuoyuna ve Genel Kurula sunmaya çalışıyoruz ve bu
bilgileri aktarırken ya da bu özellikle duyma ve söylemler üzerinden değil
bizzat yaşananları kendi gözlerimizle görüp buradan aktarırken insanların
tanklarla, toplarla evlerinin nasıl başına yıkıldığını, keskin nişancılarla
kadınların, çocukların nasıl katledildiğini somut, isimlerle, yaşamlarıyla,
tarih ve saatleriyle ifade ediyoruz. 
Dün
de buradan ifade ettik, hâlâ Taybet İnan’ın cenazesi sokak ortasındadır. Kimse
almaya gidemiyor, giden kişi de keskin nişancı tarafından vuruluyor. Bunları
isimle, yaşla, kaç çocuğu olduğuna dair ifade ettik. Şu anda Dargeçit’te,
Sur’da, Nusaybin’de, Silopi’de, Cizre’de yaşananları burada tüm kamuoyuyla
paylaştık ve bunları anlatırken halkın yaşadıklarını ve katliamları ifade
etmemize ne yazık ki AKP Grup Başkanı kürsüden “Terörle mücadele ediyoruz,
bundan HDP rahatsızlık duyuyor.” diyor. 
Bu
konuya ilişkin, bu sataşmaya ilişkin biz 69’a yönelik söz hakkı talep ediyoruz.

MEHMET
NACİ BOSTANCI (Amasya) – Konuştu zaten, cevap verdi.
OSMAN
AŞKIN BAK (Rize) – Zaten cevap verdi.
ÇAĞLAR
DEMİREL (Diyarbakır) – 69’a yönelik bu konuda açıklama yaparak ifade ettim.
Yani neden bunları ifade ettiğimizi bir kez daha kamuoyuna sunmak istedik.
BAŞKAN
– Sayın Demirel, siz en son Sayın Bostancı’nın ifadeleri üzerine mi tekrar
sataşmadan söz istiyorsunuz?
ÇAĞLAR
DEMİREL (Diyarbakır) – Evet.
İSMAİL
AYDIN (Bursa) – Hangi ifadeleri? Tarafsız davranın!
BAŞKAN
– Kim konuşacak Sayın Demirel?
ÇAĞLAR
DEMİREL (Diyarbakır) – Dirayet Taşdemir konuşacak.
BAŞKAN
– Buyurun Sayın Taşdemir.
İki
dakika sataşmadan söz veriyorum.
MEHMET
NACİ BOSTANCI (Amasya) – Buradan açıklamasını yapıyor zaten.
İLKNUR
İNCEÖZ (Aksaray) – Başkanım, yerinden yeterince uzun uzun bir açıklama yaptı
zaten.
İSMAİL
AYDIN (Bursa) – Olmadı yerinden siz cevap verseniz!
6.- Ağrı Milletvekili Dirayet Taşdemir’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
DİRAYET
TAŞDEMİR (Ağrı) – Sayın Başkan, değerli milletvekilleri; açıkçası AKP’li
hatipleri dinlerken şahsen dün Nusaybin’den gelmemiş olsaydım size inanacaktım
ama bir haftadır Nusaybin’deyim, Nusaybin’de neler yaşandığını, neler olduğunu
çok iyi biliyoruz. 
Şunu
açıkça ifade etmek istiyorum ki aslında AKP on üç yıldır bir şeyi çok iyi
yapıyor, bir kez daha burada sizi dinlerken de onu anladım; gerçekten de yalanı
gerçek, gerçeği yalan kılmakta üstünüze yok. Bunun adı örgütlü yalandır,
gerçekten bunun ismi örgütlü yalandır. 
Bakın,
siz dediniz ki, siz şunu ifade ettiniz: “Demokratik bir devlet burada bunları
yapmaz.” Doğrudur, demokratik bir devlet bunu yapmaz ama orada devlet var ama
demokratik olduğunu söylemek mümkün değil çünkü orada devlet yasayı, Anayasa’yı
tanımıyor. Bakın, 1982 darbesinin Anayasası’na bile insanlar muhtaç duruma
geldi çünkü orada bir demokratik devlet pratiği yok; tamamıyla yasayı,
Anayasa’yı çiğneyen, ayaklar altına alan bir devlet var. 
Bakın,
okullarda ne yazıyor, biliyor musunuz tahtada? “T.C. burada.” Altında da
“esedullah timi” yazıyor. Peki, bir ülkenin bir parçasında, bir okulunda neden
“T.C. burada.” yazma ihtiyacı duyuluyor, altına neden “esedullah timi”
yazılıyor, kim bu esedullah timi? Herhâlde demokratik bir devlette, demokratik
bir yönetimde esedullah timi diye bir şey olmaz. O zaman kalkın, burada bize
esedullah timinin kim olduğunu, kimlerden oluştuğunu ifade edin. 
HASAN
BASRİ KURT (Samsun) – Biz de size soruyoruz zaten…
DİRAYET
TAŞDEMİR (Devamla) – Bakın, ben yedi gün orada kaldım, siz orada değildiniz,
siz burada rahat koltuklarda oturarak konuşuyorsunuz, biz oradan geliyoruz.
Peki, bize inanmıyorsunuz. Buyurun, gelin, birlikte gidelim, kalkın birlikte
gidelim, hep birlikte gidelim. Siz şu an Cizre’nin bir sokağının ismini
bilmiyorsunuz, siz Silopi’de bir mahallenin ismini bilmiyorsunuz… (AK PARTİ
sıralarından gürültüler)
SALİH
CORA (Trabzon) – Yaktığınız camiyi yapmaya geleceğiz. 
DİRAYET
TAŞDEMİR (Devamla) - …ama burada ahkam kesiyorsunuz. 
(Mikrofon
otomatik cihaz tarafından kapatıldı) 
DİRAYET
TAŞDEMİR (Devamla) - Buyurun, hep birlikte gidelim, görün bakalım gerçekten
orada ne oluyor, Emire Gök’ü kim öldürdü, bakın, onu görün. 
SERKAN
BAYRAM (Erzincan) – Sizin hayatınız yalan, hayatınız. Hayatınız yalan sizin. 
DİRAYET
TAŞDEMİR (Devamla) – Dinleyin. 
Siz
de söz hakkı alın, gelin burada konuşun. 
OSMAN
AŞKIN BAK (Rize) – Tamam, doğru söylüyor. On beş yıldır terörle mücadele var,
tamam. 
FİLİZ
KERESTECİOĞLU (İstanbul) – Saygısızlık ediyorsunuz ya!
BAŞKAN
– Sayın Taşdemir…
DİRAYET
TAŞDEMİR (Devamla) – Ama siz bilmediğiniz bir coğrafya hakkında koltuğa oturup
çok rahat konuşuyorsunuz. Buyurun, gidin ya da buraya gelin, esadullah timinin
kim olduğunu bize söyleyin. (HDP sıralarından alkışlar) 
MERAL
DANIŞ BEŞTAŞ (Adana) – Saygılı olun biraz. 
HASAN
BASRİ KURT (Samsun) – Sen söyledin esedullahı, ben söylemedim. Sen cevap ver ne
olduğuna. 
DİRAYET
TAŞDEMİR (Ağrı) – Siz yazmışsınız oraya. 
OSMAN
AŞKIN BAK (Rize) – Terörle mücadele var, kararlı bir şekilde devam ediyor. 
ÇAĞLAR
DEMİREL (Diyarbakır) – Önce saygılı olmayı öğrenin, ondan sonra konuşun. 
BAŞKAN
– Sayın Gök, söz talebiniz var sanırım, buyurunuz.
V.- AÇIKLAMALAR (Devam)
36.- Ankara Milletvekili Levent Gök’ün, CHP Grubu
olarak Doğu ve Güneydoğu Anadolu Bölgelerinde terör olayları nedeniyle yaşanan
sorunların çözümü konusunda bütün partilerin gayret göstermesi gerektiğini
düşündüklerine ilişkin açıklaması
LEVENT
GÖK (Ankara) – Sayın Başkan, değerli milletvekilleri; Türkiye’nin bu can alıcı
ve can yakıcı konusunda Cumhuriyet Halk Partisi Grubu olarak olağanüstü bir
sorumluluk duygusu içerisinde bütün partilerin bu konuya el atması ve sorunun
çözümü konusunda bir gayret gösterilmesi konusundaki samimi yaklaşımımızı
paylaşmak maksadıyla grup önerimizi verdik. 
Bizi
izleyen tüm yurttaşlarımızın da Meclisten bir beklentisi var. Böyle ağır ve
devasa bir sorunun Meclisin kendi içerisinde tartışmalardan ve böylesine
karşılıklı sataşmalardan etkilenmemesi, tam tersine, herkesin birbirini
anlayan, birbirini bir şekilde tolere eden bir anlayışla bu sorunun çözümü
konusunda katkı sağlamak açısından daha özenli bir üslubun kullanılması
gerektiğine inanıyorum. Buna şiddetle ihtiyacımız var. 
Ben
bölgeyi her gün yakından, gelen telefonlarla, sürekli dikkatle takip ediyorum
ama Meclisimizin göstereceği performans ve olgunluğun şu anda tüm Türkiye için
çok acil bir ihtiyaç, sorumluluk duygusu içerisinde olması gerektiğini
düşünüyorum. Bu nedenle, bütün konuşmacıların elbette kendi siyasal görüşlerine
saygı gösteriyoruz ama ülkemizin bu can yakıcı konusu hakkında çok daha
birbirimizi kırıcı olmadan ve özenli bir şekilde bu sorunu masaya yatırmamız
gerektiğini düşünüyorum. Ben hem Türkiye’nin doğusu hem batısı, bütün
Türkiye’nin Meclisimizden böyle bir özlemi olduğunu düşünüyorum. Biz Cumhuriyet
Halk Partisi olarak böyle bir sorumluluğu hissediyoruz, yaşıyoruz ve bu
sorumluluk duygusu içerisinde bütün partilerin de buna iştirak etmesi
gerektiğini düşünüyoruz.
Teşekkür
ederim. (CHP sıralarından alkışlar) 
BAŞKAN
– Teşekkür ederiz Sayın Gök.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili Ankara
Milletvekili Levent Gök tarafından, Kürt sorununun çözümü ve terörle mücadelede
Hükûmetin uyguladığı yanlış politikalar nedeniyle Doğu ve Güneydoğu Anadolu Bölgelerinde,
başta eğitim ve sağlık olmak üzere kamu hizmetlerinin verilmez hâle gelmesi,
vatandaşların can ve mal güvenliği üzerindeki tehditler, yaşanan ekonomik,
sosyal ve siyasi sorunlar ile bunlara karşı alınacak önlemleri belirlemek
amacıyla 23/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 23 Aralık 2015
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi aleyhinde son konuşmacı İstanbul
Milletvekili Markar Eseyan. (AK PARTİ sıralarından alkışlar) 
Sayın
Eseyan, süreniz on dakikadır.
Buyurun.
MARKAR
ESEYAN (İstanbul) – Yüce Divan, kıymetli milletvekilleri; öncelikle, biraz
evvel MHP’li grup başkan vekilinin ifade ettiği ve bizim sabahtan beri
haberimizin zaten olduğu -on beş dakika önce gerçekleşmedi çünkü olay- Sur’daki
uzman çavuşumuzun şehadetini buradan tekrardan üzüntüyle karşıladığımızı ifade
etmek istiyorum. Allah rahmet eylesin. Bu olayda aynı zamanda 6 askerimiz daha
yaralandı ve 1 sivil de yaralı. Bunlar, tabii, bizi çok üzüyor, biraz sonra bu
konuya gireceğim. Ben partimin grubu adına CHP önerisinin aleyhinde konuşma
yapacağım.
Şimdi,
öncelikle, ilk defa konuşmam hasebiyle, sizi selamladıktan sonra dün itibarıyla
idrak edilen Hazreti Muhammed’in, Peygamber’imizin, Peygamber’in Kutlu Doğum
Haftası’nı ve Mevlit Kandili’ni kutluyorum. Umuyorum ki ülkemize ve dünyamıza
barış getirir. Aynı zamanda, bir güzel tevafuk, yarın ve öbür gün ve 6 Ocakta
da Hristiyan âlemi kendi peygamberlerinin doğum gününü ve bayramını
kutlayacaklar. Bu semavi dinler, tek tanrılı dinler gerçekten birbirine çok
yakın ahlak önerileriyle dünyanın bugün ihtiyacı olan barış ve değerler
sistemini, oldukça çürümüş olan değerler sistemini üretme kapasitesine sahip.
Bu anlamda, ben bu özel günlerin dün olduğu gibi bugün de bizlere yeni bir
soluk getirmesini diliyorum.
Şimdi,
yine, Hazreti Mevlâna’nın 742’nci doğum yıl dönümü idrak ediliyor. Hazreti
Mevlâna’nın Mesnevi’sinden çok güzel sözleri var ve bunların içerisinde en
güzeli “Ne kadar söz varsa düne ait, şimdi yeni şeyler söylemek lazım.”
sözüdür; benim çok hoşuma gider, sizler de bilirsiniz, tüm dünya da bilir.
Bunun üzerinde, biraz önce Grup Başkan Vekili Sayın Gök’ün de ifade ettiği
üzere üslupta bağlayıcı bir şey buldum ben. Bu konu üzerinde düşündüğümde, bu
sözler üzerine ne demek istemiş Hazreti Mevlâna? Yani “Düne ait ne varsa
unutalım, bugün günümüze bakalım, keyfimize bakalım.” mı? Değil sanırım. Tam da
bu Meclisin bence üzerinde çok düşünmesi gereken bir şeyi ifade ediyor.
Bugüne
kadar, dünkü üsluplarımızla ve yöntemlerimizle, sahip olduğumuz sorunları
çözemedik. Dolayısıyla, bu eski yöntemleri, bu denenmiş ve fayda getirmemiş
yöntemleri bırakalım ve yeni bir şeyler söylemeye çalışalım.
Buradan
üsluba geçmek istiyorum. Üslup gerçekten çok önemli usul ve üslup çünkü bu
mekân, bu kürsü, bu yüce Meclis gerçekten gelip de burada kara propaganda
yapılacak veyahut da işte birilerine ders vermek, birilerine üstenci bir
şekilde, işte hani -tırnak içerisinde- “çakmak” yeri değil. 
Burada,
gerçekten çok değerli 4 parti var ve ülkemizin yüzde 98’ini temsil ediyorlar;
sayın CHP, sayın MHP ve HDP ve partimiz. Gerçekten çok değerli buluyorum bunu.
Yüz binlerce, milyonlarca insan bizlere oy verdi ve sorunlarının çözülmesi için
bizden burada gerçekten demagoji beklemiyorlar, gerçeği eğip bükmemizi
beklemiyorlar; bizden, gerçekten sonuç alıcı bir müzakere yöntemini ortaya
koymamızı bekliyorlar.
Evet,
güneydoğuda yaşanan, gerçekten bizi çok üzen bir süreç var. Bu sürecin bu yüce
Meclis çatısı altında çok olgusal ve nesnel bir şekilde tartışılması gerekiyor,
bu da doğru. Burada, hiçbir milletvekili, güneydoğuda veya ülkemizin herhangi
bir yerinde veyahut da dünyada -hangi konu önümüze geldiyse- herhangi bir insan
hakları ihlalini, bir şüpheli ölümü “Şu veya bu yaptı.” diye onu öteleyecek
veyahut da görmeyecek veya bir başkasını öne çekecek fıtratta değildir ama
benim gördüğüm bir şey var. Sabah Avrupa Birliği Uyum Komisyonundaki
konuşmalarda da dikkatimi çekti, Sayın Osman Baydemir de orada konuştu. Biraz
evvel değerli HDP’li hatipler de buraya geldiler. Mesela, işte Avrupa'da
“radikal demokrasi” denilen bir kavram var değil mi? Özellikle solla ilgilenenler
bunu iyi bilirler yani Chantal Mouffe ve Laclau’nun ortaya koyduğu düşman
siyasetinden muhatap siyasetine geçmek yani bu 2 türlü ilkeyi ortaya koyuyor.
Nedir o? Öncelikle müzakere masasını esas almak, tartışarak sonuç almayı kabul
etmek ve şiddeti de tamamen yadsımak. Burada hepimiz çok farklı görüşlerdeniz
ve muhtemelen bazı konularda hiç anlaşamayabiliriz ama anlaşacağımız çok konu
var. Ama biz bunu nerede yapacağız? Mecliste, çok önemli bir imkân bu.
Gerçekten ben bunun çok değerli bir imkân olduğunu görüyorum çünkü dün de çok
güzel şeyler yapıldı, yarın da yapılacak. 
Peki,
burada hangi kriterlere göre konuşacağız, hangi kriterlere göre bazı şeyleri
çözeceğiz, ne yapacağız? Öncelikle şiddeti temel bir öge olarak dışlayacağız
değil mi? Buna karşı çıkan herhâlde burada kimse yoktur. Yani, şiddet hiçbir
şekilde Meclisin çatısı altında olmayacak, Meclisin çatısı dışındaki şiddeti de
biz buraya taşımayacağız ve bunu savunmayacağız. O zaman işte Mouffe’un,
Laclau’nun o radikal demokrasi kuramı geçerli olur, biz artık düşmanlarla
değil, muhataplarla görüşüyor oluruz, aynı fikirde olmadığımız insanlarla
görüşüyor oluruz. Ama şöyle bir şey de gözlemliyorum: Biraz evvel, yine,
kıymetli HDP’li hatip olsun, diğerleri de olsun, işte “Onları siz öldürdünüz, sizin
faşist düzeniniz, sizler yaptınız…” ve bunun gibi… 7 Hazirandan beri ben bu
kutsal Meclis çatısı altındayım. Gerçekten, sanırım bu dört yıl benim için ve
buradaki pek çok insan için çok ciddi bir nefis terbiyesi süreci olacak. Bu
kadar haksızlık çok fazla yani bu kadar olgusallıktan, nesnellikten kopmak ve
“Bunu siz öldürdünüz, bunu siz yaptınız, sizin faşist pratikleriniz…” Aynı
şeylerden şikâyet ediyorsunuz ama bu şikâyetlerinizin geçerli olabilmesi için,
karşınızda bir karşılık bulabilmesi için o yöntemleri sizin uygulamamanız
lazım. Bize ders vereceksiniz değil mi? Yani, öyle üstenci konuştuğunuz için
söylüyorum, benim kimseye burada ders vermek gibi bir görevim yok, hayatım
boyunca da böyle bir yerden bakmadım hayata. Ama, gelen arkadaşların hepsi söze
benim biraz evvel başladığım gibi başlıyor, üslubun çok üstenci, kibirli
olduğunu ifade ediyor, biraz evvel Levent Bey’in söylediği gibi, işte kendi
partisinin bu işin araştırılması, çözülmesi için ne kadar yapıcı davranacağını
söylüyor, bir sonraki konuşmacı buradan AK PARTİ Grubuna dönüp bu ölümlerden AK
PARTİ Grubunun sorumlu olduğunu, AK PARTİ’nin şu olduğunu, bu olduğunu vesaire…
Peki, bu komisyon önergeleriniz, bu teklifleriniz biraz evvel anlattığım
radikal demokrasi kuralları uyarınca nasıl AK PARTİ Grubundan karşılık bulacak?
Siz bu insanlara sürekli buradan “katil” derseniz, sürekli buradan bu insanları
şununla, bununla, çok ağır kelimelerle “Goebbelsler havada uçuşacak.”
vesaire, nasıl sonra da dönüp, birdenbire o maskeyi değiştirip, biraz tansiyon
yükselince buraya çıkıp “Ya, hadi gelin, şu işleri çözelim. Aslında biz çok bu
işte hemfikiriz, lütfen gelin konuşalım.” diyeceksiniz. Şimdi, burada ciddi bir
problem var. Bu problemin de herhâlde siz farkındasınız. 
Şimdi, güneydoğu meselesi, PKK meselesi.
Bugün ben CHP önergesi aleyhine konuşuyorum, Sayın Levent Gök imzalı. Ve bu
önergede, işte, okuyorum -sizler de okumuşsunuzdur- bir tane “PKK” lafı
geçmiyor; 3 sayfa, 2,5 sayfa; bir tane “PKK” lafı yok. Ne var biliyor musunuz?
“Terör olayları”, “yaşanan gelişmeler”. Uzaylılar yapmış. Yani, 22 Temmuzdan
beri -hadi evvelki safahata hiç girmeyeyim; 6-7-8 Ekimde bir siyasi partinin
çağrısıyla 50 kişinin nasıl öldürüldüğünü, bunun siyasetin aslında kendi
kendisini inkâr etmek olduğunu, oralara girmeyelim- yaşanan olaylarda -biraz
sonra size rakamları vereceğim- “PKK” adı bile zikredilmiyor. 
Tamam, devletin, güvenlik güçlerimizin
orada olası bazı şeylerini mercek altına alalım, güzel. Peki, siz böyle
yaklaşırken bizler size nasıl güveneceğiz? Tam tersine, bu işi sulandırmak
için, tam tersine, PKK meselesinde, bu ülkenin en hassas, en mahrem
meselelerinde… Mesela, sınır ihlali yapan bir uçağın düşürülmesinde Putin
argümanlarını burada sürekli serdeden, burada PKK’nın argümanlarını serdeden
bir tavırla nasıl yapacaksınız da bu komisyonları kuracaksınız? 
ÖZKAN YALIM (Uşak) – Ne alakası var ya?
MARKAR ESEYAN (Devamla) – Ben size bir
şey hatırlatayım, CHP’ye hatırlatayım; sataşma olarak almayın ama.
ÖZKAN YALIM (Uşak) – Ya senin ne haddine
bize bir şey hatırlatmak?
MARKAR ESEYAN (Devamla) – Sakin ol. Sabah
Komisyonda çok sakindiniz. Ben bir de şaşırdım biliyor musunuz? Çünkü sizi
burada görüyorum, Komisyonda da gerçekten çok medeni bir insansınız.
ÖZKAN YALIM (Uşak) – Sakindim ama siz bir
kere dikkatli konuşun Cumhuriyet Halk Partisinin adını alırken ağzınıza,
lütfen.
MARKAR ESEYAN (Devamla) – Bir dakika. 
Şimdi, 2013 yılında bu çözüm süreci
başladığında ne oldu? İşte, 3 Ocakta heyet gitti, geldi vesaire, pek çok olay.
Hepsini size ezberimden söyleyebilirim çünkü ben bu işe hepiniz gibi çok önem
veriyorum ve gazeteci kökenli olduğum için hepsi aklımda var.
(Mikrofon
otomatik cihaz tarafından kapatıldı) 
BAŞKAN
– Toparlamanız için bir dakika ek süre veriyorum.
MARKAR
ESEYAN (Devamla) – Şimdi, burada, Hükûmet bir komisyon kurmak istedi, değil mi?
Çözüm Sürecini Araştırma Komisyonu ve bu komisyon 8 Mayıs 2013 günü -yani
PKK’nın sözde silahlı güçlerini geri çekeceğine dair açıklamayı yaptığı gün-
toplandı, Çözüm Sürecini Araştırma Komisyonu. Siz üye vermediniz, siz de üye
vermediniz ve şimdi, gelip burada bir şekilde komisyon kurmak istediğinizi
söylüyorsunuz. Tamam, sonsuza kadar saygım var.
ÖZKAN
YALIM (Uşak) – Komisyon önergesi verdik, reddettiler.
HAKAN
ÇAVUŞOĞLU (Bursa) – Çekti, çekti, Sezgin Tanrıkulu çekti önergesini.
Bilmeyenler öğrensin arkadaşlar.
MARKAR
ESEYAN (Devamla) - Ben şununla bitirmek istiyorum müsaadenizle. 
HAKAN
ÇAVUŞOĞLU (Bursa) – Sezgin Tanrıkulu önergesini çekti.
MARKAR
ESEYAN (Devamla) - Bakın, bu olaylar başladığından beri, 22 Temmuzdan beri yaşanan
toplam olay sayısı yani saldırı sayısı 4.319 
-PKK’nın yaptığı o saldırı sayısı 4.319- burada
yakalanan toplam silah sayısı 2.240. Bunun 488 tanesi ağır silah veyahut da
Rusya’dan alınan o Kanaslar, bizim askerlerimizi öldürenler var ya, onlar işte.
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) - Hangi sınırdan geçmiş o silahlar ya?
MARKAR
ESEYAN (Devamla) - …101 bin tane kurşun yakalanmış, 10 ton patlayıcı ele
geçirilmiş…
BÜLENT
YENER BEKTAŞOĞLU (Giresun) - Nereden geldi, nereden?
MUHAMMET
RIZA YALÇINKAYA (Bartın) – Sınır güvenliğini sağlasaydınız, yolgeçen hanına
çevirmeseydiniz…
MARKAR
ESEYAN (Devamla) - …ve tüm bu olaylarda biz 198 şehit vermişiz ve siz bir
önerge veriyorsunuz, kaç tane şehit verildiğini dahi, bunları kimin öldürdüğünü
dahi ifade etmiyorsunuz o önergede, “PKK” bile diyemiyorsunuz. (AK PARTİ
sıralarından alkışlar) 
BAŞKAN
– Sayın Eseyan…
MARKAR
ESEYAN (Devamla) – Şimdi, şununla bitireceğim, son bir cümle.
Bu
süreç başladığında, çözüm süreci başladığında dönemin Başbakanı -bu sözü çok
seviyorum çünkü paralel o iddianame “dönemin Başbakanı” demişti, daha delil
kutuları açılmadan iddianame hazırdı; neyse…- şunu söyledi; bakın, 2013’te, 12
Şubatta Sayın Erdoğan’ın sözleri: “’Terörün bitmesi için zehir içeceksin.’
deseler içerim, siyaset umurumda değil. Öleceğimi de bilsem bu zehri içerim
yeter ki terör bitsin.”
Ben
şimdi bu sözün değerini çok iyi anlıyorum sizin sayenizde.
Teşekkür
ediyorum. (AK PARTİ sıralarından “Bravo” sesleri, alkışlar, CHP sıralarından
gürültüler)
BAŞKAN
– Buyurunuz Sayın Gök.
LEVENT
GÖK (Ankara) – Sayın Başkan, sayın konuşmacının konuşması sırasında önergemiz
üzerine partimizin adını da zikrederek sarf ettiği sözler nedeniyle sataşmadan…
BAŞKAN
– Buyurunuz Sayın Gök.
İki
dakika sataşmadan söz veriyorum.
VII.- SATAŞMALARA İLİŞKİN KONUŞMALAR (Devam)
7.- Ankara Milletvekili Levent Gök’ün, İstanbul
Milletvekili Markar Eseyan’ın CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; çok önemli bir konunun
sulandırılmasına fırsat vermem. Böylesine çok önemli bir konuda Cumhuriyet Halk
Partisi olarak olağanüstü bir sorumluluk duygusuyla dile getirdiğimiz bu
konunun, AKP tarafından ilk defa kürsüye çıkartılan bir milletvekilinin konuyu
kavrayamadığına verebilirim, konuyu anlayamadığına verebilirim. Zaten kendisi
de konuşmasına başlarken “İlk defa bu kürsüden konuşuyorum.” diyor. 
FUAT
KÖKTAŞ (Samsun) – Bilgeliğinden rahatsız mı oldunuz?
LEVENT
GÖK (Devamla) – Bu konu anlaşılıyor ki sayın konuşmacının boyunu aşmıştır. (CHP
sıralarından alkışlar, AK PARTİ sıralarından gürültüler)
Bugün
bütün yurttaşlarımız bizi izliyor. 
HAKAN
ÇAVUŞOĞLU (Bursa) – Ya, gerekçede “PKK” geçmiyor mu, onu söyle Sayın Gök!
LEVENT
GÖK (Devamla) – Ülkeyi on dört yıldır yönetip de kan gölüne çeviren bir
Hükûmetin, böyle bir tablo içerisinde ana muhalefet partisinin ortaya koymuş
olduğu çözüm modeli karşısında, buna dört elle sarılması gerekirken ana
muhalefet partisinin dahi bugün soğukkanlı değerlendirmelerine tahammül
edemeyen zihniyetin bu sorunun bırakın çözümünü, konuşmasından dahi ne kadar
uzak olduğunu bugün bir kez daha gördük. Ama, biz Türkiye’ye karşı sorumluyuz. 
HAKAN
ÇAVUŞOĞLU (Bursa) – “PKK” yazıyor mu, yazıyor mu “PKK”? Gerekçede “PKK” var mı,
yok mu ya, onu söyle bize!
BAŞKAN
– Sayın milletvekilleri, lütfen dinleyiniz.
LEVENT
GÖK (Devamla) – PKK’nın terörünü reddediyoruz, IŞİD’in terörünü reddediyoruz,
DHKP-C’nin terörünü reddediyoruz, hendekleri reddediyoruz, barikatları
reddediyoruz. [CHP sıralarından alkışlar, AK PARTİ sıralarından alkışlar (!)] 
OSMAN
AŞKIN BAK (Rize) – Bravo! Bravo! Bravo! Gerekçeye de yaz!
LEVENT
GÖK (Devamla) – Ama, sizin bu anlayışınızı da reddediyoruz. 
Şimdi,
değerli arkadaşlarım, bakın, ben yine arkadaşımızın ilk defa kürsüye
çıkmasından kaynaklanan heyecanını bir tecrübeli ağabeyi olarak anlayışla
karşılıyorum ve AKP sözcülerine ve özellikle grup başkan vekillerine…
(Mikrofon
otomatik cihaz tarafından kapatıldı)
OSMAN
AŞKIN BAK (Rize) – O gerekçeyi sen mi yazmadın da arkadaşların söylüyor. 
MEHMET
UĞUR DİLİPAK (Kahramanmaraş) – Sayın Gök, akıl yaşta değil baştadır. 
LEVENT
GÖK (Devamla) – Sayın Başkanım, bir dakika daha rica ediyorum, ne olursunuz,
bir dakika daha verirseniz…
BAŞKAN
– Bir dakika verelim.
Lütfen
toparlayınız, yeni bir sataşmaya mahal vermeyiniz Sayın Gök.
LEVENT
GÖK (Devamla) – Yani, böyle önemli bir konuyu soğukkanlı bir şekilde dile
getirdiğimiz ortamı siz niçin hazmetmiyorsunuz değerli arkadaşlar? Konu burada.
MEHMET
UĞUR DİLİPAK (Kahramanmaraş) – Asıl hazımsızlık sizde Sayın Gök.
LEVENT
GÖK (Devamla) – Yani, burada, bu önerinin dört elle üzerine atlanması
gerekirken, “Biz elimizi taşın altına koyalım.” dediğimiz bir atmosferde bu
öneri reddedilebilir mi? Ama, işte, Türkiye’de bir iktidar sorunu var
arkadaşlar, bu sorun giderilmelidir. 
MUHAMMET
BALTA (Trabzon) – Sizin kafanızda bir sorun var.
MEHMET
UĞUR DİLİPAK (Kahramanmaraş) – Seçimde millet sözünü söyledi.
LEVENT
GÖK (Devamla) – Ben tüm kışkırtıcılığınıza rağmen hiçbirinizin oyununa
gelmiyorum. Bu devasa sorunun ancak Cumhuriyet Halk Partisinin öncülüğünde
çözülebileceği bugün bir kez daha ortaya çıkmıştır. [CHP sıralarından alkışlar,
AK PARTİ sıralarından “Bravo” sesleri, alkışlar(!)]
FUAT
KÖKTAŞ (Samsun) – 2019’a iyi çalışın.
AHMET
GÜNDOĞDU (Ankara) – Sayın Gök, o günü beklemeyin.
LEVENT
GÖK (Devamla) – Bunu bütün milletimiz gördü. Sizleri her şeye rağmen sağduyuya
davet ediyorum, her şeye rağmen aklıselime davet ediyorum, her şeye rağmen bu
uzatılan eli reddetmemeye davet ediyorum. Soğukkanlı olun, birikimli olun ve
Cumhuriyet Halk Partisinin birikiminden ve tecrübelerinden faydalanın değerli
arkadaşlar. (CHP sıralarından alkışlar) 
OSMAN
AŞKIN BAK (Rize) – Güzel bir konuşmaydı, “PKK terör örgütü” deyince iyi oldu. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı. Yerinizden mi?
MEHMET
NACİ BOSTANCI (Amasya) – Evet.
BAŞKAN
– Buyurunuz.
V.- AÇIKLAMALAR (Devam)
37.- Amasya Milletvekili Mehmet Naci Bostancı’nın,
Ankara Milletvekili Levent Gök’ün sataşma nedeniyle yaptığı konuşmasındaki bazı
ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Sayın
Gök zaman zaman son derece nazik, çelebice konuşmalar yapıyor, zaman zaman da
anlayamadığımız şekilde tahkir eden konuşmalar yapıyor. Biraz önce kürsüden
konuşan AK PARTİ’li vekilin konuşmasının içeriğine itiraz edebilir, sözlerine
katılmadığını beyan edebilir ama “anlamıyor, boyunu aşıyor” vesaire gibi
ifadeler analitik muhakemeyle ilgili ifadeler değil, bu bir; nazik değil, iki;
Levent Bey’in zaman zaman son derece nezaketli olan üslubuna da uymuyor, bu üç.

Sayın
Levent Gök bizim grubumuza dönerek dedi ki: “Ana muhalefetin görüşlerine dört
elle sarılın.” Biz, tabii, dört elle sarılacak görüşler olduğunda, emin olun,
bunu yaparız ama seçimlerden yeni çıktık. Zannediyorum, bu parlak görüşleri
Sayın Gök ve başka CHP’li vekil arkadaşlar milletimize defalarca anlattılar ve
milletimiz sarılma lüzumunu görmedi. (AK PARTİ sıralarından alkışlar) Şimdi, milletimizin
sarılmadığı ve “Evet, haklısınız, bu memleketi siz yönetmelisiniz.” demediği
fikirleri, burada, kürsüden, üstenci bir anlatımla “Millet kabul etmedi, bari
millet vekâleti size verdi, siz kabul edin.” demesini son derece tuhaf bulurum.

Saygılarımla.
(AK PARTİ sıralarından alkışlar) 
BAŞKAN
– Sayın Gök, buyurunuz. 
38.- Ankara Milletvekili Levent Gök’ün, Cumhuriyet Halk
Partisi olarak duruşlarını soğukkanlı bir şekilde devam ettireceklerine ve Doğu
ve Güneydoğu Anadolu Bölgelerinde yaşanan sorunları mutlaka Meclis iradesi
altında çözeceklerine ilişkin açıklaması
LEVENT
GÖK (Ankara) – Sayın Başkanım, 7 Haziran seçimlerinden sonra Suruç’ta 33
gencimizin bir bombalı saldırıda hayatını kaybetmesi, daha sonra 1 askerimizin
ve 2 polisin de odalarında uyurken vurularak öldürülmesi üzerine, biz, olayın
vahametini o günden görerek, bu Meclisi olağanüstü toplantıya çağırdık 29
Temmuzda. 
29
Temmuzda, terörün her türlüsünün görüşülmesi, PKK’nın, DHKP-C’nin, IŞİD’in
terörünün görüşülmesi ve Meclisin ortak bir komisyon kurması ve ne yapılması
gerektiği konusundaki görüşümüzü 29 Temmuzdaki olağanüstü toplantıda bu
Mecliste tartıştık. 
Bugünleri
o günlerden görmüştük biz ve o gün, Mecliste yapılan toplantıda, AKP’li
üyelerin oylarıyla PKK terörüne karşı, IŞİD terörüne karşı, DHKP-C terörüne
karşı Meclisin ne yapacağına dair bir komisyon kurulması önergesi reddedildi.
Bir kere, bunu kayıtlara geçirelim. 
İkincisi,
ben, gerçekten olayın karşılıklı sataşmalarla sulandırılmasından yana değilim.
Ne söylenirse söylensin, elbette bütün arkadaşlarımızın görüşlerini saygıyla
karşılıyorum ama biz, Cumhuriyet Halk Partisi olarak büyük bir sorumluluk
duygusu içerisinde, bu yangın yerine dönen Türkiye’de ana muhalefet partisi
olarak sorunun çözümü konusunda son derece samimi, son derece yapıcı önerimizi
söylemeye, her türlü eleştiriye rağmen, her türlü sözlerimizi çarpıtmalarına
rağmen söylemeye devam edeceğiz. Bu bizim Türkiye'ye olan sorumluluğumuzdur, bu
bizim Türkiye'de yaşayan 77-78 milyon insanımıza karşı sorumluluğumuzdur. AKP’li
kimi sözcülerin bu sataşmaları, sorunun ciddiyetini ve önemini azaltmaz; tam
tersine, ciddi ve önemli bir sorunla karşı karşıya olduğumuz gerçek karşısında
Cumhuriyet Halk Partisi olarak duruşumuzu soğukkanlı bir şekilde devam
ettireceğimizi ve bu sorunu mutlaka ama mutlaka Meclis iradesi altında
çözeceğimizi ifade ediyorum.
Saygılar
sunarım.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili Ankara
Milletvekili Levent Gök tarafından, Kürt sorununun çözümü ve terörle mücadelede
Hükûmetin uyguladığı yanlış politikalar nedeniyle Doğu ve Güneydoğu Anadolu
Bölgelerinde, başta eğitim ve sağlık olmak üzere kamu hizmetlerinin verilmez
hâle gelmesi, vatandaşların can ve mal güvenliği üzerindeki tehditler, yaşanan ekonomik,
sosyal ve siyasi sorunlar ile bunlara karşı alınacak önlemleri belirlemek
amacıyla 23/12/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 23 Aralık 2015
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN
– Sayın milletvekilleri, Cumhuriyet Halk Partisi grubu önerisi…
lll-YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Sayın Başkan, yoklama talebimiz var.
BAŞKAN
– Yoklama talebi vardır, yoklama talebini yerine getireceğim.
Yoklama
talebinde bulunan yeter sayıda sayın üyenin ismen tespitini yaptıktan sonra
elektronik cihazla yoklama yapacağım.
Sayın
Gök, Sayın Yarkadaş, Sayın Yalçınkaya, Sayın Kesici, Sayın Tamaylıgil, Sayın
Bekaroğlu, Sayın Sarıhan, Sayın Akaydın, Sayın Çakırözer, Sayın Bektaşoğlu,
Sayın Çamak, Sayın Yalım, Sayın Çıray, Sayın Hakverdi, Sayın Özkan, Sayın
Pavey, Sayın Temizel, Sayın Sağlar, Sayın Kuyucuoğlu, Sayın Öz.
Sayın
milletvekilleri, yoklama için üç dakika süre veriyorum.
Adlarını
okuttuğum sayın üyelerin yoklama için elektronik cihaza girmemelerini rica
ediyorum.
Yoklama
işlemini başlatıyorum.
(Elektronik
cihazla yoklamaya başlandı)
BAŞKAN
– Sayın milletvekilleri, sisteme giren milletvekilleri ayrıca pusula
göndermesinler lütfen.
(Yoklamaya
devam edildi)
BAŞKAN
– Sayın milletvekilleri, verdiğimiz süre bitmiştir.
Toplantı
yeter sayısı yoktur.
Birleşime
beş dakika ara veriyorum. 
Kapanma Saati: 18.36
BEŞİNCİ OTURUM
Açılma Saati: 18.44
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Beşinci Oturumunu açıyorum.
III.- YOKLAMA
BAŞKAN
– Cumhuriyet Halk Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için üç dakika süre veriyorum.
(Elektronik
cihazla yoklama yapıldı) 
BAŞKAN
– Sayın milletvekilleri, yoklama için verdiğim süre tamamlanmıştır. Sayın
milletvekilleri pusula göndermesinler. 
Şimdi
pusulaları kontrol ettireceğim, mükerrer olup olmadığına bakacağım, daha sonra
sonucu açıklayacağım.
Sayın
milletvekilleri, sisteme giren sayın milletvekili sayısı 176, 184’ü
bulabilmemiz için 8 milletvekiline daha ihtiyaç var. Fakat pusulayla isim ve
imza gönderen sayın milletvekilleri var, şimdi onların burada olup
olmadıklarını kontrol edeceğim.
Sayın
Zehra Taşkesenlioğlu? Burada.
Sayın
Tahir Öztürk? Burada.
Sayın
Belma Satır? Burada.
Sayın
Kani Torun? Burada.
Sayın
Şahin Tin? Burada.
Sayın
Bennur Karaburun? Burada. 
Sayın
Hacı Özkan? Burada. 
Sayın
Sami Dedeoğlu? Burada. 
Sayın
Naci Bostancı? Burada. 
Sayın
milletvekilleri, toplantı yeter sayısı vardır. 
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekili Ankara
Milletvekili Levent Gök tarafından, Kürt sorununun çözümü ve terörle mücadelede
Hükûmetin uyguladığı yanlış politikalar nedeniyle Doğu ve Güneydoğu Anadolu
Bölgelerinde, başta eğitim ve sağlık olmak üzere kamu hizmetlerinin verilmez
hâle gelmesi, vatandaşların can ve mal güvenliği üzerindeki tehditler, yaşanan
ekonomik, sosyal ve siyasi sorunlar ile bunlara karşı alınacak önlemleri
belirlemek amacıyla 23/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Aralık 2015 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Şimdi, Cumhuriyet Halk Partisi Grubunun önerisini oylarınıza sunuyorum: Kabul
edenler… Kabul etmeyenler… Kabul edilmemiştir. 
Sayın
milletvekilleri, gündemin “Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Kadın Erkek Fırsat Eşitliği Komisyonunda açık
bulunan üyeliğe seçim
BAŞKAN
- Kadın Erkek Fırsat Eşitliği Komisyonunda boş bulunan ve Cumhuriyet Halk
Partisi Grubuna düşen 1 üyelik için Muğla Milletvekili Nurettin Demir aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Sayın
milletvekilleri, alınan karar gereğince, sözlü soru önergelerini görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sırada yer alan, Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu’nun
görüşmelerine başlayacağız. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu (1/318) (S.
Sayısı: 11) (X)
BAŞKAN
– Komisyon? Burada. 
Hükûmet?
Burada. 
Komisyon
Raporu 11 sıra sayısıyla bastırılıp dağıtılmıştır.
Tasarının
tümü üzerinde söz isteyen sayın milletvekillerini kürsüye davet edeceğim. 
Tasarının
tümü üzerine ilk söz, Milliyetçi Hareket Partisi Grubu adına Antalya
Milletvekili Sayın Mehmet Günal’a aittir.
Sayın
Günal, buyurunuz.
Süreniz
yirmi dakikadır.
MHP
GRUBU ADINA MEHMET GÜNAL (Antalya) – Sayın milletvekilleri, sizleri ve yüce
Türk milletini saygıyla selamlıyorum. 
Maalesef,
ben söylediğimde arkadaşların hepsi itiraz ediyor ama kayıkçı kavgasıyla saati
19.00 ettik. Şu an itibarıyla kanuna yeni başlıyoruz. Genel Kurulumuz 14.00’te
açıldı. Arkadaşlarımızın bu kavgayla falan pek alakası yok, arkada sayın
milletvekilleri hâlâ muhabbete devam ediyor. Ne gündemle alakamız var…
BAŞKAN
– Sayın milletvekilleri, Genel Kurulda bir uğultu var, sayın hatibi dinleyelim
lütfen.
MEHMET
GÜNAL (Devamla) – Milletvekilliği yoklama yapmaktan ibaret değil arkadaşlar. Şu
anda saat 19.00’a geliyor ve gecikmiş olan, “Yıl sonuna kadar yetişecek.”
dediğiniz, vergi kanunlarıyla ilgili süre uzatım düzenlemesini konuşacağız. Bu
kadar önemli diyorsunuz, şaşırıyorum yani her lafa cevap yetiştiren kadrolu
arkadaşlar var. Bunu baştan söyleyeceğim çünkü sonra yine dikkat
etmeyeceksiniz. Burada bak, bakıyor bir tanesi. Hem laf yetiştiriyorlar, bu
sefer grup başkan vekillerini de tahrik ediyorlar, tekrar tekrar sataşmadan söz
almak durumunda kalınıyor. 
MEHMET
UĞUR DİLİPAK (Kahramanmaraş) – Ya, sen konuşmanı yapsan…
GÖKCEN
ÖZDOĞAN ENÇ (Antalya) – Mehmet ağabey, sadede gel ya.
MEHMET
GÜNAL (Devamla) – O biliyor, size söylemiyorum, kendisi biliyor, bakıyor.
Arkadaşlar,
burada önemli bir toplantı yapacağız, dediniz ki: “Yetişecek işler var.”
Yukarıda apar topar…
MEHMET
UĞUR DİLİPAK (Kahramanmaraş) – Konuşmaya devam edersen bir şey yok.
MEHMET
GÜNAL (Devamla) – Bir sakin ol, sakin ol. Ben devam ederim, konuşmada bir şey
yok, sıkıntımız olmaz. 
Yani
şimdi ne yaptın? Neye sataştın? Ne dedim ki ben daha sana?
MEHMET
UĞUR DİLİPAK (Kahramanmaraş) – Bir şey yok, bir şey yok ki.
GÖKCEN
ÖZDOĞAN ENÇ (Antalya) – Mehmet ağabey, tamam ya.
MEHMET
GÜNAL (Devamla) – Seninle alakası yok, dur bakalım; o biliyor, kendisi bakıyor.

Şimdi
arkadaşlar, önemli kanunlar var.
MEHMET
UĞUR DİLİPAK (Kahramanmaraş) – Tamam, konuşun.
MEHMET
GÜNAL (Devamla) – Uyaracağım ki bir daha... 
MUSTAFA
ILICALI (Erzurum) – Olan sizin iki dakikaya oldu.
MEHMET
GÜNAL (Devamla) – İki dakika önemli değil, beş saat yediniz, beş, beş; benim
iki dakikadan ne olacak yani beş saati yediniz.
Burada
bu kanunu arkadaşlarımız yukarı getirdiler, Değerli Komisyon Başkanımız burada,
bürokratları getirdi, bir tasarı hâlinde Bakanlar Kurulundan buraya geldi.
Neler var? Geçici maddeler var, bir sürü süre uzatımı yapıyoruz. Şimdi, bunun
süresini güzel, uzatıyoruz ama ne zamandan beri uzatıyoruz? 2015 demişiz, şimdi
yeniden 2020’ye uzatalım. Ya, bunlar, adı üstünde, geçici madde -sayın bakanlar
buraya gelip gidiyor, Komisyonda defalarca konuşuyoruz- bunların tamamı kökten
çözülmesi gereken maddeler. Dolayısıyla, biz bunu söylediğimiz zaman sıkıntı
oluyor ve birtakım sataşmalarda bulunuyor arkadaşlarımız ama “Bunların geçmesi
lazım.” diyorsunuz. Bunların birçoğu şu anda eylem planında, geçen seneki eylem
planında, ondan önceki beş yıllık planda, onun altındaki öncelikli dönüşüm
planlarının tamamında yer alan hususlar. Yaptık, yapacağız, yapıyoruz ama
netice itibarıyla yine geldik, yine burada maalesef geçici süreleri bir daha
kalıcı şekilde uzatıyoruz.
Arkadaşlar,
belki Sayın Başbakanın söylediği –burada sataşıyorlar bana ama- 64’üncü
Hükûmetin eylem planına bakarsanız onun içerisinde var. Ben sizinkinden
bahsediyorum, sataşacak bir şey yok. Burada yazıyor; vergi beyannameleri,
mükelleflerle ilgili, vergi düzenlemeleriyle ilgili… Bunları ben kendim
söylemiyorum, Hükûmetin burada açıklamış olduğu eylem planında var. Yani gelir
kalitesinin artırılmasıyla ilgili, bir önceki eylem planınızda, 24’üncü Dönemde
açıklananda var. Peki, diyoruz ki: Buna baktığımız zaman…
Değerli
arkadaşlar, vergi kanunlarıyla ilgili, bizim Komisyonumuzda bekleyen bir Gelir
Vergisi Kanunu var. Sayın Akçay alt komisyon üyemizdi, o grup başkan vekili
oldu, Komisyondan ayrıldı, bizim kanun kadük oldu. Bakanımız burada, Komisyon
Başkanımız burada. Gelmiş, Maliye Bakanımız gelince daha rahat söyleyebiliyoruz,
Kalkınma Bakanının o kadar dahli yok. Gelir Vergisi Kanunu bekliyordu, gitti.
Şimdi, eylem planının içerisinde var, diyor ki: “2015 Aralık ayına kadar
gelirle ilgili istisna, muafiyet ve indirimlerin bir envanterini çıkaracağız.”
Yukarıda sorduk Sayın Bakana “Bunları çıkardınız mı?” Yok. Ama 2015 Aralık diye
tarih koymuşuz. Bir taraftan bu işleri yapalım diye söylüyorum arkadaşlara.
Gereksiz şeylerle ne burayı ne orayı ne bakanlıkları yeniden yeniden
yormayalım. Yapılması gereken işlerimiz var. Birçok yapısal önlem
söylüyorsunuz, memleketin meseleleri burada bekliyor. Peki, ne olacak? Bunlar
yapılacak. Ne zaman geldi? Aralık ayında geldi. 
Şimdi,
başka bir yanlışlık daha var. Az önce Sayın Komisyon Başkanımızla görüştük,
grup başkan vekilleri görüştü, yeniden bir teklif daha var, bir tasarı daha
var. Bunların bir kısmının da yine 31/12’ye kadar çıkması gerekiyormuş. Ben
anlamıyorum, Erhan Bey Komisyonda söyleyince, “Bakanlar Kurulu kararı elden
gezdiriliyor.” deyince Sayın Bakan kızıyordu. Madem elden gezdirmediniz diğer
kanun maddeleri lazım değil miydi? Niye onları da bu teklifin içine
arkadaşlarla birleştirip dercetmediniz? Şimdi hem bir tasarı geliyor -önceki
gelen tasarı- bir de teklif geliyor, hepsinde 31/12’ye yetişecek iş var. Yani
biz de diyoruz ki bunların hepsini oturup ne lazımsa…
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – İdare et Başkanım,
Mehmet Başkan.
MEHMET
GÜNAL (Devamla) - Ama araya haramları sokuşturmadan yani helal olanları
getirin, vatandaşla ilgili olan ne varsa, sosyal desteklerle ilgili olan ne
varsa, hakikaten yapılması gereken şey varsa bizim görevimiz kanun çıkarmak.
Evet geçici olmuş, evet çıkaramamışsınız, koydunuz, o zaman ocaktan itibaren
bunları da gelin çıkaralım diyoruz. Ama araya böyle gereksiz yere birtakım
tartışmalar, onlar onu dedi bunlar bunu dedi, derken perde arkasında da
görüşmeler devam ediyor, sonra burası bir çatışma arenası gibi herkes
karşılıklı bir şey söylüyor. Hem diyoruz ki yarın da görüşeceğiz, öbürünü de
görüşeceğiz hem yeni maddeler var veya yeni teklifler var, bunları ne yapalım
derken yasama kalitesi açısından çok da iyi bir sınav verdiğimizi maalesef
söylemek mümkün değil. Bu kapsamda bu konularda daha yapıcı olmamız lazım,
önceden bunların hazırlığının yapılması lazım. Bakanlar Kuruluna da… İşte,
kurumlardan görüş alınmış olsaydı onlar bu arada eksik olanları söylerdi.
Alelacele çıkarsa tasarı veya teklifler dikkate alınmadan hazırlanırsa maalesef
böyle sorunları görmemiz mümkün oluyor. 
Peki,
bunun dışında defalarca söyledik, bununla ilgili ne kadar vergiden vazgeçeceğiz,
uzatıyoruz, yıllık buradan vazgeçeceğimiz vergi nedir? Yani bir etki analizi
yaptınız mı? O da yok. Daha önceki 5018’de var, Mevzuat Hazırlama
Yönetmeliği’nde var, defalarca burada konuştuk ama hâlen daha hiçbir kanunun
ekinde biz bir etki analizi göremedik. “Kalkınma Bakanlığının yani eski DPT’nin
ve Hazine Müsteşarlığının görüşleri ekine eklenir.” Göremedik, öyle bir şey
yok. Ne var? Her seferinde araya “Aman bunu da unutmuşuz, onu da yetiştirelim,
sıkıştıralım.” denilen kanunlar geliyor.
Bu
kanunun içerisinde vergi düzenlemeleri var ama gelir vergisiyle ilgili,
kurumlar vergisiyle ilgili, KDV’yle ilgili, maalesef bütün bu geçici maddeler
kalıcı hâle gelmiş durumda. Bir taraftan dahilde işleme rejimiyle ilgili
düzenleme var, onunla ilgili vergi düzenlemesi var, yine “beş yıl” diyoruz. Ama
öbür taraftan eylem planına bakıyoruz, tasarruflarla ilgili, cari açıkla ilgili
bir çok şey var. “Dahilde işleme rejimini de yeniden gözden geçireceğiz.”
demişiz ama burada beş yıllık süre istiyoruz. “Yani, bunu bir yıl yapalım, bu
sene çözelim o zaman.” diyoruz. Hepsi için geçerli. Bu yapısal önlemlerle
çözülmesi gereken… Eğer rejimin kökten değişmesi gerekiyorsa, suistimalleri
önleyecek şekilde, gerçekten dahilde işleme rejimi olarak üretimi, ihracatla
ilgili kolaylığı alıp iç piyasaya vermeyi engelleyecek düzenlemeler yapacaksak
bunun bu şekliyle beş sene uzatılmaması lazım örneğin. Alıp yapısal olarak bu
sorunu çözmemiz lazım, gerçekten de bir amacına ulaşan teşvik olması lazım,
maalesef bunları da yapamıyoruz. Yani, 64’üncü Hükûmet Programı’nda var,
24’üncü Dönemdekinde var dedik, yine burada da var. Yeniden beş yıllık
uzatmaları bir esas itibarıyla doğru bulmuyoruz. 
Değerli
arkadaşlar, bunun dışında, burada bir madde var ceza ve infazla ilgili.
Maalesef, burada da yine İç Tüzük ihlal ediliyor. “Niye?” diyeceksiniz. Çünkü
bunun bizimle, Plan ve Bütçe Komisyonuyla bir alakası yok. “Efendim, lazım.”
Lazımsa bu arada Adalet Komisyonunu da çalıştıralım, ayrı bir şey yapalım. Yani
gerekli olan ne varsa onun için söylüyorum. Tasarının içerisine bu şekliyle
konuluyor. Yani komisyonların görevleri belli. 5275 sayılı Ceza ve Güvenlik
Tedbirlerinin İnfazı Hakkında Kanun. Bu iş Adalet Komisyonunun işi, bizim
işimiz değil ama bu da ihtiyaçtan, sahibinden torbanın içerisine dercedilmiş.
Bunlar kanun yapma tekniği açısından, İç Tüzük’e aykırılık açısından önemli
hususlar, bunlara dikkat edilmesi lazım. Bu şekliyle eleştirilerimizi getirdik
ancak hazırlanmış tasarı bu hâliyle burada görüşülüyor. 
Değerli
arkadaşlar, bunların ötesinde, burada birçok konu var. Bu çalışmalarla ilgili,
Sayın Bakan, özellikle vazgeçmelerle ilgili, bunun etkisiyle ilgili -yukarıda
da söyledik- bu kanun çıkmadan bize doyurucu bilgi verebilirlerse bu kapsamda
memnun oluruz. Çünkü, hâlen daha bu maddelerle ilgili ne kadar bir şeyden
vazgeçeceğiz, yıllık olarak bunun tahmini nedir; öbür tarafta, bütçede gelir
tahmininin olmaması gibi burada da vazgeçeceğimiz unsurlarla ilgili tahminleri
göremiyoruz. Bunların hepsi, değerli arkadaşlar, bütçe disiplinini bozan
şeylerdir. Onun için bunlara dikkat etmemiz gerekiyor.
Tabii,
“bütçe disiplini” deyince -biz uyarıyoruz yine arada gümbürtüye gidiyor- geçen
dönem burada olan arkadaşlar biliyor, 2’nci dönemden, 3’üncü dönemden devam
eden birtakım kanunlar var. Onların burada görüşüldüğünü eski milletvekili
arkadaşlarımız biliyor. Yani, ne güzel eylem planına yazmışız, işte “Kamu mali
disiplininden taviz vermeyeceğiz.” Sadece bütçe açıklarıyla ilgili rakamlardan
ibaret değil.
Bakın,
burada elimde bir tane kanun tasarısı var. Başkanlığa arzı 12/5/2010 tarihinde
kararlaştırılan Mali Kural Kanun Tasarısı. Yani, Mayıs 2010. Yukarıda biz
-Sayın Bilgiç hatırlar- gece sabaha kadar çalıştırılıp apar topar Genel Kurula
indirmiştik, bir anda geri çekildi. Neden? “Ya, seçim öncesi harcama işimizi
sıkıntıya sokmayalım. Bu kuralı koyarsak bu katı olur, biz de bütçede o kadar
esnek davranamayız.” Gitti. 
Aynı
şekilde, yine -siz de biliyorsunuz- geçtiğimiz seçim öncesi şeffaflıkla ilgili
paket geldi. Sayın Başbakan, G20 gündeminde de yer alan şeffaflık, hesap
verebilirlik çerçevesinde bir paket hazırlandığını kamuoyuna duyurdu.
Maddeleriyle şimdi vaktinizi almayacağım ama bunun içerisinde
milletvekilleriyle ilgili, dokunulmazlıklarla, mal beyanıyla ilgili, siyasi
partilerle ilgili, onların mensuplarının mal beyanlarıyla, hesap
verebilirliğiyle ilgili birçok şey vardı. Bir anda, iyi niyetli bir şekilde
Sayın Başbakan Davutoğlu’nun getirdiği şey Sayın Cumhurbaşkanının attığı
fırçayla geri gitti. “Ya bu seçim arifesinde şimdi zamanı mı bunun?” dendi,
şeffaflık paketi de geri gitti. 
Şimdi
bakıyoruz, Eylem Planı’nda “Şeffaflık önemli unsurlardan birisi.” diyor ama her
seferinde işimize geldiği zaman yapıp sonrasında bunu kaldırmaya çalışırsak, bu
düzenlemeler, sürekli geçici olanlar kalıcı hâle gelir. Ne dedi Sayın
Cumhurbaşkanı? Hafızanızı tazeleyeyim. “Bu kanun böyle çıkarsa ilçe başkanlığı,
il başkanlığı yapacak kişi bulamayız.” dedi Sayın Davutoğlu’na. Gelin,
bunlardan vazgeçelim, popülizm yapmayalım. Ülkemizin ihtiyaçları belli. 
Değerli
arkadaşlar, bunlarla ilgili yapılması gereken çok şey var. Bizim yapmamız
gereken çalışmalar var. Bu düzenlemeleri Hükûmetin de Hükûmet programında ve
Eylem Planı’nda açıkladığı yapısal önlemleri burada hep birlikte almamız
gerekiyor. Aksi takdirde, biz, sürekli olarak burada geçici maddeleri kalıcı
hâle getiren… İnanın seneye bu vakitler, yine aralık ayı gelsin… Bütçenin
ertesinde normal bütçe yapacağımız için, bu ayın bu zamanında kalıcı bütçemizi,
yani 2017 bütçemizi Genel Kurulda muhtemelen görüşüyor veya tamamlamış
olacağız. Yine, bakın, bu kafayla gidersek, buna benzer maddeleri yine yeniden
uzatalım diye önümüzdeki aralıkta da getirecekler. Gelin, bu yapısal önlemleri
hep birlikte alalım diyoruz.
Biz
Milliyetçi Hareket partisi olarak yapıcı, yol gösterici, uzlaşmacı bir
muhalefet anlayışından yanayız. Hangi konuda? Hangi konuda? Memleketin
ekonomik, sosyal meseleleriyle ilgili çözüm bulma konusunda. Ama Sayın Bostancı
demin -biz sataşma işi çok uzadığı için söz almadık, sayın grup başkan
vekilimiz de- “MHP üye vermedi soruşturma komisyonuna.” diyordu. Ya, biz, o işe
zaten baştan karşıyız. Habur’unuza da karşıydık, Oslo’suna da karşıydık,
efendim Dolmabahçe’sine de karşıyız. Zaten bizim baştan karşı olduğumuz bir
şey. Ona bizi karıştırmadan, kendi aranızda, siz, yine, o kayıkçı kavgasına
devam edin. Ama gelin, bu meselelerle bu milletin zamanını, bu milletin
Meclisinin zamanını almayalım. Eğer bir araya gelip konuşursak bunu çözebilme
şansımız var. 
Az
önce burada Antalya milletvekili arkadaşlarım vardı. Sayın Enç burada.
Cumhuriyet Halk Partisinden arkadaşlarım da var. Biz bunun örneğini, geçen
hafta Antalya’da… Rusya krizinin etkileriyle ilgili yapılması gerekenlere
ilişkin, Antalya Tarım Konseyinin davetiyle, Antalya’nın ve Türkiye'nin bu
meselesini çözmek için alınması gereken önlemleri, bütün oda başkanlarımızın,
milletvekillerimizin -bütün partilerden- valimizin katılımıyla hep birlikte
oturduk tartıştık. Hatta devamı da gelecek. Bir komisyon kuruldu.
Arkadaşlarımız tartışıyorlar. Niye? Bu ülkemizin sorunu, bu Antalya’mızın
sorunu. Bütün arkadaşlarımız, hangi partiden olursa olsun, aynı görüşleri orada
serdettiler. Yeniden toplanacağız. Cuma günü Sayın Tarım Bakanı orada olacak.
Onunla da arkadaşlarımız görüşecekler. Birer temsilci belirledik. 
Gelin
bırakın bu işleri -ben onun için kayıkçı kavgası diyorum, tırnak içinde- bir
sürü yapılacak işimiz var. MHP olarak hep söyledik: Gelin, bir tane Anayasa
komisyonu diyorsunuz, soruşturma komisyonu diyorsunuz, bir de ekonomik
önlemlerle ilgili yapısal aciliyeti olan şeyleri alalım, Plan ve Bütçe
Komisyonuna getirsinler, Hükûmet otursun… Yani sürekli eylem planı yayınlamakla
bu iş olmuyor. Onların hangisinin öncelikli olduğunu getirsin. Yazmış ama üç
aylıkta bir şey yok, bir tanesi var ekonomik finansla ilgili. Vergilerle ilgili
şey üç aylıkta yok. Altı ayın içerisinde olanlarda var. O da zaten hazirana
kadar sıraya girdi girdi, girmedi kalır. Bunları alıp yapmamız lazım. 
Biz
Milliyetçi Hareket Partisi olarak, burada, gelirler politikasını, bugün
konuştuğumuz vergilerle ilgili gelirler politikasını bir bütün olarak ele
alıyoruz ve burada, verimlilikle ilişkili bir şekilde ileriye dönük bir
gelirler politikası uygulanması gerektiğini düşünüyoruz. Harcamalarda israf ve
verimsizliğin önüne geçerken bir taraftan da basit, açık, uygun, düşük oranlı,
eşit ve adil vergi uygulamalarıyla vergi tabanının da genişletilmesi suretiyle
vergi gelirlerinin artırılmasını savunuyoruz. E, aşağı yukarı bunu bütün
partiler prensip olarak savunduğuna göre acaba neden kaldı bizim Gelir Vergisi
Kanunu diye sormak lazım değil mi? Yani alt komisyona gideli kaç sene oldu,
orada bekliyor.
Değerli
arkadaşlar, söylemeye çalıştığım şey bu. Burada bekliyor ama neden bekledi?
Geçen gün söyledim, tam otuz yedi gün bir torba kanun görüştüğümüz için
bekledi. Bakın, tam otuz yedi gün sadece Komisyonda görüştük. O arada, biz, hem
Gelir Vergisi Kanunu’nu çıkarabilirdik hem diğer yapısal kanunları
çıkarabilirdik. Nitekim, bizim de desteklediğimiz hususlar bu kanun içerisinde
Komisyonda iki ayrı önergeyle eklendi, dercedildi. 
Birisi,
sanayi siciline tescil edilmiş şirketlerin makine teçhizat yatırımlarıyla
ilgili banka ve sigortacılık muameleleri vergisinin alınmaması ki Milliyetçi
Hareket Partisinin seçim beyannamesinde var. 
İkincisi,
emeklilerle ilgili aylık 100 lira ödeme ki bizim önerimiz daha farklıydı.
Bunlarla ilgili bir asgari ücret tutarında mart ayında, bir asgari ücret
tutarında da eylül ayında olmak üzere defaten iki ödeme demiştik ama yetmez ama
evet, buna da olumlu baktığımızı söyledik ve o maddeler eklendi. 
Şimdi,
yine gelenler var, zaruri olduğunu söyledi arkadaşlarımız. Bazıları esastan
karşı olduğumuz maddeler. Yine, teklifte ve tasarıda yer alan bazı maddelerin
eklenmesiyle ilgili teklifler oldu. Onları grup başkan vekillerimiz de tartışıyor,
bizler de bakacağız, somut hâle önergeler geldiği zaman tartışacağız. Neden?
Hakikaten acelesi varsa ve gecikmiş bir düzenlemeyse burada onu yapacağız. 
Ama
şunu da söylememiz lazım: Bunları bir an önce bütçe görüşmeleri biter bitmez
veya öncesinde yetişecek kısımlarını ve arkasından da diğer yapısal önlemleri
hep birlikte alalım ki her seferinde böyle bir yama yaparak böyle bir düzenleme
yapmayalım. 
Gelin
bu dönemde Bütçe Komisyonunu düzgün çalıştıralım. İç Tüzük’e uygun bir şekilde,
Plan ve Bütçe Komisyonunun işi olmayanları ilgili komisyonlarda görüşerek
geçirelim. Plan ve Bütçe Komisyonu da bu yapısal önlemlerin alınmasıyla ilgili
gerekli çalışmaları yapsın ve milletimizin lehine olan şeyleri iktidarıyla
muhalefetiyle yapalım. Ama bu şekliyle, “O onu dedi, bu bunu dedi. Şunu
yaparız, bunu yapmayız.” diye karşılıklı şeylerle geçirirseniz maalesef
milletimizin hayrına olmayacaktır. 
Milliyetçi
Hareket Partisi olarak tekrar söylüyoruz: Milletimizin lehine olan
düzenlemelerde arkanızda olacağımızı, yanlış olanlarda da her zaman doğruyu
söylemeye, sizleri uyarmaya devam edeceğimizi söylüyorum. 
Hepinize
saygılar sunuyorum. (MHP sıralarından alkışlar) 
BAŞKAN
– Teşekkür ederiz Sayın Günal.
İkinci
söz, Halkların Demokratik Partisi Grubu adına Muş Milletvekili Sayın Ahmet
Yıldırım’a aittir. 
Sayın
Yıldırım, süreniz yirmi dakikadır. 
Buyurun.
(HDP sıralarından alkışlar) 
HDP
GRUBU ADINA AHMET YILDIRIM (Muş) – Teşekkür ederim Sayın Başkan. 
Sayın
Başkan, değerli heyet; hepinizi saygıyla selamlayarak başlamak istiyorum. 
Halkların
Demokratik Partisi adına yasa tasarısının tümü üzerine söz almış bulunmaktayım.
Ama ifade etmek isterim ki eleştirilerimin bir kısmını Komisyon görüşmeleri
esnasında da dile getirmiş biri olarak, söz konusu tasarı birkaç açıdan problemlidir.

Birinci
problem: Aslında geçen hafta görüşülen, bu hafta görüşülen ve Sayın Komisyon
Başkanıyla bu sabah yaptığımız telefon görüşmesinden de edindiğim izlenim o ki
haftaya da kalacak olan bölümlerle birlikte değerlendirildiğinde, normalde bir
defada getirilmesi gereken bir yasa tasarısı üç ayrı parça hâlinde getirildi ve
hem Komisyon hem Genel Kurul bu konuda enerjisini tasarruflu kullanamamış veya
yasa tasarısını bütünsel bir temelde ele alabilme, inceleyebilme şansından
mahrum kalmıştır. 
Bir
diğer husus: Üç parçada görüşmeleri ve yasalaşma süreci tamamlanan bu tasarının
bazı maddelerinin başka ihtisas komisyonlarında görüşülmesi gerekirken
özellikle tali komisyonlar süreci pas geçilmek suretiyle direkt Plan ve Bütçe
Komisyonunu ilgilendirmeyen bazı maddeler direkt Plan Bütçe Komisyonuna
getirilmiştir. Bunlardan biri de 31 Aralık 2015’te yürürlüğü sona erecek olan
Denetimli Serbestlik Yasası maddesidir. Burada özellikle “Adalet Komisyonunda
görüşülerek Plan Bütçe Komisyonuna getirilmesi gerekir.” yönündeki muhalefetin
ısrarlarına rağmen Komisyon, Adalet Komisyonunda bu maddenin görüşülmesini oy
çokluğuyla reddetmiş ve çok da uzmanlık alanı olmayan, Plan Bütçe Komisyonunun
direkt ilgi alanında olmayan bir madde çok da fazla değerlendirmeye, müzakereye
tabi tutulmaksızın geçmiştir.
Bir
diğer husus da -Sayın Bakan burada, bilecektir- özellikle Komisyon aşamasından
başlamak suretiyle Hükûmet bu ve benzeri yasa tasarılarında eleştiri ve öneriye
kapalıdır. Bu yasa tasarılarının muhalefetin eleştiri ve önerileriyle
zenginleştirilmesi ve özellikle ete kemiğe büründürülerek toplumun daha iyi
istifade edebileceği bir aşamaya getirilmesinden, iktidar, onun hem Komisyon
boyutu hem de Genel Kurul boyutuyla imtina etmektedir. Örneğin; bugün
görüştüğümüz yasa tasarısının Komisyonda görüşülmesi esnasında muhalefetin
verdiği 2 öneri… Bizzat Sayın Bakanın ağzından ifade ediyorum -2 önerge vardı-
“Evet, önergelerin içeriğine katılıyoruz. Bizim de olumlu yaklaştığımız bir
önerge. Ama önümüzdeki dönemde bizatihi biz getireceğiz.” Yani “Muhalefetin
getirdiği olumlu eleştiri ve öneriler muhalefetin teklifiyle değil, biz
yaparsak ancak kabul olabilir.” gibi anlaşılmaz bir yola, yönteme
başvurulmuştur.
Şimdi,
bir diğer husus, görüşmekte olduğumuz tasarının maddelerini tek tek ele
aldığımızda aslında torba yasa tasarıları kapsamına girebilecek nitelikteki bir
tasarıyla karşı karşıyayız. Ancak, torba yasa olabilecek bu yasa tasarısının
maddeleri Sayın Başbakanın “Bir daha Meclis Genel Kuruluna ‘torba kanun’ olarak
nitelendirilen çok maddeli yasaları getirmeyeceğiz.” cümlesini tekzip
etmektedir. Bu tasarının maddelerinin tamamı göz önünde bulundurulduğunda,
geçen hafta, bu hafta ve önümüzdeki haftaya sarkacak olanları da
değerlendirdiğimizde bir torba yasadır ve Başbakanın “Bir daha torba yasa
gelmeyecek.” sözü üzerinden bir yıl geçmeden bir torba yasa realitesiyle Meclis
Genel Kurulu karşı karşıya kalmıştır. 
Özellikle,
HDP Grubu olarak gelir vergisiyle ilgili olan maddelere dair ifade etmemiz
gereken en önemli ilkesel tutumlarımızdan biri şudur: Hükûmetin sıklıkla dile
getirdiği “Biz iç ve dış sermayeyi çok önemsiyoruz. Eğer sermayeyi küstürürsek
ve kaçırırsak ciddi problemler yaşarız.” sözü aslında özünde bir krize işaret
etmektedir. Bugün toplumun yaşadığı ve siyasi iktidarın ısrarla kabul etmekten
imtina ettiği bir ekonomik kriz yaşanmaktadır ve sermayeye bu kadar yaslanmış,
sermayenin olmaması durumunda kamunun kendini sirküle edebileceği
gerçekliğinden kopmuş bir ekonomik yapı maalesef ama maalesef bir kriz
ekonomisidir. 
Buradan
hareketle, sermayenin en önemli karakterinin koyduğu sermayenin çok çok üstünde
kâr elde etmeksizin hiçbir yatırım yapmayacağı gerçeğini de göz önünde
bulundurduğumuzda sermayeye hizmet eden bir yasa tasarısıyla karşı karşıyayız.
Bu yasa tasarısının amacı, ruhu, felsefesi; amacı kâr olan sermayeye hizmet
etmektedir. Emeği ucuzlatan, vergi muafiyet koşullarını sermaye lehine
yaratmaya çalışan bir yasa tasarısıdır. Gerek emeğin hak etmediği bir yerde
kalmasını derinleştiren gerekse vergi adaletsizliği konusunda AKP hükûmetleri
boyunca giderek derinleşen ve sermaye lehine tecelli eden bir vergi sistemiyle
karşı karşıyayız.
Türkiye'nin
ekonomideki en büyük sorununun gelirin adaletsiz bölüşümü olduğunu, ülkenin
kaynaklarının ülkenin 78 milyon insanını doyurabilecek ve insanca yaşam
koşullarıyla yaşamlarını sürdürebilmesine hizmet edecek kadar varlıklı olduğunu
çok iyi biliyoruz. Ülkenin gerek tarımsal gerek hayvansal gerek üretime dayalı
sanayi gerek hizmet sektörü açısından hiçbir kaynak problemi yoktur ancak
ülkenin sahip olduğu kaynakların eşit bir biçimde, adaletlice bölüşümü gibi bir
sorunu vardır.
Geçen
hafta ifade ettiğim bir hususu tekrar ifade etmek isterim: Ülkedeki servet
bölüşümünün rakamları AKP iktidarları döneminde hep sermaye lehine ve yüksek gelirliler
lehine krizi derinleştiren ve makası açan bir istikamette ilerlemiştir. 
Türkiye'deki
vergi sisteminin adaletsizliği, bugün gelir ve servet eşitsizliği göz önünde
bulundurulduğunda, artık bu gibi geçici yasalarla, vergi kanunundaki palyatif
madde değişiklikleriyle giderilme düzeyini çoktan aşmış bulunmaktadır.
Vergilerin yüzde 70’ini dolaylı vergiler oluşturmaktadır ülkemizde. Nüfusun
ağırlığını oluşturan yoksul ve emekçi sınıflar gelirin ağır yükü altında
ezilmektedir. Az gelirliler çok vergi vermekte, çok gelirliler ise çok küçük
vergilerle ticari yaşamlarını sürdürmektedirler. 
BÜLENT
YENER BEKTAŞOĞLU (Giresun) – Sayın Vekilim, orada kimse yok, o tarafa bakın
siz.
AHMET
YILDIRIM (Devamla) – Onlar yasa maddeleri oylandığında iki dakika içerisinde buraya
gelirler. Söylediğimizde maalesef iktidar partisi kızıyor. Sadece yoklamada ve
maddelerin oylanması esnasında iki dakika içerisinde iktidar koltuklarını
dolduran, sandalyelerini dolduran bir iktidar partisi gerçekliğiyle karşı
karşıya olduğumuzu üzülerek ifade etmek durumundayım. 
MUSTAFA
ILICALI (Erzurum) – Muhalefet nerede? Onlar da yok. 
AHMET
YILDIRIM (Devamla) – Yasayı siz getirdiniz, onlar getirmedi, yasa size ait. 
MUSTAFA
ILICALI (Erzurum) – Hep beraber yaptık.
AHMET
YILDIRIM (Devamla) – Buna karşılık, nüfusun yüzde 20’lik bölümünü oluşturan
varlıklı kesimin gelirin yarıdan fazlasına sahip olduğunu ve o geliri
tüketemediği için… Bakın, yoksulların elde ettiği gelir sınırlı olduğu için
gelirinin tamamını tüketiyor ve gelirinin tamamını tükettiği için de gelirinin
tamamı vergilendirilmiş oluyor ama varsıllar üst düzeyde kazanç sağladıkları
için ve gelirlerinin tamamını tüketmedikleri için önemli ölçüde vergiyle
muhatap olma sorumluluklarından muaf tutulmuş oluyorlar. Bu koşullarda
yoksuldan, emekçiden, ezilen halktan yana adil bir vergi sistemine ülkenin
ihtiyacı vardır. Tek tek maddeler bazında değil, bir bütün olarak ülkedeki
vergi sisteminin değiştirilmesine, bu değişiklik sürecinde de özellikle
vergileri tabana doğru yayan değil, tavana doğru zorlayan, yüksek gelirliden
daha yüksek oranda, az gelirlilerden ise daha düşük oranda vergiler alan veya
belli limitin altında gelire sahip olanların ise tümüyle vergi muafiyetine
sahip olduğu bir vergi reformuna ülkenin ihtiyaç duyduğunu belirtmek isteriz.
Gelir Kanunu’nun baştan sona yenilenmesi, ezilen ve emekçiden yana bir
perspektifle düzenlenmesi artık bir talep değil bir ihtiyaç olarak ülke
gündeminde, siyaset gündeminde, yasamanın ve yürütmenin gündeminde veya önünde
bulunmaktadır. 
AKP
döneminde banka ve şirketlerin kurumlar vergisi yükü yüzde 9’lar düzeyinde
tutulmuş ve vergi yükleri hafifletilmiş, tek tek kâr, faiz, rant geliri
sahiplerinin gelir vergisi olarak ödedikleri işçilerin ödediklerinin yanında
çok çok cüzi düzeylere çekilmiştir. Buna karşılık, AKP döneminde, AKP
Türkiye’sinde gelir vergisinin yüzde 60’ını ücretliler öderken, faizden gelir
elde edenler sadece vergi yükünün yüzde 10’unu omuzlamıştır. Yine,
müteahhitlerin gelir vergisi havuzuna yaptıkları katkı yüzde 4’ler
düzeyindedir. Her yönüyle vergi emekçinin omuzlarındadır. 
Bir diğer husus, Türkiye’de Muş, Bingöl,
Ağrı başta olmak üzere, Doğu ve Güneydoğu Anadolu Bölgelerindeki kentlerde
yoksulluk oranı yüzde 20 gibi artık dehşet verici bir orana ulaşmıştır. Mesele,
göstergelerle oynayarak durumun düzeldiğini ifade ederek atlatamayacağımız
kadar hazin bir durumdadır. İnsanların günlük yaşamında, alım gücünde,
huzuruna, refahına ve mutluluğuna yansıyabilen bir ekonomik tabloya ve vergi
realitesine ihtiyacımız vardır. 
Burada özellikle Dostoyevski’nin
“Karamazov Kardeşler” romanında ifade ettiği üzere “Yoksulluk, insanların
işlemediği suçların cezasını çekmektir. Yoksulluk, yoksulların işlemedikleri
suçların cezasını çekmekten başka bir şey değildir.” Ülkemizde de yoksulların
tablosunu, perspektifini, görüntüsünü çok iyi ifade etmektedir bu durum. 
Bir diğer husus… Yürürlük maddelerinden
birinde, özellikle Adalet Komisyonuna gidip tartışılmasını ısrarla istediğimiz
ve muhalefet partileri olarak Adalet Komisyonunda tartışılmadan Plan Bütçe Komisyonuna
gelmemesini istediğimiz denetimli serbestlik maddesiyle ilgili bir hususa
dikkat çekmek istiyorum. 
Bakın, denetimli serbestlik sadece iyi
hâlli hükümlülerin istifade edebileceği bir uygulama olarak beş yıldır
ülkemizde yürürlüktedir. Bizim ise ısrarla vurguladığımız, Komisyonda da ifade
ettiğimiz, muhalefet şerhimize de dercettiğimiz husus şuydu: Ülkedeki bütün
hükümlülerin denetimli serbestlik maddesinden faydalanması gerekmektedir. 
Bugün,
bütün Genel Kurulla paylaşmak istediğim bir hususu arz etmek istiyorum. Bakın,
denetimli serbestlik maddesinden istifade eden iyi hâlli hükümlüler kimlerdir,
yasa maddesinden okuyorum:
1) Mal varlığına karşı işlenen suçlar. 
Yani hırsızlık, dolandırıcılık, yağma ve
görevi kötüye kullanma suçundan hüküm giyenler denetimli serbestlikten istifade
ediyorlar.
2)
Hayata karşı suçlar. 
Kasten adam öldürmeden hüküm giymiş
olanlar denetimli serbestlikten istifade ediyorlar.
3)
Hürriyete karşı suçlar. 
Tehdit ve şantaj, gasp suçundan hüküm
giymiş olanlar denetimli serbestlikten istifade ediyorlar.
4)
Özel hayata karşı ve şerefe karşı işlenmiş suçlar. 
Bütün Genel Kurulun affına sığınarak
ifade etmek isterim ki tecavüz, taciz suçlarından hüküm giymiş olanlar,
hükümlerinin ve tutukluluk hâllerinin son bir yılını denetimli serbestlikle
geçirebiliyorlar.
Peki,
kimler istifade edemiyorlar? Siyasi tutsakların hiçbiri istifade edemiyor.
Düşünce ve ifade özgürlüğünden hüküm giymiş olanların hiçbiri istifade
edemiyor. Örneğin, Özgecan Aslan’ın katili, süresi geldiği zaman son bir yılını
denetimli serbestlikle geçirebilecektir. 
Hüküm
giymesi durumunda, gerçek tecelli etmiş bir adalet kapsamında ceza yemesi
durumunda Reza Zarrab son bir yılını denetimli serbestlikten faydalanarak
geçirebilecekti.
Peki,
kim istifade etmez? Eğer Can Dündar ve Erdem Gül hüküm giyerse, yargılandıkları
madde kapsamından -şu anda tutuklandıkları madde kapsamından söylüyorum- şu
denetimli serbestlikten istifade edemeyecekler.
Düşünün,
hırsızın, dolandırıcının, yolsuzluk yapanın, yetimin hakkını yiyenin, tecavüz
ve tacizde bulunanın faydalandığı denetimli serbestlik maddesinden düşünce ve
ifade özgürlüğü mahkûmları ve siyasi tutsaklar istifade edemiyorlar. Bu
sebeple, Adalet Komisyonuna gitmesi gerektiğini ifade ettik ama iktidar
partisinin oylarıyla ve oy çokluğuyla ihtisas komisyonunda, Plan Bütçe
Komisyonunda reddedildi bu teklifimiz, bu önerimiz. 
Sonuç
olarak, değerli milletvekilleri, belirtmem gereken en önemli hususlardan biri
şu: Evet, ülkemiz, iç ve dış politikada izlenmiş yanlışlıklardan ötürü büyük
bir ekonomik kuşatma altına alınmış ve tablo giderek derinleşmektedir. Turizm
gelirleri büyük bir tehdit altındadır, tarımsal üretim gelirleri ve ihracatı
ciddi bir tehdit altındadır. Dış politikadan kaynaklı enerji kaynakları
itibarıyla dışa bağımlı olan ülke gerçekliği önümüzdeki dönemde yükünü
emekçinin, yoksulun çekeceği enerji kaynaklarının perakende bir sunuşuyla karşı
karşıya kalacaktır. Bütün bunların nedeni, içte ve dışta barış değil, maalesef,
çatışmacı bir kültürü esas alan ve ihtiraslarına esir olmuş bir AKP iktidarı
ile saray gerçekliğinden kaynaklanmaktadır. Bugün ülkemizde son dört beş ayda
yaşanan, sebebi ne olursa olsun, çatışmalı kültürü kendi şehir merkezlerinde
bile sivil insanların da işin içerisinde öldüğü bir tablo ülkeyi ekonomik düzlüğe
doğru ilerleten bir tablo değildir. Burada ekonomik olarak kalkınmanın en temel
parametrelerinden birinin ülkede, gerek ülke içinde gerekse dışta barışçıl bir
politika izlemekten geçtiğini çok iyi biliyoruz biz. 
“Bugün,
işte, elinde silah olanlar şehre indi diye 2015’te şehirlerde sokağa çıkma
yasağı ilan ediliyor.” diyen ülkenin Cumhurbaşkanının nasıl yirmi beş yıl
önceki söylemlerinin gerisine düştüğünü kendi cümleleriyle ifade edeceğim. 1991
yılında Refah Partisi İstanbul İl Başkanıyken hazırladığı rapordan çok kısa bir
pasaj okuyacağım: “Evet, bugün doğu ya da güneydoğu sorunu olarak adlandırılan
sorun aslında bir Kürt sorunudur. Sorun, gerçekte ulusal bir sorundur yani Kürt
sorunudur ve tarihin eski devirlerinden günümüze kadar Kürtlerin yaşadığı toprakların
adı da ‘Kürdistan’dır. Kürtlerin konuştuğu dil Kürtçedir, Türkçeyle ilgisi
olmayan bir müstakil dildir. Bölgede Kürt sorunu dolayısıyla olağanüstü yasalar
uygulanmakta ve bölge geniş yetkilere sahip olan genel bir vali tarafından
idare edilmektedir. PKK saldırıları dolayısıyla bölge bir yanda devlet terörü,
öbür taraftan PKK terörü arasında sıkışıp kalmıştır.” diye ifade ediyor Sayın
Cumhurbaşkanı yirmi beş yıl önce. “Özel timin bölgedeki uygulamaları âdeta
hesap dışı, yasa dışıdır. Bölgede yaşayan insanların ne mal ne can güvenlikleri
söz konusudur. İnsanlara bölgede yaşam hapsedilmiş durumdadır. Bugün,
güneydoğuda PKK eliyle sürdürülen silahlı mücadele şehre inmiştir.” 1991
raporu. 
Sayın
Başkan, toparlamam için eğer…
BAŞKAN
– Sayın Yıldırım, bir dakika toparlamanız için ek süre veriyorum.
AHMET
YILDIRIM (Devamla) – Teşekkür ediyorum.
“Devlet,
kontrgerillasıyla, özel timiyle, harcadığı trilyonlarca lirasıyla, köy
korucusuyla sorunun üstesinden gelemeyeceğini anlamak zorundadır. Bu temelde,
devlet terörü de kınanmalıdır.” Rapordan okuyorum. Bakın, Refah Partisi
İstanbul İl Başkanı Recep Tayyip Erdoğan. “Bu temelde, devlet terörü de
kınanmalıdır.” En son cümle olarak şunu ifade edeyim: “Devletin geleneksel zora
ve silaha başvurma yöntemi artık iflas etmiştir.” Recep Tayyip Erdoğan yirmi
beş yıl öncenin çok çok gerisine düşmüş bir konsepti, o gün iflas ettiğini
iddia ettiği konsepti 2015 yılında bugün Kürt şehirlerinde sivillere karşı
uygulamaktadır. Bu yönüyle de, hiçbir şekilde başarılı olma şansının olmadığını
kendisinin teyit ettiği bir politikayı uygulama acizliğiyle Türkiye karşı
karşıyadır.
Hepinizi
saygıyla selamlıyorum ve bu temelde de söz konusu yasa tasarısına grup olarak
muhalefet edeceğimizi belirtmek isterim.
Teşekkür
ederim. (HDP sıralarından alkışlar) 
BAŞKAN
– Teşekkürler Sayın Yıldırım.
Sayın
milletvekilleri, birleşime kırk beş dakika ara veriyorum.
Kapanma Saati: 19.37
ALTINCI OTURUM
Açılma Saati: 20.28
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Altıncı Oturumunu açıyorum.
11
sıra sayılı Kanun Tasarısı’nın görüşmelerine devam edeceğiz. 
Komisyon?
Burada. 
Hükûmet?
Burada. 
VI.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Pervin Buldan’ın,
Diyarbakır Milletvekili İdris Baluken’in talebi üzerine Başbakanla görüştüğünü
ve Başbakanın, Halkların Demokratik Partisine ayrımcı bir tutum
sergilemediklerini ifade ettiğine ilişkin konuşması
BAŞKAN
- Değerli milletvekilleri, bir açıklama yapmak durumundayım fakat Sayın İdris
Baluken henüz Genel Kurula gelmediği için…
İDRİS
BALUKEN (Diyarbakır) – Geldim, geldim. 
BAŞKAN
– Sayın Baluken, ilk iki oturumda talebiniz üzere hem sayın bakanlarla hem
Sayın Meclis Başkanıyla görüşeceğimi ifade etmiştim. Daha sonraki oturumda
yaptığım görüşmeleri size aktarmıştım fakat sizin yeni bir talebiniz vardı,
Sayın Başbakanla görüşmemi istemiştiniz. Ben de biraz önce Sayın Başbakanla bir
görüşme gerçekleştirdim. Sayın Başbakana sizin ifade ettiğiniz durumları, sayın
bakanların telefonlara çıkmadıklarını, aynı zamanda, HDP’li milletvekillerinin
cezaevlerine gitmeleri konusunda uygulanan ayrımcılığı ifade ettiğinizi
söyledim ve bu ayrımcılığın nedenini öğrenmeye çalıştım. 
Sayın
Başbakanın bana ifade ettiği şey şu: HDP’ye ayrımcı bir tutum
sergilemediklerini özellikle ifade etti ve Sayın Adalet Bakanıyla da bu konuyu
görüşeceğini, en kısa zamanda bize geri dönüş yapacaklarını da söylediler. 
Bunu
bilgilerinize sunuyorum. 
İDRİS
BALUKEN (Diyarbakır) – Sayın Başkan… 
BAŞKAN
– Buyurun Sayın Baluken.
V.- AÇIKLAMALAR (Devam)
39.- Diyarbakır Milletvekili İdris Baluken’in, bazı
bakanlıklar nezdinde Halkların Demokratik Partisine yapılan ayrımcı uygulamaların
Başbakanın müdahalesiyle ortadan kalkacağını umduklarına ilişkin açıklaması
İDRİS
BALUKEN (Diyarbakır) - Teşekkür ediyorum.
Biz,
tabii, aktarılan bilgileri önemsiyoruz. Burada Meclisin tutanaklarına geçecek
şekilde Genel Kurula yapmış olduğunuz bu bilgilendirme tarihe bir not olarak
düşülüyor aynı zamanda. Biz şunu merak etmiştik: Acaba, Sayın Başbakanın
başkanlık ettiği Bakanlar Kurulunda HDP Grubuna ya da HDP'li milletvekillerine
yönelik bu ayrımcı yaklaşımları meşrulaştıran bir karar mı alınmış? Bu kararın
bir uygulamasıyla mı karşı karşıyayız? Bunu açığa çıkarmak üzere Sayın
Başbakanla görüşmenizin Parlamentonun ve milletvekillerinin itibarı açısından
önemli olduğunu ifade etmiştik. Sizin aktarımlarınızdan, Kabinede böyle bir
kararın alınmadığını, bazı bakanlıklar nezdinde yaşanan ayrımcı uygulamalarla
ilgili Sayın Başbakanın da bir çaba içerisinde olacağını anlıyoruz. Bunu
önemsiyoruz. Umarız ki, Sayın Başbakanın müdahalesiyle de bu uygulamalar
önümüzdeki günlerde ortadan kalkar.
Teşekkür
ediyorum.
BAŞKAN
– Evet Sayın Baluken, Sayın Başbakan böyle bir ayrımcılık içerisinde
olmadıklarını ifade etti. Zaten HDP'den de önümüzdeki hafta içerisinde bir
görüşme talebinde bulunduklarını da dile getirdi. Dolayısıyla bunların da kayda
geçmesi önemlidir diye düşünüyorum.
Teşekkür
ediyorum.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu (1/318) (S.
Sayısı: 11) (Devam)
BAŞKAN
- Sayın milletvekilleri, tasarının tümü üzerindeki görüşmelerde kalmıştık.
Şimdi,
söz sırası, Cumhuriyet Halk Partisi adına Sayın Zekeriya Temizel’dedir. 
Buyurunuz
Sayın Temizel, süreniz yirmi dakikadır. (CHP sıralarından alkışlar)
CHP
GRUBU ADINA ZEKERİYA TEMİZEL (İzmir) – Teşekkür ederim Sayın Başkan.
Sayın
Başkan, sayın milletvekilleri; 11 sıra sayılı Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı’nın tümü üzerinde
Cumhuriyet Halk Partisi adına söz aldım. Bu vesileyle beni büyük bir heyecanla
dinleyen bu dopdolu Genel Kurula saygılarımı sunuyorum(!) (CHP sıralarından
alkışlar) 
Sayın
Başkan, size de yeni görevinizde kolaylıklar diliyorum.
Değerli
milletvekilleri, aradan önceki, Cumhuriyet Halk Partisinin verdiği önerge
üzerine sosyal sorunlarımız ve terörle ilgili olarak tartışmalardan sonra bu
kupkuru ekonomik tartışmalar size birazcık yavan gelebilir, gelebilir ama sonuç
olarak, bunları da tartışmak zorundayız.
Meclisimiz
ilk olarak geçici bütçe tasarısıyla ilgili olarak çalışmasını yaptı, yasasını
çıkardı, hemen arkasından da bazı vergi kanunlarında değişiklik yapan kanun
tasarısını getirdi. Genellikle, geçmişte bu tür ikinci aşamada gelen
düzenlemeler bütçe tasarısının peşine eklenir, öyle çıkartılırdı; daha sonra,
muhalefet bunlarla ilgili Anayasa Mahkemesine giderdi, Anayasa Mahkemesi
vergilerle ilgili değişikliklerin bütçe yasalarıyla yapılmasının Anayasa’ya
aykırılığı nedeniyle bunları iptal ederdi ancak iptal edene kadar bütçe
kanununun uygulama süresi dolduğu için de boşu boşuna bomboş bir zaman
geçirilmiş olurdu. Bu defa bu yasaların ayrı ayrı getirilmesini Anayasa’ya
saygı açısından önemli buluyoruz ve bu nedenle de ilgilileri bu
davranışlarından ötürü kutluyoruz. Ancak bu defa da Plan ve Bütçe Komisyonunda
bu teknik yasalar ve vergi konuları görüşülürken bu maddelerin içerisine
sıkıştırılmış olan ve Plan ve Bütçe Komisyonunu doğrudan ilgilendirmeyen bazı
düzenlemeler nedeniyle de bu kutlamamızın birazcık havada kaldığını belirtmek
istiyorum.
Değerli
milletvekilleri, görüşeceğimiz yasa tasarısının bazı maddeleri; Gelir Vergisi
Kanunu’nun geçici 67’nci maddesinde değişiklik, Katma Değer Vergisi Kanunu’nun
geçici 23’üncü maddesinde değişiklik, 5275 sayılı Kanun’un geçici 4’üncü
maddesinde değişiklik, 5520 sayılı Kurumlar Vergisi Kanunu’nun geçici 2’nci
maddesi, 4632 sayılı Kanun’un geçici 1’inci maddesi ve 5510 sayılı Kanun’a bir
geçici madde eklenilmesi… Dikkat ettiniz mi, bilmiyorum, bütün maddelerin hepsi
geçici, nedense sorunlara kalıcı bir çözüm üretemiyoruz ya da geçici maddelerin
bize tanımış olduğu süreyi doğru dürüst, kalıcı, gerçek anlamıyla reform
sayılabilecek düzenlemelerle dolduramıyoruz. “Günü kurtaralım.”, “Şimdilik
şöyle bir çözümle idare edelim, sonra kalıcı bir çözüm bulmak üzere çalışırız.”
diyoruz ama geçici maddelerin süresi bitene kadar bir daha bu konulara kolay
kolay dönemiyoruz.
Önünüzdeki
tasarının en önemli maddeleri de artık geçicilik niteliğini çoktan yitirmiş, on
yıldan beri geçici olan, on yıl boyunca geçici olan, şimdi de beş yıl daha
eklenerek on beş yıl boyunca geçici olmak üzere hazırlanmış bir tasarı.
Doğal
olarak, güncel olaylara anında uyamama nedeniyle bu tür düzenlemelerin
yapılması doğaldır. Öyle olaylarla karşılaşırsınız ki bunun gelecekte nasıl bir
şey olacağını tahmin edemezsiniz ya da o anda bulunabilecek çözümün gelecekte
nasıl sonuçlar vereceğini tahmin edemezsiniz, “Bunu geçici olarak şöyle bir
düzenleyelim.” diyebilirsiniz, bunda pek fazla bir sorun yok.
Değerli
milletvekilleri, ancak sizlerin bu kararı verirken yaptığınız düzenlemenin neye
mal olacağını da bilmeniz gerekiyor. Bu düzenlemenin topluma neye mal
olacağını, alternatif olarak maliyetini, bu maliyete değip değmediğini mutlaka
bu Mecliste tartışmamız gerekiyor, aksi takdirde sadece ve sadece günü
kurtarmak üzere yaptığımız düzenlemelerden, belirli kişi ve gruplara hiçbir
sonucu olmamasına karşın sürekli kaynak transferiyle karşı karşıya kalabiliriz.
Bu Mecliste böyle kararların alınması, bu sorumlulukların altına imza
atılabilmesi için mutlaka bu maliyeti görmek zorundasınız, bu maliyetten bizler
kaçınamayız. 
Nitekim,
on yıldır yürürlükte olan bu geçici maddelerden Gelir Vergisi Kanunu’nun geçici
67’nci maddesi nedeniyle ne kadar vergiyi almaktan vazgeçtiğimizi bilmiyoruz.
Şunları yanlış anlamayın: Yani elbette ki belki bu düzenlemeler yapılmamış olsa
o verdiğim rakamların büyük bir kısmı gerçekleşmemiş olabilirdi, ayrı bir olay.
Burada verilen rakamların hiçbir tanesi birebir doğru olarak kabul edilecek rakamlar
olmayabilir, bu da doğru olabilir. Ama burada bir potansiyel olduğunu ve bu
potansiyelin kararını verirken bu verilerin kullanılması gerektiği gerçeğini
asla göz ardı etmemeliyiz. 
Değerli
milletvekilleri, 5018 sayılı Yasa’nın yani Kamu Mali Yönetimi ve Kontrol
Kanunu’nun 18’inci maddesi Hükûmete Meclise bu konuda bilgi verme zorunluluğunu
getiriyor. Yani burada geçici 67’nci maddenin süresini beş yıl uzattığınız
takdirde tahmini olarak ne kadar vergiyi almaktan vazgeçeceğinizi Hükûmetin
burada sizlere söylemesi gerekiyor. Sizin de buna göre karar vermeniz
gerekiyor. Bu olmadı, belki hükûmet kurma ve genel seçimler nedeniyle devletin
tam anlamıyla çalışamamasından oldu ama bundan sonraki süreçlerde bunun
olacağını varsayalım. Bunu varsaydık ama biz yine de ulaşabildiğimiz verilerle
bunun maliyetini çıkarmaya çalıştık. 
Değerli
milletvekilleri, ulaştığımız verilere göre, istisna kapsamında tek bir kuruş
vergi almadığımız yabancılara yapılan faiz ödemelerinin on bir yıl içerisinde
111 milyar dolar olduğunu gördük, 111 milyar dolar. Ayrıca, dış borç faiz
ödemelerinden de 46 milyar doları yabancılara ödemişiz. Toplam olarak devlet iç
borçlanma senetlerinden bu sene içerisinde yabancılara yapılan ödeme 158 milyar
dolar, 158 milyar dolar. Böyle bir kaynakla neler yapılabileceğini tahayyül
edin, neler olabilir onlara bakın.
Eğer
bu borçlar nedeniyle 158 milyar dolar doğru dürüst yatırım projelerine gitmiş
olsaydı, döviz kazandırıcı işlemler sağlamış olsaydı, belki de içimizden “Doğru
bir karardır, helal olsun.” diyebilirdik. Bunu bilmiyoruz, bunu kesin olarak
bilmiyoruz ama bu paralar yani 158 milyar dolar faiz ödediğimiz bu kaynaklar
konut inşaatlarına gitmişse, iç tüketimde kullanılan ürünlerin ithalatında
kullanılmışsa, dolayısıyla Çin’den gelen, başka yerlerden gelen ve bütün
alışveriş merkezlerimizi dolduran ürünler için harcanmışsa işte bu kabul
edilecek bir olay olamıyor. O nedenle, buradaki kararlarda bu bilgilerin önemi
kendiliğinden ortaya çıkıyor. 
Değerli
arkadaşlar, bunların nereye kullanıldığını bilmediğiniz takdirde,
zenginleşiyoruz diye, akıllı telefonlarımız oluyor diye sevinirken bir de
bakıyoruz ki ülkenin geleceğini ve ekonomik bağımsızlığını ipotek altına
almışız. Şimdi, buraya kadar, 158 milyar dolar, tamamen yabancılara ödenen,
dolayısıyla da 67’nci maddeye göre, geçici 67’ye göre stopajı sıfır olan,
beyanname verme yükümlülüğü olmayan gelirlerdi bunlar. 
Şimdi
de iç piyasada neler olmuş onlara bakalım. Bunun için de son 2003 yılından 2015
yılına kadar olan on üç yıllık süreyi aldık. Bu arada 544 milyar Türk lirası
-diğeri dolardı, bu Türk lirası- faiz ödemesi yapıldığını gördük. Bu, birincil
piyasadan yani doğrudan doğruya hazine borçlanmalarından çıktı. İkincil
piyasada devlet iç borçlanma senetleriyle ilgili olarak yapılan işlemlerin
ayrıntısını bilemiyoruz, hangi aşamada ne kadar gelir elde edildi, bunu pek
fazla elde edemiyoruz. O nedenle, bu konuda bir gelir rakamı veremiyorsunuz ama
bu konuda da işlem hacmi verebiliyoruz. Dolayısıyla, devlet iç borçlanma
senetleriyle ilgili olarak ikincil piyasada borsa dışı ve borsa içi işlemlerde
on iki yıl içerisinde yapılan işlem 8,6 trilyon lira, 8 trilyon lira. Yani,
kısacası, şu anda kararını vereceğiniz olay yılda ortalama 1 trilyon liralık
bir işlem hacmini kapsıyor. 
Şimdi,
değerli milletvekilleri “Buradan ne kadar gelir elde ediliyordu, buradan ne
kadar vergi alınabilir?” konusu bu belirlemeler sırasında elbette ki çok
belirsiz. Bu tahminlerin doğru, buradan çıkan verginin doğru olduğu konusunda
bir ısrarımız yok, onu özel olarak belirtiyorum. Rakamları bir olasılık olarak
veriyoruz ama ortalama 1 trilyon lira olan bu iş hacminden 20 milyar liraya
kadar yıllık vergi alınabileceğini tahmin ediyoruz. Şimdi, bizler bundan
vazgeçiyoruz. O zaman çok net bir şekilde bunun karşılığında neler sağlayacağımızı
bilmemiz gerekiyor. Bundan vazgeçiyoruz, olabilir, tercihtir -zaten vergi bir
tercihtir- bu tercihi yapıyoruz ama bunun karşılığında ne yapıyoruz? 
Değerli
milletvekilleri, şu hususu asla göz ardı etmememiz gerekiyor: Türkiye son on
iki yılda 588 milyar dolarlık dış ticaret açığı verdi, 444 milyar dolar da cari
açık biriktirdi yani yılda ortalama 40 milyar dolara geliyor. Bu yıl içerisinde
kamu 5 milyar dolar, bankalar 109 milyar dolar, şirketler 57 milyar dolar olmak
üzere toplam 171 milyar dolar borç ödemesi yapacaklar, bir yıl içerisinde
olacak bu. 35-40 milyar dolar civarında da cari açığımız var, eder size 210
milyar dolar. 
Değerli
arkadaşlar, 210 milyar dolar borç ödeme yükümlülüğü olan veya döviz bulma
yükümlülüğü olan bir ülke eğer yabancı paraya bu kadar muhtaçsa, döviz
kazandırıcı işlemleri bu kadar sınırlı ise bu takdirde oturup da yabancı
sermayeyle ilgili düzenlemeleri yapma konusunda eli kolu serbest bir ülke
değildir, istediğiniz gibi davranamazsınız isteseniz de. Böyle olunca bu
durumda size borç verecek olanlar karşınıza gelirler, isteklerini sıralamaya
başlarlar. Ne olur yabancı sermayenin istekleri? Önce, vergisel avantajların
sürüp sürmeyeceğini öğrenmek isterler. “Biz yine eskiden olduğu gibi sıfır
stopajla buradan gelir elde edebilecek miyiz, etmeyecek miyiz?” derler. Yapısal
reformlar dizisinin gerçekleşme olasılığını araştırırlar. Dünyadaki gelişmelere
göre Merkez Bankasının nasıl tavır alacağını izlerler. Hükûmetin seçim vaatleri
için kaynağı nasıl ve nereden sağlayacağını bilmek isterler. Biz doğal olarak
deriz ki: “Bize kimse hesap soramaz.” Ama, değerli arkadaşlar, unutmayın,
alacaklı olan haklı oluyor. Ayrıca “Bankaların ve özellikle de şirketlerin
borcu çok yüksek. Devleti bunlar niye ilgilendirsin?” derseniz, denilebilir
yani, ama, asla unutmamak gerekiyor ki devlet bir bütündür, devletin herhangi
bir alanındaki çökme devletin sorunudur. Bunlara bakmak mümkün değildir. Kaldı
ki şirketlerin bu kadar borçlanması yine bir devlet kararıyla olmuştur. Daha
önceki dönemlerde, hatırlayın, özel şirketler döviz kazandırıcı işlemleri
yoksa, yurt dışı müteahhitlik hizmetleri yoksa, turizm gelirleri yoksa dolar
olarak borçlanamazlardı, dövizle borçlanmaları yasaktı. Haziran 2009
Kararnamesi’yle döviz kazandırıcı işlemleri olmayan şirketlerin de dövizle
borçlanmasının önü açıldı ve inanılmaz şekilde, özel şirketlerin 175 milyar
dolarlık dış borcu bu şekilde ortaya çıktı. 
Şimdi, bütün bunların üzerinde çok fazla
durmak istemiyoruz. Zaten tartışmaya girdiğimiz zaman da bu işin altından
kalkmak o kadar kolay değil böyle bir toplantıda. Merkez Bankasındaki dolar
rezervimize de güvenemeyiz. 120 milyar dolar dolayındaki -116, değişiyor tabii
ki belki bugün 121’dir- döviz rezervimiz, değerli arkadaşlar, bizim değil.
Bunun neredeyse yüzde 50’si, 60 küsur milyar doları bankaların munzam
karşılıkları. Yani, bize emanet edilmiş, Merkez Bankasında bizim onları
sakladığımız ve faiz ödediğimiz şeyler, paralar. Net rezervimizin 30-35 milyar
dolar olduğunu da bilelim. İşte biz bu koşullar altında dışarıdan sermaye
gelmesinin şimdiye kadar teşviki olarak düşündüğümüz bu hükümlerini yeniden
uzatmak istiyoruz, uzatalım ama derhâl bir şey yapalım. Biz yabancı sermayeyi
ürkütecek davranışlardan kaçınıyoruz -güzel- bize faiz artışı olarak dönecek
olan kararlardan da kaçınıyoruz -çünkü istediğiniz gibi alabilirsiniz, size
nasıl olsa o geri döner faiz artışı olarak- ama bu arada demeliyiz ki değerli
arkadaşlar, biz bunu geçici olarak, belirli bir süre için yapıyoruz ama biz
yapısal reformlara girişiyoruz. Peki, yapısal reformlarınız ne olacak? Değerli
arkadaşlar, yapısal reformunuzun ilk adımı kesin olarak döviz üreten, döviz
kazandırıcı işlemler olan sınaiyi geliştirmek olacak. Sadece iki rakam vererek
şunu söylemek istiyorum: 2014 sonu itibarıyla 240 milyar dolarlık imalat
sanayisi ihracatımız olmuş ama 190 milyar dolar da ithalatımız olmuş yani bizim
imalat sanayimiz 100 dolarlık üretim yapabilmek için 80 dolarlık ithalat yapmak
zorunda kalmış. Bazı sektörlerde bu olay yüzde 80’i geçmiş, kimya sanayisinde
inanılır gibi değil ama yüzde 126. Alıyorsunuz, kullanıyorsunuz, ürettiğiniz o
kadar ama maliyetleriniz nedeniyle fazla. Dolayısıyla da değerli arkadaşlar,
bizim orta ve ileri teknoloji düzeyi olan sektörlerimizin, üretim yapamayacak
durumda olan sektörlerimizin büyük bir hızla derlenip toparlanması lazım.
Yapacağımız reform budur, yapmak zorundayız, başka çaresi yok. 
Bankalar
sektöre kredi vermek için dışarıdan borç alıyorlar çünkü tasarruf hacmimiz
yüzde 2’lere düşmüş. O zaman, kesinlikle bu tasarruf hacminin -zorunlu
tasarruflar dâhil- yükseltilmesine ilişkin düzenlemeleri yapmamız lazım.
Ekonomimizi dolarizasyondan kurtarıp Türk lirası üzerinden para politikası
yürütecek bir hâle getirmemiz lazım. Bunu hep beraber yapmalıyız; bakın, o
yanlış yaptı, şu şunu yaptı, bu bunu yaptı falan filan diye tartışmaya gerek
yok. Bizim bunu çözmemiz lazım, aksi takdirde olmaz. FED’in dünyada bu kadar
hâkim olduğu bir zamanda bağımsız para politikası izlemek kolay bir olay
değildir, beladır, başınıza olmadık işler açılır. Ama bunu gerçekleştirmek
zorundasınız. Yapacağınız her yatırım için dışarıdan kredi aldırıp onu
kullanmaya kalkarsanız bunun altından kalkmak mümkün değil.
Değerli
milletvekilleri, eğer Merkez Bankamızı dolarizasyona mahkûm edip sadece dolar
kurlarıyla ilgili olarak karar almak durumunda bırakır isek yatırım, büyüme ve
işsizlik öncelikleri arasında Merkez Bankasını kesinlikle darmaduman ederiz. Bu
konulardaki tartışmalar buradaki yirmi dakikalık bir süre içerisinde yapılamaz
ama bu Meclis Türkiye'nin, özellikle de döviz kazandırıcı işlemlere dayalı
sınaisini yaratmak için bir sanayi planı yaratabilirse yapabileceklerinin
fazlasını bile yapmış olur.
Ben
bu duygular içerisinde, bundan sonra getirilecek olan bu tür geçici düzenlemelerin
hem neye mal olduğunu hem alternatif kullanım imkânlarını hem de hangi süre
içerisinde hangi yapısal reformlar yapılmak suretiyle bu geçici düzenlemelerden
kurtulabileceğimizi belirtecek bir konuma geleceğini umuyor, bu duygularla
hepinize saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Temizel.
Gruplar
adına son konuşmacı Adalet ve Kalkınma Partisi Grubu adına İzmir Milletvekili
Sayın İbrahim Mustafa Turhan.
Buyurunuz
Sayın Turhan.
Süreniz
yirmi dakikadır. (AK PARTİ sıralarından alkışlar)
AK
PARTİ GRUBU ADINA İBRAHİM MUSTAFA TURHAN (İzmir) – Sayın Başkan, değerli
milletvekilleri; gündemimizde olan, görüşülmekte olan 11 sıra sayılı ve (1/318)
numaralı Gelir Vergisi Kanunu ile Bazı Kanunlarda Değişiklik Yapılmasına Dair
Kanun Tasarısı’yla ilgili Adalet ve Kalkınma Partisi Grubu adına söz almış
bulunuyorum. Sözlerime başlamadan önce yüce heyetinizi en içten duygularımla
saygıyla selamlıyorum.
Değerli
milletvekilleri, tartışmakta olduğumuz konu -daha evvel konuşan hatiplerin de
değerli konuşmacıların da ifade ettiği gibi- aslında bir süredir yürürlükte
olan ve sermaye kazançlarıyla ilgili belli düzenlemeler yapan bir yasanın o
zamanki hazırlanmasında yürürlük süresi 31 Aralık 2015 tarihinde sona ereceği
için uzatılması ve yine bir de bununla yakından alakalı olarak 31 Aralık
tarihinde geçerlilik süresi dolacak bazı başka kanunlarda da bu temdidin
yapılmasıyla ilgilidir. Kuşkusuz, konuşulan konuların, başta sermaye
kazançlarının vergilendirilmesi olmak üzere, çok daha kapsamlı bir şekilde ele
alınıp değerlendirilmesinde yarar var. Nitekim, zaten Hükûmetimiz de bu durumun
farkında ve Sayın Başbakanımızın kamuoyuyla paylaştığı 25 maddelik öncelikli
dönüşüm programları içerisinde yer alan ve bir takvime de bağlanmış olan yapısal
reformlar arasında birisi de bu Gelir Vergisi Kanunu. Tabii, bu Gelir Vergisi
Kanunu görüşülürken bu konuları tekrar tafsilatıyla görüşmek imkânı bulacağız.
Tabii,
malumları olduğu veçhile 1 Kasımda seçimler yapıldıktan sonra Hükûmetin
kurulması, komisyonların teşekkül ve Meclisin çalışmaya başlaması için geçen
süre zarfında bunu bir aciliyet olarak getirmek durumu hasıl oldu. Zira,
bakınız, bahsettiğimiz şey -özellikle bu sermaye kazançlarının
vergilendirilmesinden bahsediyorum- Türkiye’deki bütün bankacılık sistemini,
bütün tasarruf sahiplerini, bireysel emeklilik sistemini ve Türkiye'de sermaye
piyasalarına yatırım yapmış bütün bireysel ve kurumsal yatırımcıları
ilgilendiren bir husus. Bankalar, denetim şirketleri bilişim sistemlerini bu
varsayım üzerine kurmuşlar. Yani bir başka deyişle muhal farz biz şu anda bu
temdidi yapmasak önümüzde kalan çok az bir süre içerisinde bütün bankacılık
sisteminin, denetim şirketlerinin ve daha birçok belki yatırım kuruluşunun
bilişim sistemlerini değiştirmesi gibi akılların almayacağı, kabul etmeyeceği
bir durumla karşı karşıya kalmış oluruz. Yani dolayısıyla, şu anda en doğru
karar bu sürenin uzatılması olacaktır. Bu, işin pratik yönü.
Tabii,
bu konuda reform yapılmaz değil, mutlaka yeri geldiğinde bu tartışılacaktır
ancak tabii ki bu reformu yaparken bu reformun zamanlamasına dikkat etmek
gerekir. Çünkü eminim hepimiz hatırlayacağız, Türkiye'nin tarihinde, geçmişte
bu sermaye kazançlarının vergilendirilmesiyle ilgili yanlış zamanlarda atılan
yanlış adımların ciddi sıkıntılara yol açtığını ve bir süre sonra maalesef o
adımlardan rücu edilmek gereğinin hasıl olduğunu da akılda tutmak gerekir diye
düşünüyorum.
Değerli
milletvekilleri, tabii, burada sermaye kazançlarının vergilendirilmesiyle
ilgili konuşurken ben muhalefetin değerli temsilcilerinin sözlerini dikkatle
dinledim fakat o sözleri dinlediğim zaman bende oluşan intiba, sanki Türkiye'de
sermaye kazançları, sanki Türkiye'de faiz gelirleri, sanki Türkiye'de repo
gelirleri, sanki Türkiye'de mevduat gelirleri vergilendirilmiyormuş gibi oldu.
Bilmiyorum, belki ben yanlış bir intiba edinmiş olabilirim ama sözlerin
geneline hâkim olan böyle bir hava vardı. Oysa, burada bir kere daha altını
belki de çizmeliyiz ki Türkiye'de vergilendirilmeyen sermaye kazancı hemen
hemen yok gibidir. Yani, tabii ki bunun seviyesi tartışılabilir, daha fazla
vergilendirilmeli diye fikir savunulabilir ama şunu bir kere daha tekraren
vurgulamakta yarar var: Bir kere tam mükellef kurumların tamamı bu gelirlerini
beyan edip kurumlar vergisi matrahlarına dâhil ediyorlar ve vergi ödüyorlar.
Yine, tam mükellef gerçek kişilerde, sadece Borsa İstanbul’da alım satım
kazancı farkından -o da tek hisse senetleri için, yoksa menkul kıymet yatırım
fonları için değil- tek hisse senetlerinin alım satım fiyat farkından doğan
kazanç vergiden istisna ediliyor ki bu zaten dünyada da son derece yaygın bir
uygulamadır. Çünkü takdir edersiniz ki zaten bu hisse senedi fiyatlarının
yükselip alçalmasıyla oluşabilecek alım satım kazançlarının yani sürekli olarak
vergi konusu yapılması sermaye piyasalarının gelişimi açısından da son derece
menfi bir netice doğurur.
Peki,
biz, sermaye kazançlarından, bir görüşe göre -yani bunun düşük olup olmadığı
tabii ki tartışılır ama muhal farz kabul edelim ki bu oran düşüktür- düşük oranda
vergi almakla acaba gerçekten sermayeye mi hizmet ediyoruz? Acaba gerçekten bir
şeyden mi vazgeçiyoruz? Değerli arkadaşlar, bildiğiniz gibi, Türkiye’nin hedefi
kişi başına millî gelirini 25 bin dolar seviyesine çıkarmaktır. Aynı zamanda,
kişi başına geliri 25 bin dolar seviyesine çıkarmak hani sadece “zengin olalım,
zenginleşelim” diye istediğimiz bir şey de değil çünkü, ancak böyle bir millî
gelir düzeyine ulaşmak için, gayret ettiğimiz takdirde, her yıl iş gücü
piyasamıza katılan 1 milyonun üzerinde gencimize iş imkânı sağlamak, toplumsal
hareketliliğin yüksek olduğu Türkiye’de kırsal kesimden kentlere, kentlerde de
daha çevreden merkeze doğru, daha nitelikli iş arayışı içindeki
vatandaşlarımızın bu ihtiyaçlarını karşılamak mümkün olacaktır. İşte, bunun
için muhakkak ki yatırımların yapılması gerekiyor. Peki, bu yatırımı ne şekilde
finanse edeceğiz? Ha, burada karşımıza şöyle bir tablo çıkıyor: Yurt içi
tasarruflarımız -bu yatırımları- sürdürülebilir potansiyel büyüme hızında ve
ihtiyaç duyduğumuz istihdam imkânlarını sağlama noktasında Türkiye’nin
beklentisini karşılamak için şu anda içinde bulunduğumuz dönem itibarıyla henüz
yeterli değil. Peki, o zaman? O zaman tasarrufu teşvik etmemiz lazım. 
Şimdi,
yine değerli heyetinizin malumlarıdır ki devletin bir şeyi teşvik etmek, bir
şeyin çoğalmasını, artmasını sağlamak istediği zaman yapacağı şey, bundan diğer
faaliyetlere nispetle daha düşük vergi almaktır. Dolayısıyla, Türkiye'de
sermaye kazançlarının vergilendirilmesinde tercih edilen rejimin temelinde yatan,
aslında deminden beri burada tartışılan yurt içi tasarrufları da teşvik etmek
amacını taşımaktadır. Tabii, bunun yanı sıra yurt içi tasarruflarımız
istediğimiz düzeye gelinceye kadar Türkiye'nin küresel yatırımlar açısından bir
cazibe merkezi olmak istemesinden daha doğal da bir şey yoktur. 
Bu
vergilendirmenin yöntemi tartışma konusu yapılabilir. Denilebilir ki: Stopajla
vergilendirme yerine beyanname usulüyle vergilendirilse daha doğru değil mi?
Değerli arkadaşlar, yine hepinizin malumlarıdır ki ülkemizde ücret gelirlerinin
de önemli bir kısmı aslında stopaj usulüyle kaynaktan kesilerek
vergilendirilmektedir. Zira, bu, belli avantajlar sağlayan, belli kolaylıklar
sağlayan bir yöntemdir. Üstelik de bakın, şöyle bir an için düşünelim, kolay
bir örnek olsun diye hazine bonolarından, devlet tahvillerinden bahsedelim.
Şimdi, devlet tahvilinin vergilendirmesinde desek ki biz: Biz bunu daha yüksek
oranla vergilendireceğiz ve stopaj yerine beyanname usulüyle vergilendireceğiz.
Şimdi, peki, bildiğimiz gibi, kamu maliyemizin sıhhatli bir şekilde işlemesi
veya kamu maliyesini de bir tarafa bırakın, devletlerin, sermaye piyasalarında
etkin bir fiyatlama mekanizmasının oluşabilmesi için belli miktarda borçlanmaya
ihtiyaçları vardır. Peki, siz borçlanacaksanız sizin için rasyonel olan şey,
borçlanma maliyetinizi olabildiğince aşağıya çekmek değil midir? Siz kendi
yapacağınız borçlanmadan hem de bu borçlanma araçları genellikle iskonto
usulüyle satılıp yani bir başka deyişle, ödeyeceğiniz faiz peşin olarak
ödenirken bundan ben yüksek oranlı vergi alacağım demeniz hâlinde, kuşkusuz,
size borç veren, bu maliyetin çok önemli bir kısmını o fiyatın içerisine
yedirecek ve aslında daha ileride tahsil edeceğiniz vergiyi, faizin bir kısmı
olarak peşin olarak ödemeniz gibi bir durumla karşı karşıya kalacaksınız. Hele
de bunu beyanname usulüyle yaparsanız peşin ödediğiniz faizin içindeki vergiyi
bir sonraki tahsilat döneminde verilen beyannameyle almak gibi, yani aradaki
zaman farkından dolayı da kayba uğramak gibi bir yanlışlığın ve yanılgının
içine düşmüş olabilirsiniz. 
Yine
konuşmalar sırasında ifade edildiği için vurgulamakta yarar gördüğüm bir husus
var, o da, ben, tabii ki Türkiye’de sermaye piyasalarının gelişmesini sermayeye
hizmet etmek olarak düşünmüyorum. Çünkü, değerli arkadaşlar, sermaye
piyasaları, aslında servetin tabana yayılmasını sağlayan çok önemli ve
toplumsal işlevler gören de mekanizmalardır. Çünkü, takdir edersiniz ki
vatandaşlarımızın hepsinin sahip oldukları küçük birikimlerle bir iş kurmak,
girişimci olmak, ticaretle uğraşmak gibi mükellefiyetleri söz konusu olamaz.
Şayet siz, dünyada ve Türkiye’de başarılı işler yapan bir şirketin hisselerini
-hele de organize piyasada işlem görüyorsa bu şirketin hisseleri- satın almak
suretiyle aslında yaptığınız o küçük tasarrufla hem ülke ekonomisine katkıda
bulunmuş olursunuz hem de aynı zamanda kendi başınıza elde etmeniz mümkün
olmayacak derecede yüksek bir gelirden istifade etme imkânı bulursunuz. 
Dünyada,
değerli arkadaşlar, hem kurumsal yönetişimin gelişmesi için hem servetin daha
dengeli dağılması için sermaye piyasalarından daha etkili, daha doğru -hele de
bunlar organize piyasalar olursa, şeffaf borsalar olursa- mekânlar, daha doğru
alanlar yoktur. 
Dolayısıyla
ben, yüce Meclisimizin bundan sonra da yapacağı düzenlemelerde mutlak surette
sermaye piyasalarının gelişmesini öncelikli bir amaç olarak göz önünde
tutmasının, sadece ekonomik değil, toplumsal ve siyasi bir hedef olarak da
önemli olduğunu düşünüyorum. 
Değerli
arkadaşlar, yine, muhalefetin değerli sözcüleri yaptıkları değerlendirmelerde
beyanname vermeme konusundan bahsettiler. Burada, müsaade ederlerse, bir küçük
tashihte bulunayım çünkü Türkiye’de stopaj sıfır bile olsa, stopaj usulü tatbik
edildiği için vergi sorumlusunun yani bu işleme aracılık eden finansal
kuruluşların müşterileriyle ilgili hem bilgi hem de beyanname verme
mükellefiyetleri vardır. Dolayısıyla, o anlamda da sistemimizde herhangi bir
zaaf ve eksiklik bulunduğunu ben açıkçası düşünmüyorum.
Yine,
tartışmalar sırasında ne kadarlık bir vergiden vazgeçildiği hususu sık sık dile
geldi. Bu, değerli milletvekilleri, Plan ve Bütçe Komisyonunda da gündeme
gelmişti. Şimdi, burada, tabii, ikiye ayırmak gerekiyor konuyu: Birincisi, bu
sermaye piyasası varlıklarının, özellikle de tahvillerin ve bonoların ilk ihraç
edilmesinde ilk satın alanların elde ettikleri faiz geliri ya da bunu vade
sonuna kadar portföylerinde tutanların elde ettikleri faiz gelirlerinin zaten
vergilendirildiğini söylemiştik. Yani burada herhangi bir vergilendirilmeme
durumu söz konusu değil. Alım satım farklarından doğan kazançların
vergilendirilmesi ise, şimdi, hesaplanması son derece müşkül olan bir şey.
Çünkü, bakın, işlem hacminin tek başına bir anlamı ve değeri yok değerli
milletvekilleri. Siz, söz gelimi, 100 liraya aldığınız bir sermaye piyasası
varlığından, diyelim ki tahvilden, 110 liraya satarsanız ancak yani faizler
düşerse piyasada bir kazanç elde edersiniz ve o 10 liralık kazanç vergiye konu
olabilir. Dolayısıyla, faizlerin, sermaye piyasası varlıklarının fiyatlarının böylesine
değiştiği bir ortamda bununla ilgili tam ve kesin hesaplama yapmak kuşkusuz
kolay değil. Ama, ben, yine de, buradan birkaç kere ifade edildiği için bunu
söylemiş olayım: Benim hesaplarıma göre bu yöntemle bizim vazgeçtiğimiz
verginin miktarı sıfırdır. Yani hiçbir vergi kaybı olduğunu düşünmüyorum ben.
Zira, biz bu işlemlere diğer yükselen piyasa ekonomilerinde olduğu gibi vergi
muafiyeti sağlamasak değerli milletvekilleri, bu kadar akışkan olan ve küresel
piyasaların bu kadar bütünleşik bir şekilde işlediği dünyada inanınız ki bu
fonlar başka ülkelere gider, başka piyasalara gider, başka araçlara gider ve
herhangi bir işlem olmadığı için zaten vergi tahsilatı da söz konusu olamaz. 
Tıpkı,
değerli milletvekilleri, geçmişte çok tartışılan bir husus vardı hatırlarsanız,
bu Hükûmetimize yönelik eleştirilerden birisi elmastan vergi alınmaması
konusuydu. Bu konu benim de Borsa İstanbul yönetiminde yer aldığım dönemde
üzerinde yoğun çalıştığım bir konuydu. Bizde, ne yazık ki geçmiş dönemde ham
elmastan özel tüketim vergisi almak gibi bir garabet vardı. Biz bu uygulamayı
yürürlükte tuttuğumuz için bizim gibi elmas madenleri olmayan Hindistan her yıl
1 milyar dolarlık ham elması ithal ediyor, 300 bin kişiyi istihdam ettiği elmas
kesim sektöründe bunu işleyip pırlanta hâline getiriyor ve 17 milyar dolara
dünyaya satarken biz bu piyasadan hiç pay alamıyorduk ve yaptığımız düzenlemede
-son derece doğru bir kararla, geçtiğimiz yasama döneminde- ham elmastan özel
tüketim vergisi almaktan vazgeçip yerine olması gerektiği gibi katma değer
vergisi alma uygulamasını geçirdik çünkü malumları olduğu üzere, katma değer
vergisi, üretimde sonraki aşamalara devredilebilen sadece eklediğiniz, olması
gerektiği gibi, katma değerin vergilendirildiği bir sistemdir. Ama ne yazık ki bu
konudaki kafa karışıklığının, yanlış anlamanın ve bunu yanlış yansıtmanın devam
ettiğini görüyoruz.
Burada
şunu da ifade edeyim: Sayın Maliye Bakanımız o dönemde müsteşardı; sağ olsun,
eksik olmasın çok desteklerini gördük bu konuda, kendisiyle yaptığımız
konuşmada da şunu söyledim, dedim ki: Lütfen, bu kararı alırken bakalım ne
kadarlık bir vergiden vazgeçiyormuşuz? Sıfır. Neden? Çünkü siz ham elmas
ithalatına özel tüketim vergisi uygulamak gibi aklın kabul etmeyeceği bir şeyi
yaparsanız hiç işlem olmaz, hiç işlem olmadığı zaman vergi tahsilatı da olmaz.
Oysa şu anda katma değer vergisi tahsilatı var. Aynı zamanda burada bir piyasa
oluşması suretiyle bir gelir de elde ediliyor, tıpkı sermaye piyasasında olduğu
gibi. 
Dolayısıyla,
burada, biz, bu sistemi uygulamakla, değerli milletvekilleri, herhangi bir
vergiden vazgeçmediğimiz gibi -benim naçizane kanaatim odur ki- bir vergi
geliri de doğuruyoruz çünkü bu rejim sayesinde Türkiye’ye bu sermaye geliyor,
bu sermaye yatırıma dönüşüyor ya da tüketime dönüşüyor ve ondan elde edilen
kazancı da biz vergilendiriyoruz. 
Değerli
milletvekilleri, önümüzdeki dönem bu konu tartışılacağı için bu hususu da
dikkatlerinize arz edip sözlerime son vermek istiyorum. Bildiğiniz gibi, yine,
Hükûmetimizin 25 öncelikli dönüşüm programından birisi olarak İstanbul
Uluslararası Finans Merkezi Projemiz var. Bu, gerçekten, sadece İstanbul’un,
sadece Türkiye’nin değil, içinde bulunduğumuz yakın coğrafyanın tamamının
kaderini etkileyecek bir şey çünkü yaşayarak görüyoruz ki umudunu kaybetmiş bir
insandan daha tehlikeli hiçbir şey yoktur. İnsanların umut sahibi olabilmesi
için, bölgemizin bu kadar acil ihtiyaç duyduğu huzura, refaha, barışa ve
istikrara kavuşabilmesi için İstanbul Uluslararası Finans Merkezi Projesi
hayati bir önem taşımaktadır. Bu projenin önemli unsurlarından bir tanesi de
küresel piyasalarda faaliyet gösteren dünyaca tanınmış fonların sadece
Türkiye’ye yatırım yapmaları değil ama yönetim merkezlerini de Türkiye’ye
taşımalarını bizim sağlamamızdır. Bu anlamda da yine, uygulamakta olduğumuz
vergi rejiminin son derece önemli olduğunu düşünüyorum çünkü hepinizin
malumları olduğu üzere, iktisadi faaliyette bulunacak işletmeler kendileri
açısından avantajlı olacak yerlerde bu faaliyeti yürütmeyi tercih ederler. Bu
kararımızın doğruluğu Dünya Bankasının özel sektör reel yatırımlarını finanse
eden IFC gibi ya da dünyanın hem yaptığı yatırımlarla adından söz ettiren hem
de yaptığı yatırımlar diğer başka yatırımcılar açısından da bir gösterge teşkil
eden Avrupa İmar ve Kalkınma Bankası EBRD gibi kuruluşların merkezleri
dışındaki ilk ofislerini İstanbul’da açmalarının, bence, dikkate alınması
gerekir. Yaptığımız işin, gittiğimiz istikametin ne kadar doğru olduğunu bence
bu açık bir şekilde ortaya koyuyor. 
Dolayısıyla,
değerli milletvekilleri, hiç endişe etmeye gerek yok, Türkiye, özellikle Sayın
Başbakanımızın ilan ettiği yapısal reformları hayata geçirmek suretiyle
önümüzdeki dönemde emin adımlarla 21’inci yüzyılın çağdaş uygarlık düzeyindeki
önde gelen ekonomilerinden biri olma ve…
(Mikrofon
otomatik cihaz tarafından kapatıldı)
İBRAHİM
MUSTAFA TURHAN (Devamla) – 2023, 2053, 2071 hedeflerini gerçekleştirme yolunda
sağlıklı bir şekilde ilerleyecektir.
Bu
duygu ve düşüncelerle söz konusu yasa tasarısını destekleyeceğinize olan
inancımı bir kere daha ifade ediyor, Genel Kurulunuzu en içten dileklerimle,
saygılarımla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Turhan.
Söz
sırası Hükûmet adına Maliye Bakanı Sayın Naci Ağbal’a aittir.
Buyurun
Sayın Bakan. (AK PARTİ sıralarından alkışlar) 
Sizin
de süreniz yirmi dakikadır.
MALİYE
BAKANI NACİ AĞBAL (Bayburt) – Sayın Başkan, değerli milletvekilleri; Gelir
Vergisi Kanunu ile Bazı Kanunlarda Değişiklik Yapılmasına Dair Kanun Tasarısı
hakkında Hükûmetimizin görüşlerini ifade etmek üzere huzurlarınıza gelmiş
bulunuyorum. Sözlerime başlarken hepinizi saygıyla selamlıyorum.
Sayın
Başkan, değerli milletvekilleri; her alanda olduğu gibi ekonomi alanında da
yeni bir döneme giriyoruz. Hükûmet olarak bu dönemde bir yandan makroekonomik
istikrar ve kazanımlarımızı güçlendirirken diğer yandan mikroekonomik ve
sektörel dönüşümlere odaklanmayı planlıyoruz. Son on üç yılda üst-orta gelir
grubunu yükselttiğimiz ülkemizin yüksek gelir grubu ülkeleri arasına girmesi
temel amacımız olacaktır. Önümüzdeki dönemde ülkemizin kalkınmasına daha fazla
ivme sağlayacak yüksek katma değerli alanlara odaklanacağız. İmalat sanayisinde
yenilikçi ve yüksek teknolojili sektörlere dayalı bir biçimde dönüşümü
gerçekleştirmeyi, girişimcilik kapasitemizi güçlendirmeyi, bilgi tabanlı
ekonomiye dönüşüm için nitelikli bir istihdam altyapısı oluşturmayı öncelikli
olarak görüyoruz.
Sayın
Başkan, değerli milletvekilleri; Hükûmet olarak kamuoyuyla paylaştığımız
64’üncü Hükûmet 2016 Yılı Eylem Planı İcraatlar ve Reformlar Dokümanı’nda
açıkladığımız eylemleri gerçekleştirmek için çalışmalarımızı sürdürüyoruz. Bu
çerçevede üç aylık, altı aylık ve bir yıllık süre içinde yapacağımız işleri tek
tek takvime bağladık ve bu çerçevede geçen hafta yani ilk hafta içerisinde gençlerimize
50 bin lira karşılıksız nakdi destek düzenlemesini hayata geçirdik. Yine,
gençlerimize 100 bin liraya kadar faizsiz kredi düzenlemesini hayata geçirdik.
Üniversite öğrencilerimizin 330 lira olan bursunun 400 liraya çıkarılmasına
ilişkin düzenleme YURTKUR tarafından yapıldı. Çeyiz hesabı uygulamasına ilişkin
düzenleme yapıldı. Esnafa 30 bin liraya kadar faizsiz kredi uygulamasına
ilişkin düzenleme Bakanlar Kurulu kararıyla yapıldı. Yine, çiftçilere seraların
modernizasyonu için faizsiz kredi desteği düzenlemesini de çıkardık. Yani
Hükûmet olarak, eylem planını açıkladığımız ilk andan itibaren süratli bir
şekilde, vatandaşımıza seçim süresi içerisinde, seçim beyannamesinde
belirttiğimiz vaatleri, Hükûmet programında belirttiğimiz vaatleri tek tek hayata
geçiriyoruz. Toplumun her kesimini kavrayan, topluma dokunan, hizmet olarak
dönen her işin de peşindeyiz. İnşallah bunları da yapmaya devam edeceğiz.
Nitekim bugün Genel Kurulda görüştüğümüz kanun tasarısı da yine Hükûmetimizin
seçim beyannamesinde, Hükûmet programı ve eylem planında yer alan bazı
eylemleri kapsıyor. Bunlardan bir tanesi, imalat sanayisinde yatırım yapan
müteşebbislerimiz için banka sigorta muameleleri vergisi istisnası düzenlemesi,
bir de emekli vatandaşlarımızın aylıklarının artırılmasına ilişkin yasal
düzenleme. 
Bugün
huzurlarınıza getirmiş olduğumuz kanun tasarısı, genel olarak süresi 31/12/2015
tarihinde dolan düzenlemelerin ihtiyaca göre iki yıl veya beş yıl süreyle
uzatılmasını düzenliyor. 
Mevzuatımızda
geçici düzenlemeler her zaman olmuştur, bizim Hükûmetimiz döneminde olduğu gibi
önceki hükûmetler dönemlerinde de olmuştur. O dönemde ortaya çıkan ihtiyaçların
karşılanması için ve uygulamanın bir noktada izlenmesi için düzenlemelerin
geçici olarak yapıldığı durumlar söz konusu. Dolayısıyla, burada yapılmak
istenen süre uzatımları, her bir madde itibarıyla Bakanlığımız, bakanlıklarımız
ve Bakanlar Kurulu tarafından teker teker değerlendirilmiş ve ihtiyacın devam
ettiği değerlendirilerek uzatılması öngörülmüştür. Bu düzenlemelerin de böyle
bir çerçevede yapıldığını özellikle belirtmek isterim.
Biliyorsunuz,
vergi muafiyet, indirim ve istisnaları esasen belli bir sosyoekonomik amacı
gerçekleştirmek üzere konulur. Doğrudur, belli bir vergiden, belli bir primden
vazgeçebilirsiniz, bunu sağlayarak bir ekonomik katma değer elde etmeye
çalışırsınız veya bir sosyal faydayı elde etmeye çalışırsınız. “Burada, ilk
başta sadece maliyete odaklı bir perspektifte “Burada ne kadarlık bir vergiden
vazgeçiyoruz?” sorusu haklı bir sorudur. Mutlaka bunun da cevabının verilmesi
gerekir ama sadece ve sadece burada vazgeçilen verginin miktarına bakmak
konuyla ilgili değerlendirmeyi eksik bırakır. Bizim yapmamız gereken şey,
toplumsal fayda ve maliyeti bir bütün olarak analiz etmek olmalıdır. Her vergi istisnası
mutlaka bir ekonomik amacı güdüyorsa ona bakmak lazım. Mesela, bazen bir
vergiden, bir dolaysız vergiden vazgeçersiniz; örneğin, gelir vergisi veya
kurumlar vergisi almazsınız ama müteşebbis bu istisna veya indirim nedeniyle
yatırım yapar, üretim yapar ve bunun sonucunda katma değer vergisi öder, bunun
sonucunda banka sigorta muameleleri vergisi öder, bunun sonucunda prim öder.
Dolayısıyla, ilk bakışta, vazgeçtiğiniz vergiden daha fazla bir vergi
hasılatını farklı bir şekilde tahsil edebilirsiniz. Ayrıca, vergi istisnası
yoluyla yatırıma, üretime, ihracata destek olursunuz, büyümeye katkı
verirsiniz. Onun için, burada yapılan görüş ve değerlendirmeleri vergi
harcamaları bağlamında haklı görüyorum ve bizim Hükûmetimiz döneminde
-biliyorsunuz- ilk defa vergi harcamalarına ilişkin olarak bütçe kanunlarına
ekli bir cetvelde vergi harcamalarını raporlamaya başladık. Raporlama
kalitesinin artırılması bağlamında da Bakanlığımız tarafından çalışmalar
yürütülüyor, önümüzdeki dönemde, inşallah, özel olarak her yıl yayınlanmak
üzere vergi harcamaları raporu yayınlamaya başlıyoruz. Her bir vergi
düzenlemesine ilişkin kapsamlı analizler, burada yapılan değerlendirmeler
çerçevesinde vazgeçilen bir vergi varsa o ve bunun sosyal ve ekonomik
maliyetini de bu raporlarda inşallah değerlendireceğiz. 
Tasarıda
çok farklı konular var, farklı sektörlerle ilgili düzenlemeler var ama ben
birkaç konuyu özellikle yüce Meclisimizin bilgisine sunmak isterim, bunlar
önemli düzenlemeler. Biliyorsunuz, biz hem seçim beyannamesinde hem de Hükûmet
programında ülkemizin kalkınması noktasında üretim yapısının değiştirilmesini,
sanayinin toplam ekonomi içerisindeki payının artırılmasına dönük önemli
hedefler koyduk, ekonomide bir yapısal dönüşümü öncelikli hedef olarak
belirledik ve bu hedefi gerçekleştirmek üzere de Hükûmet programımıza değişik
araçlar, değişik hedefler koyduk. Bunlardan bir tanesi de imalat sanayi makine,
teçhizat yatırımlarının teşvikiydi çünkü biz, imalat sanayisinde makine ve
teçhizat yatırımlarının yapılması suretiyle hem işletmelerimizin verimliliğinin
artırılması hem de daha yüksek teknolojili ürün segmentine geçilmesine katkı
yapılacağını düşündük. Bu çerçevede tasarının ilk maddesinde bunu düzenledik.
Yani, bir işletmemiz, sanayi sicil belgesine sahip bir imalat işletmemiz yeni
bir makine veya teçhizat aldığında, bunu da herhangi bir şekilde bir banka,
katılım bankası veya bir finansman kuruluşundan temin edebilir. Biliyorsunuz,
bu durumda normalde faiz veya vade farkına bağlı olarak veya vadeye bağlı
olarak bir getiri alındığı zaman üzerinden banka sigorta muameleleri vergisi
alıyoruz. Biz burada üretim işletmesinin üzerinde kalan bu banka sigorta
muameleleri vergisinden vazgeçmek suretiyle üretim işletmelerimizin daha fazla
makine, teçhizat almalarını, bu alanda yatırım yapmalarını teşvik ediyoruz ve
bu suretle daha rekabetçi bir üretim yapısını meydana getirmek istiyoruz;
düzenlemelerden önemlice bir tanesi bu. 
İkinci olarak, kamuoyunun yakından
bildiği geçici 67’nci madde uygulaması olarak bilinen ve esasen menkul sermaye
araçlarının vergilendirilmesine ilişkin düzenleme. 2015 yılı sonunda bu
düzenleme sona eriyor. Biz burada beş yıllık bir süre uzatımı veriyoruz ama
şunu ifade edeyim: Geçen Meclis döneminde Parlamentoya sevk ettiğimiz Gelir
Vergisi Kanunu Tasarısı içerisine, bu kapsamda elde edilen gelirlerin vergileme
rejimine ilişkin düzenlemeyi kalıcı hâle getiren bir maddeyi zaten koyduk.
Dolayısıyla, her ne kadar burada beş yıllık bir geçici madde düzenlemesi yapsak
da inşallah en yakın zamanda Gelir Vergisi Kanunu Tasarısı’nın Komisyonda
görüşülmesinin ardından hızla Genel Kurula da gelir. Orada zaten bu madde
düzenlemesini kalıcı bir şekilde düzenliyoruz. Dolayısıyla, on yıllık bir
uygulama sonucunda mevcut düzenlemenin vergi hasılasının kolay elde edilmesi, vergi
yükümlülerinin yükümlülüklerini kolay bir şekilde yerine getirmeleri ve sermaye
kaynaklarının vergilenmesi noktasındaki ülkelerin rekabetçi politikalarını
dikkate alarak böyle bir düzenlemeyi yapıyoruz. 
Tabii, faiz ve faiz üzerinden vergi
tartışması başlayınca ben Komisyonda da bu konuya değindim, burada da özel
olarak değinmemde fayda var. Gerçekten faiz veya menkul sermaye araçları
üzerinden vergileme, artan oranlı bir vergileme olabilir mi? Olabilir. Bu
üzerinde düşünülmesi gereken… Her ülkenin artan oranlı bir vergileme yapmak
istemesi gayet doğal. Ama biz de biliyoruz ki özellikle nakit sermaye
kaynaklarının akışkanlığı böyle bir vergileme yapmayı yerine göre
zorlaştırabiliyor. Dolayısıyla, biz buradaki düzenlemede -demin İbrahim Bey de
söyledi- hiçbir şekilde bazı kazançlar üzerinden stopaj yapmasak da diğer bir
kısım kazançlar üzerinden -mesela hisse senedi alım satım kazançları üzerinden-
bir vergi tahsil etmesek de normalde faiz getirisi olan menkul sermaye
araçlarında yüzde 10, yüzde 15 şeklinde vergilemenin olduğunu da söylemek
isterim.
Ama,
faiz denince bizim hep şunların da aklımıza gelmesi lazım: Faiz denince bu
faizi ya özel sektör ödüyor ya devlet ödüyor. Devletin ödediği faiz de 77
milyon vatandaşımızın sonuçta ödediği vergilerden karşılanıyor. Yani büyük bir
şükranlık duyulması gerektiğini düşünüyorum. Son on üç yılda devlet bütçesinden
ödenen faiz miktarı önemli ölçüde azaltıldı. 2002 yılında yaklaşık olarak
bütçenin belki yüzde 43’ünü, 45’ini, neredeyse yarısını biz faize harcarken şimdi
biz bu oranları yüzde 10’lara kadar düşürdük. Yani düşünebiliyor musunuz,
eskiden 100 liralık kamu harcaması yapıyorsunuz, bunun yarısını faize
ödüyorsunuz, geri kalanla vatandaşın ihtiyacı olan hizmetleri karşılamaya
çalışıyorsunuz. Şimdi durum çok farklı. 
Yine,
2002 yılında yüzde 62 olan iç borçlanma faiz oranlarını -bugünlerde yüzde
10’ları biliyoruz- çok çok önemli oranda aşağıya indirdik, onu da özellikle
belirteyim. 
Bir
başka husus tasarının içerisinde yer alan düzenlemeler arasında, emekli aylıklarına
ilişkin düzenleme. AK PARTİ hükûmetlerinin temel misyonu ve temel amacı, bütün
toplum kesimlerinin refahını artırmak. Demin bazı konuşmalar yapılırken bazı
değerlendirmeler yapıldı. Toplum farklı kesimlerden oluşuyor; emeklisi,
çiftçisi, memuru, işçisi, esnafı, tüccarı, sanayicisi, hepimiz bir ve beraber
olarak Türkiye’yiz. Dolayısıyla, riski alıp yatırım yapan müteşebbisin her
şeyin üzerinde tutulması lazım; emeğiyle çalışan, alın teriyle çalışan
işçimizin, memurumuzun her şeyin üzerinde tutulması lazım. AK PARTİ olarak da
bugüne kadar tüm toplum kesimlerinin refahının artırılmasını temel bir politika
seçeneği olarak belirledik ve bugüne kadar da bunları uyguladık.
Emekli
aylıklarıyla ilgili olarak tasarıda bir düzenleme yapılıyor. Bu düzenlemeyle tüm
emeklilerimizin, işçi, BAĞ-KUR emeklilerimizin emekli aylıklarında 2016 yılında
yıllık 1.200 liralık bir artış yapılıyor. Biliyorsunuz, biz bunu hem seçim
beyannamemizde ifade ettik hem de Hükûmet programımızda düzenledik.
Yeri gelmişken emekli aylıklarına ilişkin
olarak 2015 yılında yapılan artışlarla ilgili olarak da Meclisimizi
bilgilendirmek istiyorum. 2015 yılında yaptığımız düzenlemelerle emekli
aylıklarında önemli iyileştirmeler sağladık. 2015 yılı Ocak ayında tüm SSK ve
BAĞ-KUR emekli aylıklarında yüzde 2,33 oranında, temmuz ayında ise yüzde 4,76
oranında genel artış yaptık. Ayrıca bunlardan, bakın, bu emeklilerimizden
aylıkları bin liranın altında olanların aylıklarına temmuz ayında biliyorsunuz
100 lira seyyanen artış yaptık. Emekli aylığı 1.000 lira ile 1.100 lira
arasında olan emeklilerimizin aylıklarını 1.100 liraya tamamladık ve böylelikle
emekli aylıklarımızda, özellikle düşük sayılabilecek emekli aylıklarında
seyyanen yıllık 1.200 liralık bir zam yapmış olduk. Yine, memur emeklilerimize
eylül ayından itibaren 100 liralık ilave artış sağladık. Böylece 2015 yılında
en düşük SSK işçi emeklisi aylığı yüzde 9,2 oranında, BAĞ-KUR -esnaf- emekli
aylığı yüzde 19,5 oranında, tarım BAĞ-KUR emeklisi aylığı yüzde 23,8 oranında
ve memur emekli aylığı ise yüzde 15,4 oranında artırılmıştır. Şimdi ise
huzurlarınıza getirdiğimiz tasarıyla tüm SSK ve BAĞ-KUR emekli aylıklarına
yıllık 1.200 liralık seyyanen artış yapmış olacağız. Böylece 2016 yılı Ocak
ayında en düşük SSK işçi emekli aylığı yüzde 12,5; BAĞ-KUR -esnaf- emekli
aylığı yüzde 13,7; tarım BAĞ-KUR emekli aylığı yüzde 16,7; memur emekli aylığı
ise yüzde 6,5 oranında artırılacaktır. 2015 Ocak-2016 Ocak döneminde yapılan
tüm artışları birlikte değerlendirdiğimizde arkadaşlar, son bir yıl içinde SSK
işçi emekli aylığı yüzde 22,9 -bakın, emeklilere verdiğimiz önemin bir ifadesi
olarak- son bir yıl içerisinde SSK işçi emekli aylığında yüzde 22,9; BAĞ-KUR
esnaf emekli aylığında yüzde 35,8; tarım BAĞ-KUR emekli aylığında yüzde 44,5;
memur emekli aylığında ise yüzde 22,9 oranında artış sağladık. Peki, “2003’ten
bugüne kadar ne yaptınız emeklilere?” derseniz… Yani, AK PARTİ iktidara
geldikten sonra emekli aylıklarında yapılan artışlara kümülatif olarak
baktığımızda, bunu da özellikle ifade edeyim: Biliyorsunuz, 2003 Ocaktan 2016
Ocağa kadar gelen birikimli TÜFE yüzde 205,7. Yani, son on üç yılda yüzde 205
enflasyon olmuş birikimli olarak. Peki, bu dönemde emekli aylıkları ne kadar
artmış? Nominal bazda en düşük SSK işçi emeklisi aylığı yüzde 400 artmış,
BAĞ-KUR -esnaf- emekli aylığı yüzde 675 artmış, tarım BAĞ-KUR emekli aylığı
yüzde 1.291 artmış ve memur emekli aylığı ise aynı dönemde yüzde 328 artmış.
Yani, biz memurumuzu da işçimizi de emeklimizi de esnafımızı da asla enflasyona
ezdirmemişiz, bundan sonra da inşallah ezdirmeyeceğiz. 
Anılan dönemde yani aynı yıllarda, reel
bazda yani enflasyondan arındırdığımız takdirde reel bazda ise en düşük SSK
işçi emekli aylığı yüzde 64, BAĞ-KUR -esnaf- emekli aylığı yüzde 153, tarım
BAĞ-KUR emekli aylığı yüzde 355, memur emekli aylığı ise yüzde 40 oranında
artırılmıştır. Tüm bu yaptığımız düzenlemelerde hükûmetlerimiz her zaman için
özellikle emeklilerimizin enflasyon karşısında, hayat pahalılığı karşısında
asla mağdur olmamaları, tam tersine refahlarının artması noktasında önemli
düzenlemeler yapmıştır. Yine, bu dönemde -demin ifade ettim- her zaman için
uyguladığımız politikalarla esnafımızın yanında, çiftçimizin yanında,
memurumuzun yanında, sanayicimizin yanında, sermayedarımızın yanında… Bazen
“sermayedar” kelimesini o kadar olumsuz kullanıyoruz ki ondan sonra, toplumla
diyalog noktasında gerçekten bazen anlaşmazlıklar çıkıyor. Bunu da hayretle
karşıladığımı ifade etmek istiyorum. 
Biz,
ülkemizde taş üstüne taş koyan, alnının teriyle çalışan, emekle çalışan,
üreten, katma değer yaratan bütün insanlarımızın hak ettiği değeri bulması için
gece gündüz çalışıyoruz. İnşallah, yeni dönemde de bu çerçevede önemli
çalışmalar yapacağız. 
Bu
tasarımızın, şimdiden ülkemize, milletimize hayırlı olmasını diliyorum ve Genel
Kurul olarak vereceğiniz tüm değerlendirmelerden dolayı, eleştirilerden dolayı,
katkılardan dolayı şimdiden hepinize ayrı ayrı teşekkür ediyorum ve hepinizi
saygıyla, sevgiyle selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Bakan. 
Şimdi,
söz sırası şahıslar adına, Gaziantep Milletvekili Sayın Abdullah Nejat Koçer’e
aittir. 
Buyurunuz
Sayın Koçer. (AK PARTİ sıralarından alkışlar) 
Süreniz
on dakikadır. 
ABDULLAH
NEJAT KOÇER (Gaziantep) – Sayın Başkan, sayın milletvekilleri; Gelir Vergisi Kanunu
ile Bazı Kanunlarda Değişiklik Yapılmasına Dair Kanun Tasarısı üzerinde şahsen
söz almış bulunmaktayım. Yüce heyetinizi saygıyla selamlıyorum. 
Küresel
ölçekte çalkantılarla geçen, yakın coğrafyamızda karmaşanın hâkim olduğu,
uluslararası alanda ekonomik daralmaların yaşandığı bir yılı geride bırakmanın
arifesindeyiz. Tüm olumsuzluklara rağmen, altı ay gibi kısa bir zaman
aralığında ülkece iki genel seçimi demokratik bir ortamda, güvenle
gerçekleştirdik. 1 Kasım seçimlerinin ardından ekonomi dünyası da yeni bir
döneme adım attı. Piyasalardaki hareketli yükseliş normale döndü. Cari açık
azalmaya devam ediyor. Sanayi üretimi verileri üst üste artış göstermeye
başladı. Kısacası, siyasi belirsizliğin ve ekonomik istikrarsızlığın yerini
güven ve huzur ortamı devraldı ve tek başına iktidar olan AK PARTİ’nin ekonomik
vaatlerini hızla gerçekleştirmesi ve verdiği sözleri yerine getirmesi için bir
anlamda zamanla yarış başladı.
Değerli
milletvekilleri, seçimler öncesinde beyan edilmiş olan AK PARTİ taahhüt ve vaatlerini
içeren 2016 Yılı Eylem Planı’nı Sayın Başbakanımız önceki hafta kamuoyuyla
paylaştı. AK PARTİ’nin tutamayacağı sözü vermemesi ve verdiği sözü tutması
ilkesi çerçevesinde bu eylem planı ve reform paketi açıklandı. Bir haftalık, üç
aylık, altı aylık ve bir yıllık takvimle neler yapılacağı ilan ve taahhüt
edilmiş oldu. Pek çok alanda olduğu gibi, ekonomik alanda da yeni bir döneme
girildi. Makroekonomik istikrarın sürmesi, kazanımların güçlendirilmesi ve
devamı için mikroekonomik ve sektörel dönüşümler büyük ölçüde önem kazanmaya
başladı.
Ekonomik
kalkınma için dışa açık ve tüm dünyayla entegre, yenilikçi bir ekonomi modeline
ve bunun için de yatırım ortamının iyileştirilmesine ihtiyaç var. İşletmeler
için ekonomik belirsizlikleri en aza indirecek, müteşebbisler için çok daha
sağlıklı ve öngörülebilir, üretimi ve yatırımı destekleyecek yeni bir politika
ihtiyacı var ülkemizin. Dolayısıyla, gerekli yasal düzenlemelerin süratle
Meclise getirilmesi ve hayata geçirilmesi gerekiyor. Bizler bu bilinçle çalışıyor,
yeni bir vizyon ortaya koyuyor, icraatlar ve reformları tek tek anlattığımız
2016 Eylem Planı’nı düzenliyor, halkımıza, vatandaşa doğrudan, faydalı işler
yapmaya da gayret ediyoruz.
Bu
anlamda, doğu ve güneydoğuda terör olaylarından dolayı zarar gören vatandaşlara
yönelik destek paketinde yer alan 1 Aralık 2015’ten itibaren üç aylık vergi ve
sigorta beyannamelerinin ertelenmesi bu gayretlerimizin açık bir göstergesidir.
Yine, bölgedeki öğrencilerin eğitimlerinin aksamaması için yoğunlaştırılmış
programlara yönelik alınan tedbirler, Ankara’da yangında, facia sebebiyle
yıkılan 250 dükkâna dükkân başına 30 bin lira yardım yapılması kararı da ortaya
konulan bu yeni anlayış kapsamındaki icraatlardandır. Bu çerçevede, eylem
planında yer alan reform ve vaatlerin yanı sıra, Gelir ve Kurumlar Vergisi
Kanunları birleştirilerek yeni gelir vergisi kanununun çıkarılması ve Vergi
Usul Kanunu’nun güncellenmesi gibi mali konularla ilgili mevzuata ilişkin
önemli düzenlemelerin hayata geçirilmesi hedeflenmektedir.
Sayın
milletvekilleri, Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nda yer alan düzenlemeler de büyük ölçüde bu
mahiyettedir. Yürürlüğü 31/12/2015 tarihinde sona eren çeşitli düzenlemelerin
uygulanmasına devam edilmesini sağlamak amacıyla ilgili kanunlardaki sürelerin
uzatılması öngörülmektedir. Bu çerçevede, Gelir Vergisi Kanunu’nun menkul
kıymet ve diğer sermaye piyasası araçlarının elden çıkarılması ve elde
tutulması sürecinde elde edilen gelirler ile mevduat faizleri, repo gelirleri
ve katılım bankalarından elde edilen gelirlerin banka ve aracı kurumlarca
kaynakta tevkifat suretiyle vergilendirilmesini düzenleyen geçici 67’nci
maddenin süresinin uzatılması öngörülmektedir. Katma Değer Vergisi Kanunu’nun,
dâhilde işleme ve geçici kabul rejimi kapsamında ihraç edilecek malların
üretiminde kullanılacak girdilerin tecil-terkin uygulaması kapsamında KDV
ödenmeden yurt içinden temin edilebilmesine imkân veren geçici 17’nci
maddesinin, yine, Millî Eğitim Bakanlığına bilgisayar donanımları ve
yazılımlarının bağışı ile bağış yapacak olanların bunların temininde katma
değer vergisi istisnası uygulanmasına yönelik geçici 23’üncü maddesinin, 4632
sayılı Bireysel Emeklilik Tasarruf ve Yatırım Sistemi Kanunu’nun 1’inci maddesi
ile bu madde kapsamındaki taşınmaz ve iştirak hisselerinin devir ve tesliminde
katma değer vergisi istisnasını düzenleyen geçici 31’inci maddesinin süresi
uzatılmaktadır. Kurumlar Vergisi Kanunu’nun geçici 2’nci maddesindeki dernek ve
vakıfların kesinti suretiyle vergilendirilmiş kira gelirleri ile menkul kıymet
ve faiz gelirleri nedeniyle Millî Eğitim Bakanlığına bağlı okullardaki atölye
uygulama birimleri ile çıraklık ve halk eğitim merkezlerindeki uygulama
birimlerine bağlı döner sermaye işletmelerinin gelirleri nedeniyle iktisadi
işletme oluşmuş sayılmayacağına ilişkin düzenlemenin uygulama süresinin
uzatılması öngörülmektedir. 
Ayrıca,
5275 sayılı Ceza ve Güvenlik Tedbirlerinin İnfazı Hakkında Kanun’un 4’üncü
maddesinde öngörülen altı ay açık ceza infaz kurumunda kalma şartının uygulama
süresinin 31/12/2020 tarihine kadar uzatılması amaçlanmaktadır. 
Sayın
milletvekilleri, 1 Kasım seçimleri öncesi vaatlerimiz arasında, emeklilerimize
aylık 100, toplamda yıllık 1.200 liralık ekstra zam yer alıyordu. Bu yasayla,
SSK ve BAĞ-KUR emeklilerinin tamamının geliri, vaat ettiğimiz gibi ayda 100,
yılda 1.200 liraya yükselecek, böylece seyyanen zam düzenlemesinden
yararlanmayan emekli kalmayacak, emeklilerimize hayırlı uğurlu olmasını
diliyorum.
Sayın
milletvekilleri, bu tasarının hayırlı olmasını diliyor, siyasi belirsizlikle
neticelenen haziran seçimleri sonrasında baş gösteren ve camilerin,
hastanelerin, okulların yakılıp yıkılarak eğitim ve sağlık hizmetlerinin
engellenmeye çalışıldığı bir noktaya gelen terör olaylarında can veren
şehitlerimize ve vatandaşlarımıza Allah’tan rahmet, vatandaşlarımızın can ve
mal güvenliği için üstün gayret gösteren güvenlik kuvvetlerimize de başarılar
temenni ediyorum. 
Bu
vesileyle yüce Meclisimizin millî mücadelede gazilik unvanıyla onurlandırdığı
Gaziantep’in kurtuluş günü olan 25 Aralık 1921’in 94’üncü yıl dönümünü
kutluyor, şehitlerimizi rahmet ve minnetle, gazilerimizi saygıyla anıyor,
kanunumuzun hayırlı uğurlu olması dileklerimle yüce Meclisinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Koçer.
Şahıslar
adına ikinci konuşmacı Bursa Milletvekili Sayın Lale Karabıyık. (CHP
sıralarından alkışlar)
Sayın
Karabıyık, süreniz on dakikadır.
LALE
KARABIYIK (Bursa) – Sayın Başkan, değerli milletvekilleri; Gelir Vergisi Kanunu
ile Bazı Kanunlarda Değişiklik Yapılmasına Dair Kanun Tasarısı maddelerinin
tümü üzerinde şahsım adına söz almış bulunuyorum. 
Tasarıda
9 madde var. Bu maddeler Plan ve Bütçe Komisyonunda da incelendi ve buraya
geldi. Ancak benim bu konuda asıl söylemek istediğim maddelerin kabulü ya da
reddinden ziyade buraya getiriliş şekli. Çünkü biz kamu faydası için
çalışıyoruz. Bunun için de bu maddelerin uzatılması konusunda önceki
uygulamalarda ne fayda, ne zarar geldi bunları çok net bilmek durumundayız. 
Şimdi,
birkaç örnek vererek konuma devam etmek istiyorum. 2’nci madde 67’nci maddeyle
ilgili ve diyor ki: “Süresi beş yıl daha uzatılacak olan menkul kıymet ve diğer
sermaye piyasası araçları ile mevduat faizleri, repo gelirleri ve katılım bankalarından
elde edilen kâr payları 67’nci maddede düzenlenen istisnadan yararlanarak
vergilendirme dışı tutulmuştur.” Yani bu düzenlemeler gereğince aslında elde
edilen gelir stopaja tabi yani beyana tabi değil. Az önce iktidar partisinden
hatipler dediler ki: “Vergilendirme olmuyor diye bir şey yok, vergilendirme
tabii ki oluyor.” Evet, oluyor ama stopajla oluyor, artan oranla olmuyor çünkü
buradaki vergi nihai vergidir yabancılar için. Yüzde 32’ye kadar çıkabilecekken
burada yüzde 10’da kalıyor. Tabii bu da olabilir, bu madde uzatılabilir. Ancak,
Sayın Bakanın konuşmasından bir ifadeye de burada aynı zamanda değinmek
istiyorum. Burada acaba attığımız taş ürküttüğümüz kurbağaya değiyor mu? Yani
bir fayda maliyet analizi yapmaya gerçekten ihtiyacımızın olduğunu düşünüyorum.
Yani bu uygulamayla biz ne kadar sermaye çekebildik, bu uygulamayla ne kadar
vergi gelirinden mahrum kaldık, bunu net olarak aslında görmemiz önemli. Tabii,
vergilendirmede daima hasılata da bakılmaz, hakkaniyete bakılır, adalete
bakılır, bunun da altını çizmekte yarar var. 
Evet,
diğer taraftan, 67’nci maddenin uzatılmasıyla ilgili olarak tasarıda gerekçe
olarak şöyle bir ifade var: “Yabancı sermayeyi çekmek için cazibeyi
azaltmayalım. FED (Amerikan Merkez Bankası) sıkılaştırma politikasına gitti,
artık küresel sermaye daha az salınacak dünyada ve bütün ülkeler kendisine
çekmeye çalışacak. Biz cazibemizi artıralım.” Şimdi, olabilir, bu da bir sebep
olabilir, buna göre uzatılabilir veya uzatılmaz ama işte, biz burada, özellikle
5018 sayılı Kanun’un diliyle, düzenleyici etki analizine ihtiyaç duyuyoruz. Biz
ne tasarıda ne Bütçe Komisyonunda ne de sorularımızda buna yanıt alamadık.
Bakın, oysa 5018 sayılı Kamu Mali Yönetimi ve Kontrol Kanunu’nun 14’üncü ve
18’inci maddelerinin (c) bendinde vergi muafiyeti istisnası ve indirimleri ile
benzeri uygulamalar nedeniyle vazgeçilen kamu gelirleri cetvelinin bütçeye
eklenileceği ifade edilmiş ama biz maalesef bunu göremedik. 
Şimdi
konuya başka bir açıdan bakıyorum. Bizim, yabancı sermayeyi çağırmak için,
cazibeyi artırmak için yapacağımız şey sadece vergi kolaylığı sağlamak mı?
Yani, bizim her şeyimiz tamam da, cazibe yeteri kadar sağlanıyor da bir tek bu
mu eksik? Şimdi bu açıdan değerlendirelim. 
Bazı
gerçekleri görmek zorundayız. Evet, önümüzdeki dönemde, sayın vekiller, 200
milyar dolar gibi bir yabancı sermayeye, daha doğrusu bir dış finansmana
ihtiyaç var. Ancak, bu uygulama iki buçuk yıldır zaten vardı, daha öncesinden
de vardı ama şu iki buçuk yıllık uygulamanın sonucuna bir bakalım. Bakın, iki buçuk
yılda net sermaye girişi olmadı, net 10 milyar dolarlık sermaye çıkışı oldu. E,
bu uygulama var mıydı? Vardı. Buna rağmen böyle bir çıkış oldu. Cevabımız şu
olabilir: Daha kötüsü olmasın. Peki, daha kötüsü olmaması için bazı
gerçeklerimizi de görmeye ihtiyacımız var. 
Bakın,
ekonomide istikrarın olmadığı veriler ortada, risk priminin yüksek olduğu
veriler ortada. Şimdi, biz, şirketlere vergi silahı göstererek 6 sıra birden
yatırım yapılabilirlik endeksinde aşağıya düştüğümüzde hangi cazibeden söz
ediyoruz acaba? 
Peki,
dünyanın bize bakış açısına bir bakalım: G20, Merkez Bankasının bağımsız
olmadığını eleştiriyor, yoksulluğumuzu eleştiriyor, gelir dağılımındaki
adaletsizliğimizi eleştiriyor ve bütün dünya bunları izliyor. Bir de dış
politikamıza bakalım. Dış politikada geldiğimiz nokta ortada. Peki, biz acaba
hangi cazibeyi artırmaktan söz ediyoruz? Bunları da çok iyi düşünmemiz
gerekiyor.
İşte,
bu nedenle yatırım iklimi üzerinde duruyoruz ve kısa vadeli sermaye çağırmaya
dayalı değil, reformlarla ve eylem planlarıyla uzun vadeli sermayeyi çağıracak
bir sisteme ihtiyaç olduğunu bir kez daha vurguluyoruz.
Bir
taraftan cari açık sorunumuz var. Evet, doğrudur ama cari açıkta zaten nereden
gelirse gelsin yamamaya çalışıyoruz. Sürekli, doğrudan yabancı sermaye gelmezse
dolaylı yabancı sermaye, olmadı rezervler, o da olmadı mı, o zaman, kaynağı
belli olmayan, dışarıdan gelen paralar. İşte, buna bel bağlıyoruz. Oysa biz
yabancı sermayeye bağımlılığımızı azaltacak reformları artık ortaya koymalıyız.

Değerli
vekiller, özelleştirmede de böyle gidiyoruz yani biz hesapsız gidiyoruz,
aslında bir değerlendirme yapmıyoruz. Bakın, 59 milyar dolarlık bir
özelleştirme söz konusu ve 52 milyar dolarlık kısmı AKP iktidarları zamanında
yapılmış. Bunları değerlendiriyor muyuz? Aslında, özelleştirme, kaynak bulmak
için bir amaç değildir, etkinliği ve verimliliği artırmak için bir araç olarak
kullanılmalıdır. Peki, bu özelleştirmelerden elde edilen gelirler nereye
harcandı? Peki, bu özelleştirmeler gerçekten yerinde özelleştirmeler miydi,
etkinliği, verimliliği artırdı mı, maliyetleri düşürdü mü? Yoksa geleceğe dair
kâr projeksiyonları yapmadığımız için, hatta -kamuya ait çok önemli stratejik
birtakım özelleştirmelerde- oradaki payımızı da vererek, kontrolden kontrol
dışına bırakmaya razı olarak yaptığımız özelleştirmelerle acaba bunları “Ben
yiyemedim, sen ye.” şeklinde tepside mi sunduk? Bunların değerlendirilmesi dahi
olmadı.
Şimdi geliyorum, tasarının başka bir
maddesinde SGK tarafından bağlanan gelir ve aylıkların artırılmasına yönelik
düzenlemeye. 
Değerli vekiller, 5510 sayılı Kanun’la
getirilen gelir ve aylıkların hesaplanması ve artırılmasına yönelik 29’uncu ve
55’inci maddeler gereği, zaten kaçınılmaz olarak bu müdahale gerekliydi. Peki,
müdahale olmasa ne olurdu? Zorunluydu demek istiyorum. Çünkü bu müdahalelerle
aslında bir şey bahşedilmiyor. Eğer yapılmasaydı aşağıya düşecekti,
yapılmasıyla mevcut durum korunmaya çalışılıyor ama üzerine getirilen ilave bir
iyileşme söz konusu değildir. Biz “2 maaş ikramiye.” dedik. Biz gıda enflasyonu
oranında maaş artışlarından bahsettik. Çünkü artık Ayşe teyzenin ocağı kurudu.
Bunları söyledik ve ilk defa da biz bunu akıllara getirdik. 
Evet, bir başka noktaya sürem kaldığı
kadar değineceğim. Bakın, Amerika Merkez Bankası (FED) sıkılaştırma
politikasına geçti ve ufak ufak faiz artırmaya başladı. Bizim Merkez Bankamız
ne yaptı? Dedi ki: “Önce bir FED davransın bakalım, biz arkadan duruma göre
müdahale ederiz.” Sonra ne yaptı? FED faizi artırınca Merkez Bankası gitti,
içeride doların faizini artırdı, munzam karşılığın faizini artırdı. Peki, hani
sadeleştirme ya da normalleşme?
Bakın, değerli vekiller, şu anda Merkez
Bankasının faiz tabanı 7,25; politika faizi 7,50. Buradaki tavan 10,75 ve
günlük 90 milyon liraya bankaların ihtiyacı var. Bunun 60 milyonluk kısmını
haftalık yani politika faizi üzerinden, 7,50’den fonluyorlar, geri kalan kısmı
ise 10.75’ten, ortalama da 8,85. Yani, gerçekten 8,85’lik bir oran 7,50 gibi
gözüküyor. Peki, bunun sonrasında ne olabilir? Evet, ne olur? İnişli çıkışlı giden
bir ekonomiye devam ederiz, şirketlere zarar, ekonomiye yük ve artan cari
açığın finansman riski olur. Lütfen, artık şapkamızı önümüze koyalım ve
gerçekleri görelim. Siyaseten konuşarak değil, kamu yararı açısından elimizi
vicdanımıza götürerek konuşalım.
Teşekkür
ederim. (CHP sıralarından alkışlar)
BAŞKAN
– Teşekkür ederiz Sayın Karabıyık. 
Değerli
milletvekilleri, şimdi yirmi dakika süreyle soru-cevap işlemini
gerçekleştireceğiz. Yirmi dakikanın on dakikasını, sayın vekiller sisteme
girmişler, onlara ayıracağız, Sayın Bakana soru soracaklar; geri kalan on
dakikayı da Sayın Bakana vereceğiz, cevap bölümünü gerçekleştireceğiz. 
Şimdi,
sisteme giren sayın milletvekillerine sırasıyla söz vereceğim. 
Sayın
Okutan…
NURİ
OKUTAN (Isparta) – Teşekkür ederim Sayın Başkan. 
Sayın
Bakanım, ücretlilerden yüzde 25’ler düzeyinde vergi alırken bilhassa
yabancıların varlıklarından yok sayılacak düzeyde vergi alıyoruz. Yine,
çiftçilerimizi desteklediğinizi söylüyorsunuz ama bazı lüks tüketim mallarından
yüzde 1 civarında vergi alırken bilhassa çiftçilerimizin binbir zorlukla
ürettikleri ürünlerden yüzde 18’lere ulaşan düzeyde vergi alıyorsunuz. Bu
hususu vergi adaleti açısından nasıl değerlendiriyorsunuz? Sizce bu bir
adaletsizlik değil mi?
Teşekkür
ederim. 
BAŞKAN
– Sayın Usta…
ERHAN
USTA (Samsun) – Teşekkür ederim. 
Sayın
Bakanım -hazır Kalkınma Bakanımız da buradayken- teşvik sisteminde biliyorsunuz
6 bölge var. İller Sosyoekonomik Gelişmişlik Endeksi açısından sıralanıyor,
Samsun 33’üncü sırada ve Samsun 3’üncü bölgede, 3’üncü bölgenin de en son
sırasında. Endeksi yapmak ve illeri sıralamak teknik bir iş, bunu kabul
ediyorum ancak bölgelerin hangi şehirde kesileceğinin kararını vermek siyasi
bir karar. Samsun’un endeks değeri 0,158; Samsun’dan önceki il Karaman, endeks değeri
0,186. Samsun’dan sonra Rize var, endeks değeri 0,155 ve Rize 4’üncü bölgede.
Samsun’un endeks değeriyle Rize hemen hemen aynı ancak Samsun 3’üncü bölgede,
Rize 4’üncü bölgede. Samsun’un da Rize’yle aynı endeks değerine sahip olması
gerekiyor, aynı endeks değerine sahip olduğu için aynı bölgede yer alması
gerekir. Sihirli bir el Rize’ye dokunmuş, Samsun’u orada bırakmış. Bu
adaletsizliği giderecek misiniz? Bu adaletsizliği gidermeyi düşünüyor musunuz?
Bunu yapacaksanız ne zaman yapacaksınız?
Teşekkür
ederim.
BAŞKAN
– Sayın Ok…
İSMAİL
OK (Balıkesir) – Teşekkür ederim.
Eğitim
ordusunun fedakâr çalışanları büyük bir sıkıntı içerisinde yaşamaktadırlar. Her
seçimdeki vaatlere rağmen özlük hakları iyileştirilmemiştir. Bunun için, Sayın
Bakana soruyorum: Eylem planlarında öğretmenlerin ek göstergelerinin 3600’e
çıkarılması var mıdır? 
Yine,
bir diğer sorum: Görevden alınan eğitim yöneticileri mahkeme kararına rağmen
hâlâ görevlerine iade edilmemiştir. Bu adaletsizlik yargı kararına rağmen
uygulanmaya devam edilecek midir? 
Yine,
tıp fakültesi son sınıfında okuyan ve intern olarak hastanelerde görev yapan ve
hastanelerin yükünü çeken bu gençlerimiz ayda sadece 387 lira almaktadırlar.
Acaba bu gençlerin insana yakışır bir şekilde, seviyelerine yakışır bir şekilde
ücretlerini artırmayı düşünüyorlar mı? Tıp fakültesi son sınıfında okuyan ve
hastanelerin, özellikle tıp fakültesi hastanelerinin kahrını çeken, ciddi, gece
gündüz nöbet tutan bu gençlerimiz sadece 387 lira almaktadır, gerçekten. 
BAŞKAN
– Sayın Kuşoğlu…
BÜLENT
KUŞOĞLU (Ankara) – Teşekkür ederim Sayın Başkan.
Sayın
Bakanım, Maliye Bakanlığının Gelir İdaresinin alacakları ne kadar toplam
olarak? Vergi bazında, kurumlar, gelir, MTV, ÖTV, KDV, diğer vergiler bazında
ne kadar? 
Bir
de kaç mükelleften alacağınız var? Bu mükellefleri gruplandırabilir misiniz?
0-1.000 lira arasında, işte, 1.000, 10 bin, 100 bin gibi meblağlarla
mükellefleri gruplandırarak cevap verebilir misiniz?
Çok
teşekkür ediyorum Sayın Başkan.
BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Teşekkür ederim.
Sayın
Bakan, medeniyetlerin buluştuğu il olan Hatay, Suriye olayları dolayısıyla
sıkıntılar yaşamaktadır. Suriyeli mültecilerin özellikle Antakya merkez olmak
üzere Kırıkhan’da, Reyhanlı’da iş yerleri açtıkları malumunuz. Bu iş yerlerinin
gerekli izinler alınmadan, ruhsat, vergi gibi kayıtlar yapılmadan açıldığı
bilinmektedir, bu da Hataylı esnafı zor duruma sokmaktadır. Bu konuda
bakanlıklar olarak ne gibi tedbirler alınmıştır, ne gibi tedbirler alınacaktır?
Teşekkür
ederim.
BAŞKAN
– Sayın Öz…
BÜLENT
ÖZ (Çanakkale) – Sayın Bakan, Devlet Personel Başkanlığının kamu görevlilerinin
geneline ve hizmet kollarına yönelik mali ve sosyal haklara ilişkin 2016 ve
2017 yıllarını kapsayan üçüncü dönem toplu sözleşmenin 36’ncı maddesinde yer
alan hususlarla ilgili olarak sürekli işçi kadrolarında çalışan işçilerin
KİT’lerde sözleşmeli personel pozisyonlarına, diğer idarelerde ise memur
kadrolarına geçirilebilmeleri konusunda bir çalışma yapıldığı bilinmektedir.
36’ncı maddede yer alan hususlarla ilgili çalışmalar hangi aşamadadır?
4046
sayılı Kanun’la özelleştirme kapsam ve programında bulunan kamu kurumlarına
Devlet Personel Başkanlığı tarafından çalışma yapılmasıyla ilgili yazı
gönderilmiş midir? Özelleştirme kapsam ve programında bulunan diğer kamu
kurumlarına neden yazı gönderilmemiştir?
Devlet
Personel Başkanlığı 4046 kapsamında çalışan daimî üniversiteli işçilerin
kadroya alınmasını bir külfet olarak mı görmektedir? 
Sözleşmeli
olarak görev yapan kamu işçilerine kurum ayrımı yapılarak mı kadro
verilecektir?
Teşekkür
ederim.
BAŞKAN
– Sayın Aksu…
İSMAİL
FARUK AKSU (İstanbul) – Sayın Bakan, döneminizde vergi gelirleri içinde dolaylı
vergilerin payı artmış, vergi adaleti sağlanamamıştır. Bilindiği gibi vergi
affı ya da uzlaşmalarla vergisini ödeyemeyenlere dönük kolaylıklar getirdiniz
ancak yükümlülüklerini layıkıyla yerine getiren vatandaşlarımızı unuttunuz.
Vergisini düzenli ödeyen vatandaşlarımızı ödüllendirerek vergilemede adalete
katkı sağlayacak bir çalışmanız var mıdır?
Teşekkür
ederim.
BAŞKAN
– Sayın Topal…
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, bilindiği gibi dershaneler “paralel yapıyla mücadele” adı altında temel
liseye dönüştürülmüştür. Ancak tam da bu nedenle eğitimde yaratılmış olan
fırsat eşitliğine aykırılık daha da görünür hâle gelmiştir. Geçen sene bir
dershaneye yıllık 5-6 bin lira gibi bir ücretle öğrenci kaydı yapılıyorken bu
sene, bu fiyatlar “temel lise” adı altındaki yapılarda iki katına çıkmıştır. Bu
da var olan fırsat eşitsizliğini artırmaktadır. Bu fırsat eşitsizliğini yok
edebilmek adına Bakanlığınızın ne gibi çalışmaları bulunmaktadır? Ki bu sorular
zaten Millî Eğitim Bakanlığına. 
İkinci
sorum, bazı Güneydoğu ve Doğu Anadolu ilçelerinde süregiden çatışmalar
nedeniyle eğitim öğretim faaliyetleri durmuş durumdadır. Eğitim aksamaktadır,
öğretmenlerimiz güvenlik nedeniyle bölgeyi terk etmektedirler. Bakanlığınız
aksayan eğitim öğretim için ne gibi tedbirler almıştır ve almaktadır? 
Üçüncü
sorum, ataması yapılmayan öğretmenler kanayan bir yaramızdır ve bu sorun her
geçen yıl büyümektedir. Bakanlığınız şubat ayında yapacağını duyurduğu
atamalarda hangi branşlara ne kadar kadro tahsisi yapılmıştır? Bu noktada da
atanamayan öğretmen arkadaşlarımız için ücretli öğretmenliği kaldıralım
sözleşmeli öğretmenlik ya da kadrolu öğretmenlik yapalım.
Teşekkür
ediyorum, saygılarımı sunuyorum.
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum.
Hükûmetin
sinekten yağ çıkarma maharetini şaşkınlıkla izliyoruz. Şimdi, su en temel haktır.
Bu hizmetten birçok kalemden vergi toplamak bizce sosyal devletin
katledilmesidir. Örneğin Bursa Büyükşehir Belediyesi yılın sonuna doğru beş yıl
önce yaptığı kanallarla ilgili birçok vatandaşa iştirak payı tahakkuk
ettirmiştir. Oysa bir su faturasına baktığımızda zaten abonelik ücreti, teminat
ödüyoruz ve sonra her faturada -şimdi sayıyorum- çevre temizlik vergisi, su
bedeli, atık su bedeli, atık su bedelinin KDV’si, bakım bedeli, bakım bedelinin
KDV’si, katı atık toplama bedeli, katı atık toplama bedelinin KDV’si şeklinde
sıralanan birçok kalem yer almaktadır. Şimdi soruyorum, bunların yanında bu
ortaya çıkan iştirak payları hangi vicdana sığmaktadır?
BAŞKAN
– Sayın Çamak.
HÜSEYİN
ÇAMAK (Mersin) – Teşekkür ederim Sayın Başkan.
Sayın
Bakan Mersin Limanı Türkiye'nin en büyük limanı olmasına rağmen özelleştirildi ve
şu anda yetersiz kalmaktadır. MIP firması konteyner başına 50 dolardan,
alternatifi olmadığı için, 80 dolara çıkardı. 2006 yılında Türkiye Cumhuriyeti
Ulaştırma Bakanlığınca yakınında yeni bir liman projelendirildi. Yatırım
programına alınmasına rağmen MIP’nin engellemesi sonucu durdurulduğu doğru mu?
Yeni bütçe döneminde yatırım programına alınacak mı? 
Teşekkür
ederim. 
BAŞKAN
– Sayın Tarhan, son soru. 
Buyurunuz.

TAHSİN
TARHAN (Kocaeli) – Teşekkür ederim Sayın Başkan. 
Sayın
Bakan, Kocaeli, Gebze ve Darıca askerî kışlalarının Millî Savunma Bakanlığı
tarafından TOKİ’yle yapılan bir protokol karşılığında Kocaeli Büyükşehir
Belediyesine devredildiği ifade ediliyor. Savunma Bakanlığının TOKİ’ye borcu
olduğunu… Kentin en güzel alanlarının bu pazarlığa dâhil edilmesini anlamak
mümkün değil. Bu iddialar doğru mudur? Bir protokol var mıdır? Askerî kışla
arazileri ne yapılacaktır? 
BAŞKAN
– Sayın Bakan, geri kalan süre size aittir. 
Buyurunuz.

MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Sayın
Okutan ücretlerle ilgili, vergileme oranıyla ilgili bir değerlendirmede bulundu
ve çiftçilerimizin özellikle yüzde 18’e tabi bazı girdileri aldıklarını ifade
etti. Bu konuyla ilgili olarak, biliyorsunuz, AK PARTİ hükûmetleri döneminde,
özellikle dolaysız vergiler olarak hem gelir vergisi tarifesi hem de kurumlar
vergisiyle ilgili oran indirimlerine gidildi. Ayrıca, tüm toplum kesimlerinin
kullanmış olduğu temel gıda maddeleri; giyim, eğitim, sağlık hizmetlerinde
önemli oranda vergi indirimlerine gidildi, özellikle katma değer vergisi
çerçevesinde. Dolayısıyla, vergi politikamızda sosyal adaleti sağlayacak
düzenlemelerin yapıldığını ifade etmek isterim. En son seçim beyannamemizde ve
Hükûmet programımızda da yem ve gübrede, özellikle çiftçilerimizin kullandığı
temel girdiler olan yem ve gübrede yüzde 18 ve 8 olan vergi oranlarını sıfıra
indireceğimizi, kaldıracağımızı da ifade etmiştik. Önümüzdeki günlerde de bu
düzenlemeyi inşallah Meclise getireceğiz.
Yeri
gelmişken özellikle AK PARTİ hükûmetleri döneminde çiftçilerimize yönelik
desteklerde de önemli artışlar yaptığımızı ifade edeyim. 2002 yılında yaklaşık
1.8 milyar liralık bir tarımsal destekleme bütçesinden 2015 yılı sonu
itibarıyla 10 milyar liralık bir tarımsal destekleme bütçesine geçildi. Her
alanda hem mazot desteği, hem gübre desteği, hem prim desteği özellikle
çiftçilerimize yapılan makine ekipman desteği gibi çok değişik adlarla
gerçekten çiftçilerimizin hem girdi maliyetlerinin aşağı çekilmesi hem de
belirli bir düzeyde gelir elde etmelerine dönük son derece sosyal devlet
uygulamalarına paralel bir şekilde tarımsal destekleme uygulamalarını da hayata
geçirdik. Yine, özellikle çiftçilerimizin kaynak ihtiyacının ucuz bir şekilde karşılanması
noktasında da özellikle çiftçilerimize dönük kredi desteklerini, kredi faiz
desteği uygulamalarını başlattık.
Sayın
Usta Samsun ilinin bölge olarak diğer illerle mukayesesini yaparak bulunduğu
bölgeye ilişkin bir değerlendirmede bulundu. Müsaade ederseniz -bu konuda
bilgim yok- Kalkınma Bakanlığıyla bu konuda görüşür ve size yazılı olarak bu
konudaki bilgileri aktarırız.
Sayın
Ok öğretmenlerin özellikle özlük haklarıyla ilgili, mali haklarıyla ilgili bir
değerlendirmede bulundular. Öncelikle onu ifade edeyim ki AK PARTİ hükûmetleri
döneminde öğretmenlerimiz hiçbir zaman için enflasyona ezdirilmemiştir.
Öğretmen aylıklarımız, 2002 Aralıktan 2015 Aralık dönemine kadar nominal olarak
öğretmen maaşlarımız, ek ders hariç, yüzde 349 ila yüzde 390 oranında
arttırılmıştır. Aynı dönemde gerçekleşen enflasyon oranı yüzde 205’tir. Bu
dönemde yine öğretmenlerimizin ek ders ücretlerinde de önemli artışlara
gidilmiştir. 
Sayın
Ok’un tıp fakültelerinin 6’ncı sınıfında okuyan öğrencilerimize ilişkin bir
değerlendirmesi oldu. Yaklaşık -yanlış hatırlamıyorsam- üç veya dört yıl önce
bu öğrencilerimize, intern diye tabir ettiğimiz öğrencilerimize, 6’ncı sınıfta
okuyan öğrencilerimize, bu düzenleme yapılana kadar kendilerine hiçbir ücret
ödenmiyordu. O dönem aslında muhalefet partilerinin de Genel Kurulda yaptıkları
katkılarla, ilk defa, burada, 6’ncı sınıfta okuyan öğrencilerimize asgari
ücrete bağlı olarak bir ödeme getirildi. Tutarı konusunda elimde bir bilgi yok
ama şunu biliyoruz ki daha önce böyle bir ücret ödemesi yokken, normalde
öğrenci statüsünde olan bu kardeşlerimize de bu dönemde emeklerinin karşılığı
olmak üzere yaptıkları staj dönemi için aylık bir ödeme yapıyoruz. 
Sayın
Kuşoğlu Gelir İdaresinin alacakları konusunda sorular sordu ama şu anda elimde
hazır bilgiler yok. Bakanlıkta bir çalışma yapar, size onları arz ederiz.
Sayın
Ahrazoğlu, Suriyeli kardeşlerimizle ilgili olarak birtakım işletmelerin
açıldığını ama sanki kayıt dışılığa ilişkin birtakım meseleler var. Ben özel
olarak arkadaşlarıma söylüyorum. Bu konuyla ilgili Hatay ilinde bir çalışma
yaparız. Tabii ki burada eğer bir sorun varsa bizim de onun üzerine gitmek
görevimiz. İnşallah o çalışmayı da yaparız. 
EMİN
HALUK AYHAN (Denizli) – Yok, yok, zaten hiç sorun yok! Devam edin siz!
MALİYE
BAKANI NACİ AĞBAL (Bayburt) – Sayın Öz’ün memurlarla yapılan toplu sözleşmenin
36’ncı maddesinde düzenlenen bir hususta yapılan çalışmalara ilişkin soruları
oldu. Öncelikle ifade edeyim ki memurlarla yapılan toplu sözleşme birkaç
bölümden oluşuyor. Bu bahsettiğiniz husus, Kamu Danışma Kurulunda toplu
sözleşme döneminden sonra sendikalarla kamu kurumları arasında müştereken
yürütülecek çalışmalar arasında yer alıyor. Dolayısıyla o konuda
sendikalarımızın toplu sözleşme süreci içinde sorun olarak ifade ettiği hususlarla
ilgili olarak ilgili bakanlıkların da görüşüne başvurulmak suretiyle çalışmalar
yürütülecek ama dediğim gibi, bu, sadece Kamu Danışma Kurulunun çalışmaları
arasında yer alması gereken konular arasında henüz bu konuda yapılan çalışmalar
ne aşamada, o konuda bir bilgim yok ama bu çalışmaların sonucu, Kamu Danışma
Kurulu kararlarıyla ortaya konulacaktır. 
Sayın
Aksu “Vergisini düzenli ödeyen mükelleflere yönelik bir çalışma var mı?” dedi.
Biz de hakikaten bunu önemsiyoruz. Bir taraftan vergisini ödemekten imtina eden
veya bu alışkanlığı olmayan mükelleflere dönük caydırıcı tedbirleri alırken
diğer taraftan da vergisini düzenli olarak ödeyen mükelleflerimize dönük de
çalışmalarımız var. Sadece bu ödenen vergi miktarıyla da sınırlı değil.
Özellikle bazı uygulamalarımızda geçmiş dönemdeki ödeme performansları, geçmiş
dönemdeki yükümlülüklerini yerine getirme dereceleri dikkate alınarak
mükelleflerimize birtakım idari uygulamalarda kolaylıklar sağlıyoruz.
Sayın
Topal, şubatta öğretmen ataması hususunda… Seçim beyannamemizde de ifade ettik,
Hükûmet programımızda da ifade ettik, şubat ayında 30 bin öğretmen ataması
yapacağız. Doğu ve Güneydoğu Anadolu Bölgelerinde, son dönemde terör örgütü
tarafından o bölgelerdeki halkımızı mağdur edecek şekilde ortaya konulan eylemler
neticesinde okullarına gidemeyen öğrencilerimizin karşı karşıya kaldıkları,
maruz kaldıkları birtakım sıkıntılar var. Millî Eğitim Bakanımız da açıkladı,
Sayın Başbakanımız da ifade etti, oradaki tüm öğrencilerimizin her türlü sorunu
Hükûmetimiz tarafından kararlılıkla çözüme kavuşturulacak, orada eğitimle
ilgili herhangi bir aksamanın veya ortaya çıkan bir eksiliğin telafisi mutlaka
sağlanacak.
Sayın
Kayışoğlu Bursa Büyükşehir Belediyesindeki ödemelerle ilgili bir soru sordu.
Ama bir hayli teferruatlı bir fatura bilgisi verdi. Açıkçası ben de o fatura
bilgisini görmek istiyorum, ben de merak ettim. Paylaşırlarsa…
NURHAYAT
ALTACA KAYIŞOĞLU (Bursa) – Gösterebilirim Bakanım.
MALİYE
BAKANI NACİ AĞBAL (Bayburt) – Ayrıca, arada da kendisiyle konuşuruz.
Sayın
Çamak “Mersin Limanı’yla ilgili, yeni bir liman yatırımıyla ilgili bir
çalışmanız var mı?” şeklinde bir soru sordular. O konuda bilgim yok. İlgili
bakanlıktan bilgi alır, size yazılı olarak bildiririz Sayın Çamak.
Sayın
Tarhan Kocaeli, Gebze, Darıca’da TOKİ protokolü kapsamında Kocaeli Büyükşehir
Belediyesine taşınmaz devrinden bahsettiler. Bu konuda da açıkça elimde bir
bilgi yok. Bunu da Millî Savunma Bakanlığından bilgi alıp sizlere yazılı olarak
arz ederim ama özellikle kamu arazilerinin ekonomiye kazandırılması, kamu
arazilerinin daha ekonomik bir şekilde kullanılarak toplumun ihtiyaçlarının
karşılanması önemli. 
Yine,
şehirlerde daha fazla yeşil alan üretilmesi, yeşil alanların miktar olarak
artırılması hususu da önem verdiğimiz hususlardan bir tanesidir. TOKİ de bu
dönemde yapmış olduğu çalışmalarla gerçekten Türkiye’deki konut açığını önemli
ölçüde azaltacak çalışmalara girişmiştir. Bu protokol kapsamında özel bir
bilgim yok ama mutlaka bu çerçevede bir değerlendirme yapmak gerekir.
Teşekkür
ediyorum.
BAŞKAN
– Teşekkürler Sayın Bakan.
Değerli
milletvekilleri, tasarının tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
Birleşime
on dakika ara veriyorum.
Kapanma Saati: 22.14
YEDİNCİ OTURUM
Açılma Saati: 22.27
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Yedinci Oturumunu açıyorum.
11
sıra sayılı Kanun Tasarısı’nın görüşmelerine devam edeceğiz. 
Komisyon?
Burada. 
Hükûmet?
Burada. 
Şimdi,
maddelerine geçilmesine karar verilen tasarının 1’inci maddesini okutuyorum: 
BAZI KANUNLARDA DEĞİŞİKLİK
YAPILMASINA DAİR KANUN TASARISI

Madde
1- 13/7/1956 tarihli ve 6802 sayılı Gider Vergileri Kanununun 29 uncu
maddesinin birinci fıkrasına aşağıdaki bent eklenmiştir.
“z)
17/4/1957 tarihli ve 6948 sayılı Sanayi Sicili Kanununa göre sanayi sicil
belgesini haiz sanayi işletmelerince münhasıran imalat sanayinde kullanılmak
üzere alınan makine ve teçhizatın finansmanı için bu işletmeler tarafından
kullanılan krediler dolayısıyla lehe alınan paralar (Bu bendin uygulanmasına
ilişkin usul ve esaslar Maliye Bakanlığınca belirlenir.).”
BAŞKAN
– 1’inci madde üzerinde gruplar adına ilk söz, Milliyetçi Hareket Partisi Grubu
adına Samsun Milletvekili Sayın Erhan Usta’ya aittir.
Buyurunuz
Sayın Usta. (MHP sıralarından alkışlar) 
Süreniz
on dakikadır.
MHP
GRUBU ADINA ERHAN USTA (Samsun) – Teşekkür ederim.
Çok
değerli milletvekilleri, Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 1’inci maddesine ilişkin Milliyetçi Hareket
Partisi Grubunun görüşünü sunmak üzere huzurlarınızdayım. Hepinizi saygıyla
selamlarım.
Öncelikle,
bu maddeye Milliyetçi Hareket Partisi olarak olumlu oy kullanacağımızı hemen
sözlerime başlarken ifade etmek istiyorum. Bu, Milliyetçi Hareket Partisinin
seçim beyannamesinin 127’nci sayfasında var olan bir husustur. Biz de bunu çok
önemli buluyoruz ve o yüzden olumlu oy kullanacağız. Ancak, tabii, bunu yapmak
yeterli değil. Geçen hafta geçici bütçe kanunu tasarısı görüşülürken
Türkiye’nin temel ekonomik sorunlarına yönelik bir analiz yapmıştım. Orada
Türkiye’de imalat sanayisinin gayrisafi yurt içi hasıla içindeki payının yüzde
14’lerde olduğunu ve bu oranın çok düşük olduğunu ifade etmiştim. Emsal
ülkelerde bu oranın yani bizde yüzde 14 olan oranın gelişmekte olan ülkelerde
ortalama olarak 8-10 puan bizim üzerimizde olduğunu o analizimde ifade etmiştim.
Tabii, bu düşük olunca Türkiye üretemiyor, Türkiye büyüyemiyor. Diğer taraftan
da ülkenin kaynakları imalat sanayisinden üretken olmayan alanlara
kaydırılıyor. Maalesef buna kamu da göz yumuyor, hatta kamu bunu teşvik ediyor,
devlet bunu teşvik ediyor. Çünkü bunlara ilave kaynak gözüyle bakılması
buradaki en temel yanlışlık olarak ortaya çıktı, bu üretken olmayan alanlara
kaydırılan kaynak için. 
Şimdi,
burada neyi ifade etmek istiyorum, bunu biraz daha açmak istiyorum. Özel
sektörün makine teçhizat yatırımlarına şöyle bir baktığımızda, son on altı
çeyrekte yani son kırk sekiz ayda veya son dört yılda sadece dört çeyrekte özel
sektör makine teçhizat yatırımları pozitif, diğerlerinde negatif; on iki çeyrek
negatif, dört çeyrek pozitif bunların içerisinde. 2015 yılının en son millî
gelir datası olarak da 2015 yılının üçüncü çeyreğinde de özel sektörün makine
teçhizat yatırımları yüzde 1,9 oranında azaldı. 2015’ten on altı çeyrek geriye
gittiğimizde yani 2011’in üçüncü çeyreğiyle 2015’in üçüncü çeyreğini mukayese
ettiğimizde de o günkü değerin yüzde 8,3’ü kadar daha az bir özel sektör imalat
sanayisi yatırımı var, elimizdeki son millî gelir serisinde. Yani 2011 yılının
üçüncü çeyreğine 100 dersek sabit fiyatlarla, 2015’in üçüncü çeyreğinde bu 100
olan özel sektör makine teçhizat yatırımı 91,7’ye düşmüş. Bu, tabii, Türkiye
açısından çok vahim bir durum. 
Yani
makine teçhizata yatırım yapmayan bir ekonominin, buraya yatırım yapmayıp,
gidip bütün kaynaklarını betona yatıran bir ekonominin büyüme imkânı yoktur. O
yüzden Türkiye ekonomisi son üç dört yılda çok düşük oranlarda büyüyor. Bunun
düzeltilmesi lazım. Nihayet bu düzeltiliyor, bu düzeltiliyor derken bu yönde
küçük bir adım atılıyor. Ben bunu kişisel olarak da… 
Bu
makine teçhizat yatırımlarında kredi kullanımında –belki o madde çok iyi
açıklanmadı- yapılan şey şu: Siz diyelim ki Ankara’nın herhangi bir yerinde
lüks bir konut alıyorsunuz, bir kredi kullanacaksınız, kredi kullandığınızda
sizden banka sigorta muameleleri vergisi alınmıyor, lüks konut dahi alsanız. “2
milyon liralık konut alıp o kadar kredi kullanayım.” deseniz sizden banka
sigorta muameleleri vergisi alınmıyor ama Ostim’de bir sanayiciyseniz, işinizi
büyütmek istiyorsanız, daha rekabetçi şekilde bir üretim yapmak istiyorsanız ve
bunun için makinenizi yenileyecekseniz kredi kullanıyorsunuz, yüzde 5 BSMV
alıyor devlet. Böyle garip bir durum vardı ve bu garabet on üç yıldır Adalet ve
Kalkınma Partisi hükûmetlerinde sürdürüldü arkadaşlar, teknisyen olarak da
bütün ikazlarımıza rağmen. Nihayet bu garabete son veriliyor, bu güzel bir
aşama. Hükûmet, bununla ilgili bir mali portre önümüze getirmedi. 
Daha
sonra diğer maddelerde de konuşacağız yani böyle mali portresiz bir şeyi
konuşmanın da anlamı yok. Burada siz birazdan bir şeyi oylayacaksınız. Bunun
etkisi ne kadar olacaktır, bunun için tahminî birtakım çalışmalar yapılması
lazım. Mesela, biz, Milliyetçi
Hareket Partisinin seçim beyannamesinde taahhütlerimizi sıralarken -az önce
ifade ettim, bir tanesi de buydu, bugünkü görüştüğümüz maddeydi- bunu 580 milyon
lira bir maliyet olarak kendi hesaplarımıza almıştık. Yani, Hükûmetin yapmadığı
şeyi, biz muhalefette, bir muhalefet partisi olarak çok net, şeffaf bir şekilde
hesabımızı kitabımızı ortaya koyup, buradan devletin 580 milyon TL vergi
kaybının olacağını hesap edip onun da kaynağını ayırmıştık. Bunu da burada
ifade etmek istiyorum.
Şimdi, sanayi üretimini de, tarımsal üretimi de bu ülkede
artırmak durumundayız arkadaşlar ve buna ilişkin adımların da ivedilikle
atılması lazım. Sürekli “Şu reformu yapıyoruz, bu reformu yapıyoruz...” Geçen
hafta konuştuk. Yani, kalkınma planını hazırlarken ta bu çalışmalarda -yani
kalkınma planı 2013’ün Haziranında çıktı, çalışmalar 2011’de başladı- 2011’den
itibaren, 2012’den itibaren işte reformlardan bahsedildi, konuşuldu edildi.
Plan çıktı, iki buçuk yıl geçti, planın iki yılı bitti, hâlâ “Reform
yapacağız.” diye konuşuluyor. Bugün de Maliye Bakanımız yine burada “Reform
yapacağız.” veya Adalet ve Kalkınma Partisinin temsilcileri “Reform yapacağız.”
diyor. Beyler, Türkiye'nin reform ihtiyacı son on yılda had safhaya çıktı.
Türkiye reform yapamadığı için, 2008 yılında yakaladığı 10 bin dolar kişi
başına gelir bu yıl 9 bin dolara düşüyor, gelecek yıl da 9 bin doların altına
düşecek. Bu Hükûmetin ortaya koyduğu orta vadeli programda açık olmasa da
-orada bir hile yapmaya çalıştılar ama yalancının mumu çabuk söndü- ortaya
çıkmış bir durumdur. Yani, 10 bin doları, 10.400 doları 2008’de
yakalayacaksınız. 2018 hedefi dahi 10 bin doların altındadır Hükûmetin, on yılı
kaybediyor bu ülke. O yüzden bu adımları hızlandırmamız lazım, hızlı adım
atmamız lazım. 
Mesela, ben birkaç tane husus söyleyeceğim bunlarla
ilgili, hem de muhalefet olarak yapıcı muhalefet anlayışı çerçevesinde. Burada,
şimdi, sadece makine teçhizat yatırımlarını aslında bir miktar teşvik ediyoruz;
onun dışında, ülkenin makine üretme kapasitesini de artırmamız lazım. Yani,
burada, şimdi makine teçhizatı teşvik ediyoruz, burada ithal makineyi de teşvik
edecek. Olsun, ithal de olsa bu ülkeye
makine kurulmalı, daha modern makinelerle bu ülke üretmeli; bu birincisi. Ama
esas yapılması gereken şey, bu ülkenin makine teçhizat üretme kapasitesinin
artırılması lazım. 500 milyar dolarlık ihracat hedefinin içerisinde 100 milyar
dolar makine teçhizat ihracatı da var, o hedefin çok çok gerisinde maalesef
Türkiye. Bunun için yapılması gereken ilk şey, tabii, yerli ve yabancı
yatırımların önündeki engellerin kaldırılması gerekiyor. Hukuk normlarında,
vergilemede ve bürokratik işlemlerde yatırım için her bakımdan öngörülebilir,
istikrarlı ve güvenilir bir ortam oluşturulmalı, hukuk devleti tesis edilerek
yabancı yatırımcı için de bütünüyle kurumsal hâle gelmiş bir yatırım ortamı
teşekkül ettirilmelidir. Kişiye özel, subjektif, keyfî yönetim sona
erdirilmelidir. Türkiye’nin bugün içinde bulunduğu en büyük sıkıntı budur.
Firmaya özel, kişiye özel uygulamalar yapılıyor, bunun bir an evvel sona
erdirilmesi lazım. Bütün firmalara, bütün yatırımcılara aynı mesafede, aynı
yakınlıkta olan bir devlet kamu yönetimi anlayışının olması gerekiyor. Değilse,
biz yabancıyı çekelim derken yerliler bugün yurt dışına kaçıyor, yurt dışında
yatırım yapıyor. Ödemeler dengesi istatistiklerinde bunlar çok net bir şekilde
ortada görünüyor. 
Yeni
bir teşvik sistemi getirilmelidir. Bir defa teşvik sisteminde dar bölge
sistemine geçmek durumundayız. İl bazındaki, bölge bazındaki teşvik sistemi
maalesef çalışmıyor. İller arasında, illerin ilçeleri arasında ciddi
gelişmişlik farkları var. Bu anlamda veri altyapısı bir an evvel tamamlanarak
-bu yapılabilecek nitelikte bir şeydir, ben teknisyen kökenli birisiyim ama
bunun için siyasi kararlılık gerekir; siyaset bu kararı verecek, bürokrat
çalışacak, bu işi yapacak- dar bölge teşvik sistemine geçilmesi gerekiyor. Bu
bölgesel teşviklerden ziyade, bundan sonra önümüzdeki dönemde en fazla etkiyi
yapacak stratejik sektör ve işletmeler üzerinde yoğunlaşacak bir teşvik
sistemini kurmak durumundayız. 
Yoğun
olarak ithal edilen mallar için… Arkadaşlar, bazı malların çok net bir şekilde
aşırı bir ithalatı var. Bu malların üretimine yönelik yatırımların ülkede
yapılmasını sağlamak amacıyla ilave bir kısım tedbirler almamız gerekiyor. Milliyetçi Hareket Partisi olarak bizim seçim beyannamemizde var olan önemli bir husus vardı,
Merkez Bankasının bunlara reeskont kredisi vermesi tedbiri vardır. Bu yolun
denenmesi lazım. Bu yatırımcıların finansmanı kolaylaştırılarak ama bunlara çok
seçici bir şekilde davranılmalı ve burada tabii objektif olunmalı, bu imkânlar
sağlanmalı. Uluslararası rekabet gücüne
sahip yüksek katma değerli mal ve hizmet üretme yolundaki adımlar da
atılmalıdır.
İleri
teknoloji transferini mutlaka gerçekleştirmek durumundayız. İleri teknolojili
ürünlere ilişkin yatırımlara da özel teşvik ve öncelik getirmek durumundadır
Türkiye Cumhuriyeti devleti. 
Burada,
tarım sektöründe de üretimi artırmaya yönelik tedbirler alınmalıdır. Bizim
“Mazottan ÖTV almayacağız.” dememizin altındaki temel unsur budur. Bugün
çiftçi, üretiminde rekabetçi fiyatlardan üretememektedir, çok pahalı girdi
kullanılmaktadır. Mazotta ve diğer girdilerde de vergi indirimlerini
gerçekleştirip üretimi artırmak durumundayız. 
Bir
de şunu ifade etmek istiyorum: Maalesef bu politika dokümanlarında, bu eylem
planlarında öneriler somut değil. Somut olmayan öneriler de hayata
geçirilemiyor ve bunun takibi de yapılamıyor. Bugün konuştuğumuz öneri çok
somut bir öneriydi. Biz bu öneriyi somut olarak yazdığımızda da bürokrat
olarak, bir miktar da “Bu kadar somut olmasaydı.” diye sayın bakanlardan
serzenişte bulunulmuştu. Somut öneriler hayata geçiriliyor. Hükûmeti de buradan
uyarmak istiyorum, daha somut öneriler yazmakta fayda var. 
Ben
yüce heyetinizi saygıyla selamlıyorum, çok teşekkür ediyorum. (MHP sıralarından
alkışlar) 
BAŞKAN
– Teşekkürler Sayın Usta. 
Madde
üzerine ikinci söz, Halkların Demokratik Partisi Grubu adına Iğdır Milletvekili
Sayın Mehmet Emin Adıyaman’a aittir. 
Buyurunuz
Sayın Adıyaman. (HDP sıralarından alkışlar)
Süreniz
on dakikadır. 
HDP
GRUBU ADINA MEHMET EMİN ADIYAMAN (Iğdır) – Sayın Başkan, öncelikle yeni
görevinizde başarılar diliyorum. 
Değerli
milletvekilleri, 11 sıra sayılı Gelir Vergisi Kanunu ile Bazı Kanunlarda
Değişiklik Yapılmasına Dair Kanun Tasarısı’nın 1’inci maddesi üzerine grup
adına söz almış bulunmaktayım. Yüce Meclisi saygıyla selamlıyorum. 
Değerli
milletvekilleri, huzurumuza getirilen kanun esas itibarıyla bir torba kanun.
Aslında hukuk tekniği bakımından bu anlaşılır bir durum ama siyaseten Hükûmetin
her zaman yapmak istediği, âdeta göz boyamayla kanun geçirme yöntemlerinden bir
tanesi. Zira, torba kanunlarda asıl amaç iyi niyetle halkın çıkarlarına uygun
hazırlanan kanun içerisine, aslında halkın çıkarlarının tam tersine olan birkaç
kanunu gizleterek Meclisten geçirmek, yöntem bu. Dolayısıyla, genel olarak
vergi kanunları, hükûmetlerin politikalarının mali anlamda bir bakıma ifadesi. 
Şimdi
burada üzerinde tartıştığımız kanun, genel anlamda tüm vergi kanunlarımız,
vergi adaleti ve halkın çıkarları açısından gerçekten tam bir adaletsizliği
ifade etmektedir. Bu vergi kanunlarıyla esasen hedeflenen şey, sermayenin,
özellikle finans kapitalin, banka sermayesinin ve aracı kurumların
sermayelerini daha da artırma. Ama, toplumun yüzde 80’ini oluşturan emekçi halk
yığınları, işçiler, memurlar, emekliler, yoksul köylüler başta olmak üzere
vergi yükünün büyük çoğunluğunu omuzlayan bu kesimler vergi yükü altında
ezilirken toplumun yüzde 20’sini oluşturan mutlu azınlık sermayesine sermaye
katar.
Bakın,
işçiler, memurlar, emekliler belli bir gelir düzeyiyle yaşamlarını ikame
ettirmeye çalışırlar, gelir elde ederken bir vergi öderler ama yaşamlarını
ikame ettirmek adına elde ettikleri geliri büyük çoğunlukla ay sonu, köylüler
ve çiftçiler ise yıl dönümü itibarıyla elde ettikleri gelirin tümünü tüketmek
durumundadır.
Şimdi,
geliri elde ederken vergi ödeyen emekçi halk yığınları ve toplumun büyük çoğunluğu,
elde ettiği gelirin neredeyse yüzde 100’ünü tükettiğinde bu kez, ikinci kez
daha vergi ödemektedir yani bir bakıma gider vergisi, KDV gibi vergi
ödemektedir. Oysa mutlu azınlık olan kesim ancak eldeki sermayeden kazandığı
faizin gelirini ödemektedir ve dolayısıyla sermayesi olduğu gibi korunurken bir
nebze daha artmış olmaktadır. Dolayısıyla, asıl yapılması gereken şey vergi
adaletini gerçekleştirebilmek. Dolayısıyla, vergi adaletinin de
gerçekleşebilmesinin birincil koşulu vergilerde belli kalemleri yerelin
yetkisine bırakmak. Yerellerin kendi özerk ekonomilerini inşa etmeleri için ve
yerel düzeyde ekonomik alanda rekabet güçlerinin artabilmesi için pek çok
kalemde vergi yetkisinin belediyelere ve il genel meclisine devredilmesi
gerektiği kanaatindeyiz. 
Değerli
arkadaşlar, elde edilen verginin adil bir biçimde, toplumun farklı kesimleri,
farklı sınıf ve tabakaları arasında adilce ve eşitçe paylaşılıp paylaşılmaması
yine vergi politikalarının en önemli unsuru. Görünen o ki Türkiye’de mevcut
vergi politikaları tamamen güçlüyü daha güçlü kılmak, yoksulu daha da yoksul
hâle getirmek. Bu yetmez gibi bütün bu yükün altında elde edilen gelirlerin ve
kamu kaynaklarının büyük oranda ülke içinde yürütülen savaş ekonomisine
yönlendirilmesi de yine vergi adaletinin gerçekleşmesi yönünde en büyük
engellerden biri. Bildiğiniz üzere, bölgede devam eden savaş, halkın
kazancından, halkın gelirlerinden elde edilen vergilerin aktarılmasıyla,
dolayısıyla bu savaş ekonomisine aktarılan vergilerle halk iliğine kadar sömürülmektedir.

Değerli
arkadaşlar, ülke kaynaklarının ve gelirlerinin özellikle savaşa aktarılması,
son otuz yıl içerisinde elde edilen verilerle, bu kaynakların 500 milyar dolar
civarında olduğu; dolayısıyla, ülkede devam eden savaşın durdurulması hâlinde bu
kaynakların ülkenin kalkınmasında, yoksul kesimlerin bir nebze olsa hayat
standartlarının yükseltilmesinde kullanılması hem toplumsal adalet açısından
hem refah düzeyinin yükselmesi açısından önemli husustur. 
Önümüze
getirilen kanun tasarısı içerisine yerleştirilmiş maddelerin esasen
birbirleriyle doğrudan alakaları olmadığını da görmekteyiz. Mesela, torba kanun
içerisine yerleştirilen Gelir Vergisi, Katma Değer Vergisi, bireysel emeklilik,
Ceza İnfaz Kanunu’nu ilgilendiren madde; yine, Kurumlar Vergisi, Sosyal
Sigortalar ve Genel Sağlık Sigortası Kanunu ile Gider Vergileri Kanunu’nun
aslında birbirleriyle hiçbir bağlantılarının olmadığı; tamamen, istenilen,
hedeflenen finans sermayeyi ve banka ile aracı kurumların güçlerini,
sermayelerini daha çok artırmaya yönelik bir torba kanundur. Dolayısıyla, biz
bu şekilde yüce Meclisin huzuruna getirilen bu kanunun adaletsiz olduğunu ve
bunun özellikle memur, işçi ve emekçiler sırtında daha büyük bir kambur
oluşturacağı ve kazançlarının daha da azalacağı, yoksulluğun ülkede daha çok
artacağı inancındayız. Bu nedenle, biz bu kanunun aleyhinde oy kullanacağız. 
Değerli
arkadaşlar, bugün, en önemli sorunların başında gelen, gerçekten, kürdistanda
var olan sorun aslında 1921 Anayasası’yla büyük oranda çözülmüş gözükmektedir.
Yüce Meclisiniz, 1921 Anayasası’nın 18 maddesini, bugün, bu Meclisin huzurunda
kabul etmiş olsa bugün Kürt sorunu büyük oranda, yüzde 80, yüzde 90 belki
Türkiye'nin gündeminden çıkmış olacaktır. Bunu neden vurguluyorum? Ülke
kaynaklarının bu savaşa gitmiş olması ve kaynakların pervasızca savaş
politikaları uğruna harcanması, halkımızın cebinden çıkan, yoksulların,
emekçilerin ve işçilerin cebinden çıkan paralardır. 
Bu
nedenle, bir kez daha, yüce Meclisin, bugün bölgede devam eden acımasız savaş
politikalarına son verilmesi, Hükûmeti bu konuda zorlaması ve ülke
kaynaklarının doğru, adil ve eşit şekilde paylaştırması yönünde bir tavır
ortaya koymasını temenni ediyor, saygılarımı sunuyorum. (HDP sıralarından
alkışlar) 
BAŞKAN
– Teşekkür ederiz Sayın Adıyaman. 
Madde
üzerine, gruplar adına son konuşma, Cumhuriyet Halk Partisi Grubu adına
İstanbul Milletvekili Sayın Bihlun Tamaylıgil’e aittir. 
Buyurunuz
Sayın Tamaylıgil. (CHP sıralarından alkışlar) 
Süreniz
on dakikadır. 
CHP
GRUBU ADINA BİHLUN TAMAYLIGİL (İstanbul) - Sayın Başkan, size de
çalışmalarınızda başarılar dilerim. 
Sayın
Başkan, değerli milletvekilleri; görüşülmekte olan tasarının 1’inci maddesi
üzerine CHP Grubu adına söz aldım. Yüce Meclisi saygıyla selamlıyorum. 
Biraz
önce, ben, iktidar partisi temsilcisi arkadaşlarımızın konuşmalarını dinlerken,
imalat sanayisi, sanayi ve Türkiye’deki sanayi yatırımlarıyla ilgili ortaya
koydukları yeni bir tabloyu, yeni hedefleri dinlediğim zaman, on üç yıldır bu
ülkeyi hangi iktidar yönetiyordu diye açıkçası merak ettim. Yani o zaman, o on
üç yılın ekonomi politikalarıyla ilgili alınan kararlar ve onun oluşturduğu
gömlek de mi sırtımızdan çıktı, onu açıkçası merak eder oldum. Çünkü sanayi
üretiminde, imalat sanayisinde verimliliğin, yatırımın, istihdamı artıracak
projelerin ön plana çıkması için ortaya konulacak uygulamalar, teşvikler ve
alınacak kararların hedef olarak ortaya konulduğu dikkate alındığında, on üç
yıldır elinizi kim tuttu diye sormak herhâlde bizim de en doğal hakkımız diye
düşünüyorum.
Tabii,
her dönem, bundan on üç buçuk yıl önce de bir eylem planı çıkmıştı, o eylem
planında da Kamu İhale Kanunu AB standartlarına uygun hâle getirilecek
denmişti, her ilerleme raporunda Kamu İhale Kanunu’yla ilgili eleştireler
gelmişti. Vergiyle ilgili olarak yapılacak düzenlemeler için hedefler ortaya
konmuştu ama uçan kuştan vergi alır hâle gelen bir tercih kendini gösterdi.
Diğer taraftan, enerji verimliliğiyle ilgili hedeflenen tüm başlıklara rağmen
yine eylem planı içerisinde enerji verimliliğini artıracak, yani on üç yıl
sonra tekrar gündeme gelen başlıklar görüyoruz.
İnşallah
-ki çok olumlu gördüğümüz- imalat sanayisindeki makine ve teçhizat
yatırımlarının artırılmasını sağlayacak tercihler umarız bu gibi uygulamalarla
artar. Ama şöyle bir 2002-2003 dönemine dönüp baktığımızda, ekonomi
politikalarıyla ilgili gelişmeler, genel tercihler bizi hangi noktaya getirdi
ve bugün neden böyle zaruri düzenlemeler yapma ihtiyacı duyuyoruz?
2002
yılında önemli, büyük bir krizden sonra devriiktidarınızın başlamasıyla beraber
tercih edilen ekonomi politikalarının temelinde kaynağı, Türkiye'ye gelen
kaynağı biraz daha tüketime ve… Sektör olarak baktığınızda tüketimle
hareketlenen ve döviz kaynağı yaratma noktasında önemli sıkıntılar yaşayan bir
süreç olarak devam etti. Çünkü o zaman 2 çıpanız vardı: Biri AB çıpası, biri
IMF çıpası. IMF’den seçim öncesi “İstemeyiz.” derken, IMF’nin politikalarıyla
beraber 2006 yılına kadar geldiniz. O süreç içerisinde baktığımızda, büyüme,
büyüme rakamları, kişi başı millî gelir rakamları açısından bu çıpaların da
oluşturmuş olduğu zemin ve Türkiye'ye gelen doğrudan sermaye yatırımı… Ama
doğrudan sermaye yatırımı olduğu zaman gelip çivi çakan bir sermaye yatırımı
değil, maalesef, çakılmış çivilerin satıldığı özelleştirmelerle gelen, kârlı
şirket satışlarıyla gelen; banka, sigorta, finans kurumlarıyla ilgili satış
işlemleriyle gelen bir süreç oldu. Daha sonra, dünya 2007-2008 kriziyle
etkilenmeye başladıktan sonra sizde de bir tasarruf yetersizliği ve tasarruf
yetersizliğine bağlı yatırım yetersizliği olduğu dönemin “orta gelir tuzağı”
dediğimiz o etkilerini yaşamaya başladığımız günleri hisseder olduk ve bununla
beraber, istihdamın gelişmediği, beraberinde imalat sanayisinin katma değerinin
geriye gittiği ve maalesef sanayi çeşitlendirmesinin yeterince gelişmediği bir
dönem. Kaldı ki, bunların hepsi orta gelir tuzağının kendini net olarak
gösterdiği ana başlıklar. 
Bundan
sonra gerileme… 2009 yılı geldi, ekonomik krizler dünyada, bizim ülkemize
yansıması, büyüme oranlarındaki gerileme ve 2009 yerel seçimlerinde
devriiktidarınızın almış olduğu hızlı oy düşüşü, o zaman yeniden bir ekonomi
politikası, belki de seçime dayalı, seçim beklentileriyle ortaya konulan
ekonomi politikalarıyla birleşti. Dünyada var olan, ki diğer ülkelerin
kendilerini tamirat için ortaya koyduğu mali politikalarının ve finansal
sistemi etkileyen tercihlerinin Türkiye’ye yansımalarını hissetmeye başladık ve
o sene bir yönetmelik çıkarttınız, dediniz ki: Para kazansın kazanmasın, herkes
dövizle borçlanabilir. Bir kararınızda 32 sayılı Kararname’yi değiştirerek
ihracat dövizlerinin bundan önce belli bir sürede gelme zorunluluğunu ortadan
kaldırdınız. Bu sefer bir kırılganlık dönemi kendini net olarak göstermeye
başladı. İmalat sanayisi ve genelde baktığımız zaman sanayi açısından, ithalatın
çok arttığı, kurun enflasyonu da gerçekleştirmek için baskıda kaldığı ve
bununla beraber içeride üretimin pasivize olup daha çok tüketimin ve ithalle
beraber iç piyasa rekabetinin kendini gösterdiği, dövizin baskılandığı… Çünkü
baskılanmış bir döviz enflasyon açısından da olumlu yansıma olarak
değerlendiriliyordu ama ortada bir gerçek vardı, alınan kredilerin, daha önce,
2002’de ancak yüzde 30 civarı imalat sanayisindeyken yüzde 13’e düşmüş olması,
yine bütün banka kredilerinin yüzde 45’i daha önce sanayi ve imalat sanayisinde
kullanılırken yüzde 20’li rakamlara düşmüş olması, Türkiye'de üretimin
çarklarının artık dönmediği, ithalata bağımlı olarak gerçekleşen üretimin de
katma değer yaratmadığı açık olarak kendini gösteriyordu. 
Türkiye,
1990 yılında imalat sanayisinin sağladığı katma değer sıralamasında 13’üncü
sıradaydı, 2000’li yıllarda 15’inci sıraya geldi ama maalesef, 2010’dan sonra
imalat sanayisi katma değer sıralamasında tamamen lig dışında kaldı, sıralamaya
bile giremedi. 
Böyle
olduktan sonra, yine Sanayi Bakanlığının açıklamış olduğu kendi sayfasındaki
bütün sonuçlarına bakarak şirketlerin ortaya çıkardıkları bir tablo var. Yani
Türkiye üretmiyor, üreterek büyümüyor, istihdam yaratmıyor; genç işsizler
ordusu OECD’nin rekor rakamlarına ulaşıyor, rekabet gücümüz düştüğü gibi
kırılganlıklarımız artıyor; dövize bağımlı olarak artan borç yükü, her an,
Türkiye'de önümüzdeki süreçte oluşabilecek gelişmelerde ki dediğim gibi
doğrudan gelen sermaye bile kârlı ve buradaki kâr aktarımını sağlayacak sektörlerde
oluştuğu için riskli bir önümüzdeki gelecek sorgulamasını beraberinde
getiriyor. 
Şirketlerin
2002-2005 yılları arasında öz varlık ve borçlanma kaynaklı olarak, kaynak
yapısına baktığımızda, ortalamasında yüzde 40, yüzde 60 civarında bir öz varlık
ve borç ağırlığını kaynakta kullanıyor, ama sene 2009’a ve bugüne doğru
gelindiği zaman çok tehlikeli bir rakamla karşı karşıyayız. Artık, şirketlerin
öz varlık ağırlığı yüzde 33’lere düştü, yüzde 67, yüzde 70’lere yakın bir rakam
tamamen şirket yapıları içerisinde borç. Şirketler para kazanamıyor, kâr elde
edemiyor. Şirketlerin kârlılığının düşmesindeki bir sonuç, şirketlerdeki bu
özellikle kur riskinin olduğu, dövize endeksli borçların yüksek montanlı olması
kur farkı zararları yazdırıyor. Onunla yetinmeyip şirketlerin yükselen borç
yükü faiz giderlerini artıyor. 2009’dan bugüne doğru şirket yapılanmaları
açısından şöyle baktığımız zaman, maalesef, öz varlık kârlılığı düşmüş, genel
kârlılığı düşmüş şirketlerle karşı karşıyayız. Artık, üretimi desteklemek,
üretimle beraber büyüyen rekabetçi, stratejik önemi olan teşviklerle
birleştirilmiş büyüyen bir Türkiye modelini on üç yıl sonra, geçmişteki
eksikleri hani unuttuk zannetseniz biz unutmadık ama siz inşallah bundan sonra
verdiğiniz sözlerde bunları gerçekleştirirsiniz. 
Diğer
taraftan, sizinle bir konuyu da paylaşmak istiyorum. Biraz önce “sermaye
piyasaları ve güven” diye bir başlık üzerinden ve sermaye piyasalarının da
gelişmesi için önemli teşviklerden biri olan vergi teşviki üzerinde bir
değerlendirme oldu. 
Bakın,
güven her şeyden önemlidir. Bir ülkede güvenin sağlanması fiyatlanma ve maliyet
açısından çok önemlidir. Biz bundan sekiz yıl önce bir komisyon kurduk; AKP’li
ve CHP’li milletvekillerinin -ki bir tanesi de bendim- vermiş olduğu önerge,
bugün Türkiye’de sermaye piyasasında güvensizlik faktörlerinden biri olan JETPA
Holdingle ilgili. Bugün o kişi yine tutuklanmış. Burada yine AKP’li
milletvekilleri ve bakanların da takdiriyle bir araştırma komisyonu raporu
çıktı ve orada iki önemli madde var. Biri diyor ki: “Bu işlemleri yapanların
ilgili kamu kuruluşları tarafından takibinde ihmal olmasın.” İkincisi de
“Hukuki zeminle ilgili verilen yükümlülükler.” Peki, şimdi soruyorum: Yapılan
bu otel hangi ilçede? Hangi belediye tarafından kiraya verilmiş bu alan? 
(Mikrofon
otomatik cihaz tarafından kapatıldı)
BİHLUN
TAMAYLIGİL (Devamla) – Peki, yapılan bu ihaleli tahsiste veya anlaşmada böyle
bir otel yapma var mı? Otelle ilgili veyahut buranın kullanımıyla ilgili
şartlar ve şartname nedir? Peki, değerli SPK başta olmak üzere, bu tür cezai
yaptırımlarla karşılaşmış ve raporu Meclis kürsüsüne gelmiş bir firma için siz
bugüne kadar hangi takibi yaptınız?
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Tamaylıgil. 
Şimdi,
şahsı adına Kars Milletvekili Sayın Yusuf Selahattin Beyribey. 
Buyurunuz
Sayın Beyribey. (AK PARTİ sıralarından alkışlar)
Süreniz
beş dakikadır. 
YUSUF
SELAHATTİN BEYRİBEY (Kars) – Sayın Başkan, değerli milletvekilleri; 11 sıra
sayılı Gelir Vergisi Kanunu ile Bazı Kanunlarda Değişiklik Yapılmasına Dair
Kanun Tasarısı’nın 1’inci maddesi üzerinde söz almış bulunmaktayım. 
Bu
kanunun 1’inci maddesiyle, 64’üncü Hükûmetin 2016 Eylem Planı’nda yer alan,
imalat sanayisindeki makine ve teçhizat yatırımlarının finansmanında banka ve
sigorta muameleleri vergisi istisnası getireceğine ilişkin vaatlerimizi bu
düzenlemeyle yerine getirmiş oluyoruz. Böylece, AK PARTİ seçim meydanlarında
vermiş olduğu sözleri teker teker yerine getirmeye başlamıştır. 
Sayın
milletvekilleri, ülkelerin gelişmesi AR-GE ve sanayileşmeyle ilişkilidir. Bir
ülkede sanayileşme ne kadar artarsa o ülkenin gelişmesi ve ekonomisi o kadar
iyiye doğru gider. Bunun için, kanunun bu maddesiyle eylem planında söz konusu
eyleme ilişkin yapılan açıklamalarda imalat sanayisinde faaliyet gösteren
firmaların kapasite artırımı ve verimlilik artışını sağlayacak makine ve
teçhizat yatırımlarının finansmanında banka ve sigorta muameleleri vergisi
alınmaması sağlanacaktır. 
Sayın
milletvekilleri, 2005 yılında sanayi sektöründeki istihdam sayısı 4 milyon 241
bin iken AK PARTİ iktidarında 1 milyon 118 bin artarak 5 milyon 359 bin kişiye
ulaşmıştır. AK PARTİ olarak bu kanunla bu sayının daha da çok artması için
çalışmaktayız. Bu çerçevede yapılan düzenlemelerle, Sanayi Sicili Kanunu’na
göre verilen sanayi sicil belgesini haiz sanayi işletmelerinin münhasıran
imalat sanayisinde kullanılmak üzere aldıkları makine ve teçhizatın finansmanı
için kullandıkları krediler dolayısıyla alınan paralardaki yüzde 5 banka muameleleri
vergisinin istisna tutulması öngörülmektedir.
Yapılan
düzenlemeyle imalat sanayisinde faaliyet gösteren firmaların, çeşitli finansal
kuruluşlardan kredi kullanmak suretiyle yaptıkları yatırımlar üzerindeki
finansman maliyetlerinin kaldırılarak kapasitelerinin ve verimliliklerinin
artırılmasına yönelik yeni makine ve teçhizat yatırımlarının teşvik edilmesi
amaçlanmaktadır. Böylelikle reel ekonominin lokomotifi olan imalat sanayisinin
desteklenmesi sağlanacaktır. İmalat sanayisinin desteklenmesiyle de istihdamda
artış sağlanmış olacaktır.
Sözlerimi
bitirmeden önce bütün heyetinizi saygılarımla selamlıyorum. (AK PARTİ
sıralarından alkışlar)
BAŞKAN
– Teşekkür ederiz Sayın Beyribey.
Şahsı
adına son konuşma Antalya Milletvekili Sayın Çetin Osman Budak’a aittir. (CHP
sıralarından alkışlar)
Sayın
Budak, sizin de süreniz beş dakikadır. 
ÇETİN
OSMAN BUDAK (Antalya) – Sayın Başkan, görevinizde başarılar diliyorum.
Sayın
Başkan, değerli milletvekilleri; 11 sıra sayılı Kanun Tasarısı’nın 1’inci
maddesiyle ilgili söz aldım. Sizleri saygıyla selamlıyorum.
Bu
maddeyle, sanayi sicil belgeli sanayi işletmelerinin imalat sanayisinde
kullanılmak üzere aldıkları makine ve teçhizatın finansmanı için kullandıkları
krediler yüzde 5’lik banka ve sigorta muameleleri vergisinden istisna
tutulacak. 
Buna
ilişkin bir itirazımız yok, hatta Plan ve Bütçe Komisyonunda bu konuyla ilgili
destek de verdik. Ancak sanayicilere bir destek sağlanırken kredi kartı borcu
altında ezilen, borcunu döndürmek için tekrar kredi çekmek zorunda kalan asgari
ücretli, dar gelirli yurttaşlarımızdan bu verginin alınıyor olması adaletli
değil. Yurttaşlarımızın ihtiyaç, konut, ev eşyası, otomobil gibi alımlarında bu
amaçlarla bankalardan kullandıkları krediler son on üç yılda 130 kattan fazla
artarak 2,3 milyar liradan 303 milyar liraya kadar yükselmiştir. Kredi kartı
borçlarıyla birlikte bu tutar 380 milyar liraya kadar da ulaşmıştır. Bu borçlar
nedeniyle son beş yılda yurttaşlarımızın ödedikleri faizin boyutu da 176 milyar
doların üzerine çıktı. Dolayısıyla, yurttaşlarımız kredi ve faiz sarmalında
çırpınmaktadır. Bu nedenle, dolaylı vergi adaletsizliğine, banka ve sigorta
muameleleri vergisi adaletsizliğine bütünüyle son verilmelidir diyoruz.
Değerli arkadaşlar, bu maddeyle
sanayicilerimiz için bir istisna getiriliyor. Gayet iyi. Fakat bu istisna
Türkiye'nin katma değeri düşük, ithalata dayalı, sürdürülebilir olmayan,
çevreyi ağır şekilde tahrip eden sanayi üretim anlayışını değiştirebilecek
midir? Tabii ki böyle bir şeyin mümkün olmadığını düşünüyorum. Çünkü Hükûmetin
bir yıllık eylem planına baktığımızda, sanayiyle ilgili bir tek somut desteği
bu vergi istisnasıdır. Özel sektör yatırımlarının hızla gerilediği, hatta
üçüncü çeyrekte binde 7’ye kadar gerilediği, imalat sanayi üretimindeki artışın
yüzde 1,3 gibi düşük bir seviyede kaldığı bir ortamda BSMV istisnasıyla mesafe
alınması mümkün değildir. 
Ayrıca, özellikle sanayinin ne olduğu
konusunda kafaların netleşmesi gerekiyor. 2011-2014 yıllarını kapsayan Sanayi
Strateji Belgesi ile sanayide yüksek katma değerli üretim yapısına geçişin ve
yüksek rekabet gücünün sağlanması hedefleniyordu. Ne oldu? Türkiye bu anlamda
bir başarı sağlayabildi mi? Yani, belgeye koymakla maalesef yatırım olamıyor.
Şimdi, 2015-2018 için yeni Sanayi Strateji Belgesi açıklandı. Türkiye'nin önüne
orta ve yüksek teknolojili ürünlerde Avrasya’nın üretim üssü olmak gibi çok
iddialı bir hedef konuyor. Bu belgenin akıbeti de bir önceki gibi olacak.
Neden? Çünkü temeli çürük. 2015-2018 Belgesi’nin strateji dokümanına bakıyorum,
gayrisafi millî hasıla, yurt içi millî hasıla içinde sanayi sektörünün payı
yüzde 32,9 olarak gösterilmiş. Siz, rakam oyunlarıyla tanımlarda değişiklik
yaparak, kişi başına gelirden satın alma gücü paritesine geçerek millî geliri
artırdığınız gibi burada da sanayi sektörü içine her şeyi doldurup yüzde 33’e
ulaşıyorsunuz. İmalat sanayisinin millî gelir içindeki payı TÜİK’e göre yüzde
24,2’dir; gerçek rakam budur. Yani, inşaat sektörünü, madenciliği sanayi
sektörü içinde değerlendirerek rakamı yükseltmenin de bir anlamı yoktur.
Gideceği yeri bilmeyen gemiye hiçbir rüzgâr yardımcı olamaz. Gerçek anlamda
imalat sanayisinin payı yüzde 33’lere çıkmadığı sürece bu alanda ciddi bir
sıçrama yapılacağını düşünmüyoruz. Türkiye’de işsizliğin, yoksulluğun, gelir
dağılımındaki adaletsizliğin azaltılması böylece mümkün değildir. 
Değerli
milletvekilleri, sanayi sektörünün büyümesi için temel koşullardan biri de
hukuktur. Hukuk olacak, adalet olacak, hukukun üstünlüğü olacak, yerli ya da
yabancı yatırımcılar yatırımların güvende olduğuna inanacak. Yatırım ortamı
iyileştirilmeden sanayi yatırımlarının artması da mümkün değildir. Son
dönemdeki uygulamalar da gösteriyor ki bu alanda önemli bir güven sorunu
yarattığı da açıktır. 
Değerli
arkadaşlar, Türkiye’nin orta gelir tuzağında olduğunu sizler de kabul
ediyorsunuz, bizler de aynı şeyi söylüyoruz ama bunun yolu akıldan, bilimden,
özgür üniversiteden, yaratıcı düşünceden, nitelikli bir eğitim sisteminden
geçiyor, AR-GE’ye kaynak ayırmaktan geçiyor, hukuktan geçiyor, demokrasiden
geçiyor. 
Bu
düşüncelerle yüce Meclisimize saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Budak. 
Değerli
milletvekilleri, madde üzerinde on dakika süreyle soru-cevap işlemini
gerçekleştireceğiz. 
Şimdi,
sisteme giren milletvekillerine ilk beş dakika içerisinde söz vereceğim.
Sayın
Üstündağ…
AKIN
ÜSTÜNDAĞ (Muğla) – Evet, Sayın Bakan, Bodrum ilçemizde eylül ayı içerisinde bir
sel felaketi meydana gelmiştir; on iki saatte 230 kilogram yağmur yağmıştır. Bu
sel felaketinde birçok ev ve iş yeri maddi olarak zarar görmüştür. Bodrum’da
meydana gelen maddi zararla ilgili olarak herhangi bir ödeme şimdiye kadar
yapılmamıştır. Bakanlar Kurulunuzda Bodrum’daki sel felaketinde meydana gelen
zararla ilgili olarak herhangi bir ödemeyle ilgili karar alacak mısınız?
Teşekkür
ediyorum.
BAŞKAN
– Sayın Erdoğdu…
AYKUT
ERDOĞDU (İstanbul) – Sayın Bakan, Parlamento kültüründe maliye bakanlarının
verdiği rakamlara inanılması ve Maliye Bakanının siyasi reklamdan daha çok,
doğru bilgilendirmesi önemlidir. Bakın, biraz önceki konuşmanızı, emekli
maaşlarıyla alakalı yaptığınız konuşmayı dikkatle dinledim ve üzülerek
söylüyorum ki Parlamento doğru bilgilendirilmedi. Sizden rica ediyorum, Plan ve
Bütçede de bazen benzer şeylerle karşılaşıyoruz, siz bürokrat kökenli bir Bakansınız,
öncelikle sorulara samimi cevap vermenizi, bir de rakamlarda bütün Parlamentoyu
bilgilendirecek, doğru bilgilendirecek rakamları vermenizi rica ediyorum.
Soru
olarak da, kamu ihaleleriyle ilgili bilgileri ne zaman alacağımı merak
ediyorum.
Teşekkür
ederim.
BAŞKAN
– Sayın Budak…
ÇETİN
OSMAN BUDAK (Antalya) – Sayın Bakan, asgari ücretin 1.300 liraya çıkması
durumunda bu durumdan en çok etkilenecek kesim önce işini kaybetme riski olan
emekçiler, daha sonra mikro ve orta ölçekli işletmeler. Orta ölçekli
işletmelerin -bizim vaatlerimizde de olduğu gibi, biz özellikle vergi kısmıyla
ilgili kendi beyanımıza koymuştuk- asgari ücretin 1.300 lira olması durumunda
vergi yükünün hafifletilmesi söz konusu mu? Bu konuyla ilgili açıklama
bekliyorum.
Bir
ikincisi de: Turizm sektöründe inanılmaz bir türbülans yaşanıyor. Burada,
istihdam üzerindeki yüklerle ilgili, Antalya bölgesinde seçim çalışması yapan
milletvekillerinin bir sözü vardı, asgari ücretin üzerindeki yüklerin
kaldırılmasıyla ilgili, böyle bir çalışmanız var mı?
BAŞKAN
– Sayın Ağbaba…
LEVENT
GÖK (Ankara) – Yok.
BAŞKAN
– Yok sanırım. 
Sayın
Depboylu…
DENİZ
DEPBOYLU (Aydın) – Teşekkür ederim Sayın Başkan.
Sayın
Bakan, bilimsel çalışmaları ve araştırma, geliştirme çalışmalarındaki
güvenilirliğine dayanarak TÜRK EĞİTİM-SEN’in hazırlamış olduğu rapora atfen
size bir soru yöneltmek istiyorum. Millî Eğitim Bakanlığı 11 Kasım 2015
tarihinde norm güncellemelerinin tamamlanmasının ardından iller bazında
öğretmen ihtiyacının toplam 91.142 olduğunu açıkladı. Yine norm kadro
güncellemesine göre 100.481 idareci norm kadrosuna karşılık 69.716 idareci
bulunuyor, 30.765 idareciye ihtiyaç olduğu ortaya çıkıyor. Rakamları bir araya
getirdiğimizde norm kadro açığının 121.907 öğretmenden oluştuğu anlaşılıyor.
Yılbaşından itibaren 15-20 bin öğretmenin de emekliye ayrılacağını hesap
edersek öğretmen açığının 140 bine çıkacağı kuşkusuz görünüyor. Hükûmetin 2016
Şubatında sadece 30 bin öğretmen almayı planlaması sizce gerçekçi bir yaklaşım
mıdır? Atanmayı bekleyen 115 bin civarında öğretmen adayı varken bu kaynak…
(Mikrofon
otomatik cihaz tarafından kapatıldı)
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Sayın Bakan, Sağlık Uygulama Tebliği’nde yer alan
fiyatlar kaç yıldan beri artırılmamıştır? SUT fiyatlarını artırmayı düşünüyor
musunuz? SUT fiyatlarının artırılmaması neticesinde özel sağlık tesislerinin
artan maliyetlerinin ilave ücret uygulamasıyla karşılanması vatandaşa önemli
bir yük değil midir?
Teşekkür
ederim.
BAŞKAN
– Sayın Erdoğan…
MEHMET
ERDOĞAN (Muğla) – Sayın Bakan, uyguladığınız bu ekonomi politikalarının
sonucunda büyüme hızı ne zaman yüzde 5 ve üzerine çıkacak?
İkincisi
de: Kaçakçılık sebebiyle devletimiz yılda ne kadar vergi kaybetmektedir? AKP
iktidarı sınır güvenliğini ne zaman sağlamayı düşünmektedir?
Teşekkür
ediyorum.
BAŞKAN
– Son soru, Sayın Parsak…
MEHMET
PARSAK (Afyonkarahisar) – Sayın Bakan, bilindiği üzere Afyon -İscehisar ilçemiz
itibarıyla- yüzlerce işletmesinden dolayı aynı zamanda bir madencilik şehridir.
16 Haziran 2012 tarihinde yayımlanan Başbakanlık genelgesiyle maden ruhsatları
ve orman izinleriyle ilgili müracaatlar Başbakanlık denetlemesine bırakılmış
olup değerlendirmenin kriterleri hâlâ net bir şekilde ortaya konulmamakta ve
ayrıca herhangi bir süre kısıtı da bulunmamaktadır. Sektörde faaliyette bulunan
firmalar izinlerini genişletemediklerinden dolayı bütün yatırımlarını
durdurmakta, bu durum da işçilerin işlerine son verilmesine ve parça parça
madencilik sektörünün yok edilmesine yol açmaktadır. Bu genelge hangi amaçla
yayımlanmıştır? Ne zaman yürürlükten kaldırılması düşünülmektedir? İlgili kanun
ne zaman gerçek anlamda uygulanabilecektir?
Teşekkür
ediyorum.
BAŞKAN
– Sayın Bakan buyurunuz.
MALİYE
BAKANI NACİ AĞBAL (Bayburt) – Sayın Başkan teşekkür ediyorum.
Sayın
Üstündağ Bodrum’da eylül ayında meydana gelen sel sonucu esnafımızın ve
vatandaşlarımızın gördüğü zararlara ilişkin olarak bunların hasarlarının
karşılanmasıyla ilgili bir soru sordular. Ben önce Bodrum’da yaşayan tüm
esnafımıza ve halkımıza geçmiş olsun diyorum ve yaralarının bir an önce
sarılmasını diliyorum. Bu hasarlarla ilgili olarak yapılan çalışmalar hakkında
şu anda bilgim yok ama hem Maliye Bakanlığı olarak hem de Hükûmetimiz olarak
yapılan çalışmalar hakkında bilgi alır size yazılı olarak arz ederim, ayrıca
özel olarak da bilgi vermek isterim.
Sayın
Erdoğdu emekli aylıklarına ilişkin olarak AK PARTİ hükûmetleri döneminde
yapılan zam oranlarına ilişkin olarak verdiğim oranlarla ilgili bir
değerlendirmede bulundu. Bir defa daha hem vatandaşlarımızın hem de yüce
Meclisimizin doğru bilgilenmesi ve tam bilgilenmesi anlamında bu miktarları ve
oranları tekrarlıyorum.
AYKUT
ERDOĞDU (İstanbul) – Reel oranlar Sayın Bakan. Reel artış oranı, nominal değil.
MALİYE
BAKANI NACİ AĞBAL (Bayburt) – Reel oranları da verdim ama bir daha vatandaşlarımız
duysun. Her reel oranın bir de nominal oranı vardır. Arkadaşlarımdan da rica
edeyim, bana reel oranları da versinler. SSK işçi emekli aylığı 2002 Aralık
dönemi ile 2015 Aralık dönemi arasında nominal olarak yüzde 345 arttı. Aynı
dönemde gerçekleşen enflasyon oranı yüzde 205. BAĞ-KUR esnaf emekli aylığı on
üç yıllık dönemde nominal olarak yüzde 581 oranında arttı, aynı dönemde
gerçekleşen enflasyon oranı yüzde 205. BAĞ-KUR emekli aylığı on üç yıllık
dönemde yüzde 1.000,91 arttı, aynı dönemde gerçekleşen enflasyon oranı yüzde
205. Emekli Sandığı memur emekli aylığı on üç yıllık dönemde nominal olarak
yüzde 302 arttı, aynı dönemde gerçekleşen enflasyon oranı yüzde 205. Reel
olarak söylemem gerekirse de SSK emekli aylığı AK PARTİ hükûmetleri döneminde
reel olarak yüzde 64,1 arttı. Tarım BAĞ-KUR emekli aylığı reel olarak yüzde
355,7 arttı. Esnaf BAĞ-KUR emekli aylığı reel olarak yüzde 54,1 arttı. Memur
emekli aylığı yüzde 40,1 arttı. 
Şimdi,
değerli arkadaşlar, ben bu rakamları Maliye Bakanlığı olarak devletin tüm
kayıtlarından çıkararak hesapladım. 
AYKUT
ERDOĞDU (İstanbul) – Kalkınma Bakanlığının şeyi, yüzde 35 artmış.
MALİYE
BAKANI NACİ AĞBAL (Bayburt) – Tamam. 
AYKUT
ERDOĞDU (İstanbul) – Açın Kalkınma Bakanlığının İnternet sitesini. 
MALİYE
BAKANI NACİ AĞBAL (Bayburt) – Sayın Erdoğdu, tahammülsüzlük göstermeyin, bir
dinleyin bakalım. 
AYKUT
ERDOĞDU (İstanbul) – Ya, rica ediyorum. 
MALİYE
BAKANI NACİ AĞBAL (Bayburt) – Yani, emekliye biz bu kadar zam yapmışız da biz
bunları söylüyoruz da bundan niye gocunuyorsunuz!
AYKUT
ERDOĞDU (İstanbul) – Kalkınma Bakanı orada.
MALİYE
BAKANI NACİ AĞBAL (Bayburt) – Yani bir rakamın…
AYKUT
ERDOĞDU (İstanbul) – Efendim, Kalkınma Bakanı orada, kendi İnternet sitelerinde
yazanı söylüyorum. 
MALİYE
BAKANI NACİ AĞBAL (Bayburt) – Tamam, Maliye Bakanı da burada, Maliye Bakanı
cevaplıyor bu soruyu.
AYKUT
ERDOĞDU (İstanbul) – O zaman Kalkınma Bakanlığı yanlış yazmış.
MALİYE
BAKANI NACİ AĞBAL (Bayburt) – Maliye Bakanı cevaplıyorsa doğrudur, maliye
bakanları yalan söylemez! (AK PARTİ sıralarından alkışlar)
LEVENT
GÖK (Ankara) – O zaman Sayın Bakan, Kalkınma Bakanı söyler mi?
MALİYE
BAKANI NACİ AĞBAL (Bayburt) – Ayrıca…
MEHMET
GÜNAL (Antalya) – Kalkınma Bakanı söyler mi yani?
MALİYE
BAKANI NACİ AĞBAL (Bayburt) – Hayır, kalkınma bakanları da söylemez. 
LEVENT
GÖK (Ankara) – Siz aynı Hükûmetin 2 bakanısınız! 
MALİYE
BAKANI NACİ AĞBAL (Bayburt) – Değerli arkadaşlar, arkadaşlar…
MEHMET
GÜNAL (Antalya) – Kalkınma Bakanı söyler mi demek istiyorsun?
MALİYE
BAKANI NACİ AĞBAL (Bayburt) – Hayır, kalkınma bakanları da söylemez. 
MEHMET
GÜNAL (Antalya) – Bakanlığımıza laf söyletmeyiz mi!
MALİYE
BAKANI NACİ AĞBAL (Bayburt) – Değerli arkadaşlar, emeklimiz, işçimiz, memurumuz
bu dönemde enflasyona ezdirilmemiştir, refahı artmıştır. 
LEVENT
GÖK (Ankara) – Sayın Bakan, Sayın Cevdet Yılmaz, sataşma var size Sayın Bakan!
OKTAY
VURAL (İzmir) – Sataşmadan dolayı söz istiyor Sayın Bakan!
MALİYE
BAKANI NACİ AĞBAL (Bayburt) – Soruyu soruyorsanız aynı zamanda dinlemesini de
öğreneceksiniz, onu söyleyeyim. 
LEVENT
GÖK (Ankara) – Ağır bir sataşma var!
MALİYE
BAKANI NACİ AĞBAL (Bayburt) – Değerli Grup Başkan Vekilim, lütfen, lütfen!
LEVENT
GÖK (Ankara) – Ama ağır bir sataşmada bulunuyorsunuz.
MALİYE
BAKANI NACİ AĞBAL (Bayburt) – Ben burada soruları cevaplıyorum, lütfen bir
saygı çerçevesinde ben soruları cevaplarken sözlerimi dinleyin. 
LEVENT
GÖK (Ankara) – Sayın Bakan, siz kendi Bakanınıza saygısızlık ediyorsunuz!
MALİYE
BAKANI NACİ AĞBAL (Bayburt) – Hayır, sözlerimi dinleyin, ben burada sorulara
cevap veriyorum. 
LEVENT
GÖK (Ankara) – Ben Sayın Cevdet Yılmaz’ın hakkını savunuyorum. 
MALİYE
BAKANI NACİ AĞBAL (Bayburt) – İkinci olarak: Sayın Erdoğdu, bakın, ben…
LEVENT
GÖK (Ankara) – Siz birbirinize saygı göstermiyorsunuz, ben ne yapayım!
MALİYE
BAKANI NACİ AĞBAL (Bayburt) – Bir dakika Sayın Grup Başkan Vekili, bir dinleyin
lütfen!
LEVENT
GÖK (Ankara) – Dinliyoruz. 
MALİYE
BAKANI NACİ AĞBAL (Bayburt) – Ben geçmişte bir bürokrattım, aynı zamanda Sayın
Erdoğdu da geçmişte bir bürokrattı. Ben siyasetçi olarak, Maliye Bakanı olarak
burada açıklama yaparken söylediğim her rakamın arkasındayım.
(Mikrofon
otomatik cihaz tarafından kapatıldı) 
MALİYE
BAKANI NACİ AĞBAL (Bayburt) – Sayın Başkanım, önemli bir konu…
BAŞKAN
– Sayın Bakan, süreniz bitti ama bir dakika daha size ek süre vereceğim. 
Buyurunuz.
MEHMET
GÜNAL (Antalya) – Sataşmaya mahal vermeden.
MALİYE
BAKANI NACİ AĞBAL (Bayburt) – Sataşmaya mahal vermeden cevap vereyim.
Hayır,
şöyle, bu önemli bir şey. Yani, kürsüden veya buradan cevap verirken Maliye
Bakanı olarak kesinlikle doğru rakamları vermeye itina gösteririm. İtina
göstermek ötesinde buna mecburum. Ama, ikide bir benim bürokrat geçmişimden
hareketle Maliye Bakanı olarak yaptığım konuşmalara dair bu şekilde subjektif
ve nezaketi aşan bir açıklama yapılmasını da kabul etmem. 
AYKUT
ERDOĞDU (İstanbul) – Ya, rica ediyorum, bunda bir nezaketsizlik var mı? 
MALİYE
BAKANI NACİ AĞBAL (Bayburt) – Bakın, herkese ben saygı duyuyorum. Muhalefet
partisinin maliye politikaları üzerinde, Bakanlığın politikaları üzerinde yapacağı
her türlü eleştiriye açığım ama bir siyasetçi olarak benim söylemim üzerinde bu
şekilde yersiz açıklama yapılması karşısında sessiz kalacağımı düşünüyorsanız
sessiz de kalmam, bunu bilin. (AK PARTİ sıralarından alkışlar) 
LEVENT
GÖK (Ankara) – Sayın Başkanım…
BAŞKAN
– Buyurunuz Sayın Gök.
AHMET
TUNCAY ÖZKAN (İzmir) – Kalkınma Bakanı mı yalancı Maliye Bakanı mı? 
MALİYE
BAKANI NACİ AĞBAL (Bayburt) – İkisi de doğru, siz yalancısınız! (AK PARTİ
sıralarından alkışlar) 
BAŞKAN
– Sayın Gök, buyurunuz.
Sayın
Bakan, Sayın Gök konuşuyor. 
MALİYE
BAKANI NACİ AĞBAL (Bayburt) – Siz yalancısınız! Ben doğruları söylüyorum.
BÜLENT
YENER BEKTAŞOĞLU (Giresun) – Bakan öyle konuşmaz.
LEVENT
GÖK (Ankara) – Sayın Bakan… 
MALİYE
BAKANI NACİ AĞBAL (Bayburt) – Niye gocunuyorsunuz emekliye zam verdik diye,
niye gocunuyorsunuz?
BAŞKAN
– Sayın Bakan, Sayın Gök’e söz verdik.
LEVENT
GÖK (Ankara) – Sayın Bakan, bir nezaket gösterin, bir nezaket gösterin de
konuşalım. 
AHMET
TUNCAY ÖZKAN (İzmir) – Kalkınma Bakanı… 
BAŞKAN
– Sayın Milletvekili, sayın grup başkan vekiliniz ayakta ve söz talebi var. 
MALİYE
BAKANI NACİ AĞBAL (Bayburt) – Seçim sırasında o kadar söylediniz, kim size
inandı, kim?
LEVENT
GÖK (Ankara) – Sayın Bakan, bu üslup iyi bir üslup değil. 
Sayın
Başkanım…
BAŞKAN
– Buyurunuz Sayın Gök. 
LEVENT
GÖK (Ankara) – Şimdi, tabii, Sayın Bakan bürokratlıktan siyasete geçti,
hayırlısı olsun, başarılar diliyoruz ama bu üslupla olmaz.
MALİYE
BAKANI NACİ AĞBAL (Bayburt) – Değerli kardeşim, böyle bir üslubu kabul etmem. 
LEVENT
GÖK (Ankara) – Şimdi burada sevgili kardeşim Aykut Erdoğdu Kalkınma
Bakanlığının bir rakamını açıkladı.
MALİYE
BAKANI NACİ AĞBAL (Bayburt) – Hayır, açıklamadı. “Maliye Bakanı doğru rakamı
söylesin.” dedi. 
LEVENT
GÖK (Ankara) – Bir saniye…
MALİYE
BAKANI NACİ AĞBAL (Bayburt) – Ben söylediğim rakamın arkasındayım, ben
rakamımın arkasındayım.
LEVENT
GÖK (Ankara) – Ama, bakın Sayın Bakan, az önce bizi şikâyet ediyordunuz, aynı
duruma kendiniz düşüyorsunuz.
Şimdi,
elbette aynı Hükûmette yer alan 2 bakan arasındaki bu ihtilafta…
KALKINMA
BAKANI CEVDET YILMAZ (Bingöl) – Farklı dönemler olabilir.
LEVENT
GÖK (Ankara) – …Sayın Bakan “Ben yalan söylemem.” deyince doğal olarak Kalkınma
Bakanı Sayın Cevdet Yılmaz’ın hukukunu savunmak da bize düştü. 
MALİYE
BAKANI NACİ AĞBAL (Bayburt) – Hayır canım, siz kendi hukukunuzu savunun. 
LEVENT
GÖK (Ankara) – Maalesef, AKP sıralarından kimse ses etmiyor.
KALKINMA
BAKANI CEVDET YILMAZ (Bingöl) – Farklı dönemler olabilir.
LEVENT
GÖK (Ankara) – Ama, Sayın Cevdet Yılmaz’ın da hukukunu savunmak gerekiyor, o da
bize düştü. 
HALİS
DALKILIÇ (İstanbul) – Siz kendi hukukunuzu savunun yeter Sayın Başkan. 
LEVENT
GÖK (Ankara) – İzin verirseniz bu konudaki çelişkiyi aktarmak açısından Aykut
Bey ne söylemiş onu bir dinleyelim. Bence Sayın Cevdet Yılmaz’a da söz hakkı
doğdu, ağır bir sataşma var kendisine. Bence konuşmalı, kendisi konuşmalı. Yani
ben burada partimi savunuyorum ama Hükûmeti de savunacak değilim. Kalkın
kendiniz savunun. 
Sayın
Aykut Erdoğdu’ya sataşmadan dolayı söz istiyoruz.
BAŞKAN
– Sayın Erdoğdu sataşmadan dolayı söz istiyor.
Sayın
Erdoğdu, iki dakika söz veriyorum.
Buyurunuz.
(CHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
8.- İstanbul Milletvekili Aykut Erdoğdu’nun, Maliye
Bakanı Naci Ağbal’ın 11 sıra sayılı Kanun Tasarısı’nın 1’inci maddesi
üzerindeki soru-cevap işleminde yaptığı konuşması sırasında şahsına sataşması
nedeniyle konuşması
AYKUT
ERDOĞDU (İstanbul) – Sayın Başkan, değerli milletvekilleri; evet ben de
bürokrat kökenli bir milletvekiliyim ve maliye bakanlarımızla genelde
ilişkilerimiz hep siyasi nezaket içerisinde geçmiştir. 
Değerli
arkadaşlar, ben de bürokrat kökenli bir milletvekiliyim ve teknik konularda
genelde ilişkilerimiz şimdiye kadar -daha önceki Mehmet Şimşek zamanında da-
içerik olarak sert olsa da söylem olarak hep nezaketli gitmiştir ama Sayın
Bakanın gereksiz bir alınganlığı var. Mesela Komisyonda “Espri yapıyorsunuz.”
dedim, “Sen nasıl bir Maliye Bakanına ‘Espri yapıyorsun.’ dersin?” gibi böyle
anlamadığım bir tepkisi oldu.
Şimdi,
bakın, şunu anlatmak istiyorum: Sayın Bakan geldi, emekli maaşlarıyla ilgili
bilgi verdi. Şu gördüğünüz dokümanı ben Kalkınma Bakanlığının İnternet
sitesinden indirdim. 2015 Temmuz ayı itibarıyla reel oranları veriyorum. En
düşük memur maaşı reel olarak yüzde 68 artmış. Reel olarak artmış ve içinde
büyüme yok. Bunu tartışmak isterdim ama bu seviyeye gelmedi tartışma. En yüksek
memur maaşı yüzde 9 düşmüş, ortalama memur maaşı yüzde 33 yükselmiş, ortalama
kamu işçisi ücreti yüzde 7,3 artmış. Şimdi, burada yüzde 1.500, yüzde 1.600,
yüzde 1.000’li rakamlar nominal olarak olabilir. Ben şunu anlatmak istiyorum:
Şimdi, bir sürü milletvekilimiz reel, nominal, kendini yormak istemeyebilir.
Burada Maliye Bakanı reeli söylerse daha doğru bir yaklaşım olur. Üstelik
söylerken de mesela en düşük tarım ücreti yüzde 1.034 artmış görünüyor. 65
liradan 740 liraya çıkmış. O yüzde 1.000 artış dediğimiz BAĞ-KUR ücreti sadece
716 lira. Ben de şunu anlatmaya çalışıyorum. Emeklilerimizin durumu hakkında
doğru bilgi sahibi olmazsak buradaki bir sürü insan emeklilerin süper para
kazandığını düşünecek. Bunun için söylüyorum. Ne olur reelleri anlatalım ki
emeklinin durumunu bilelim. Emeklinin durumu kötü, siz de bu anlamda bizce
yeterli olmayan bir zam yapıyorsunuz. Bunu anlatmak istiyorum.
Kalkınma
Bakanı çıksın desin ki: “Evet, bu rakamlar gerçek değildir.” Sizin anlattığınız
rakamlarla bu rakamlar… 
Bakın,
onu anlatmaya çalıştım, nominal ve reel rakamları anlatmaya. Ve siz bunları
söylemediniz. 
Teşekkür
ediyorum. 
Saygılarımı
sunuyorum. (CHP sıralarından alkışlar) 
BAŞKAN
– Sayın Bakan, sanırım cevap vereceksiniz.
İki
dakika size süre veriyorum.
V.- AÇIKLAMALAR (Devam)
40.- Maliye Bakanı Naci Ağbal’ın, İstanbul Milletvekili
Aykut Erdoğdu’nun sataşma nedeniyle yaptığı konuşmasındaki bazı ifadelerine
ilişkin açıklaması
MALİYE
BAKANI NACİ AĞBAL (Bayburt) – Karşılıklı atışmaya mahal vermemek bakımından...
Konuşmamda
emekli aylıklarında hem nominal artış oranlarını ifade ettim hem de reel artış
oranlarını ifade ettim. Benim kendi açıklamam, kendi içindeki kendi dayandığı
varsayımlara göre hazırlanmıştır. Biz, Maliye Bakanlığı olarak her sene hem
bütçe dokümanlarında hem de açıklamalarımızda, nominal olarak, 2002 yılı
başlangıcına göre, her yıl ne kadar artış olmuşsa onu açıklarız, o dönemde gerçekleşen
enflasyonu açıklarız. Buradaki bizim yaptığımız açıklama kişi bazında
açıklamadır. 
Ha,
şunu söylüyorsanız haklısınız: Ya sizin aldığınız yerde, AK PARTİ olarak sizin
aldığınız yerde emekli aylıkları bırakın sürünmeyi çok daha düşüktü diyorsanız
gayet doğru söylüyorsunuz. 
AYKUT
ERDOĞDU (İstanbul) – Sayın Bakan, sizin zamanınızda da düşük. Rica ediyorum. 
LEVENT
GÖK (Ankara) – Biz onu demiyoruz efendim. Sayın Cevdet Yılmaz bir şey
söylemeyecek mi, onu merak ediyoruz biz. Yani kim doğruyu söylüyor, onu merak
ediyoruz biz. 
MALİYE
BAKANI NACİ AĞBAL (Bayburt) – İki tane farklı metodoloji var. 
LEVENT
GÖK (Ankara) - Biz hangi resmî rakamlara itibar edelim Sayın Bakan? Siz
doğrusunu söylüyorsanız, Cevdet Bey ne söylüyor? Ne söylüyor? Buyurun, hadi
sorun. Ben mi savunacağım sizleri. Ben muhalefet partisiyim.
KALKINMA
BAKANI CEVDET YILMAZ (Bingöl) – Sayın Başkan, hemen kısaca bir şey söyleyeyim.
BAŞKAN
– Sayın Gök, Sayın Yılmaz’ın da söz talebi var.
Şimdi
Sayın Bakana da iki dakika yerinden söz vereceğim.
Buyurun
Sayın Bakan.
41.- Kalkınma Bakanı Cevdet Yılmaz’ın, İstanbul
Milletvekili Aykut Erdoğdu’nun sataşma nedeniyle yaptığı konuşmasındaki bazı
ifadelerine ilişkin açıklaması
KALKINMA
BAKANI CEVDET YILMAZ (Bingöl) – Teşekkür ediyorum Sayın Başkan.
Aslında
bu tartışma çok da uzatılacak bir tartışma değil. Artış oranları nominal olarak
da reel olarak da verilebilir. İkisini aynı anda vermek en doğrusu. Farklı
amaçlarla kullanılabilir. 
Diğer
taraftan, istatistikler dönemseldir. Aynı konuda farklı zaman aralıkları söz
konusuysa farklı oranlar da gündeme getirilebilir. Bunlar rakamlar arasında
çelişki olduğunu göstermez, sadece dönemlerin farklı olduğunu gösterir. 
Burada
bir gerçek var ki, nominal olarak da baktığımızda reel olarak da baktığımızda,
çalışan kesimlerimizin aldıkları ücretlerde ciddi artışlar var. Tabii ki,
bunlar daha da iyi olabilir. Bir tek kesimin reel olarak ücretleri gerilemiştir
AK PARTİ döneminde, o da, tepe yöneticileri, kamudaki en üst düzey yöneticiler.
Onun dışında bütün çalışan kesimlerin reel ücretleri artmıştır. İnşallah,
önümüzdeki dönemde bu eğilimin devam ettiğini görürüz.
Teşekkür
ediyorum. (AK PARTİ sıralarından alkışlar)
BAŞKAN
– Teşekkürler Sayın Bakan.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu (1/318) (S.
Sayısı: 11) (Devam)
BAŞKAN
- Değerli milletvekilleri, madde üzerinde üç adet önerge vardır. Önergeleri
okutuyorum:
Türkiye Büyük Millet Meclisi Başkanlığına
Görüşülmekte
olan 11 sıra sayılı Kanun Tasarısı’nın 1 inci maddesinin aşağıdaki şekilde
değiştirilmesini arz ve teklif ederiz.
Saygılarımızla.

 Durmuş
Fikri Sağlar  Bihlun Tamaylıgil  Zekeriya
Temizel
 Mersin İstanbul İzmir
 Çetin
Osman Budak İlhan Kesici Tahsin
Tarhan
 Antalya İstanbul Kocaeli
 Lale
Karabıyık
 Bursa
"MADDE
1- 13/7/1956 tarihli ve 6802 sayılı Gider Vergileri Kanununun 29 uncu
maddesinin birinci fıkrasına aşağıdaki bentler eklenmiştir.
"z)
17/4/1957 tarihli ve 6948 sayılı Sanayi Sicili Kanununa göre sanayi sicil
belgesini haiz sanayi işletmelerince münhasıran imalat sanayinde kullanılmak
üzere alınan makine ve teçhizatın finansmanı için bu işletmeler tarafından kullanılan
krediler dolayısıyla lehe alınan paralar (Bu bendin uygulanmasına ilişkin usul
ve esaslar Maliye Bakanlığınca belirlenir.)."
"aa)
Kredi veren kuruluşların 6502 Sayılı Tüketicinin Korunması Hakkındaki Kanunun
22 nci maddesi kapsamında kullandırdıkları tüketici kredilerinden lehe alınan
paralar."
Türkiye Büyük Millet Meclisi Başkanlığına
Görüşülmekte
olan tasarının 1’inci maddesinin aşağıdaki şekilde değiştirilmesini arz ve
teklif ederiz.

 Erhan
Usta Mehmet Günal Oktay
Vural
 Samsun Antalya İzmir
 Kamil
Aydın Mustafa Kalaycı Erkan
Haberal
 Erzurum Konya Ankara
 İsmail
Faruk Aksu
 İstanbul
MADDE
1- 13/7/1956 tarihli ve 6802 sayılı Gider Vergileri Kanununun 29 uncu
maddesinin birinci fıkrasına aşağıdaki bent eklenmiştir. "z) 17/4/1957
tarihli ve 6948 sayılı Sanayi Sicili Kanununa göre sanayi sicil belgesini haiz
sanayi işletmelerince münhasıran imalat sanayinde kullanılmak üzere alınan
makine ve teçhizatın finansmanı için bu işletmeler tarafından kullanılan
krediler dolayısıyla lehe alınan paralar (Bu bendin uygulanmasına ilişkin usul
ve esaslar Maliye Bakanlığı ve Bilim, Sanayi ve Teknoloji Bakanlığınca
belirlenir.).”
BAŞKAN
– Şimdi maddeye en aykırı önergeyi okutup işleme alacağım: 
Türkiye Büyük
Millet Meclisi Başkanlığına
Görüşülmekte
olan 11 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz.
 İdris
Baluken Çağlar Demirel Dilek
Öcalan
 Diyarbakır Diyarbakır Şanlıurfa
 Dirayet
Taşdemir Behçet Yıldırım Ahmet
Yıldırım
 Ağrı Adıyaman Muş
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın
Başkan.
BAŞKAN
– Hükûmet önergeye katılıyor mu?
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge hakkında konuşmak isteyen Sayın Ahmet Yıldırım, buyurunuz. 
Sayın
Yıldırım, süreniz beş dakikadır. 
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; evet, 1’inci madde, sanayi sicil belgesini
haiz işletmelerin imalat sanayisinde kullanmak üzere alınan makine ve teçhizat
finansmanının, özellikle kullanılacak olan kredilerinin vergiden muaf
tutulmasını öngörüyor. Bu, oldukça anlamlı. Özellikle küçük, orta ölçekli
müteşebbislerin desteklenmesi açısından bunu önemli bulduğumuzu ifade etmek
isteriz. Ama memleketteki giderilmesi gereken en önemli ekonomik problemlerden
biri bu değildir, memleketin en önemli ekonomik sıkıntısı da bu değildir.
Özellikle daha dar gelirli ve belki de hiç geliri olmayan yüz binlerle ifade
edilen hanelerin bulunduğu bu ülkedeki giderilmesi gereken çok önemli bir iki
hususa dikkat çekeceğim. 
Bunlardan
birincisi, tasarının tümü üzerine konuşan, Adalet ve Kalkınma Partisi adına
konuşan İbrahim Hoca, İbrahim Turhan, özellikle kişi başına düşen millî
gelirden söz ederek önümüzdeki dönemde kişi başına düşen millî geliri 25 bin
dolara çıkaracaklarını ifade etmişti. Şimdi, bir defa, yüce Meclisin bilmesi
gereken husus şu ki: Adı “ülkede kişi başına düşen millî gelir” olarak
adlandırılan gelir düzeltilmelidir. Bu, kişi başına düşmeyen gelirdir çünkü siz
alıp ülkedeki toplam geliri nüfusa bölüp buradan sanki herkes bu ortalamadan
istifade ediyormuş gibi bir sonuca varamazsınız. Bugün 10 bin dolar olarak
ifade edilen “kişi başına düşmeyen millî gelir” 25 bine de çıksa, 30 bine de
çıksa, 50 bine de çıksa, üstteki yüzde 1-2’lik dilimin giderek gelirinin
arttığı, alttakinin ise, yoksulların ise varsıllar karşısında gelirinin
artmadığı bir sistemde buna biz “kişi başına düşen millî gelir” değil, “kişi
başına düşmeyen millî gelir” diyebiliriz. Ülkenin geliri artıyor ama varsıllar
bundan en üst düzeyde istifade ediyor, yoksulların ise bundan istifade etme
oranını belirtemiyoruz. 
İkinci
hususu hazır Sayın Kalkınma Bakanımız buradayken ifade edeyim. Sayın Bakan,
daha önce bürokratlığını da yapmış olduğunuz gerek Devlet Planlama Teşkilatı
gerekse Kalkınma Bakanlığında ve Bakan olarak çalıştığınız dönemde 2011’de
ülkeyi 6 ayrı bölgeye ayıran bir 2011 Sosyo-Ekonomik Gelişmişlik Endeksi’ni
belirlediniz ve sizin de benim de seçim bölgelerimiz olan illerimiz -geçen
hafta da ifade ettim, burada yoktunuz- ülkenin son 15 ili 6’ncı bölgede;
Diyarbakır’dan başlar, Muş’ta biter. Son 15 ilin tamamının Doğu ve Güneydoğu
Anadolu Bölgelerinde olması… 2012’de de bunu açıklama nedeniniz yeni teşvik sistemindeki
bölgeleri belirlemek idi. Yaptığınız bu çalışmalar neticesinde bölgeler arası
eşitsizlikteki makası kapatacak hangi sonuç alındı? Bize göre 1’inci
bölgedekilerin daha fazla artan indeks yeri ve 6’ncı bölgedekilerin ise daha
fazla irtifa kaybettiği bir indeks yeriyle karşı karşıya kaldık. Örneğin, 67’de
Diyarbakır’la başlayan, Kars, Iğdır, Batman, Ardahan, Bingöl, Urfa, Mardin,
Van, Bitlis, Siirt, Şırnak, Ağrı, Hakkâri ve 81’inci sırada Muş var. Bu yeni
teşvik sistemi bölgelerinden sonra Doğu ve Güneydoğu Anadolu Bölgelerindeki
illerde nasıl bir kalkınma sağlandı? Buradan hareketle, 1’inci ile 6’ncı bölge
arasındaki makasın bu sisteme göre kapanmasına hizmet etme amacı taşıyan bu
SEGE endeksinde makasın açılmış olmasını acaba nasıl izah edersiniz? Bundan
sonra açıklanabilecek yeni bir endekste bunun sonuçlarını da çok net
göreceğimiz üzere… Örneğin, size söyleyeyim, o endeks açıklandıktan sonra
Muş’ta -burada Muş Vekilimiz de var- TEKEL kapatıldı, Süt Fabrikası satıldı,
Devlet Üretme Çiftliği satıldı, 81’inci ildeki yoksulluk katmerle arttı, elde
bir tek Şeker Fabrikası kaldı, o da özelleştirme kapsamında. Arz olunur.
Teşekkür
ederim. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan tasarının 1’inci maddesinin aşağıdaki şekilde değiştirilmesini arz ve
teklif ederiz. 
Erhan Usta (Samsun) ve arkadaşları
MADDE
1- 13/7/1956 tarihli ve 6802 sayılı Gider Vergileri Kanununun 29 uncu
maddesinin birinci fıkrasına aşağıdaki bent eklenmiştir. "z) 17/4/1957
tarihli ve 6948 sayılı Sanayi Sicili Kanununa göre sanayi sicil belgesini haiz
sanayi işletmelerince münhasıran imalat sanayinde kullanılmak üzere alınan
makine ve teçhizatın finansmanı için bu işletmeler tarafından kullanılan
krediler dolayısıyla lehe alınan paralar (Bu bendin uygulanmasına ilişkin usul
ve esaslar Maliye Bakanlığı ve Bilim, Sanayi ve
Teknoloji
Bakanlığınca belirlenir.).”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılamıyoruz Sayın
Başkan.
BAŞKAN
– Hükûmet önergeye katılıyor mu?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge hakkında Sayın Erhan Usta…
Buyurunuz.
(MHP sıralarından alkışlar)
Süreniz
beş dakikadır.
ERHAN
USTA (Samsun) – Teşekkür ederim.
Çok
değerli milletvekilleri, şimdi, bu yatırım meselesi önemli. Önce, isterseniz,
biraz teorik bilgi olacak ama büyüme nasıl gerçekleşir bir ekonomide, ondan bir
miktar bahsetmek istiyorum.
Temel
olarak büyüme -iktisatçılar bunu bu şekilde söyler- üç kaynaktan gerçekleşir.
Bunun bir tanesi sermaye stoku, sermaye oluşumu, az önce konuştuğumuz işte
makine teçhizat yatırımı ve diğer yatırımlar bunun gibi, ikincisi istihdam,
üçüncüsü de toplam faktör verimliliği. 
Şimdi,
birinci unsurdan -dengeli bir büyüme istiyorsak biz- işte bizim gibi
ekonomilerde büyümenin yaklaşık yarısının sermaye stoku artışı yoluyla gelmesi
beklenir. Diğer çeyrekten de, 1/4’ünün de istihdam artışı, diğer 1/4’ünün de
toplam faktör verimliliği artışından gelmesi beklenir. 
Toplam
faktör verimliliği konusunda Türkiye'nin sicili çok kötü. Ben, mesela, hep
2007-2008 diyorum. Bunu rakamlar söylüyor arkadaşlar, ben söylemiyorum yani
amacım politika yapmak filan da değil. Örneğin, 2007-2013 döneminde Türkiye'de
toplam faktör verimliliğinin büyümeye katkısı eksi yarım puan. Yani, toplam
faktör verimliliği ne? Bunun içerisinde sabit sermaye stoku ile istihdamın
dışındaki her şey var, iş gücü niteliği var, hukuk sistemi var, kamu yönetimi
var, iş ortamı var, demokrasi var, eğitim var, iş gücü piyasası var. Bunların
hepsine yani hesap edilemeyen şeylerin hepsine biz -“residual” olarak- bakiye
olarak “toplam faktör verimi” diyoruz. Buradan Türkiye yarım puan negatif
büyümüş. Kalkınma Bakanımız burada, Kalkınma Bakanlığının rakamlarıdır bunlar.
Dolayısıyla, şimdi, burada işimiz kötü. İstihdam yoluyla büyümenin de belli
sınırları var, rekabet sizi çok zorluyor, oradan çok fazla bir şey yapamıyorsunuz
ama dengeli götürmek durumundasınız. Bizim aslında temel büyüme motorumuz sabit
sermaye yatırımı. 
Şimdi,
makineye ilişkin bu 1’inci maddeyi kabul ettiğimizi ifade etmiştik biz de fakat
buradaki şeylerin çok yetersiz olduğunu söylemek istiyorum. Şimdi, yatırım
yapmak için ilk olarak tasarruf yapmamız gerekiyor, tasarrufları artırmamız
gerekiyor. Bunu, biz, Milliyetçi
Hareket Partisi olarak çok sıklıkla gündeme taşıyoruz. Fakat, burada
az önce Sayın İbrahim Turhan dedi ki: “Efendim, yurt içi tasarrufları artırmak
için sermaye kazançlarını düşük vergilendiriyoruz.” 
Arkadaşlar, bu çok kabul edilebilecek bir şey değil, şu
nedenle değil: Yani, hiç kimse veya yoğun halk kitleleri “Ya, işte bonoda
yüksek faiz var, hadi ben biraz daha tasarruf edeyim de paramı buraya
aktarayım.” filan demiyor. Türkiye'yi nüfusta 5’e ayırdığımızda, yüzde 20’lik
dilimlere ayırdığımızda en fakir 3 yüzde 20’lik dilim yani yüzde 60’lık kesimin
tasarrufu negatif yani bu kesimler zaten gelirinden fazlasını tüketiyor. Sizin,
hazine faizini, hazine faizinden aldığınız vergiyi düşük tutmanızın bu tarz şey
üzerinde, bunda bir etkisi olmayacaktır.
Bu kimin işine yaracaktır? Bu, tasarrufu olanın işine yaracaktır, diğer bir
deyimle zenginin işine yarayacaktır. Bugün Adalet ve Kalkınma Partisinin temsilcisi şunu söylüyor
aslında: “Biz devlet olarak faiz üzerinden fazla vergi alırsak biz bunu
tüketiriz, bu da bir kamu tüketimidir, kamu tüketimi de tasarrufu azaltıcı bir
şeydir. Bundan fazla vergi almayalım, kamu olarak bunu tüketmeyelim; bu,
zenginin elinde kalsın ve ülkede tasarruflar artsın.” Adalet ve Kalkınma
Partisinin milletvekilleri eğer bu söylenileni… Bunun tercümesi budur, İbrahim
Turhan gelsin, açıklasın burada, İbrahim’in ben teknik olarak kabiliyetini
bilirim. Yani, bunun açıklaması budur. Adalet ve Kalkınma Partisinin
milletvekilleri buna el kaldıracaksa onu kendileri bilirler. 
Şimdi, diğer bir husus, işin ikinci boyutu, kamu
yatırımları boyutudur. Burada geçen hafta da çok gündeme geldi, şimdi bu hafta
da biraz bunun üzerinde durmamız lazım. Sayın Maliye Bakanı yine 2002
mukayeseleri yaptı, hâlbuki hiç de yeri değildi, hiç gerekmiyordu bence. Gelin,
bakalım. Hani yatırım diyoruz, yatırımın bir özel sektör boyutu var, burayı
canlandırmamız lazım, düşük, emsallerimizin çok altındayız; bir de kamu yatırım
boyutu var. Kamu yatırımında peki nasılız? Milliyetçi Hareket Partisinin de
koalisyon ortağı olduğu 57’nci Hükûmet döneminde toplam kamu yatırımlarının
millî gelire oranı -üç yıl için söylüyoruz tabii, üç yıllık bir Hükûmet bu çünkü-
4,93, Adalet ve Kalkınma Partisinin 2003-2014 döneminde 4,08 yani 4,1 dersek,
0,85’lik yani millî gelirin 0,9’u kadar, bunu da bugünkü parayla tercüme edecek
olursak yaklaşık 20 milyar lira civarında, ortalama her yıl, o 57’nci Hükûmet
döneminde bugüne göre daha fazla kamu yatırımı yapılmış. Mesela, yıl olarak
söylersek 2000 yılında 5,2; 2001’de 4,7; 2002’de 4,9. Adalet ve Kalkınma
Partisinin Hükûmet olduğu hiçbir dönemde, 2013 yılı hariç, bu yüzde 5’i yani
Milliyetçi Hareket Partisinin koalisyon ortağı olduğu dönemi yakalayamamıştır.
Dolayısıyla, kamu yatırımlarını artırmak durumundayız verimli alanlara. 
(Mikrofon otomatik cihaz tarafından kapatıldı) 
ERHAN USTA (Devamla) – Devlet binası değil dediğim,
verimli alanlara, olması gereken alanlara, özel sektörün önüne geçecek alanlara
kamu yatırımı yapmak durumundayız. 
Hepinizi saygıyla selamlarım. (MHP sıralarından alkışlar)

BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 11 sıra sayılı Kanun Tasarısı’nın 1’inci maddesinin aşağıdaki şekilde
değiştirilmesini arz ve teklif ederiz.
Saygılarımızla.
Tahsin
Tarhan (Kocaeli) ve arkadaşları
"MADDE
1- 13/7/1956 tarihli ve 6802 sayılı Gider Vergileri Kanununun 29 uncu
maddesinin birinci fıkrasına aşağıdaki bentler eklenmiştir.
"z)
17/4/1957 tarihli ve 6948 sayılı Sanayi Sicili Kanununa göre sanayi sicil
belgesini haiz sanayi işletmelerince münhasıran imalat sanayinde kullanılmak
üzere alınan makine ve teçhizatın finansmanı için bu işletmeler tarafından
kullanılan krediler dolayısıyla lehe alınan paralar (Bu bendin uygulanmasına
ilişkin usul ve esaslar Maliye Bakanlığınca belirlenir.)."
"aa)
Kredi veren kuruluşların 6502 Sayılı Tüketicinin Korunması Hakkındaki Kanunun
22 nci maddesi kapsamında kullandırdıkları tüketici kredilerinden lehe alınan
paralar."
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKANI SÜREYYA
SADİ BİLGİÇ (Isparta) – Katılamıyoruz Sayın Başkan. 
BAŞKAN – Hükûmet?
KALKINMA BAKANI CEVDET YILMAZ (Bingöl) –
Katılmıyoruz Sayın Başkan. 
BAŞKAN – Önerge hakkında Sayın Tahsin
Tarhan, buyurunuz. (CHP sıralarından alkışlar)
Süreniz beş dakikadır. 
TAHSİN TARHAN (Kocaeli) – Sayın Başkan,
değerli milletvekilleri; 11 sıra sayılı Kanun Tasarısı’nın 1’inci maddesi
üzerine verdiğimiz değişiklik önergesiyle ilgili söz almış bulunuyorum.
Hepinizi saygıyla selamlıyorum. 
Seksen beş yıl önce Menemen’de katledilen
devrim şehidi Kubilay’ı asla unutmayacağımızı belirterek sözlerime başlamak
istiyorum. (CHP sıralarından alkışlar) 
Değerli milletvekilleri, geçmiş dönemde
AKP’nin bir alışkanlık hâline getirdiği bir torba kanunu klasiğiyle 26’ncı
Döneme de devam ediyoruz. Bu anlayışı algılamak ve kabul etmek elbette mümkün
değil. Farklı farklı konularda getirilen düzenlemeleri bir tasarının içine
doldurup, “İşte, bu bizim kanun tasarımız.” deyip komisyonların, Genel Kurulun
gündemine sunmak ne kadar etik, bunu sorgulamak gerekiyor. Yeni Ceza İnfaz’la
bir düzenlemeyi getirip bir de gider vergilerini buraya dâhil etmekten söz
ediyorum.
Değerli
arkadaşlar, bu tasarıya bakmadan belki de bir Türkiye profili çizmek gerekiyor:
Demokratikleşme sürecimizi tamamladık mı? Dış politikada itibarımız iyi mi?
Kürt sorununda gelinen nokta ne? İşsizlik ne oranda? Gelir adaletsizliği
giderildi mi? Yapboz tahtasına dönen eğitim sisteminde son durum ne? Kayıt dışı
ekonomiyi, çevre kirliliğini konuştuk ve çözdük mü? Yeni sanayi
politikalarımız, organize sanayi bölgelerimizin sorunlarını çözecek yasalarımız
hazır mı? Bölgesel teşvikler sağlandı ve sanayi girdilerindeki yüksek vergi
yükleri azaltıldı mı? Belirsizliği bir türlü giderilmeyen asgari ücret üzerinde
işverene yüklenen vergi payını devlet karşılıyor mu? Doğuda, güneydoğuda
sanayicilerin, esnaf ve sanatkârların çekleri ödeniyor mu? Ticaret normal
seyrinde devam ediyor mu? 
Rusya
doğal gazı keserse ne olur? “A, b, c planımız, alternatiflerimiz var.” diye
açıkladı Sayın Bakan. Bu planları sadece Sayın Bakan mı biliyor?
Alternatiflerimiz neler? “Kış şartları ağır, iç tüketim arttı. Bu nedenle 30
milyon metreküp gaz akışını yarı yarıya azaltıyoruz.” diyen İran mı alternatif?
“Tezek
yakarız. Bizim halkımız her fedakârlığı yapar.” diyecek kadar konuyu
tartışılamaz bir düzeye çekmek isterseniz de biz bu görüp bildiklerimizi ifade
etmekten de geri durmayacağız.
Rusya’daki
Türk iş adamları çırılçıplak soyulurken, tırlarla giden malları kapılarda
bekletilip geri gönderilirken açıkladığımız a, b ve c planlarımızı merak
ediyorum. 
Suriye,
Irak, İran, Rusya, Mısır, Libya gibi ülkelere ihracatın durma noktasında olduğu
bir dönemden söz ediyoruz. 
Makina
Mühendisleri Odası “Sanayinin Sorunları ve Analizleri” konulu bir araştırma
raporu yayınladı. Bu raporda pek çok çarpıcı tespitler var ama en çarpıcı olanlardan
biri şu: Sanayi firmaları kaynaklarını sanayi yatırımı yerine dövize
bağlamaktadır. Yani, firmalar artık üretim yapmamaktadır. Yatırımlar askıya
alınmış, durmaktadır. Üretime dayanmayan ekonomi çöker. Çöken ekonomide
fabrikalar ya kiraya verilir ya da satılır. Bugün sanayimiz maalesef işte bu
durumdadır. Fabrikalar satılıyor, işçi tazminatları ödenmiyor, iflas
ertelemeleri gün geçtikçe artıyor. 
(Mikrofon otomatik cihaz tarafından kapatıldı)
TAHSİN
TARHAN (Devamla) - Çarklar durdu. Değerli arkadaşlar, sanayi durdu. Üretim
ekonomisi sürekli düşüşte, inşaata ve ranta dayalı ticaret ekonomisine
geçildiği bir dönemdeyiz. Artık sanayiciler çocuklarına miras olarak
sanayiciliği bırakmak istemiyor. Buradan çağırıda bulunuyorum: Acilen sanayide
eğitim ve üretim seferberliği başlatmalıyız.
BAŞKAN
– Sayın Tarhan, süreniz bitti.
TAHSİN
TARHAN (Devamla) - Genel Kurulu saygıyla sevgiyle selamlıyorum. (CHP
sıralarından alkışlar)
BAŞKAN
- Teşekkür ediyoruz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
2’nci
maddeyi okutuyorum:
MADDE
2- 31/12/1960 tarihli ve 193 sayılı Gelir Vergisi Kanununun geçici 67 nci
maddesinin on dokuzuncu fıkrasında yer alan “31.12.2015” ibaresi ile geçici 68
inci maddesinin birinci fıkrasında yer alan “31/12/2015” ibaresi “31/12/2020”
şeklinde değiştirilmiştir.
BAŞKAN
– 2’nci madde üzerine gruplar adına ilk konuşmacı, Milliyetçi Hareket Partisi
Grubu adına Samsun Milletvekili Sayın Erhan Usta’dır. (MHP sıralarından
alkışlar) 
Sayın
Usta, süreniz on dakikadır.
MHP
GRUBU ADINA ERHAN USTA (Samsun) – Teşekkür ederim.
Çok
değerli milletvekilleri, şimdi, esas olarak, biz aslında vergi kanununu
görüşüyoruz. Bu işin iki tane boyutu var: Bir, usul, yönteme ilişkin konular
var burada; bir de işin içeriğine yönelik değerlendirmelerim olacak. Önce,
usule yönelik olarak benden önceki konuşmacılar da gündeme getirdi ama ben de
önemine binaen bir kez daha gündeme getirmek istiyorum. 
Bu
geçici maddelerin süresi uzatılıyor. Şimdi, adı “geçici madde” kendisi kalıcı
hâle gelmiş. Kimisi dokuz yıldır, on yıldır uygulanıyor, bir de tutup bunu bir
beş yıl daha uzatalım diyoruz. Hiçbir şekilde, hiç olmazsa bir yıl uzatalım
filan şeklinde bir şey de değil, beş yıl daha uzatalım diyoruz. Plan ve Bütçe
Komisyonu görüşmeleri esnasında “Niye bu böyle yapılıyor, daha önceden niye bu
kalıcı madde hâline getirilmedi?” dediğimizde Hükûmet tarafından bir kısım
arkadaşlar bu yılın seçim yılı olması nedeniyle bunlara vakit olmadığı şeklinde
birtakım mazeretler ileri sürdüler, bunlar kabul edilebilir şeyler değildir.
Bir defa, kendi elimizle, kamu eliyle ekonomide belirsizlik yaratmamamız lazım.
Bu nedenle de bunların, geçici maddelerin süresinin 2015 yılı sonunda biteceği
ta çıkarıldığı zaman biliniyor. Geçen yıldan ta bunları başlatarak, bu
uzatmaları kalıcı hâle getireceksek kalıcı hâle getirilmesi, başka bir şey
yapacaksak onları 2014 yılı içerisinde Hükûmetin yapması gerekirdi. Hükûmet bu
tür şeyleri, yani bunları yapma yönünde bir irade ortaya koymadı. 
İkincisi,
şimdi burada “reform” adı altında açıklanan dokümanlarla bugün burada
görüştüğümüz ve görüşeceğimiz maddeler arasında bir tutarsızlık var. Mesela,
diyelim ki kamu gelirlerinin azaltılması programının birinci ve üçüncü eylemi
diyor ki: “İstisna, muafiyetleri ve indirimleri gözden geçireceğiz, bunlarla
ilgili çalışmalar yapacağız.” Şu anda görüştüğümüz ve birazdan oylanacak
maddeyle de istisna ve muafiyetler, indirimli oranların süresinin, bu çalışmaların
hiçbirisi yapılmayacak, yapılması öngörülmüyor gibi beş yıl daha uzatılması
gündemde. 
Yine,
dâhilde işleme rejimiyle ilgili olarak Hükûmetin ortaya koyduğu, daha birkaç
gün önce Sayın Başbakanın açıkladığı 64’üncü Hükûmetin 2016 Yılı Eylem Planı’nın
148’inci maddesinde diyor ki: “Dâhilde işleme rejimi gözden geçirilecektir.”
Bugün, dâhilde işleme rejimini beş yıl daha uzatan bir madde önümüze geliyor.
Bu, ne yaman çelişkidir; bu, ne yaman tutarsızlıktır. Bunu sizlerin takdirine
bırakıyorum. 
Üçüncü
konu, etki analizi yok çalışmalarda. Sayın Maliye Bakanı diyor ki: “Bu, mali
boyut tek boyutlu değildir, bunun faydalarına, zararlarına bakmak lazım.” Biz
tam da bunu söylüyoruz. Etki analizi dediğimiz şey, işin sadece maliyeti
değildir Sayın Bakan, işin faydası varsa faydalı kısımlarını yani sosyal ve
iktisadi faydalarını ve sosyal ve iktisadi maliyetlerini ortaya koyan bir
çalışmadır. Bunlarla ilgili etki analizi yok. Kocaman kocaman rakamlar
konuşuluyor, rakamın ne olduğunu kimsenin bildiği de yok ama mesela, buna
ilişkin Sayın eski Maliye Bakanımızın da verdiği rakamlar oldu. Böyledir veya
değildir. Böyle değilse, 20 milyar değilse bunun boyutu ne olduğunun bize
söylenmesi lazım. Böyle bir çalışma yok, hiçbir mali boyut yok. Neyi
oyladığımızı bilmeden, ne kadar bir yük ortaya çıktığını bilmeden bir oylama
yapılacak birazdan burada. 
Efendim,
bir de tabii Parlamento olarak da siz milletvekillerinin de neye oy
verdiğinizi, neye imza attığınızı bilme hakkınızın olduğunu size ben
hatırlatmak istiyorum. 
Şimdi,
ilgili kuruşların görüşü alınmadan gelmiş bir tasarı var. Tabii, Hükûmetin
takdiridir, hiç kimsenin görüşünü de almayabilir ama bu kurumların görüşü
alınmadan bu tasarı buraya geldiğinde daha sonra uygulamada problemler
çıkartıyor ve bir şeyin mükemmelleşmeden buraya gelmesi de aslında hem
Parlamento açısından bir saygısızlık oluşturuyor hem de Hükûmetin kendi
içerisinde çelişki oluşturuyor. 
Şu
anda Sayın Kalkınma Bakanımız bakıyor, burada kendisi. Kalkınma Bakanının,
elbette ki Hükûmet tasarısı olduğu için bunda imzası var. 
Ama
Sayın Bakan, Kalkınma Bakanlığının bununla ilişkili hiçbir bilgisi yok. Hazine
Müsteşarlığının bu konuda hiçbir bilgisi yok. Oysa Kalkınma Bakanlığı ve Hazine
Müsteşarlığının bugün görüştüğümüz konularla ilgili çok derin çalışmaları var.
Niye bu bakanlıklara teknik olarak bunlar sorulmuyor, bunların görüşü alınıp da
buraya getirilmiyor? Hükûmet onların görüşünü alır, olumlu veya olumsuz ne
yapacaksa yapar ama bu görüşlerin alınması lazım ve bu görüşler konusunda da en
azından Komisyonda oradaki milletvekillerinin bilgilendirilmesi gerekir. Böyle
bir bilgilendirme yapılması hassasiyeti de maalesef gösterilmiyor.
Şimdi,
yani, böyle usul açısından bir sürü problemi olan bir tasarıyı burada
görüşüyoruz.
Şimdi,
içerik açısından baktığımızda, vergi tasarısı dedik. Türkiye'deki vergi
sistemine çok kısaca ben bir göz atmak istiyorum: Bizim vergilerimiz önemli
ölçüde tüketim ve işlem üzerinden alınan vergilerden oluşuyor. Yani doğrudan
vergiler, gelir üzerinden, yani gelir ve kurumlar vergisi adı altında aldığımız
vergilerin toplam vergiler içerisindeki payı son yıl datası itibarıyla yüzde
28-29 civarında, bunun da değişik tanımları var ama ben en yalın tanımıyla
yapıyorum. Dolayısıyla dolaylı vergilerin oranı yüksek ve işin daha kötüsü bu
oran gitgide yükseliyor. Örneğin, AKP hükûmetleri döneminde bu oran 5 puan
yükselmiş; 2002 yılında 66,3’ken vasıtalı vergilerin toplam vergiler
içerisindeki payı, 2014 yılına gelindiğinde yüzde 71,2’ye çıkmış, adaletsizlik
artmış. Genel olarak vasıtalı vergilerin payının yüksek olması adaletsizliğin
artması anlamına gelir. Bugün özellikle şu anda üzerinde konuştuğumuz bu 2’nci
maddenin de bu şekilde devam ettirilmesi bu adaletsizliğin de giderek artacağı
anlamına geliyor.
Şimdi,
vergi yükü nasıl gelişmiş diye baktığımızda, aslında, doğrudan vergilerde, yani
gelir ve kurumlar vergisi toplamında son on iki, on üç yıl içerisinde millî
gelire oran olarak hiçbir gelişme olmamış, hatta 5,7’den 5,6’ya düşmüş. Bütün
vergi artışı bu dolaylı vergiler üzerinden. Yani zengin, fakir herkesten aynı
nispette alınan bu vergiler üzerinden bir vergi yükü artışı olmuş, burada oran
11,3’ten 13,8’e çıkmış, 2,5 puan burada bir artış var, bu genel olarak
adaletsizliktir. Bunun adaletsiz olmasının ötesinde, gelir dağılımını bozmasının
yanı sıra aslında bir de ciddi ölçüde dolaylı vergilere bir bağımlılık
yaratıyor.
Şimdi,
Türkiye olarak şunu diyoruz, Hükûmet de bunu söylüyor, muhalefet partileri de
söylüyor: “Türkiye'de yurt içi tasarruflar düşük, yurt içi tasarruflar
artırılmalıdır, büyüme için bu bir zarurettir.” “Yurt içi tasarrufu
arttıracağım.” diyorsunuz fakat sizin gelirlerinizin önemli bir kısmı, yüzde
71’i tüketim üzerinden geliyor, bu tüketimi nasıl kısacaksınız? Tasarrufu
artırmanın anlamı tüketimi kısmaktır. Dolayısıyla, biz burada diyoruz ki:
Türkiye artık eskiden olduğundan daha fazla sermaye kazançlarını vergilendirmek
durumundadır. Bugün üzerinde konuştuğumuz hususlar bu, “sermaye kazancı”
dediğimiz. İşte, tahvil, hazine bonosu faizleri, bunların alım satımından doğan
kârlar, şunlar, bunlar; bunlar sermaye kazançlarıdır, bunları Türkiye daha
fazla vergilendirmek durumundadır. Bu yapılmıyor. O yüzden, biz bu maddeye
karşıyız.
Şimdi,
2006 yılında -ben o zaman bir teknisyendim- Türkiye şunu tartıştı: Bu faizlerin
vergilendirilmesi hususu eskiden beri stopajla geliyor. Acaba biz bunlarda
beyan usulüne geçebilir miyiz? Yani böyle “Stopajdan nihai vergilendirmenin
beyan olduğu bir sisteme geçilebilir mi?” diye ciddi ciddi Türkiye bunu
tartıştı. Yani AKP hükûmetlerinin bakanları ve bürokratlarıyla birlikte
tartışıldı. Hatta görüşler neredeyse “Beyan usulüne artık geçsin Türkiye.”
şeklinde bir noktadaydı. Hep “2006, 2007’den sonra işler bozuldu.” derken
söylediğim şeylerden bir tanesi de bu. 
Bakın,
2006 yılında Türkiye bunu tartıştı, bugün, 2015 yılında hiçbir kurumla
görüşmeden, Hükûmet içinde bile tartışılmadan doğrudan bunların beş yıl daha
uzatılması ve stopaj sisteminin beş yıl daha uzatılması öngörülüyor. Hani bizim
ekonomimizin temelleri güçlüydü? Hani biz çok işler yapmıştık da bu ekonominin
temellerini güçlendirmiştik? Niye bugün Maliye Bakanımız açıkça söyledi, AKP
milletvekili arkadaşımız da söyledi “Türkiye’nin sermayeye ihtiyacı var,
Türkiye eğer buna, nihai vergilendirmesinde beyan usulüne geçerse, bir sistem
değişikliği yaparsa bu ciddi ölçüde Türkiye’den bir sermaye kaçışı anlamına
gelir. O yüzden, biz bunu yapamayız.” diye? Bu, başarısızlığın bir itirafıdır
arkadaşlar, yani buraya dikkat etmemiz gerekiyor. Ha, ben demiyorum ki bugünden
yarına hemen geçilsin. Yani hiç olmazsa “Şunları bir yıl uzatalım.” dersiniz,
bunları bir yıl öncesinden tartışmamız lazımdı, beyan usulüne geçmeyi. Tabii,
bugün kapıya geldi, “Şimdi hiçbir şirketin altyapısı, bankacılık sisteminin
altyapısı buna uygun değil, geçmeyelim.” oldu, “Zaruret oldu geçmeyelim. Ne
yapalım? Beş yıl daha uzatalım.” Böyle bir anlayış kabul edilebilir bir anlayış
değildir. Bunu Türkiye hak etmiyor arkadaşlar. 
Şimdi,
bu anlamda baktığımızda, işte hep reform, sözde reform yani reformun lafı çok,
kendisi yok. Az önce ifade ettim, iki buçuk yıldır aynı şeyleri değişik
versiyonlarla kamuoyuna sunup duruyoruz, daha yapılan hiçbir tane bir şey yok;
işte, ilki, bugün bir tane makine tesisata ilişkin maddeyi geçirdik, onun
dışında yapılan hiçbir reform yok. Alın size reform imkânı, geçirin beyan
sistemine. Yani nasıl fakir fukaradan vergiyi söke söke alıyorsanız -kusura
bakmayın- büyük sermaye kesimlerinden de birtakım vergileri alalım. Sadece bunu
böyle hamaset olsun filan diye konuşuyor değilim, gelir dağılımı boyutu önemlidir,
ama Türkiye'nin makroekonomik ihtiyaçları bunu gerektiriyor arkadaşlar. Türkiye
tüketim üzerinden, tüketim vergilerine bağımlılığını azaltmalıdır, yoksa biz
hiçbir şekilde tasarrufları artıramayız, tasarrufları artıramadığımız sürece de
bu ekonomiyi büyütemeyiz, bunu bir zaruret olarak görüyorum.
İstisna
ve muafiyetlerin indirim oranlarının azaltılması da yine olması gereken bir
şey, fakat o da yok, burada mevcut istisna ve muafiyetlerin indirim oranlarının
önümüzdeki beş yıl için uzatılması öngörülüyor. 
Biz
bu nedenlerle bu maddeye karşı olumsuz oy kullanacağımızı ifade ediyoruz. 
Hepinizi
saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Usta.
Madde
üzerine, Halkların Demokratik Partisi Grubu adına Şanlıurfa Milletvekili Sayın
İbrahim Ayhan. (HDP sıralarından alkışlar)
Buyurun.

Süreniz
on dakikadır. 
HDP
GRUBU ADINA İBRAHİM AYHAN (Şanlıurfa) – Sayın Başkan ve değerli arkadaşlar;
madde üzerine partimizin genel görüşünü sizlerle paylaşmak istiyorum.
Kapitalizm
ve kapitalist modernite, her şeyiyle çürümüş, işçinin emeği ve canı üzerine
inşa edilmiş, rekabetin, tahakkümün ve sömürünün esas olduğu bir sistemdir. 
Kapitalizmin
maksimum kâr ve minimum maliyeti esas alan ideolojisi, AKP dönemi neoliberal
politikalarla birlikte daha da vahşileşmiş, ezilen ve yoksul kesimler başta
olmak üzere emekçi sınıflar daha da yoksullaşmış, zengin ile yoksul arasındaki
uçurum daha da derinleşmiştir. AKP hükûmetleri döneminde kişi başına düşen
gayrisafi millî hasılanın 2002 öncesi hükûmetlere göre belirli bir artış
gösterdiği görülse de bu esasen anlamlı bir veri ve bir gerçekliği ifade
etmemektedir. Zira kişi başına düşen millî gelirin artmış olması toplam gelirin
dağıtımında adalet olduğu, servetin ve gelirin artmasından yani üretilen toplam
değerden yoksul ve emekçilerin eşit oranda faydalandığı anlamına gelmemektedir.
Türkiye gelir ve servet dağılımında dünyanın en adaletsiz dağılımına sahip
ülkeler arasında başı çekmektedir. Zira Türkiye’nin en zengin tabakası,
Türkiye’nin en zengin yüzde 1’lik kesimi ülkenin toplam servetinin yüzde
54,3’ünü elinde bulundurmaktadır. Dünyada bu boyutta servet eşitsizliğine sahip
olan 1’inci ülke Rusya’dır, Türkiye 2’ncidir. Yani servet eşitsizliği
noktasında, mevcut gelir bozukluğu noktasında Türkiye dünyada Rusya’dan sonra
gelmektedir. 
Hükûmetlerin,
tabii eğer böyle bir politik duruşları varsa, gelir dağılımının düzeltilmesinde
uygulayabilecekleri en etkin politika vergilendirme aracıdır. Bu progresif yani
zenginden daha fazla vergi alma politikasını esas almaları gerekiyor.
Dolayısıyla servetin vergilendirmeye tabi tutulması gerekiyor. Yani zenginlerin
kullandıkları mallardaki KDV oranlarının yüksek tutulması gibi araçlarla
eşitsizliklerin azaltılması mümkün olabilmektedir. Öte yandan, AKP’nin böyle
bir motivasyonunun olmadığı da açıktır. Zira AKP, 64’üncü Hükûmet Programı’nda
“Verginin tabana yayılması gibi gelir artırıcı çalışmalarla oluşturulabilecek
mali alan ile yeni politikaların uygulanmasına imkân sağlayacağız.” ibaresine
yer vermiştir. Burada ifade edilmek istenen esasen emekçi ve yoksul halklar
üzerindeki vergi cehennemini artırmaktır. Biz daha önce de bu yasayla ilgili
muhalefet şerhinde kendi düşüncemizi ifade etmiştik. Biz verginin tabana
yayılmasını değil tavana yayılmasını istiyoruz. Daha fazla kazanandan, daha
fazla zengin olan, varsıl olan kesimlerden daha fazla vergi alınmasına dair
partimizin genel görüşünü daha önce ifade etmiştik. 
Vergi
programına gelince; AKP, emekçilerden ödemelerini beklediği daha düşük reel
ücret ve esnek çalışma bedellerinin yanında hem büyük firmalara hem de
KOBİ’lere vergi avantajları sunmaktadır. Bu da kamu harcamaları için gereken
vergi gelirlerinin yükünün emekçilere yükleneceği anlamına gelmektedir. Zaten
AKP bu hedefi de bu bağlamda vergi tabanını genişletmektir diye ortaya
koymuştur. Öte yandan, AKP Hükûmeti sermayeye daha fazla alan açmak istediği
için kamu harcamaları artırmayacağını da açık bir şekilde ifade etmektedir.
Kısacası, AKP, tahakkümcü, neoliberal politikalara tam gaz devam edeceğinin
sinyallerini gerek Hükûmet programında gerek de yasama faaliyetlerinde açıkça
göstermektedir. Bir kapitalist için harikulade nitelikteki AKP dönemi
neoliberal politikaları emekçi halklar için bir ölüm fermanı demektir. 
Türkiye,
Avrupa içinde büyük, orta ve küçük işletmelerin kâr oranlarının en yüksek, reel
ücretlerin en düşük olduğu ülkelerden biridir. Ama verimsiz bulunan işletmeleri
verimli hâle getirmek için bu tablo daha da zorlanmaktadır. Yoksulları ve
emekçileri düşünmekten ziyade, adaletsizliği daha fazla derinleştirerek
yaygınlaştırmaktadır. 
AKP
rejiminin fıtratındaki adaletsizlik vergi sisteminde de gözlenmektedir. Bir
kere, Türkiye’de vergilerin yüzde 70’ini dolaylı vergiler oluşturmaktadır. Gıda
maddelerinden bile yüzde 8 oranında kesilen KDV’ler, akaryakıttan telefona,
telefondan beyaz eşyaya alınan özel tüketim vergileri ve bu toplama eklenen
harçlarla birlikte dolaylı vergiler yüzde 70’i bulmaktadır. Bu vergi, mal ve
hizmet tüketirken alınmaktadır. Nüfusun ağırlığını oluşturan yoksul ve emekçi
sınıflar gelirlerinin tamamını tükettikleri için bütün gelirleri
vergilenmektedir. Öte yandan, buna karşılık, nüfusun yüzde 20’lik varlıklı
kesimi gelirin yarısına tek başına el koymaktadır. Zenginlerin sahip oldukları
gelirin hepsi onlar tarafından tüketilmediği için tüketilmeyen kısmı da dolaylı
vergilerden muaf kalmakta, adaletsizlik buradan başlamaktadır. 
Verginin
dolaylı kısmından arta kalan yüzde 30’unu oluşturan kısmı için de
adaletsizlikler söz konusudur. Zira, koca koca bankalar ve şirketler vergi
havuzuna sadece yüzde 9 kurumlar vergisi katkısı yapmaktadır. Verginin yüzde 21
kadarı da gelir vergisinden oluşmakta, onda da yük yine ücretli sınıfın sırtına
binmektedir.
AKP,
banka ve şirketlerin kurumlar vergisi yükünü yüzde 9'da tutarak vergi yüklerini
hafifletirken tek tek kâr, faiz, rant geliri sahiplerinin gelir vergisi olarak
ödedikleri de işçilerin ödediklerinin yanında bir hiçtir. Örneğin, gelir
vergisinin yüzde 60'ını ücretliler öderken faizden elde edilen gelirlerin yüzde
10 vergi yükü altına alınmıştır. İş yeri kirası elde edenler yüzde 7 vergi yükü
üstlenmiştir. AKP'nin ekonomi politikalarında ana dinamiği oluşturduğu ifade
eden inşaat sektöründeki müteahhitler gelir vergisi havuzuna yalnızca yüzde 4
katkı yapmıştır.
Böylece,
zaten çoğu düşük ücrete talim eden 16,3 milyon ücretli ve 10 milyonun çoğu
düşük maaşlı emekli -aileleriyle birlikte- insafsız vergi yükü altında
ezilirken, gelir dağılımından yüzde 50 pay alan nüfusun yüzde 20'lik zengin
kesimine kol kanat gerilmiştir 
Gelir
ve servet adaletsizliği şu an Türkiye'nin en önemli görünmez kılınan
gündemlerinin başında gelmektedir. Partimiz vergideki bu yapısal adaletsizliğe
karşıdır. Merkezinde, ücretli emekçilerin daha fazla ezildiği bir vergi sistemi
mevcut yapısal bozuklukları daha da derinleştirecektir. Büyük gelir ve servet
sahiplerinden alınacak vergilerin merkeze alınıp artırılacağı yeni bir vergi
sistemi oluşturulmalıdır. Mevcut yasa tasarısı, bırakın yukarıda bahsettiğimiz
yapısal sorunlara çözüm getirmeyi, tasarıdaki çoğu maddede gördüğümüz üzere
geçici maddelerin uzatılmasını içermektedir. Bu durum, sağlıklı bir yasama
faaliyetinin dahi yürütülemediği anlamına gelmektedir. Hükûmet, vergi
sistemiyle ilgili olarak geçici maddelerin süresini uzatmak yerine, acil bir
biçimde gelir ve servet eşitsizliğinin önüne geçecek tedbirleri içeren, vergi
sisteminde yapısal reformları içeren bir irade göstermelidir. Sermayeye ve
kapitalist sınıflara bu kadar bağlı ve bağımlı olan bir Hükûmetin emekçiden,
yoksuldan ve ezilenden yana bir vergi sistemi için çalışması pek de olası
değildir.
Değerli
arkadaşlar, dün ben de konuşmamda ifade ettim, birçok arkadaş da konuşmasında
ifade etti. Aylara varan sokağa çıkma yasağı terörü ne yazık ki bölgemizde
hâlen devam etmektedir. Bu çerçevede de Diyarbakır Sur’da yirmi iki gündür
devam eden sokağa çıkma yasağından kaynaklı olarak tüm Diyarbakır halkı bu
akşam sokağa çıkmış durumdadır. Bu sokağa çıkma ablukasının ve terörünün bir an
önce sonlandırılması gerekiyor. İnsanlarımız yaşamını yitiriyor. Buna karşı
Meclisin sessiz kalmaması gerekiyor, Meclisin bir rol üstlenmesi gerekiyor. Şu
anda, şu saatte Diyarbakır’ın Sur ilçesinde tanklar, toplar büyük silahlarla
evlere, insanlara ateş açılmaktadır. Meclisimizin de bu konuda gereken
duyarlılığı, gereken sorumluluğu güvenlikçi politikaları bir an önce terk
ederek yerine getirmesi gerekiyor. Yarın, öbür gün bu Diyarbakır’daki ateş tüm
bölgeye yayılabilecek ve bunun potansiyeli oldukça yüksek bir şekilde de
önümüzde bir tehdit olarak durmaktadır. Bunun için de tüm arkadaşların, özellikle
Meclisin bir rol ve sorumluluk alması gerektiğini de belirtiyoruz. Zaman
geçmeden… Bakın burada oturarak birtakım ezber cümlelerle, ezber yaklaşımlarla
sorunu çözmemiz mümkün değildir. Bu ateş hepimizi yakacaktır. Yarın çok geç
olabilir. Onun için bu konuda tüm arkadaşlarımızın, özellikle iktidar
partisinin bu sokağa çıkma yasaklarının bir an önce ortadan kaldırılması için
gereken sorumluluğu ve duyarlılığı acilen yerine getirmesi gerekiyor. Keza
Silopi, Cizre, Nusaybin de aynı durumdadır. 
(Mikrofon otomatik cihaz tarafından
kapatıldı) 
İBRAHİM AYHAN (Devamla) - Yani,
birbirimize laf yetiştirerek, birbirimizi birtakım böyle suçlamalarla
kriminalize ederek, birbirimizi yaftalayarak bu sorunun üstesinden gelemeyiz.
HÜSEYİN KOCABIYIK (İzmir) – PKK’lı arkadaşlarınıza
söyleyin, terörü bıraksınlar. Terörü bıraksınlar, söyleyin arkadaşlarınıza.
İBRAHİM AYHAN (Devamla) – Yani, bu sorun
terörü bıraksın, bırakmasın sorunu olmaktan ziyade…
BAŞKAN – Sayın Ayhan, söz süreniz
bitmiştir.
İBRAHİM AYHAN (Devamla) – Peki,
toparlıyorum efendim.
Bakın, büyük bir yara var, büyük bir acı
var. Herkesin bu konuda büyük bir sorumluluk göstermesi gerekiyor; halkımızın
da bizden beklentisi budur. Lütfen bu konuya gereken duyarlılığı gösterelim hep
beraber.
Saygılar sunuyorum. (HDP sıralarından
alkışlar) 
BAŞKAN – Teşekkür ederiz Sayın Ayhan.
Sayın milletvekilleri, şimdi söz sırası Cumhuriyet Halk
Partisi Grubu adına Ankara Milletvekili Sayın Bülent Kuşoğlu’ndadır.
Sayın Kuşoğlu’nun aynı zamanda şahsı adına da söz
talebi bulunmaktadır. Bu iki söz talebi birleştirilerek kullandırılacaktır.
Konuşma süresi on beş dakikadır.
Buyurun Sayın Kuşoğlu. (CHP sıralarından alkışlar) 
CHP
GRUBU ADINA BÜLENT KUŞOĞLU (Ankara) – Sayın Başkan, değerli milletvekilleri;
hepinizi saygıyla selamlıyorum.
Sıra
sayısı 11 olan Kanun Tasarısı’nın 2’nci maddesi üzerinde hem şahsım hem de
grubum adına söz aldım. 
Sayın
Başkan, bu vesileyle size de başarılar diliyorum, sizi kutluyorum. 
Değerli
arkadaşlar, konuşuyoruz gecenin bu saatinde ama konuştuklarımızın çok fazla bir
önemi yok yani bir Parlamento olarak siyaset üretmiyoruz. Yapmamız gereken
halkın, kamuoyunun nabzını tutmak, burada onlarla ilgili çözümler bulmak, çözüm
üretmek; bunlarla ilgili hiçbir şey yapmıyoruz. Geçen hafta görüşmeler yaparken
bir değerli milletvekili çıktı, muhalefeti eleştirdi, “Muhalefet
muhalefetliğini yapmıyor.” dedi, suçu bize buldu ama bakın, Allah aşkına, şimdi
şu kanun tasarısını görüşüyoruz, geçen hafta geçici bütçeyi görüştük. Kalktık
dedik ki geçici bütçeyi getirdiniz, sizin yaptığınız kamu mali reformuna uygun
değil, kanuna uygun değil, hukuka uygun değil, yasal dayanaktan yoksun bir
bütçe getirdiniz; hiç kimse cevap vermedi, bunu buradan geçirdik. Yani, şu anda
geçirdiğimiz bütçe yasal dayanaktan yoksun bir bütçe. Geçici bütçe böyle.
Şimdi,
bugünkü kanun tasarısıyla ilgili olarak da şunu söyleyeyim: Yine sizin
yaptığınız, iktidarın yaptığı, mevzuata göre, Başbakanlık genelgesine göre ve
5018 sayılı Kanun’un 14’üncü ve 18’inci maddelerine göre etki analizi yapılması
lazım. Bir kanun getiriyorsunuz; bu, paraya müteallikse, bütçeye bir yük
getiriyorsa veya yük azaltıyorsa bunun ne kadar etkide bulunduğunun kanuna
göre, çıkardığımız kanuna göre, sizin özellikle yaptığınız kanuna göre
tasarıyla beraber etki analizinin ortaya konması lazım. Bu kanuni bir
yükümlülük, yapılmıyor bu. Bunu da böyle kabul ediyoruz ve böyle geçiriyoruz.
Doğru mu peki bunlar? Bu aynı zamanda bir torba kanun. Sayın Başbakanın sözü
var geçen yıl, “Bir daha torba kanun getirmeyeceğiz Meclise.” dedi, tekrar torba
kanun getiriyoruz; bu ayrı bir garabet. 
Bir
diğer konu: Mesela, şu kanun tasarısının 6’ncı maddesine bakın, sosyal
sigortalar ve genel sağlık sigortasıyla ilgili. 5510 sayılı bu Kanun yine sizin
döneminizde çıktı, iktidarın döneminde çıktı, 2006’da çıktı, 2008’den beri
yürürlükte, yedi yıldır yürürlükte. Kaçıncı maddesini düzenliyoruz geçici?
Geçici 67’nci maddesini düzenliyoruz 5510’un. Ya, yedi yıldır, sekiz yıldır
yürürlükte olan bir kanunun geçici 67’nci maddesini düzenliyoruz, zaten 100
maddelik bir kanun bu. Böyle bir garabet olur mu? Böyle bir hukuk olur mu?
Böyle bir anlayış olur mu? Buna muhalefet ne yapsın? Bunlar hepimizin
sorumluluğunda, hepimizin düzeltmesi gereken konular. Hepimizin, hep beraber
bunda sorumluluğu var ama özellikle iktidarın, Hükûmetin çok daha fazla
sorumluluğu var. 
Biraz
sonra buna da ilave maddeler getirilecek, bu saatte yeni maddeler getirilecek,
bunlar teklif olarak getirilecek, bunların hepsi Hükümetle ilgili, Hükûmetin
tasarruflarıyla ilgili. Normalde, ilgili kamu kuruluşlarının hepsinden görüş
alınarak getirilmesi gerekiyor, bunları hep beraber, Komisyonda ilgili kamu
kuruluşlarının görüşleriyle beraber düzgün bir şekilde Genel Kurula aktarmamız
gerekiyor bizim Plan ve Bütçe Komisyonu olarak. Bunlar yapılmadı ama, yapılmadan
buraya geldi. Şimdi, çok değerli hukukçular var burada. Bakın, şunları
sıraladım, hepsi hukuksuz. Sayın Kubat, bir hukukçu olarak, Bülent Bey, bir
hukukçu olarak, bunlar doğru mu Allah aşkına? Bunları savunmak mümkün değil.
Sayın Bakan da savunamıyor zaten.
MALİYE
BAKANI NACİ AĞBAL (Bayburt) – Savunuyoruz canım.
BÜLENT
KUŞOĞLU (Devamla) – Etki analizi olmayan konuları, geçici bütçeyi, bunun bir
torba kanun olduğunu, bunun işte, 5510’da, sekiz sene içerisinde 100 maddelik
bir kanunda 67 tane geçici madde olduğunu… Ya, nasıl bir uygulama yapıyoruz,
nasıl bir hukuk bu? Yani demek ki bir hukuk mantığımız, hukuk nosyonumuz yok ve
bu olmayınca, hukuk nosyonu yoksa, hukuk mantığı yoksa, hukukun üstünlüğü
kavramı yoksa, anlayışı yoksa gerisi zaten olmaz, gerisinin başarılı olması
mümkün değil. 
Şimdi,
bu maddeyle ilgili olarak da… Anlatıldı, vergiyle ilgili bir madde. Bir vergiyi
kaldırıyoruz, almamız gereken bir vergiyi almıyoruz, on yıl almadık, bir beş
yıl daha almayalım diyoruz. Bunun tabii ki vergiyle ilgili bir yönü var, bunun
ekonomiyle ilgili bir yönü var, artı, alternatifi, vazgeçtiğimiz bir meblağ
var, bir de uluslararası finans piyasalarıyla, uluslararası sistemle ilgili bir
yönü var. Bunları birlikte değerlendirelim.
Şimdi,
vergiyle ilgili yönü: Bir devlet varsa, devlet egemenliği varsa devlet
egemenliğinin simgeleştiği yer ve gerçekleştiği yer vergidir. Bir devlet varsa
vergi olacaktır, vergi almasını bir devlet bilecektir, bilmesi gerekir ama
maalesef bu yok. Vergi çağdaş devlet anlayışının, çağdaş devletin en güçlü
olması gereken alandır. 
Sayın
Turhan iktidar partisi adına konuştu, iki örnek verdi, dedi ki: Burada da vergi
kaybı yoktur, elmasla -geçen yıl öyle bir kanun çıkarmıştık hakikaten- ilgili
olarak da kayıp yoktur çünkü biz vergi alamıyorduk. Ya, vergi alamıyorduk, onun
için vergiden vazgeçelim demenin mantığı var mıdır? Vergi alamıyorduk, onun
için vergi almayalım, vergi kaybı yoktur. Yani biz devlet olarak gereğini
yapamıyoruz, devlet olarak beceremiyoruz vergi almayı, devlet olamıyoruz, devlet
egemenliğini kullanamıyoruz onun için vergi almayalım, dolayısıyla kayıp da
yoktur. Böyle bir mantık olabilir mi? Nasıl bir mantıktır, nasıl bir anlayıştır
bu? Böyle bir hukuk anlayışı olabilir mi? Zaten, elmas üzerinden alınan
vergiler sıfırmış, onun için orada bir kayıp söz konusu değilmiş,
kaldırabilirmişiz. Olur mu böyle bir anlayış ya, olur mu böyle bir anlayış?
Değerli
arkadaşlar, Türk vergi sistemi geriye gidiyor, maalesef geriye gidiyor, Maliye
Bakanlığı da geriye gidiyor. Özellikle 2011’de çıkardığımız 34 kanun hükmünde
kararname var, yanlış hatırlamıyorsam 34’tü. O kanun hükmünde kararnamelerle
Maliye Bakanlığındaki kariyer sistemi, denetim sistemi kaldırıldı ve artık
doğru dürüst de vergi denetimi yok. Biliyorsunuz, vergi denetimleri de artık
tamamen siyasallaştı. Böyle olunca da siyasallaşan bir vergi sistemiyle,
denetimiyle başarılı olunması da mümkün değil ve Gelir İdaresinin de tabii ki,
2011’deki kanun hükmündeki kararnamelerle bağımsızlığı yok edildi. 
Şimdi,
bu dolaylı dolaysız vergiler ayrımını herkes biliyor, ona girmiyorum ama şu
vergi mükellefiyle ilgili -madem vergi sistemini konuşuyoruz- ben her dönem
söylerim. Şu rakamları tekrar söylemek istiyorum. Geçen dönem Sayın Maliye
Bakanı Şimşek hep buna itiraz ederdi ama ben de ısrar ediyorum. Şu sayıları
size okuyayım: 2005’in Ocağında 1 milyon 783 bin gelir vergisi faal mükellef
sayısı var, 2015’in Kasım ayında 1 milyon 829 bin. Yani çok az bir artış var.
Türkiye'de, bakın, bu faal mükellef sayısı 1 milyon 829 bin şu anda. Türkiye'de
yurt dışı seçmeni saymazsak 54 milyon seçmen var. 54 milyon 18 yaşın üzerinde
seçmen var, vatandaş var. 1 milyon 829 bin gelir vergisi faal mükellef var.
Olur mu böyle bir şey? 27 milyon toplam istihdam var Türkiye'de. 27 milyon
çalışan var, toplam istihdam. 1 milyon 829 bin… Stopaj vergisi faal mükellef
sayısı da 2 milyon 177 binden, 2 milyon 547 bine çıkmış 2005 Ocağından 2015
Kasımına kadar, çok az bir artış var. 2 milyon 177 binden 2 milyon 547 bine,
yine burada biraz daha fazla artış var çünkü stopaja tabi bunlar.
Yine, gayri menkul sermaye iradı elde edenlerle ilgili
olarak 571 binden, bakın, 1 milyon 673 bine çıkmış. Bir anlamlı artış var ama
bunlar kira geliri olanlar gayri menkul sermaye iradı elde edenler. Bunlarda
bir anlamlı artış var ama gelir vergisi gibi, kurumlar vergisi gibi, katma
değer vergisi gibi asıl vergi alanlarında bir artış, mükellef sayısından bir
artış yok. Yani, Maliye Bakanlığı etkin bir vergi sistemi oluşturamamış,
vergiyi tabana yayamamış vaziyette demektir bu. Maliye Bakanlığı doğru
çalışamıyor, vergi almasını beceremiyor, devlet etkinlik gösteremiyor, devlet
egemenliğini konuşturamıyor demektir, devlet iyi çalışmıyor demektir, bütün
bunların anlamı bu.
Kurumlar
vergisi faal mükellef sayısı da 2015 ile 2005’in Ocağında 632 binmiş 696 bine
çıkmış şu anda kasımda, 696 bin. İlk 100 mükellef, ilk 100 kurumlar vergisi
mükellefi, büyük mükellef, zaten aşağı yukarı yüzde 20’sini, 30’unu ödüyor. İlk
1.000 mükellef de yüzde 80’ini ödüyor kurumlar vergisinin, anormal bir sistem.
Katma
değer vergisi faal mükellef sayısı da on yılda 2 milyon 242 binden 2 milyon 442
bine çıkmış, 200 binlik bir artış var; 200 bin, on sene içerisinde, katma değer
vergisi mükellef sayısı. 
Bir
de vaktimiz olsaydı ben bunları Sosyal Güvenlik Kurumunun iş yeri sayılarıyla
karşılaştırsam yine çok anormal rakamlar çıkıyor. Devletin iş yerleriyle ilgili
hiçbir şekilde bir ortak tabana sahip olmadığını, ortak veri tabanı olmadığını,
iş yerlerini tanımadığını, vatandaşını tanımadığını, şirketlerini tanımadığını
gösteriyor tamamen. 
Evet,
değerli arkadaşlarım, şimdi, Sayın Bakan Temizel konuşması sırasında, bizim
vazgeçtiğimiz, yani bu akşamın esas konusu olan, vazgeçilen vergi, şu “Beş yıl
daha almayalım.” dediğimiz vergi var ya, yılda 20-25 milyar lira, yılda 20-25
milyar lira bir vergiyi almıyoruz diyoruz. Kimden almıyoruz? “Faizciden, faiz
lobisinden almıyoruz.” diyoruz. Bunu herkesin iyi bilmesi lazım, iyi anlaması
lazım. Faiz lobisinden 20-25 milyar lira yıllık, yani beş yıl olursa 125-150
milyar lira bir vergi almayacağız demektir, bundan vazgeçiyoruz. Bu içimize
siniyor mu, bu vicdanımıza siniyor mu? Sayın Cumhurbaşkanı her fırsatta bu faiz
lobisini söyler, dile getirir, işte Türkiye’deki darbelerin destekçisi, Gezi
olaylarının destekçisi olarak gösterir. Şimdi, bunu nasıl götüreceğiz, saraya
göndereceğiz, imzalatacağız, onaylatacağız? Yani, bir de bu tarafı var. “Faiz
lobisi” diyoruz, faizcinin 20-25 milyar liralık vergisinden vazgeçiyoruz en
azından. Sayın Maliye Bakanı bunun ne kadar olduğunu anlatamadı, açıklayamadı,
iktidara mensup arkadaşlarımız da açıklayamadı ama bizim ayrıntılı çalışmamız
en az bunun olduğunu gösteriyor ki Türkiye'de sermaye kazançları zaten düşük
vergileniyor, zaten sadece vergilenenler de stopajla yetiniliyor. Sayın Turhan
diyor ki: “Vergileme yok değil, var.” Ne var? Yüzde 10 vergileme var, stopaj
var, o kadar, onunla yetiniliyor; o da menkul sermaye iratlarında, mevduat
faizlerinde vesaire, diğerlerinde o da yok. Ama, ücret geliri elde ediyorsanız,
kazanıyorsanız, emek geliriniz varsa o yüzde 35’lere kadar vergileniyor, onda
hiçbir sınır yok. 
Değerli
arkadaşlarım, tabii ki -değerli arkadaşlarım da açıkladı- bu vergiden
vazgeçersiniz, almazsınız, Türkiye'ye daha rahat sermaye gelsin istersiniz ama
o gelen parayı yatırıma yönlendirirseniz bir anlamı olur; gelen parayı tüketime
yönlendirirseniz, inşaata yönlendirirseniz, inşaatçılık yaparsanız -şu
Konya-Eskişehir aksı var, orada bir yığın camlı bina var, yüksek gökdelenler
var, onların hepsi o borçlanmalarla yapıldı- inşaata harcarsanız o paraları,
ondan sonra Türkiye'deki gibi yapısal reformlara muhtaç olup tekrar çok daha
fazla paraya, sermayeye, sıcak paraya muhtaç olursunuz. Ondan sonra da tekrar
İsrail anlaşması yapmak zorunda kalırsınız, Başika’dan askeri çekmek zorunda
kalırsınız. Bunların hepsi bu güçle bağlantılı, bu sermaye meselesiyle
bağlantılı olan konular, siyasetimizi, dış politikalarımızı çok çok etkileyen
konular. Bunları yapamadığımız için, gelen parayı, alabildiğimiz borçlanmayı
yatırıma dönüştüremediğimiz için biz bu haldeyiz, bu kadar sıkıntı
içerisindeyiz. Bunları düzeltmemiz lazım. İşte, o Maliye Bakanlığından, vergi
anlayışımızdan, faiz lobisinden, bunlara devletin egemenliğini
gösteremememizden, gelen parayı yatırıma dönüştüremememizden kaynaklanıyor
bütün bu sıkıntılarımız. Bunları görmemiz, anlamamız şart. 
Bu
vesileyle hepinizi saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Kuşoğlu.
Şahsı
adına Eskişehir Milletvekili Sayın Emine Nur Günay.
Buyurunuz
Sayın Günay. (AK PARTİ sıralarından alkışlar) 
Süreniz
beş dakikadır.
EMİNE
NUR GÜNAY (Eskişehir) – Sayın Başkan, değerli milletvekilleri; Gelir Vergisi
Kanunu ile Bazı Kanunlarda Değişiklik Yapılmasına Dair Kanun Tasarısı’nın 2’nci
maddesi için söz almış bulunmaktayım. Genel Kurulu saygıyla selamlıyorum. 
193
sayılı Gelir Vergisi Kanunu’nun geçici 67’nci maddesinin on dokuzuncu fıkrası
kapsamında menkul kıymet ve diğer sermaye piyasası araçları ile mevduat
faizleri, repo gelirleri ve katılım bankalarından elde edilen kâr paylarının
vergilendirilmesindeki uygulamanın 2020 sonuna kadar uzatılmasını
kapsamaktadır. 
Ekonomik
büyümenin sürdürülebilirliği, ekonomiye kaynak sağlayan finansal piyasaların
büyümesi ve derinleşmesini gerektirmektedir. Sermaye piyasaları, ekonomide
faaliyet gösteren tüm yerli ve yabancı tasarruf sahiplerini, bireysel ve
kurumsal yatırımcıları, sahip oldukları risk-getiri profillerine uygun
alternatifler arasından seçim yapmaya yöneltmekte; böylece ekonomideki
kaynakların büyük ölçekli yatırım projelerine kanalize edilmesini ve verimli
alanlarda kullanılabilmesini sağlamaktadır. Bu kapsamda sermaye piyasasının
Türkiye ekonomisine olan etki ve katkıları, kaynak ve ekonomik katma değer
yaratma, istihdamı arttırma, kayıt dışılığı önleme, şeffaflığı ve etkin risk
yönetim teknikleri sunma gibi imkânları ile istikrarlı büyümenin önemli
unsurlarından biridir. 
Ayrıca,
güçlü bir sermaye piyasası, İstanbul’un bir finans merkezi olması açısından da
önemlidir. Önümüzdeki dönemde tasarrufların arttırılması için sermaye piyasası
önemli bir rol üstlenecektir. Tasarrufun artırılmasına yönelik süreçte bu
politikaları geçici olarak görüyoruz. Esas hedefimiz, Türkiye'nin kendi
kaynaklarıyla dış dünyayla rekabet edebilmesidir. 
Bu
nedenle, 25 başlıklı öncelikli dönüşüm programımızda da belirttiğimiz gibi,
yüksek teknolojiye dayalı ve katma değeri yüksek ürünlerin üretimi ve ihracına
ağırlık verilecek, her alanda verimlilik artırılacak, yurt içi tasarruf
özendirilecek ve artırılacaktır. Bu hedefler eylem planları çerçevesinde yol
haritasıyla birlikte sunulmuştur. 
Evet,
herkesin talep ettiği yapısal reformlardan söz edelim biraz. Öncelikli dönüşüm
programı kapsamında Kamu Gelirlerinin Kalitesinin Artırılmasına yönelik Eylem
Planı bulunmaktadır. Program kapsamında kamu mali sisteminin ihtiyaç duyduğu
gelirlerin sağlıklı ve sürekli kaynaklara dayandırılmasının yanında gelirlerin
etkili ve ekonomik bir şekilde toplanması, vergide adaletin sağlanması, gelir
dağılımının iyileştirilmesi, tasarrufların artırılmasına katkı sağlanması,
kayıt dışılıkla mücadele ve yerel yönetimlerin mali yönden merkezî yönetime
bağımlılığının azaltılması amaçlanmaktadır.
İkinci
olarak: Sosyal refahın artırılması ve adaletli paylaşımın sağlanmasında,
istikrarlı büyüme sürecinin oluşmasında sağlıklı işleyen bir kamu mali yapısının
önemi büyüktür. Bu nedenle, kamu kaynaklarının etkin kullanımına yönelik Kamu
Harcamalarının Rasyonelleştirilmesi Programı Eylem Planı reform programımızın
kapsamındadır.
Türkiye’de
tasarrufları artırmak ve emeklilik döneminde destek olması yönüyle bireysel
emeklilik sistemi önemli bir politikadır. 11/12/2015 tarihi itibarıyla bireysel
emeklilik sisteminde bulunan katılımcı sayısı 5 milyon 953 bin 718,
katılımcıların fon tutarı 41 milyar 891 milyon, devlet katkısı fon tutarı 4
milyar 798 milyon, emekli olan katılımcı sayısı 26.860 kişidir. Bu politikaya
ilave olarak çeyiz hesabı ve konut hesabı uygulaması bulunmaktadır. Bu rakam ve
oranların artırılması, hem Türkiye ekonomisinde tasarrufların artması hem de
ileri yaşlarda bireysel refah düzeyinin artması açısından yeni meslek
kuruluşları ve ticaret şirketlerinin sisteme katılması açısından da önemlidir.
Sözlerime
son verirken Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ederiz Sayın Günay.
Değerli
milletvekilleri, şimdi 2’nci madde üzerine on dakika süreyle soru-cevap
işlemini yapacağız.
Sisteme
giren sayın milletvekillerine sırasıyla söz vereceğim.
Sayın
Sarıhan…
ŞENAL
SARIHAN (Ankara) – Teşekkür ederim Sayın Başkan.
Söylemek
ve sormak istediğim konu şudur: Elimizdeki görüştüğümüz tasarı “Gelir Vergisi
Kanunu ile Bazı Kanunlarda Değişiklik Yapılmasına Dair Kanun Tasarısı” adını
taşıyor. Bu tasarı Maliye Bakanlığı tarafından hazırlanmış, Plan ve Bütçe
Komisyonuna esas olarak ve tali komisyon olarak da Adalet Komisyonuna
gönderilmiş. Ancak Adalet Komisyonuna herhangi bir şekilde gitmediği ve buradan
görüş alınmadığı herhâlde açık bu elimizdeki belgelerden. 
Şunu
merak ediyorum: 5275 sayılı Ceza ve Güvenlik Tedbirlerinin İnfazı Hakkında
Kanun’un 105’inci maddesinin (a) fıkrasının değiştirilmesine ilişkin düzenleme
nasıl Plan ve Bütçe Komisyonu tarafından değerlendirildi? Bu, tamamen Adalet
Bakanlığının görevi içine giren bir hukuk sorunu, ceza infaz hukukuyla ilgili
bir sorun ve bireylerin özgürlük haklarıyla ilgili sorun. Bu şuna benziyor…
(Mikrofon
otomatik cihaz tarafından kapatıldı) 
BAŞKAN
– Sayın Pekşen? Yok.
Sayın
Akın…
AHMET
AKIN (Balıkesir) – Sayın Başkan, Sayın Bakanım; TÜRK-İŞ tarafından her ay
düzenli olarak yapılan ve açıklanan açlık ve yoksulluk sınırı araştırmasına
göre kasım ayında 4 kişilik bir ailenin açlık sınırı 1.391 TL, yoksulluk sınırı
da 4.530 TL’dir. Şimdi getirdiğiniz yasa tasarısıyla emekli aylıklarını 100 TL
artırıyorsunuz, asgari ücreti ise 1.300 TL yapacağınızı açıkladınız. Sanırım
birkaç gün içinde asgari ücret de ilan edilecektir. Bütün bunları halkımıza
büyük bir müjde, bir lütuf olarak sunuyorsunuz. SSK ve BAĞ-KUR emeklilerinin
çok büyük bir bölümü ile asgari ücretliler zaten açlık sınırının altında gelir
elde ediyorlar, bununla yaşamak zorundalar. Bu getirdiğiniz artış onları açlık
sınırının bile üzerine çıkarmıyor. BAĞ-KUR ve SSK emeklilerinden TÜRK-İŞ
tarafından açıklanan açlık sınırı olan 1.391 TL’nin altında aylık alanların
sayısı nedir? Verdiğiniz bu 100 TL ile emeklilerimizin sıkıntılarının ortadan
kalkacağını gerçekten düşünüyor musunuz?
Teşekkürler.

BAŞKAN
– Sayın Depboylu…
DENİZ
DEPBOYLU (Aydın) – Sayın Bakan, bilimsel çalışmaların güvenilirliğine dayanarak
TÜRK EĞİTİM-SEN’in hazırlamış olduğu rapora atfen az önce sorduğum soruyu tekrarlamak
istiyorum, zira soruma cevap alamadım. 
Millî
Eğitim Bakanlığı 11 Kasım 2015 tarihinde norm güncellemelerinin tamamlanmasının
ardından iller bazında öğretmen ihtiyacının toplam 91.142 olduğunu açıkladı.
Yine, norm kadro güncellemesine göre, 30.765 idareciye ihtiyaç olduğu ortaya
çıkıyor. Rakamları bir araya getirdiğimizde norm kadro açığının 121.907
öğretmenden oluştuğu anlaşılıyor. Yılbaşından itibaren 15-20 bin öğretmenin de
emekliye ayrılacağı hesap edilirse öğretmen açığının 140 bine çıkacağı
kuşkusuzdur. Hükûmetin 2016 Şubatında sadece 30 bin öğretmen almayı planlaması
sizce gerçekçi bir yaklaşım mıdır? Eğitimin kalitesi bu şartlarda nasıl
yükseltilecektir? Yine, atanmayı bekleyen 115 bin civarında öğretmen adayı
varken bu kaynak neden yeterince değerlendirilmiyor?
Teşekkürler.

BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Teşekkür ederim.
Yabancı
ve tüzel kişilerin Türkiye’de mülk edinmeleriyle ilgili kanun… 2003 yılında
4916 sayılı Kanun’un 19’uncu maddesi, 2012 yılında ise 2644 sayılı Kanun’un
35’inci maddesiyle değişikliğe uğratılmıştır. 442 sayılı Kanun’un 87’nci
maddesi ise yürürlükten kaldırılmıştır. Ayrıca, karşılıklılık ilkesi iptal
edilmiştir. Buna göre, yabancıların mülk edinmesi kolaylaştırılmıştır. Hatay’da
Türk vatandaşlarının yıllardır kiralarını ödeyerek kullanımlarında olan
arazileri ve köy yerleşim yerlerindeki evleriyle ilgili tapular bugüne kadar
verilmemiştir. 
Hatay’daki
hak sahiplerinin tapuları ne zaman verilecektir? Hatay’da yabancılara ne kadar
mülk…
(Mikrofon
otomatik cihaz tarafından kapatıldı)
MEHMET
NECMETTİN AHRAZOĞLU (Hatay) - …satılmıştır? Ayrıca, Hatay, 2565 sayılı Askeri
Yasak Bölgeler ve Güvenlik Bölgeleri Kanunu kapsamında mıdır?
Teşekkür
ederim.
BAŞKAN
– Sayın Bakan, buyurunuz.
Ayrıca,
Sayın Komisyon üyesi de cevap verir isterse, size ilişkin de bir soru var
çünkü.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Evet, evet.
Bu,
Adalet Komisyonundan Plan ve Bütçe Komisyonuna, tali komisyon olarak, gündeme
alamayacaklarına dair bir yazı gelmiştir. O yüzden Adalet Komisyonunun raporu
beklenmeden gündeme alamayacakları için Plan ve Bütçe Komisyonunun gündemine
alınmıştır.
Teşekkür
ederim.
MALİYE
BAKANI NACİ AĞBAL (Bayburt) – Sayın Başkan, Sayın Akın’ın sorusuyla ilgili
olarak, hem seçim beyannamemizde hem de Hükûmet programımızda 2016 Ocak ayından
itibaren bin lira olan asgari ücretin 1.300 liraya artırılacağı hususunda
Hükûmet olarak bir taahhüdümüz var. Şu anda Asgari Ücret Tespit Komisyonu
çalışmalarına devam ediyor. Umarım, en yakın zamanda çalışmalar tamamlanır. 
Asgari
ücret düzeyine ilişkin olarak şu hususu da bilmekte fayda var: 2002 yılında net
asgari ücret 184 TL idi. Şu anda, ocak ayında bu rakam 1.300 liraya çıkacak. Bu
dönemde asgari ücret… Demin ifade edilmişti ki “Reel artış oranları ifade
edilsin.” O zaman da söyledim ama asgari ücret son on üç yılda reel olarak
yüzde 130 düzeyinde artmıştır, bunu da ifade etmemde fayda var. SSK, BAĞ-KUR
emeklilerine ilişkin olarak da konuşmamda ifade etmiştim, bu dönemde yine reel olarak
SSK emekli aylıkları yüzde 64; esnaf BAĞ-KUR emekli aylıkları da reel olarak
yüzde 154 artış göstermiştir. 
Sayın
Depboylu’nun öğretmen sayılarına ilişkin olarak bir sorusu oldu. Öncelikle
kusura bakmayın, geçen defa cevaplayamadım, belki dikkatimden kaçtı veya süre
olarak yetiştiremedim. Norm kadro çalışması Millî Eğitim Bakanlığı tarafından
yapılmaktadır. Bu çalışmalara göre öğretmen ihtiyacı belirlenmekte, diğer
taraftan bütçe imkânları çerçevesinde de yıldan yıla norm kadro açığını azaltma
noktasında da Millî Eğitim Bakanlığımızın, Hükûmetimizin çalışmaları vardır.
Bakın, 2003 ila 2015 arasında 510 bin… Şöyle ifade edeyim: Şu anda öğretmen
sayımız 892.314, 2002 Aralıkta bu sayı 510.496’ydı. AK PARTİ hükûmetleri
döneminde mevcut 510.496 öğretmen sayısına ilaveten 381.845 öğretmen alınmıştır
yani öğretmen sayısı bu dönemde yüzde 74,8 oranında artmıştır. İnşallah şubat
ayında da 30 bin öğretmen ataması yapılacaktır. Önümüzdeki dönemde de inşallah
ilave öğretmen ihtiyacı da karşılanmaya devam edilecektir.
Sayın
Ahrazoğlu’nun “Hatay’daki hak sahiplerine ne zaman tapu verilecektir?” şeklinde
bir sorusu oldu. Biraz önce de yine bir milletvekilimiz de… Tarım arazileri
bağlamında anladığım kadarıyla bir talep var, onunla ilgili olarak Bakanlıkta
arkadaşlarla görüşeceğim. Tarım arazilerinin çiftçilere doğrudan satışına
ilişkin 2/B kanununda bir düzenleme yapmıştık. Hatay ilinde müracaat eden
vatandaşlarımızla ilgili idari uygulama boyutunda durum nedir, o konuda bilgi
alıp bu konuyla ilgili, vatandaşlarımızın bir mağduriyete uğramaması noktasında
gereken de yapılacaktır. Onu da ifade etmek isterim.
Teşekkür
ediyorum.
BAŞKAN
– Teşekkür ederiz Sayın Bakan.
Değerli
milletvekilleri, madde üzerinde üç adet önerge vardır, önergeleri okutuyorum:
Türkiye Büyük Millet Meclisi
Başkanlığına
Görüşülmekte
olan 11 sıra sayılı Kanun Tasarısı’nın 2’nci maddesinin aşağıdaki şekilde
değiştirilmesini arz ve teklif ederiz.
Saygılarımızla.

 Tahsin
Tarhan Fatma Kaplan Hürriyet Kadri Enis
Berberoğlu
 Kocaeli Kocaeli İstanbul
 Selina
Doğan Mehmet Gökdağ Bülent Öz
 İstanbul Gaziantep Çanakkale
"MADDE
2- 31/12/1960 tarihli ve 193 sayılı Gelir Vergisi Kanununun geçici 67 nci
maddesinin on dokuzuncu fıkrasında yer alan "31.12.2015" ibaresi ile
geçici 68 inci maddesinin birinci fıkrasında yer alan "31/12/2015"
ibaresi "31/12/2017" şeklinde değiştirilmiştir."
BAŞKAN
– Diğer önergeyi okutuyorum...
OKTAY
VURAL (İzmir) – Önergemizi geri çekiyoruz.
BAŞKAN
– Peki Sayın Vural.
Şimdi,
maddeye en aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 11 sıra sayılı Kanun Tasarısı’nın 2’nci maddesinin tasarı metninden
çıkarılmasını arz ve teklif ederiz.
 İdris
Baluken Çağlar Demirel Filiz
Kerestecioğlu
 Diyarbakır Diyarbakır İstanbul
 Ahmet
Yıldırım İbrahim Ayhan Mehmet Emin
Adıyaman
 Muş Şanlıurfa Iğdır
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI SÜREYYA SADİ BİLGİÇ
(Isparta) – Katılamıyoruz Sayın Başkan.
BAŞKAN – Hükûmet katılıyor mu?
MALİYE BAKANI NACİ AĞBAL (Bayburt) – Katılmıyoruz Sayın
Başkanım.
BAŞKAN – Önerge hakkında Sayın İdris Baluken,
buyurunuz. 
Süreniz beş dakikadır.
İDRİS BALUKEN (Diyarbakır) – Teşekkür ediyorum.
Sayın Başkan, değerli
milletvekilleri; hepinizi saygıyla selamlıyorum. Görüşülmekte olan 11 sıra
sayılı Gelir Vergisi Kanun Tasarısı’yla ilgili vermiş olduğumuz önerge üzerinde
söz aldım. 
Tabii, burada gelir vergisiyle
ilgili bir yasal düzenleme görüşülüyor ama maalesef sokakta ülkenin gündemi, halkın gündemi çok farklı bir şekilde işliyor. Eğer bu
halkın gündemi Parlamento tarafından dikkate alınmaz ise ekonomik yaşamı
ilgilendiren ne kadar düzenlemeyi burada yaparsak yapalım, buradan ekonomik
hayatı düzeltmeye yönelik bir çıkış sağlamamız mümkün değil çünkü ülkenin bir
tarafında şu anda açık, fiilî bir savaş var, devrede olan bir savaş ekonomisi
var, bu savaş ekonomisi de her geçen gün yoksulun sofrasındaki ekmeği daha da
küçülten çok vahim bir tabloyu önümüze getiriyor. Devletin yatırım yapması
gereken, bütçe aktarması gereken yerlerle ilgili planlamalar maalesef bu savaş
ekonomisinden dolayı durmadan heba ediliyor, çarçur ediliyor ve bu saat
itibarıyla da Cizre’de ve Sur’da bahsetmiş olduğumuz tablonun maalesef bütün
uygulamaları hayata geçiriliyor. 
Bu
saat itibarıyla, şu anda Cizre’de ve Sur’da çok yoğun bir bombardıman var. Bu
kürsüye çıkmadan önce Sur’dan beni arayan bir aile, birkaç aileden oluşan,
40-50 kişi olarak bir binanın bodrum katına sığındıklarını ama saatlerdir o
sığındıkları binanın her tarafına top mermilerinin düştüğünü, büyük bir katliam
tehlikesi altında olduklarını ifade ediyor. Günlerdir buradan hepinizin
vicdanına seslenmeye çalışıyoruz, günlerdir sizi ikna etmeye çalışıyoruz, ikna
olmadığınız zaman bağırıp çağırıp bu konuyla ilgili derhâl bu hukuksuzluğun
giderilmesini, bu savaş uygulamasının derhâl geri çekilmesini günlerdir buradan
ısrarla ifade ediyoruz ama maalesef tam bir akıl tutulması, kendi halkına karşı
savaş açmış bir devlet pratiğiyle karşı karşıyayız. Yarın sabaha uyandığımızda
yeni bir Roboski’yle karşılaşabiliriz. Bu akşam hem Cizre’de hem Sur’da buna
dair çok büyük tehlikeler, çok büyük riskler var. Şu anda Diyarbakır’ın bütün
sokaklarında son bir buçuk, iki saatlik süre içerisinde tam bir yangın var,
Diyarbakır’ın tüm sokaklarında şu anda çatışmalar var. Yani, sabaha uyandığımızda
çok ağır bir tabloyu, çok ağır bir katliamı eğer önümüzde görürsek bu
Parlamentoda oturan her bir milletvekili bu yaşanan tablodan birinci derece
sorumlu olacak. Dolayısıyla, burada bulunan her bir milletvekilinin halkın
gerçek gündemiyle ilgili, bu yaşanan durumla ilgili, bu yaşanan vahşetle ilgili
elini vicdanına koyması ve ona göre de bir tutum ortaya koyması son derece
önemlidir. 
Gün boyunca biz bakanlarla, devlet
yetkilileriyle görüştük, var olan tehlikeyi ifade ettik, Diyarbakır’daki mevcut
durumu aktardık. Yirmi üç günde eğer bir kentte sokağa çıkma yasağı ilan
ederseniz oradaki sosyal patlamaların kontrol dışına çıkabileceğini ifade
ettik. Ancak maalesef bütün uyarılarımıza rağmen bu saatte bize verilen cevap
Sur’un bombalanması, tanklarla, havan toplarıyla oradaki sivil yerleşim
alanlarında âdeta bir katliam girişiminde bulunulmasıdır. 
Biz hep söyledik, bakın; Diyarbakır geç
soğur, geç ısınır. Diyarbakır ısınırsa taşar. Diyarbakır taşarsa bütün bölge
taşar. Bütün bölge taşarsa gerginlik bütün Türkiye’ye yayılır. Bu da
hiçbirimizin hayrına değildir. Hepimiz aynı gemideyiz. Burada var olan bir
sorun, sıkıntı varsa bu Parlamentoda bulunan milletvekilleri olarak bu duruma
müdahil olmalıyız. Yirmi üç günlük sokağa çıkma yasağının hiçbir hukuki gerekçesi
yoksa, yasal, anayasal herhangi bir dayanağı yoksa o sokağa çıkma yasağının
kaldırılmasıyla bir tansiyon düşmesi, bir gerilim düşmesi sağlanabilir. 
Bakın, Sayın Başbakan önümüzdeki günlerde
siyasi partilerin genel başkanlarını ziyaret edecek. Son derece önemli bir
gündem. Yeni anayasayla ilgili tartışmalar yapılacak. Bütün sorunlarımızı yeni
anayasada çözebileceğimize dair belki de bir perspektif ortaya çıkacak. Ama o
görüşme yapılmadan yeni Roboskiler, yeni katliamlar ortaya çıkarsa korkarım ki hepimiz
geç kalmış olacağız, hepimiz bu ülkenin göz göre göre uçurumdan bir felakete
düşmesine seyirci kalmış olacağız diyorum, tekrar hepinizi duyarlılığa
çağırıyorum. 
Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederiz Sayın Baluken. 
Şimdi önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına

Görüşülmekte
olan 11 sıra sayılı Kanun Tasarısı’nın 2’nci maddesinin aşağıdaki şekilde
değiştirilmesini arz ve teklif ederiz.
Saygılarımızla.
"MADDE
2 - 31/12/1960 tarihli ve 193 sayılı Gelir Vergisi Kanununun geçici 67 nci
maddesinin on dokuzuncu fıkrasında yer alan "31.12.2015" ibaresi ile
geçici 68 inci maddesinin birinci fıkrasında yer alan "31/12/2015"
ibaresi "31/12/2017" şeklinde değiştirilmiştir."
Kadri Enis Berberoğlu (İstanbul) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge üzerine Sayın Enis Berberoğlu, buyurunuz. (CHP sıralarından alkışlar)
Süreniz
beş dakikadır.
KADRİ
ENİS BERBEROĞLU (İstanbul) – Teşekkür ederim Sayın Başkan.
Değerli
milletvekilleri, hepinizi saygıyla selamlarım.
Önergemizin
mantığı çok açıktır; eğer on yıl müddetle bir vergi istisnası uygulanıyorsa
artık bu istisna olmaktan çıkmış kural olmuştur. Dolayısıyla, Meclis olarak,
Magna Carta’dan, Fransız İhtilali’nden bu yana çok orijinal bir yeniliğe imza
atmış bulunuyoruz, hepimize hayırlı olsun. 
Vergi
salmak da -benim bildiğim kadarıyla- Anayasa’da Meclise aittir, vergi kaldırmak
da Anayasa’da Meclise aittir fakat biz istisnai maddelerle, böyle bir hileişeriye
metoduyla böyle bir yol bulduk, devam edelim diyorsunuz.
Biz,
hiç değilse bu süreyi beş yıldan iki yıla indirelim, bunun başka bir
alternatifi var mı, kendi aramızda tartışalım önerisiyle bu önergeyi vermiş
bulunuyoruz.
İkinci
bir yanı, bu istisnanın ne ölçüde işe yarayacağıdır. Eğer vergi istisnası
yaratıyorsanız, buradan çıkan kaynağın doğru anlamda yatırıma yönlendirilmesi
esastır. Baktığımız zaman, bu konudaki etkinlik analizi -biraz önce Ankara
Milletvekilimiz Bülent Kuşoğlu Bey’in de ifade ettiği gibi- henüz önümüzde
yoktur. 
Dahası,
yine bu vergi istisnasıyla meram, amaç, eğer Türkiye’ye yabancı yatırımcının
veya yerli yatırımcının daha fazla yatırıma yönelmesi yönünde bir teşvik
yaratmaksa bunun da çok fazla bir faydasının dokunacağını düşünmüyorum çünkü
eğer öyle olsaydı geçen on senede bunun sonuçlarını görmüş olurduk, madde 1.
Eğer önümüzdeki döneme dönük bir umudumuz olacaksa burada da sadece teşvikle ve
tabir yerindeyse bir miktar rüşvetle yatırımcıyı ikna etmek yerine yatırım
iklimini düzeltmekle yola çıkılabilir, bununla başlanabilirdi diye düşünüyorum.
Yani, insani gelişmişlik endeksinde 3 basamak birden düşmememizden
bahsediyorum. Yani, en büyük 17’nci ekonomiyken 19’uncu ekonomi durumuna
düşmememizden bahsediyorum. Yani, Türkiye’de demokrasinin bütün kurallarını bir
kenara bırakarak şirketlere el konulmaması, kayyum atanmaması, gece yarıları
baskın düzenlenmemesi, medya kuruluşlarının mallarının Anayasa’ya aykırı bir
şekilde müsadere edilmemesi gibi yatırım ikliminin düzeltilmesinden bahsediyorum.
Hukukun olmadığı yerde iki kuruş teşvikle yatırımcı yatırıma ikna edilemez.
Bunu sadece ben söylemiyorum, rakamlar söylüyor. Eğer devam edersek,
özgürlüklerden bahsederken medya ve ifade özgürlüğünün olmadığı, yargının tam
bağımsız olmadığı, emir komuta zinciriyle insanların içeri atıldığı, doğru
haber yazdığı için gazetecilerin tutuklandığı bir ortamda siz vergi
istisnasıyla yatırımları teşvik edemezsiniz. Bu kadar aykırı haberlerin ve bu
kadar aykırı algıların oluştuğu bir ortamda hiçbir yatırımcı -yerli veya
yabancı- önünü görmez, önünü görmeyen kişi de yatırıma yönelmez. 
O
yüzden gelin, bizim önergemize destek olun. Biz bu olayı, bu kadar kırılgan ve
hassas bir hâle getirdiğiniz için ekonomiyi, şu anda kaldırın demiyoruz bu
istisnayı, sadece süresini beş yıldan iki yıla indirin. Önümüzdeki bir yıl, iki
yıllık dönemde, gelecek bütçe döneminde Sayın Bakan veya işte, bizim sayın
iktisatçı milletvekilleri otururlar, bunu telafi edecek başka bir madde
geliştirirler ve bu sayede hiç olmazsa biz de on yıllık bir istisnayı beş yıl
daha istisna olarak koruma ve bir zamanlar -hatırlayacaksınız, yaşları benim
kadar olanlar hatırlayacak en azından- olağanüstü hâlin olağan hâle
dönüştürülmesi gibi bir başka ayıbı Türkiye Cumhuriyeti Büyük Millet Meclisine
işletmemiş oluruz diye düşünüyorum. 
Hepinizi
saygıyla selamlarım. (CHP sıralarından alkışlar) 
BAŞKAN
– Teşekkür ederiz Sayın Berberoğlu.
İDRİS
BALUKEN (Diyarbakır) – Karar yeter sayısı…
LEVENT
GÖK (Ankara) – Sayın Başkan, karar yeter sayısı istiyoruz.
BAŞKAN
– Önergeyi oylarınıza sunacağım ve karar yeter sayısı arayacağım: Kabul
edenler… Kabul etmeyenler… Karar yeter sayısı vardır, önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime
on dakika ara veriyorum.
Kapanma Saati: 00.56
SEKİZİNCİ OTURUM
Açılma Saati: 01.08
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Sekizinci Oturumunu açıyorum.
11
sıra sayılı Kanun Tasarısı’nın görüşmelerine devam edeceğiz. 
Komisyon?
Burada. 
Hükûmet?
Burada. 
Şimdi,
tasarının 3’üncü maddesini okutuyorum: 
MADDE 3- 25/10/1984 tarihli ve 3065 sayılı Katma Değer
Vergisi Kanununun geçici 17 nci maddesinin birinci fıkrası ile geçici 23 üncü
maddesinin birinci fıkrasında yer alan “31/12/2015” ibareleri “31/12/2020”
şeklinde; geçici 31 inci maddesinin birinci fıkrasında yer alan “31/12/2015”
ibaresi “31/12/2017” şeklinde değiştirilmiştir. 
BAŞKAN
– 3’üncü madde üzerinde gruplar adına ilk konuşmacı Milliyetçi Hareket Partisi
Grubu adına Denizli Milletvekili Sayın Emin Haluk Ayhan. 
Buyurunuz
Sayın Ayhan. (MHP sıralarından alkışlar) 
Süreniz
on dakikadır. 
MHP
GRUBU ADINA EMİN HALUK AYHAN (Denizli) – Teşekkür ediyorum Sayın Başkan. 
Sayın
Başkan, sayın milletvekilleri; 11 sıra sayılı Kanun Tasarısı’nın 3’üncü maddesi
üzerine Milliyetçi Hareket Partisi adına söz aldım. Bu vesileyle yüce heyeti
saygıyla selamlıyorum.
Bu
kanunun genel gerekçesinde bu hususa ilişkin yazılan şey, uygulama sürelerinin
uzatılmasına ilişkin. Uygulama süresi niye uzatılır? Birincisi, bir işi
beceremezsiniz, onun için uzatırsınız. İkincisi, bir olayı yaparsınız, süre
yetmez, birtakım şeylerden dolayı engel vardır, onları tamamlamak içindir.
Bunlar geçerli mazeretler olabilir ama bu süreklilik arz ederse bunun adı
birincisi “ciddiyetsizlik”, ikincisi “beceriksizlik” olur. Zatıalinize
söylemiyorum Sayın Bakanım, siz yeni bakansınız.
Şimdi,
bunu niçin söyledim? Muhteviyatı dâhilde işleme rejimiyle ilgili. Daha önce bu
görevleri yapan bir makamda da olduğum için onu da ifade etmek istiyorum. Emin
olun, bu rakamı Hükûmet gizliyor, AKP gizliyor. Neden? Söyleyeyim, daha önceki
bakanlara söyledim. Ekonomi Bakanlığının İnternet sitesine Resmî Gazete’de
yayınlanmasına rağmen koymadılar. Geriye doğru… Benim kendi atadığım insanlar,
siyasilerden çekindikleri için bu rakamları vermekten çekindiler.
Gelin,
şu rezilliği bir ortadan kaldıralım. Ben araştırma önergesi verdim dâhilde
işleme rejimiyle ilgili. Gelin bir araştıralım, nedir bu, sistemde ne arıza
var, neden bu yanlış çalışıyor? İçerideki üretimi artırmak için, desteklemek
için burada bir uygulama getirmeye çalışıyorsunuz, süreyi uzatmaya
çalışıyorsunuz ama çare değil. “Ben bu işi beş sene daha yapamayacağım.”
anlamına gelen bir ifadedir bu. Dolayısıyla, bu, evlere şenlik bir hadise.
Gelin, bir araştırma önergesi verelim, detaylı olarak araştıralım, bu kanayan
yarayı bir tedavi edelim. Bu, çözmez meseleyi.
Neyi
yapıyorsunuz? Bir tanesi FATİH Projesi. Zaten beceremediğiniz bir iş,
istediğiniz kadar “İyi yapıyoruz vesaire.” deyin. Niye madem bitirdiniz de
süreyi uzatıyorsunuz, çok faydalı oldu da yapıyorsunuz? Olmadığı için. 
Şimdi,
burada ifade etmek istediğim hususlar var. Bakın, Hükûmet bir yandan ortaya
koyduğu politika dokümanları eylem planlarında “İstisna, muafiyet ve indirim
oranlarından vazgeçeceğim.” diyor, bir yandan da bu tür uygulamaları
sürdürüyorsunuz, devam ediyorsunuz. Söylediklerinizde bir tutarlılık yok. 
Bir
diğeri, 24’üncü Dönemde açıkladığınız eylem planlarından birisinde, Kamu
Gelirlerinin Kalitesinin Artırılması Programı Eylem Planı’nda “İstisna ve
muafiyetlerin envanterini çıkaracağız.” diyorsunuz, “Etkinliğini ölçeceğiz.”
diyorsunuz, “Etkin olmayanlara ilişkin düzenleme yapacağız.” diyorsunuz;
yapılması hükmü yer alıyor. Bu kanun tasarısı zaten bu eylem planıyla falan ne
yapıyor? Örtüşmüyor, zıt. Diğer taraftan “Yaygın istisna, muafiyet ve indirim
uygulamaları, vergiden kaçınma ve vergi kaçırma gibi uygun ortam oluşturmanın
yanı sıra hem mükellef hem de vergi idaresi açısından zorluklara ve ilave
maliyetlere yol açıyor.” diyorsunuz. Şimdi, bunlar ne? Şimdi, 5018 sayılı Kanun
bir tarafta… 
Bakın,
Sayın Bakan, biraz önce iktidar partisinden arkadaşlar geldi, burada konuştu,
tasarrufların artırılmasından konuştu; Allah’tan korkmak lazım, profesör
unvanını alıyorsunuz, AKP döneminde millî gelirin yüzde 24’lerinden yüzde
10’larına kadar -hatta özel sektörünki daha aşağı- bu tasarruf oranlarının düştüğünü
bilmeniz lazım. Şimdi 15-16’larda geziyor, bayram ediyorsunuz neredeyse. Böyle
bir şey olabilir mi? Hakikaten sıkıntılı. Ben bu tasarrufları o rezillik
oranlarına ulaşmadan, düşerken -Maliye Bakanıydı o zaman- Sayın Mehmet Şimşek
Bey’i buradan uyardım, istihzayla gülüyordu, alay ediyordu, alkış yapıyordu;
içine düştüğünüz durumun rezilliği, vahameti önemli değil de Türkiye’yi ne hâle
düşürdüğünüz önemli. Bunu bunun için söylüyorum. Yüksek teknoloji ürün ihracı.
Yüzde kaç Allah’ınızı severseniz on senedir geldiğiniz ihracatın içinde yüksek
teknolojili ürün ihracatının payı? Bir çıkın da oranını söyleyin. Bir şey
söylüyorsunuz da arkasında ne var ne yok, bakmak lazım. 
Ben
size söyledim, “AKP kamu maliyesinde değil ama bütçede iyi yürüttü.” dedim.
İstihzalı söyledim, imalı söyledim, takdir ettiğim yerini de söyledim, bunda
hiçbir sıkıntı yok. 
Şimdi,
demir çelikte neredeyse 4 milyon ton üretimden çekiliyor bir senedir. Kimin
haberi var? Türkiye için çok tehlikeli bir şey. Daha birkaç gün önce birisi
piyasadan çekildi sanıyorum, üretimden çekildi. Şimdi, bunları dikkate almak
lazım. Bunları düzenliyorsanız bunlara bir bakmanız lazım. 
Şimdi,
şu 2016 yılı bütçe gerekçesi. AKP Hükûmetinin değil, anayasal zorunluluktan
ortaya çıkan Ahmet Davutoğlu Hükûmetinin neyiydi? Buraya gönderdiği gerekçeydi,
yanılmıyorum sanırım. 
Şimdi,
buna bakıyorsunuz, vergiye yüklenen önemli fonksiyonları yerine getirmekten
bahsediyor burada. Bu yaptığınız düzenlemeler bunu mu sağlıyor? Yok. 
Peki,
vergi yapısının gelişmesini mi sürekli kılıyorsunuz bununla? Yok. Rezalet olan
bir şeyin beş sene daha, iki sene daha uzamasını sağlıyorsunuz. Aynen böyle. 
Vergide
gönüllü uyum mu sağlıyorsunuz? Vergide gönüllü uyum sağlamıyor, uyum
sağlamamayı sağlamlaştırıyorsunuz baktığınız zaman. 
Vergi
bilinci mi artıyor bununla? Yok. Hiç alakası yok, vergi bilincinin arttığı
falan yok. 
Vergide
gönüllü uyumu mu sağlıyorsunuz? Yok, zaten “Almayacağım.” diyorsunuz. Almamanız
gereken yerler de var, siyasi olarak bunu taahhüt ettiğiniz yerler de var,
içeride imalat sanayisi üretimi artsın diye düşündüğünüz şeyler var, o olmuş
olsa bile sizin yarattığınız “economic environment”, ekonomik çevre, istikrar
uygun değil, siyasi istikrar da uygun değil. Bugünkü şartlarda özel sektörün
yatırımlarının içine düştüğü durumu siz Sayın Bakan, görmüyor musunuz
Allah’ınızı severseniz? AKP’li arkadaşlar görmüyorlar mı? Hakikaten çok
sıkıntılı bir durum. 
Şimdi,
mükelleflere bunu yaparken bir şey yapıyorsunuz; mükelleflere kaliteli hizmet
sunuyorsunuz, Allah’ınızı severseniz. “Gelmeyin bize…” Evrak mevrak da
istemiyorsanız adamın zaten canına minnet, “Gelmeyin bize…”
Ben
kamu maliyesine baktım Devlet Planlamada ilk uzman yardımcısı olduğumda.
Arkamdan Erhan Bey geldi, oturdu o masaya. Vergi kanunlarını madde madde
çalışmaya başladım. Maliyeyi iyi bilen bir arkadaşım dedi ki: “Ya, Haluk, bunun
teorisine de biraz bak. Maliyede on binlerce adam çalışıyor, bu işin hakkından
gelinmiyor.” Hakikaten, şimdi neyi sağlıyorsunuz? Bu kadar insan bir
düzenleyelim bunu. Harap oldu. Ya, vergi dairelerinde müdürler ilk defa isyan
etti Maliyenin önünde. Böyle bir durum olabilir mi? Hepsini tanıyoruz, işte
hepsi arkadaşımız, görüyorum hepsi yeni, pırıl pırıl arkadaşlar ama durumun iyi
olmadığını görüyoruz.
Şimdi,
kamu tasarruflarını artırıyorsunuz. Bu, kamu tasarruflarını artıran falan bir
şey değil. Buradan devam ediyoruz; mükelleflerin gönüllü uyumu sağlanıyor, o da
değil. 5 bileşen, 62 eylem planı içinde var mı bu, dâhilde işlemeyle ilgili bir
şey var mı Sayın Bakanım?
MALİYE
BAKANI NACİ AĞBAL (Bayburt) – Yanlış yere bakıyorsunuz.
EMİN
HALUK AYHAN (Devamla) – Ya, niye… Şimdi, yanlış yere… Bir kere, on dakikadır
konuşuyoruz, bir açığımızı buldun, oradan salla. Açık da değil, onu da
tartışırız sizinle. 
Şimdi
“Ekonomik ve sosyal politikalar çerçevesinde vergi mevzuatının sade ve uyum
sağlanabilir hâle getirilmesine yönelik çalışmalar sürdürülecektir.”
diyorsunuz. Hakikaten sadeleşiyor. Hiç gelmesin mükellef. Böyle bir şeye de
ihtiyaç yok. Böyle bir şey olabilir mi ya? “Vergilemede istikrar ve öngörülebilirlik
esas olacak.” diyorsunuz. “Vergi mevzuatına ilişkin düzenlemeler, mükellef
güvenini ve haklarını artırmayı gözeten bir anlayışla toplumun ilgili
taraflarının katkılarının alındığı bir süreç içinde gerçekleştirilecektir.” 
(Mikrofon
otomatik cihaz tarafından kapatıldı) 
EMİN
HALUK AYHAN (Devamla) – Hakikaten bu koltuklar zor koltuklar, memurken kolay.
Nasıl olsa önünüzde biri oturuyor. 
Sayın
Bakan, hakikaten tansiyonu artıran bir iş. Ben size sükûnet tavsiye ediyorum. 
Çok
teşekkür ediyorum, saygılar sunuyorum. (MHP sıralarından alkışlar) 
BAŞKAN
– Teşekkür ediyoruz Sayın Ayhan. 
İkinci
söz, Halkların Demokratik Partisi Grubu adına Van Milletvekili Sayın Lezgin
Botan’a aittir. 
Süreniz
on dakikadır.
Sayın
Botan, buyurun. (HDP sıralarından alkışlar) 
HDP
GRUBU ADINA LEZGİN BOTAN (Van) – Sayın Başkan, değerli milletvekilleri; Genel
Kurulu selamlıyorum. Ben de grubumuz adına 3’üncü madde üzerine söz hakkı almış
bulunmaktayım. 
4632
sayılı Bireysel Emeklilik Tasarruf ve Yatırım Sistemi Kanunu’nun geçici 1’inci
maddesinin 5’inci fıkrası kapsamında “Yetkili organlarınca karar alınması
kaydıyla, üyelerine veya çalışanlarına emekliliğe yönelik taahhütte bulunan
dernek, vakıf, sandık, tüzel kişiliği haiz meslek kuruluşu veya sair…” Şimdi,
bu maddenin, geçici maddenin süresinin uzatılmasına ilişkin bir teklif var.
Maddenin kendisi zaten geçici bir madde ancak ülkenin gündemi, demin de ifade
edildiği gibi, şu an çok farklı cereyan etmekte. Bizse burada tabii ki, elbette
ki bunlar önemli, bu konuları da konuşmak, tartışmak, yasal düzenlemeleri
yaparken kamunun, sosyal güvencenin dışında kalmış güvencesiz milyonlarca
insanın olduğu bir gerçeği de görerek yasaları buna göre düzenlemek ve yasaları
düzenlerken reel, rasyonel olması açısından…
Bugün
binlerce, üniversitelerden mezun olmuş yüz binlerce atanmayı bekleyen, hiçbir
sosyal güvencesi olmayan, öğretmenlerden tutun bir sürü meslek grubundan
gençlerimiz var. Yine, mevsimlik işçilerin keza hiçbir sosyal güvenceleri yok,
ayrıca yeryüzünde belki görülmemiş bir kölelik sistemi. Âdeta aslanlar
arenasına atılmış, çaresiz, hiçbir şekilde gelecek umudu olmayan insanlar ve bu
yönde sosyal devlet olmanın sorumluluğunu unutmuş, bu insanları kendi
kaderleriyle baş başa bırakmış bir gerçeklik var. 
Şimdi,
burada, yasama organı olarak bu gerçeklikleri görerek yasaları buna göre tanzim
etmemiz gerektiğini ve bu siyasi sorumluluğumuzun gereğini yerine getirmemiz
gerektiğini ifade etmek istiyorum.
Dernekler,
sandıklar ve vakıflar, kendi çalışanlarını… Onların keyfiyetine bırakacak
şekilde bir düzenleme yapmak veya böyle geçici bir maddeyle onların
keyfiyetiyle bunu yapmak gerçekten ahlaki açıdan da ciddi bir problemdir.
Netice itibarıyla bugün baktığınızda, derneklerin birçoğuna baktığınızda veya
vakıfların birçoğuna baktığınızda yine siyasi anlayışın kendisine yakın gördüğü
derneklere -KOSGEB, KÖYDES, SODES- sosyal riski azaltma kapsamında Avrupa
Birliğinin vermiş olduğu çeşitli kredilerin yandaş veya kendisine yakın görünen
derneklere valilikler aracılığıyla verildiğini, kayırıldığını, yine vakıflara
bakıldığı vakit, bazı vakıfların kendilerine kamu veya hazine arazilerinin
nasıl peşkeş çekildiğini, kayırıldığını maalesef üzülerek hepimiz görüyoruz. 
Dolayısıyla,
böyle geçici maddelerle -beş yıl uzatmak veya birkaç yıl- uzatmak, böyle
palyatif çözümler cevap olamaz. Ancak, bu maddelerin kalıcı bir şekilde
tartışılarak çalışanların, değişik kurumlarda çalışanların sosyal güvence
altına alınması için bu yasaların buna göre düzenlenmesi gerekmektedir. 
Gecenin bu saatinde biz bunları tartışırken
ülkenin şu an doğusunda kan akıyor, savaş var, gözyaşı var, göç var, insanların
evleri bombalanmakta, sokaklara ağır silahların, tankların, topların namlusu
çevrilmiş, Kürt çocukları, Kürt kadınları büyük bir kıyımla yüz yüze. Bu
gerçeği, bu siyasi sorumluluğu bu Meclis üstlenmeli. Her şeyden önce, bu
Meclis, ülkenin bir iç savaş yaşadığı bir dönemde, böyle, bu tür gündemlerle,
bu tür şeyleri tartışarak zamanını harcamakta, gerçekten siyasi sorumluluğunu
yerine getirmemekte ve âdeta siyasi sorumluluktan kaçmakta. Şimdi, gecenin bu
saati itibarıyla Sur’da, Cizre’de, Nusaybin’de ağır bombardımanlar yaşanmakta
ve bunun günahı, vebali bu Meclisin boynunadır. Her şeyden önce, bir tarafta bu
Meclis işte bu tür geçici maddeleri burada tartışırken ülkenin bir tarafında
insanlar evsiz kalmakta, yurtsuz kalmakta, diğer taraftan da insanlar
canlarını, hayatlarını kaybetmeyle yüz yüze. Sadece bir Roboski değil,
Roboski’yi aşan ve büyük bir ülkenin geleceğini karanlığa sürükleyecek ciddi
problemler yaşanmakta, bir iç savaş yaşanmakta, insanların kanı akmakta. Ancak,
burada, biz, sanki hâlen ülkenin bir tarafında bir iç savaş yaşanmıyormuş gibi,
işte yine burada iktidar partisinin arzularına, hırslarına kurban edilen bu
ülkenin geleceği söz konusu değilmiş gibi, biz burada böyle sakin, rahat,
ülkemiz, her şey güllük gülistanlıkmış gibi, hiçbir sıkıntımız yokmuş gibi,
başka problemlerimiz yokmuş gibi, ülkenin geleceği söz konusu değilmiş gibi,
ülkenin barışı, iç barışı heba edilmiyormuş gibi bunları tartışıyoruz, bunları
konuşuyoruz. Tabii, bu durumu da biz Türkiye kamuoyunun ve -şu an bizi
izleyebiliyorsa- insanlarımızın vicdanına havale ediyoruz. Dolayısıyla, gecenin
bu saatinde ülkenin bir tarafında büyük bir karanlık, büyük bir savaş, büyük
bir çatışma yaşanırken, lütfen, herkes elini vicdanına koysun. Şu an kendi
sokaklarınıza, kendi evlerinize tankların namlularının döndüğünü bir an için
bir düşünün, çocuklarınız için neyi hissedeceksiniz? Doğudaki insanların şu an
yaşadığı bu şeyi daha iyi anlarsınız. Buna göre, Parlamento siyasi
sorumluluğunun gereğini yerine getirmelidir; aksi hâlde, yarın çok geç
olacaktır. 
Kürt
kentlerine, sokaklarına, evlerine düşen ve sıkılan her kurşun bu halkın ve bu
halkların ortak iradesine sıkılmakta, demokrasiye sıkılmakta, geleceğimize
sıkılmakta, bin yıllık kardeşlik köprüsü bombalanmakta, yok edilmekte,
hepimizin geleceği yok edilmektedir. Bizim tartışmamız gereken ve hepimizin
bizim bir an önce ortak akıl, ortak vicdan, ortak iradeyle çözüm aramamız
gereken, cevap vermemiz gereken, acil durum olan budur. Geri kalan bu tür
sıkıntılarımızı, problemlerimizi tartışacak, ona çözüm arayacak çok zamanımız
olacaktır. Ama yarın karşılaşacağımız büyük bir katliam, sivil katliamlar daha
kapsamlı önümüze çıktığı vakit bu faturanın altından hiç kimse kalkamayacaktır,
hiç kimse bunun cevabını veremeyecektir. Dolayısıyla, bu konuda herkesi,
özellikle Hükûmeti aklıselime davet ediyoruz. Siyasi sorumluluğunu doğru
temelde, rasyonel temelde üstlenmeye davet ediyoruz. Bir an önce tankları
sokaklardan çekin. Bakın, 28 Şubatta Sincan’da tanklar yürüdü diye bu ülkede
siyasi sistem değişti, rejim değişti, yer yerinden oynadı ama şu an Kürt
kentlerinin sokaklarına bir tank değil yüzlerce tank, yüzlerce top mermileri
düşmekte. 
HÜSEYİN
KOCABIYIK (İzmir) - Hendek olmayan hiçbir yerde tank yok.
LEZGİN
BOTAN (Devamla) – Dolayısıyla, herkes bu gerçeği görerek bu siyasi
sorumluluğunun gereğini yerine getirmelidir. Parlamento tümden devre dışı
kalmış, Parlamento tümden iradesizleştirilmiş, Parlamentonun iradesi ötelenmiş;
sadece bu tür palyatif, bu tür çok da hayati olmayan, çok da gerçekten ülkenin
geleceği açısından aciliyet arz etmeyen konularla zamanımızı tüketmekteyiz,
âdeta başımızı kuma gömmüş durumdayız. Yapılması gereken: Bir an önce müzakere
sürecine dönülmesi lazım, diyalog yoluna dönülmesi lazım ve bir an önce
kapsamlı askerî operasyonların durdurulup insanlarımızın yaşam hakkına saygı
temelinde, herkesin onuruyla, kimliğiyle, emeğiyle özgürce yaşayacağı
demokratik, sivil, özgürlükçü bir anayasa yaparak, aynı zamanda, vergide de
adaleti sağlamanın yolunun da demokratikleşmekten, iç barışı sağlamaktan
geçtiğini ve bütçeyi halk için, bütçeyi savaş bütçesi değil, sömürü bütçesi
değil, emekçilerin, çalışanların haklarını, hukukunu eksene alan bir rotada, çalışmalarımızı
bu temelde yapmakta fayda var.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Botan.
Madde
üzerine Cumhuriyet Halk Partisi Grubu adına İzmir Milletvekili Sayın Zekeriya
Temizel.
Sayın
Temizel, süreniz on dakikadır. (CHP sıralarından alkışlar)
CHP
GRUBU ADINA ZEKERİYA TEMİZEL (İzmir) – Teşekkür ederim Sayın Başkan.
Sayın
Başkan, değerli milletvekilleri; gecenin bu saatinde anlatacağımız şeyler pek
hoşlanılacak şeyler değil ama konuşmak zorundayız, konuşulacak. 
CHP
Grubu adına söz aldığım tasarının 3’üncü maddesi, daha önceki arkadaşların da
belirttiği gibi, üç ayrı düzenlemedeki katma değer vergisi istisnasını yani
geçici maddelerinin süresini uzatıyor. Bunlardan birincisi: Emekli sandığı
şeklinde kurulmuş dernek ve vakıflara ait sandıkların veya vakıfların daha
önceden edindikleri gayrimenkulleri veya varlıkları emeklilik fonuna aktarmak
üzere satmaları hâlinde bunlardan yine katma değer vergisi alınmayacak belirli
bir süre. Bunun çok uzun sürmeyeceği falan düşünülüyordu ama galiba bazıları bu
işleri falan bitiremedi, onların bitirilmesi için iki yıllık bir süre talep
ediliyor. Olması gereken bir iş; bazıları yaptı, bazıları yapamadı. Ama niye
yapamadıklarını da mutlaka sormak gerekiyor. Burada bir sorun yok.
İkincisi:
FATİH Projesi kapsamında yazılım ve donanım bağışında bulunanların katma değer
vergisi ödememesi şeklinde. Eh, bu proje de epey konuşulduğuna göre,
başladığına göre, devam ettiğine göre, buna da “Eğitimde kullanılacak bir
olayda katma değer vergisi alınmalıdır.” demek mümkün olmadığına göre bir şey
demek mümkün değil ama burada asıl üzerinde durulması gereken konu dâhilde
işleme rejimi kapsamında uygulama yapan sanayicilerin katma değer vergisi tecil
ve terkin işlemlerinin devam etmesiyle ilgili konu.
Değerli
milletvekilleri, içimizde sanayiciler var, muhakkak dâhilde işleme rejiminin ne
olduğunu biliyorlar. Bu dâhilde işleme rejimi Sayın Başbakanın “Gözden
geçirilmek zorundadır.” dediği dâhilde işleme rejimi. Eğer bunu biliyorlarsa o
sanayicilere gerçekten sormak isterim. Bu sistemden gerek seyircisi olarak
gerekse rekabet ettiği rakibi olarak yararlanan insanların yaptıklarından ve
uygulamadan memnun olan bir tane Allah’ın kulu var mı? Bunu sormak gerekiyor.
Bilmeyenler açısından birazcık olayı açıklamak gerekiyor. Türkiye’de ihraç
etmek üzere belirli sınai üretimleri yapan işletmelerin bu üretimde
kullandıkları girdilerini içeriden veya dışarıdan almaları hâlinde bunlarla
ilgili katma değerler tecil ediliyor, ihraç olduğu zaman da terkin ediliyor.
Bu, ihracatın teşvikine dönük bir teşvik olarak görülebilir, bir teşviktir
denilebilir. 
Değerli
milletvekilleri, genç bir Maliye müfettişi olduğum zamanlardan itibaren ben bu
kadar bu ülkenin başına bela olmuş bir kurum görmedim. Yolsuzluk
soruşturmalarından kimse başını alamadı. Ne zaman ihtiyaç olsa dışarıdan ihraç
edilmek üzere getirilen girdilerin hepsi iç piyasaya salındı, üretilen ürünler
iç piyasaya verildi. En önemlisi de Türkiye'nin, özellikle de Türk lirasının
değer kazanmış olduğu dönemlerde yurt dışından dolarla ithal edecekleri,
yabancı paralarla ithal edecekleri ürünlerin hepsi inanılmaz derecede ucuz oldu
ve büyük bir hızla sanayide ihraç edilen ürünlerde yerli ürünün, yerli girdinin
payı büyük bir hızla düştü. İşte, şimdi, süresini uzatmaya çalıştığımız olay
bu, Sayın Başbakanın “düzelteceğiz” dediği konu bu, yıllardan beri de bizim
düzeltemediğimiz konu bu. Uzatalım, yine aynı belalarla uğraşalım, aynı
sorunlarla uğraşalım.
Değerli
arkadaşlar, biraz önce söyledim, konuşmamda. Türkiye sanayisi ithal bağımlılığı
nedeniyle gerçekten çöküyor, yavaş yavaş çöküyor. Bunu bir şekilde durdurmak
lazım. Bizim özellikle yerli girdi oranını artırmak için çok ivedi olarak bazı
önlemler almamız lazım. Dünya Ticaret Örgütü kartal gibi bekliyor, acaba bunlar
kendi ürünleriyle ilgili olarak “diskriminasyon” ayrımcılık yaparlar mı diyor,
yaparsa üstüne atlayacak ama diğer ülkeler bu konuda kendi ürünleri lehine
diskriminasyon yapıyorlar. Belki hatırlarsınız, yıllar yıllar önce Toyota’nın
Avrupa’ya girmeye başladığı zamanda öyle bir kampanyalarla girdiler ki, Fransız
Renault’u gidiyor, gürültüye gidiyor, satılamıyor, batacak Renault. Bir çözüm
bulamıyorlar, engelleyemiyorlar Dünya Ticaret Örgütü ve diskriminasyon
kuralları gereği olarak. En sonunda buldukları çözüm neydi biliyor musunuz,
“Fransa’da her bin Toyota ithal etmek için bir servis istasyonu kurulacak.”
dediler -gayet makul, masum bir olaydı- Fransız belediyelerinin hiçbir tanesi
Toyotalara servis istasyonu ruhsatını vermedi, bu kadar. Kıyamet koptu, uzun
süre yargılandı, diskriminasyon kararı alındıktan sonra da Dünya Ticaret Örgütü
tarafından, zaten Renault kurtulmuştu. Bizim sanayilerimiz bu şeklide gidiyor,
kurtulması gerekiyor. Bizim iç yerli girdi oranlarını artırmak için almamız
gereken önlemler çok fazla, bunların hepsi var. Bunların alınması gerek,
krediyle desteklenmesi gerek, iç girdi oranının yatırımları krediyle
desteklenmesi gerek. Fakat bakıyorsunuz, krediyle desteklenmesi gereken
alanlarda sanayinin kredi kullanma oranı inanılmaz bir hızla düşüyor. 
Merkez
Bankası verilerine göre, 2014 yılında, bundan on yıl öncesine göre, on yıl önce
imalat sanayinin kullandığı kredi oranı yüzde 27’ydi, şimdi yüzde 13, imalat
sanayi kredi kullanmıyor. Uzun vadeli dış borçlardan sektörlere göre dağılımda
maalesef inşaat, emlak sektörünün payı büyük bir hızla artıyor, sanayinin payı
düşüyor.
İmalat
sanayi 2003 yılında banka kredilerinin yüzde 42,5’unu kullanırken şimdi yüzde
21’ini kullanıyor; yüzde 42,5-yüzde 21. Kısaca, sanayi kaderine terk edilmiş,
rant odaklı inşaat, emlak sektörü almış başını gidiyor; buradaki olayların da
ne şekilde sonuçlanacağı konusunda alınan herhangi bir önlem yok. 
Değerli
arkadaşlar, bu olaya seyirci kalmamız gerçekten mümkün değil, olan Türkiye
sanayisi. Yerli üretim konusunda herhangi bir sorunumuz yok ama hepiniz
biliyorsunuz ki “Bunu burada üretmek yerine Çin’den getirdiğimde ben yüzde şu
kadar kâr ediyorum.” diyorsunuz. Olabilir, maliyetleri var, teşvikleri var,
ucuz işgücü var, insanlık dışı uygulamaları var, ucuz gelir ama bu ülkenin bu
tür girdileri engelleyebilecek de gücünün olması lazım, düzenlemelerinin olması
lazım, buna kesinlikle ve kesinlikle izin vermememiz lazım, aksi takdirde
sanayimiz gidiyor. 
Değerli
milletvekilleri, 2015 yılı ekonomi açısından kayıp yıl olarak değerlendirilemese
bile, bir çok düzenlemelerin yapılamadığı, uygulamaların ihmal edildiği bir
yıl, istesek de istemesek de bu böyle; 2 seçim, 1 geçici Hükûmet, ne
yapılabilirdi ki? Ancak, bununla ilgili olarak hiç vakit geçirmeden, büyük bir
hızla bazı önlemlerin alınması gerekiyor, büyük bir iyi niyetle söylemeye
çalıştığımız olgu bu. Seçenek oluşturmadan hâlen mevcut politikalardan
vazgeçmenin tehlikelerini arkadaşlarımız uzun uzun anlattı, vazgeçilemez
birdenbire bu olaylardan. Neyle ikame edileceğini belirte belirte yapmamız
gerekiyor. Türkiye'nin bu düzenlemelerden yani şu anda yaptığımız geçici
düzenlemelerden sonra hemen belirli önlemlere yönelmesi gerekiyor. Bunların
başında ekonominin dövize bağımlılığını azaltacak önlemler var, yine yeni bir
büyüme modelinin uygulanması var ve en önemli konu da dünyanın hiçbir yerinde
bu kadar döviz serbestisi yok. Herkes istediği kadar döviz alıp istediği kadar
ithalat yapma özgürlüğüne sahip değil. Ekonominin öncelikleri, toplumun
öncelikleri bu konuda sınırlamalar yapılmasını gerektiriyor. Buna özellikle
dikkatinizi çekmek istiyor, hepinize saygılar sunuyorum. (CHP sıralarından
alkışlar) 
BAŞKAN
– Teşekkür ederiz Sayın Temizel.
Şahsı
adına, İstanbul Milletvekili Sayın Bihlun Tamaylıgil. 
Sayın
Tamaylıgil, süreniz beş dakikadır.
Buyurunuz.
(CHP sıralarından alkışlar)
BİHLUN
TAMAYLIGİL (İstanbul) – Teşekkür ederim Sayın Başkanım.
Tabii,
gecenin bu saatinde, tekrar, Türkiye açısından, Türkiye'nin sanayisi, üretimi,
büyümesi, kalkınması açısından çok önemli olan teşvik içerisinde yer alıp
gerçek anlamda neyi ne derece, hangi başarıyla teşvik ettiği üzerinde
tartışmaların oldukça yoğun olduğu konularda bir geçici düzenlemenin, geçici
zaman kazanmanın daha da genişletilmesi noktasında bir düzenleme yapıyoruz.
Zaten son görüşmekte olduğumuz tasarı, kendi içerisinde bu dönemin ilk tescilli
torba yasası olarak ve içeriğinde taşımış olduğu “Zaman az kaldı, bu zamana
karşı yapmamız gerekenleri bir an önce gerçekleştirelim” mantığıyla ortaya
koyan düzenlemeler manzumesi olarak kendini gösteriyor. 
Biz,
maalesef, yasaları ya aceleden yapıyoruz ya tepkiden yapıyoruz ve bu tepkilerle
beraber yasama mantığında vizyonu olan, Türkiye’nin geleceğiyle ilgili
stratejik bir planlama ve program dâhilinde yasama yapma mantığı yerine,
geciktirilmiş, ihmal edilmiş ya da işte bu zaman içerisinde olmazsa olmaz
noktasında aciliyet oluşturan konularda yasa yapma tercihini, yaptığımız yasama
faaliyetlerinin, hani üretimde kalite, verimlilik derken yasamadaki kaliteyle
ne kadar uyuştuğunu da hep beraber görüyoruz. 
Biraz
önce madde üzerinde genel görüşme ortaya kondu. Yani dâhilde işleme rejimi,
onunla beraber eğitimle ilgili ve bunun yanında bir de bu emekli sandıklarıyla
ilgili düzenleme. Tabii, davaları devam eden konular da var bu emekli
sandıklarıyla ilgili ve hâlâ çözülemeyen problemler de var ama bununla ilgili
hadi biraz daha süre kazanan bir düzenleme beraberinde kendini gösteriyor. 
Şimdi,
dâhilde işleme rejimi dediğiniz zaman, Türkiye’de ihracat, ihracatın gelişmesi
ve ihracatla ilgili olarak yapılması gereken temel önlemler arasında ve en
başta bu konu mu geliyor diye de düşünmek gerekiyor. Bu, aslında, baktığınızda,
1980’li yılların ortasında ihracatı desteklemeyle ilgili çıkartılmış olan
tebliğin, 1990’lı yılların ortasından sonra özellikle “gümrük birliğiyle biz
bir anda dış ticarette çok önemli atılımlar yapacağız” beklentisiyle açılan
süreçte ihracatın daha desteklenmesi amacıyla ortaya konmuş olan, maliyetleri
düşürüp gelirleri arttıracak olması amacıyla değerlendirilmiş bir teşvik
başlığı ama yıllarca, gerek dâhilde işleme rejimi gerek serbest bölgelerle
ilgili gelişmeler dâhilinde pek çok soru başlıkları ortaya çıkmıştır. Hatta
bazen şeker konusunda bazen tarım ürünleri konusunda bile bu konuda görev
zararlarını sorgulatacak gelişmeler olmuştur. Bunları çok iyi hatırlamak ve
yapılacak düzenlemelerde karşımıza çıkacak veya çıkmış olan sorunları çözecek
nitelikte bir çalışmanın ortaya konması zaten Başbakanlık tarafından da ifade
ediliyor.
Üç
farklı şekilde, hatta dört farklı şekilde dâhilde işleme rejimiyle ilgili
uygulama kendini gösteriyor: Şartlı muafiyet sistemi var, ihracat sayılan satış
ve teslimlerle ilgili askıya alma sistemi var, geri ödeme sistemi var ve eş
değer eşya kullanımı var. 2014’te yapılan bir düzenlemeyle beraber, Türkiye’de
üretilen ve ihracat kayıtlı olan ürünlerle ilgili yapılan düzenlemeler de var.
Şimdi,
KDV’den sonuçta bir istisna sağlıyoruz. Vergi harcamalarıyla ilgili, Sayın
Bakan ilk başta konuşmasını yaparken bundan sonra vergi harcamalarını ortaya
koyan raporun yayınlanacağını sistematik olarak söyledi. Ama 2007’den -bugün
2015- sonuçta 2015’e kadar gelinen süreçte hangi noktada ne gibi istisnaların
ekonomik sosyal kalkınma açısından neler getirdiğini gösteren çalışmalar niye
bugüne kadar yapılmadı diye de sorgulamak aslında gerekli gözüküyor.
Şimdi,
son on yıldır gerek emtia fiyatlarındaki yükseklik gerekse parite açısından
ortaya çıkan gerçekler dış ticaret hacimleri açısından gerek bizim ülkemizde
gerekse küresel ekonomik yapıyı etkiledi ama artık gün değişti ve bugün
baktığınızda ihracatımız düşüyor, ithalatımız düşüyor. Aman ne güzel dış
ticaret açığı düşüyor, cari açık düşüyor diye bakmayalım. Eğer gerçek anlamda
enerji fiyatı düşmese, piyasalar daralmasa veyahut ithalat açısından
baktığınızda pariteye bağlı değişimler olmasa bu, eğer üreten ve üretimle
kapanan bir açık olsa amenna ama yine bir piyasa hareketinde, yine kalıcı
yapısal sorunlar çözülmediği için nihai çözüme gidemeyecektir.
(Mikrofon
otomatik cihaz tarafından kapatıldı) 
BİHLUN
TAMAYLIGİL (Devamla) - O yüzden, yasamada geçici maddelerin kalıcılığını
yaratmak yerine, kalıcı çözümler ortaya koymak gerekir.
Çok
teşekkür ediyorum. (CHP sıralarından alkışlar) 
BAŞKAN
– Teşekkür ederiz Sayın Tamaylıgil. 
Değerli
milletvekilleri, madde üzerinde on dakika süreyle soru-cevap işlemini
yapacağız.
Şimdi
sisteme giren sayın milletvekillerine sırasıyla söz vereceğim.
Sayın
Topal…
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, bilindiği gibi, uzun yıllardır öğretmenlerimizin büyük bir kısmı
atanamamakta ve mesleklerini yapamamaktadır. Bir eğitimci olarak içimi sızlatan
bu durum, bir an önce giderilmesi gereken bir eğitim ayıbıdır. 
Buna
karşı “ücretli öğretmenlik” adı altında öğretmenlerimiz ucuz iş gücü olarak
istihdam edilmektedir. Bu, açık taşeronlaşmadır. Yapılması gereken, ücretli
öğretmenlik kadrolarına öğretmenlerimizin atanmasıdır. Şu bir gerçek ki ücretli
öğretmenlik kaldırılıp ücretli öğretmen olarak alınan eğitimcilerin ataması
yapılması durumunda verim artacak, eğitimin kalitesi yükselecek, işsizlik
azalacak ve aileler rahatlayacak.
Bu
bağlamda, ücretli öğretmen sayısı ne kadardır? Hükûmetiniz, aynı zamanda bir
emek sömürüsü…
(Mikrofon
otomatik cihaz tarafından kapatıldı) 
BAŞKAN
– Sayın Kerestecioğlu…
FİLİZ
KERESTECİOĞLU (İstanbul) – Sayın Bakan, şiddete uğrayan kadınlar 6284 sayılı
şiddetin önlenmesine dair kanunun kendilerine tanıdığı maddi haklardan
yararlanamadıklarını ifade ediyorlar. Bu kadınların, şiddete uğrayan kadınların
yasayla tanınan maddi desteklerden yararlanabilmeleri için personelin
bilgilendirilmesini ve daha sonra da bütçenin artırılmasına ilişkin bir çalışma
düşünüyor musunuz? Önümüzdeki bütçe döneminde toplumsal cinsiyete duyarlı
bütçelemeyi hayata getirmek için bir çalışmanız var mı?
Son
olarak da, AKP ve CHP grup başkan vekilleriyle de az önce paylaştım, Silopi Nuh
Mahallesi’nde “Taybet İnan” adında 57 yaşında bir kadın hâlen 19 Aralıktan beri
cenazesi sokakta yatıyor ve çocukları tarafından alınamıyor. Bununla ilgili
bilginiz var mı? Varsa nasıl bir çözüm düşünüyorsunuz?
Teşekkür
ederim.
BAŞKAN
– Sayın Erdoğdu…
AYKUT
ERDOĞDU (İstanbul) – Sayın Bakan, müsteşarlığınız döneminde Maliye Bakanlığında
Sayıştay denetçilerinin vergi uzlaşma işlemlerini incelemek istediği ve bu
vergi uzlaşma işlemlerinin Sayıştay denetçilerine incelettirilmediği ve bu
vergi uzlaşmalarında özellikle Hükûmete yakın ve kamu ihalelerinden aşırı
yararlanmış ve bir kısmı da havuz çetesi olarak bilinen firmalara ait vergi
tutarları silinmiş midir? Eminim, verginin gizliliği ilkesi diyeceksiniz ama
bunlar bütün medeni ülkelerde verginin aleniyeti ilkesine dâhildir. Duyduğumuz
kadarıyla bu tutar 2,5 milyar lira, eski parayla 2,5 katrilyon olmuştur. Böyle
bir gelişme yaşanmış mıdır? 
Bir
de kamu ihalelerinin şeffaf olması gerekirken üç senedir talep etmeme rağmen
-ve vergi ödeyen seçmenleri temsil eden bir milletvekili olarak- 1 milyon
liranın üzerindeki kamu ihaleleri neden tarafınızdan saklanmaktadır?
Teşekkür
ederim. 
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Sayın Bakan, sorum seçim çevrem Kahramanmaraş’la
ilgilidir. 
Bildiğiniz
gibi, Afşin-Elbistan Kömür Havzası dünya çapında linyit rezervlerine sahip olup
havzada Türkiye’nin en büyük iki adet termik santrali ve kömür işletmesi
mevcuttur. A Termik Santrali ile kömür işletmesi 31/12/2015 tarihinde özel bir
firmaya devredilecek olup santral ve kömür işletmesinde kadrolu işçi, memur ve
taşeron işçisi olarak toplam 2.774 kişi çalışmaktadır. Toplam 2.774 personel şu
anda, 31/12/2015 tarihi itibarıyla akıbetlerinin ne olacağı konusunda sağlıklı
bir bilgiye sahip değildirler. Şu soğuk kış gününde, çocuklarının okul
döneminde toplam 2.774 kişinin mağdur olmaması için herhangi bir tedbir
düşünüyor musunuz?
Teşekkür
ederim.
BAŞKAN
– Sayın Aksu…
İSMAİL
FARUK AKSU (İstanbul) – Sayın Bakan, iktidarınızda Türkiye sağlıklı bir yatırım
iklimi oluşturamadı. Bu nedenle de bırakın üretken yabancı yatırımların
gelmesini, birçok yerli yatırımcı da yatırım ortamının daha iyi olduğu ülkelere
yatırımlarını taşımaya başladı. On üç yıllık iktidarınız döneminde Türkiye’ye
giren doğrudan yabancı yatırım ne kadardır; bunların ne kadarı finans, sigorta
sektörü, ne kadarı gayrimenkul satışı, ne kadarı AVM yatırımlarına ilişkindir?
Teşekkür
ederim. 
BAŞKAN
– Sayın Bakan, buyurunuz. 
MALİYE
BAKANI NACİ AĞBAL (Bayburt) – Sayın Başkan, teşekkür ediyorum. 
Sayın
Topal’ın sorusuna ilişkin olarak bir önceki soruda da benzeri bir konu gündeme
gelmişti. Biliyorsunuz, 2002 yılında 510.469 olan öğretmen sayısı şu an
itibarıyla 892.314’e çıkmıştır. Yani AK PARTİ hükûmetleri döneminde öğretmen
sayısı 381 bin 845 artmıştır yani öğretmen sayısında yüzde 74,5’lik bir artış
meydana gelmiştir. İnşallah şubat ayında da 30 bin öğretmen artırarak öğretmen
sayımızı daha da artıracağız. Eğitimin kalitesi konusunda da, eğitimin
yaygınlaştırılması konusunda da Hükûmetimiz döneminde çok önemli çalışmalar
olmuştur. İnşallah bundan sonra da devam edeceğiz. 
Sayın
Kerestecioğlu’nun toplumsal cinsiyete dayalı bütçeleme konusu hakikaten önemli
bir konu. Özellikle Birleşmiş Milletler bağlamında yapılan çalışmalarda gündeme
gelen bir konu. Biz de Bakanlık olarak program bütçeleme sistemine geçmek için
çalışmalar yürütüyoruz. İnşallah bu çalışmalar kapsamında -söylediğiniz konuya
biz de duyarlıyız- ileriki dönemlerde bu konularda bütçe gösterimi olarak,
kaynakların bu alanlara ne kadar tahsil edildiğini gösteren bir bütçe
sistematiği de oluşturacağız.
Sayın
Erdoğdu’nun sorduğu soruya gelince… Değerli arkadaşlar, vergi uzlaşması Vergi
Usul Kanunu’nda düzenlenmiş bir konudur. Vergi uzlaşmasıyla ilgili olarak zaman
zaman asılsız, yanlış, mesneti olmayan birtakım iddialarla gerek burada gerekse
dışarıda birtakım açıklamalar yapılıyor. Bu açıklamalar bağlamında siz
özellikle…
AYKUT
ERDOĞDU (İstanbul) – Sataşıyor.
MALİYE
BAKANI NACİ AĞBAL (Bayburt) – Bunun sataşma olmadığını söyleyeyim. Çünkü neden?
AYKUT
ERDOĞDU (İstanbul) – Sataşıyor. Daha nasıl sataşmıyor ya?
MALİYE
BAKANI NACİ AĞBAL (Bayburt) – Benim müsteşarlık dönemimden de bahsederek, benim
müsteşar olduğum döneme ilişkin olarak bir ima yoluyla Sayıştay denetimi konusunda
bir değerlendirmede bulundunuz. Bu değerlendirmenizi tamamıyla reddediyorum;
hiçbir şekilde böyle bir şey olmamıştır. Sayıştay denetiminin daha yaygın, daha
kaliteli bir şekilde yapılması, hesap verebilirliğin artırılması, şeffaflığın
artırılması benim bürokratken de siyasetçiyken de en fazla önem verdiğim konu
olmuştur. Bundan yana kendim geriye dönüp baktığım zaman her zaman için bu tür
düzenlemelerin öncüsü oldum ve bundan sonra da olmaya devam edeceğim. 
Uzlaşma
konusunda gündeme getirdiğiniz konular konusunda hukuk yolları bellidir fakat
Mecliste, Genel Kurulda bunları söyleyip söyleyip o hukuk yolları konusunda
hiçbir şey yapmamış olmanız bu meseleyi sadece bir siyasi perspektifte
değerlendirdiğinizi gösteriyor, buradan endişeniz olmasın. Benim Bakanlığımdaki
bütün bürokrat arkadaşlarım bütün işlerinde doğrudan, adaletten, haktan,
hukuktan asla ayrılmazlar, bütün arkadaşlarımın yaptığı işlemlere de ben
güvenirim. Onlar bir şey yapıyorlarsa bu dünyada da öbür dünyada da hesabını
veremeyecekleri hiçbir işin altına da girmezler ama insanlarla ilgili olarak da
bu şekilde bir değerlendirmeyi yani subjektif bir değerlendirmeyi de kabul
etmediğimi özellikle ifade edeyim.
Kamu
ihaleleriyle ilgili şeffaflık konusunu Komisyonda da gündeme getirmiştiniz, ben
de size demiştim ki: Normalde kamu ihaleleriyle ilgili Kamu İhale Kurumu
İnternet sayfasında bütün verileri yayınlıyor, hatta bir gün geleyim, odanızda
bir çay içelim ve orada da beraber İnternet’e girelim. O sözüm hâlâ baki, size
bir çay içmeye geleceğim. Kamu İhale Kurulu Başkanımıza da söyledim, kendisini
de alacağım. Yani sizin istediğiniz formatta bir bilgiyi nasıl üretebiliriz,
ona da bakalım ama kamu ihaleleri dâhil, bu Hükûmet döneminde şeffaflıkta,
hesap verebilirlikte de her zaman için daha ileri noktalara gitme noktasında
çabamız olmuştur, olmaya devam edecektir. Özellikle şahsımla ilgili ima yoluyla
yaptığınız değerlendirmeleri haksız değerlendirmeler olarak gördüğümü de ifade
edeyim. O konularda çok hassasım Sayın Erdoğdu, çok hassas olduğum konulardır,
merak etmeyin, inşallah siz de aynı hassasiyetlere sahipsinizdir.
Sayın
Tor termik santralle ilgili bir değerlendirmede bulundu. Şu anda bir bilgim
yok, bu konuda müsaade ederseniz gerekli araştırmayı yapıp yazılı olarak bilgi
verelim.
Sayın
Aksu “AK PARTİ hükûmetleri döneminde yatırım ortamı, yatırım iklimi
oluşturulamadı.” şeklinde bir değerlendirmede bulundunuz ama benim elimdeki
resmî istatistiklerdeki rakamlar AK PARTİ hükûmetleri döneminde...
(Mikrofon
otomatik cihaz tarafından kapatıldı) 
MALİYE
BAKANI NACİ AĞBAL (Bayburt) – Peki, teşekkür ediyorum.
AYKUT
ERDOĞDU (İstanbul) – Sayın Başkanım...
FİLİZ
KERESTECİOĞLU (İstanbul) – Sayın Başkanım...
BAŞKAN
– Sayın Kerestecioğlu, buyurun.
FİLİZ
KERESTECİOĞLU (İstanbul) – Ben iki soru daha sormuştum bir dakikaya sığdırarak,
sanıyorum özellikle ilkini duymadığınızı düşünüyorum. 
MALİYE
BAKANI NACİ AĞBAL (Bayburt) – Cenaze meselesi, onu araştırıp da geliyorum, oldu
mu?
FİLİZ
KERESTECİOĞLU (İstanbul) – Hangisini?
MALİYE
BAKANI NACİ AĞBAL (Bayburt) – Cenaze konusunu.
FİLİZ
KERESTECİOĞLU (İstanbul) – Evet, bir o. Birincisi ise şiddete uğrayan
kadınlarla ilgili bu 6284 sayılı Yasa’nın “Geçici Maddi Yardımlar” başlığı
altında bir düzenlemesi var ve onlara geçici yardımlar, ev yardımı ya da işte
asgari ücretin yaklaşık otuzda 1’ine kadar günlük ödemeler sağlıyor ama bu
konuda ya çalışan personelin bilgisizliğinden çoğunlukla “Böyle bir şey yok,
bize başvurmayın.” diye cevaplar alıyor şiddete maruz kadınlar ya da “Bütçe
yok.” deniliyor. Bununla ilgili personelin eğitimi konusunda bir şey yapılması
düşünülüyor mu? Ayrıca, bütçenin artırılması düşünülüyor mu? Bunu sormuştum.
SÜREYYA
SADİ BİLGİÇ (Isparta) – Sayın Başkanım, Sayın Bakan yazılı olarak cevap versin
bunlara.
BAŞKAN
– Sayın Bakan cevap veriyor.
Buyurunuz.
MALİYE
BAKANI NACİ AĞBAL (Bayburt) – Kusura bakmayın, dikkatim belki dağıldığı için,
uygun görürseniz, yarın Aile ve Sosyal Politikalar Bakanlığımızdan,
Bakanımızdan bu konuda bilgi alır size ayrıca bilgi veririm, Genel Kurulumuza
ayrıca bilgi veririm.
Teşekkür
ederim.
BAŞKAN
– Teşekkür ederiz Sayın Bakan.
AYKUT
ERDOĞDU (İstanbul) – Sayın Başkan...
BAŞKAN
– Sayın Erdoğdu, buyurunuz.
AYKUT
ERDOĞDU (İstanbul) – Sayın Bakan, benim biraz önce sorduğum sorulara “Bu tip
iftiralar, şeyler.” diye şahsımı da hedef göstererek sataşmıştır. Madde 69’a
göre söz istiyorum.
BAŞKAN
– Sayın Erdoğdu, bu saatte kavga edilir mi?
AYKUT
ERDOĞDU (İstanbul) – Efendim, yok, asla böyle bir üslubum olmadığını
biliyorsunuz. Onun için bu tip bir şeye, bir de önemli bir konu olduğu için
69’a göre söz istiyorum efendim.
BAŞKAN
– İki dakika size söz veriyorum, buyurunuz.
VII.- SATAŞMALARA İLİŞKİN KONUŞMALAR (Devam)
9.- İstanbul Milletvekili Aykut Erdoğdu’nun, Maliye
Bakanı Naci Ağbal’ın 11 sıra sayılı Kanun Tasarısı’nın 3’üncü maddesi üzerindeki
soru-cevap işleminde yaptığı konuşması sırasında şahsına sataşması nedeniyle
konuşması
AYKUT
ERDOĞDU (İstanbul) – Sayın Başkan, değerli milletvekilleri; sorduğum konu
yaklaşık 3 milyar liralık bir konu ve bu sorduğum konuyu da mesnetsiz sormuyorum,
nezaketimden öyle söylüyorum. Bu, Meclise gelmeyen, gelince duman olunacak
Sayıştay raporu geldi, hatta onun özetinde de konu vardı. Sayıştay şunu
söylüyor, diyor ki: “Biz bunları incelemek istedik -Sayın Maliye Bakanı o zaman
bildiğim kadarıyla Maliye Müsteşarı, Maliye bürokratı- onlar bize
inceletmediler, bizim de bu hakkımız var, bu yüzden görüş bildiremiyoruz.”
“Görüş bildiremiyoruz.” denetim dilinde “Ya, o kadar berbat bir durum var ki
görüş bile vermiyoruz.” demektir, diplomatik bir lisandır. Bunu çok nazik
sordum, üstelik o rapor şunu söylüyor… Ve o raporda ismi geçen firmalar o
dediğim firmalar. Şimdi tek tek firmaların ismini anmak istemiyorum ve orada… 
Bu
vergi uzlaşması şöyle bir şey: Vergi inceleme elemanı gidiyor, inceliyor, bir
vergi borcu çıkarıyor, bir de kaçakçılıktan, şundan bundan ceza ve faiz
çıkarıyor. Küçük esnafın asli borcunun yüzde 65’ini almışlar, bunların yüzde
10’unu almışlar. Küçük esnafın vergi cezasının yüzde 10’una kadar almışlar,
bunlardan hiç almamışlar. Ya, yazıktır, 3 milyar liradan -yani elbette ki böyle
gülümseyerek konuşuyoruz ama- 3 katrilyon paradan konuşuyoruz, 3 milyar lira
paradan konuşuyoruz. Şimdi soruyorum, diyorum ki: Bak, kaç zamandır? Bana
verdi, Mehmet Şimşek daha önce verdi; 1 milyon liranın üzerindeki kamu
ihaleleri... Ya, niye saklıyorsunuz? Bir CD’ye çekeceksiniz, bunu bana
vereceksiniz, biz de göreceğiz. Bakın, bunu vermediğiniz için sonra bir sürü
alengirli, yolsuzluklu, bilmem ne iş oluyor, siz sıkışıyorsunuz. Eğer Bakanınız
şimdi vermiş olsa ben bu kürsüden eleştirmiş olacağım ve bir kontrol
mekanizması kuracağız. Yolsuzluk düşünenler biraz daha çekinerek yapacak ve
Türkiye’nin kaynakları heba olmayacak. 
Sayın
Bakan, meslektaşız, kişiliğinizle alakalı hiçbir problemim yok ama böyle yapa
yapa birbirimizi geliştireceğimize inanıyorum. Sakın şahsınızla ilgili kabul
etmeyin ama ben bir milletvekili olarak bu halkın ödediği vergilerden
sorumluyum. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Erdoğdu. 
Sayın
Bakan, buyurunuz. 
MALİYE
BAKANI NACİ AĞBAL (Bayburt) – Sayın Başkanım, sadece kayıtlara geçmesi
açısından sayın vekilimizi ve Genel Kurulumuzu bilgilendireyim. 
Sayıştay
raporları kamu idaresi bazında düzenlenir. Gelir İdaresi Başkanlığı Müsteşar
olduğum dönemde bana bağlı bir birim değildir. 
AYKUT
ERDOĞDU (İstanbul) – Hah, onu söyleyin. 
MALİYE
BAKANI NACİ AĞBAL (Bayburt) – Bir dakika, bir devam edeceğim. 
Bir
zanda bulunarak benim bu konuda bir tasarrufta bulunduğum iddiasında
bulundunuz, bir kere hukuki olarak bunun bir geçerliliği yok. 
İkinci
olarak; Gelir İdaresi Başkanlığının denetimi sırasında Sayıştay yetkililerinin
oradaki idare yetkilileriyle bilgi ve belge paylaşımı konusunda yaptıkları
çalışmalarda Sayıştay raporlarına yansıtıldığı dışında hiçbir başka husus
yoktur. 
Üç;
o söylediğiniz olaylarla ilgili olarak siz sadece bir çıkarımda bulunuyorsunuz,
varsayımda bulunuyorsunuz. Bu da sadece ve sadece bir çıkarım ve varsayımdadır.
Bunun hukukta bir karşılığı varsa bunun hukuk yolları da bellidir diyorum ve
teşekkür ediyorum. 
BAŞKAN
– Teşekkür ederim Sayın Bakan. 
AYKUT
ERDOĞDU (İstanbul) – Kayıtlara geçsin diye söylüyorum, Gelir İdaresi Başkanlığı
Maliye Bakanlığının ilgili kuruluşudur. 
Saygılarımı
sunuyorum efendim. 
BAŞKAN
– Teşekkürler Sayın Erdoğdu, kayıtlara geçmiştir. 
MEHMET
GÜNAL (Antalya) – Sayın Başkan, ben söz istedim ama sataşma için değil... 
BAŞKAN
– Görmedim, buyurunuz. 
MEHMET
GÜNAL (Antalya) – Sadece bir düzeltme, “asılsız” dediği için Sayın Bakan;
soruyu da ben sormuştum. “Asılsız” dediği şey Sayın Bakanın… Tekrar söylüyorum:
Ben 3 tane; 2014, 2013, 2012 Vergi Denetim Kurulu raporlarındaki rakamları
okudum. Örneğin, 2014’te 1 milyar 68 milyonun sadece 60 milyonu ceza kısmının
tarhiyat sonrası alınmış, nasıl oluyor demiştim. Bunu yazarken mi bir hata var,
affederken mi bir hata var demiştim. Hepsini de Vergi Denetim Kurulunun
yıllık faaliyet raporundan okumuştum. Kayıtlara geçmesi açısından tekrar Sayın
Bakan… Asılsızsa yani o biraz şey oldu. Herkesi birden Sayın Bakan toptan yapınca
ben de bir açıklama ihtiyacı hissettim, bir. 
MALİYE
BAKANI NACİ AĞBAL (Bayburt) – Asılsız, merak etmeyin. 
MEHMET
GÜNAL (Antalya) – Hangisi asılsız, anlamadım. 1 milyar 68 milyonun 60 milyonu
alınmış diyorum. Bu cezayı yazarken mi sorun var yoksa tahsil ederken mi sorun
var? Birine kıyak geçtiniz de… 
SÜREYYA
SADİ BİLGİÇ (Isparta) – Sayın Başkan, bunları yarın konuşalım bence.
MEHMET
GÜNAL (Antalya) – Yani, bunda bir şey yok ki. Sorusuna cevap vermeyebilirsiniz
ama “asılsız” dediğiniz şey raporda yer alıyor, onu söylemeye çalışıyorum. 
MALİYE
BAKANI NACİ AĞBAL (Bayburt) – İma ettiğiniz şey asılsız, onu söylüyorum. 
MEHMET
GÜNAL (Antalya) – İma etmiyorum. Nasıl oluyor? O zaman niye bu kadar yazdınız
dedim Sayın Bakan. Ya yazanda hata var ya almayanda hata var dedim. Bunun
asılsız kısmı neresi, onu anlamadım. 
BAŞKAN
– Peki, teşekkür ederiz. Kayıtlara geçti Sayın Milletvekili. 
MEHMET
GÜNAL (Antalya) – Rakamlar doğru; ben yorumunu, cevabını size bırakıyorum. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ile Plan ve Bütçe Komisyonu Raporu (1/318) (S.
Sayısı: 11) (Devam)
BAŞKAN
– Sayın milletvekilleri, 3’üncü madde üzerinde üç adet önerge vardır,
önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 11 sıra sayılı Kanun Tasarısı’nın 3’üncü maddesinin aşağıdaki şekilde
değiştirilmesini arz ve teklif ederiz. 
Saygılarımızla.

 Bülent
Kuşoğlu  Bihlun Tamaylıgil  Zekeriya
Temizel
 Ankara İstanbul
 İzmir
 Kazım
Arslan  Tahsin Tarhan  Lale
Karabıyık
 Denizli Kocaeli Bursa

“MADDE
3 - 25/10/1984 tarihli ve 3065 sayılı Katma Değer Vergisi Kanununun geçici 17
nci maddesinin birinci fıkrası ile geçici 23 üncü maddesinin birinci fıkrasında
yer alan "31/12/2015" ibareleri "31/12/2017" şeklinde;
geçici 31 inci maddesinin birinci fıkrasında yer alan "31/12/2015"
ibaresi "31/12/2017" şeklinde değiştirilmiştir.
Türkiye Büyük Millet Meclisi Başkanlığına
Görüşülmekte
olan tasarının 3’üncü maddesinin aşağıdaki şekilde değiştirilmesini arz ve
teklif ederiz.
 Erhan
Usta Kamil Aydın Mehmet
Günal
 Samsun Erzurum Antalya
 İsmail
Faruk Aksu Oktay Vural Erkan
Haberal
 İstanbul İzmir Ankara
 Mustafa
Kalaycı
 Konya
MADDE
3 - 25/10/1984 tarihli ve 3065 sayılı Katma Değer Vergisi Kanununun geçici 17
nci maddesinin birinci fıkrası ile geçici 23 üncü maddesinin birinci fıkrasında
yer alan "31/12/2015" ibareleri "31/12/2016" şeklinde;
geçici 31 inci maddesinin birinci fıkrasında yer alan "31/12/2015"
ibaresi "31/12/2016" şeklinde değiştirilmiştir.
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığı’na
Görüşülmekte
olan 11 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz.
 İdris
Baluken Çağlar Demirel Mehmet
Emin Adıyaman
 Diyarbakır Diyarbakır Iğdır
 Filiz
Kerestecioğlu Mahmut Celadet Gaydalı
 İstanbul Bitlis
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ERKAN KANDEMİR (İstanbul) – Katılamıyoruz Sayın
Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge hakkında Iğdır Milletvekili Sayın Mehmet Emin Adıyaman, buyurunuz.
(HDP sıralarından alkışlar)
Süreniz
beş dakikadır.
MEHMET
EMİN ADIYAMAN (Iğdır) – Sayın Başkan, değerli milletvekilleri; öncelikle, vergi
adaletinin sağlanması açısından vergi reformlarının yapılması ve vergi toplama
yetkisinin yerel yönetimlerle paylaşılması konusunu dile getirmiştik ama az
önce Sayın Grup Başkan Vekilimiz İdris Baluken bölgede özellikle şehir
kuşatmaları ve sokağa çıkma yasaklarıyla ilgili son durumu dile getirdi. 
Gerçekten
vergiler, hükûmetlerin ve genel olarak devletlerin halktan topladığı ve bununla
devletin işleyişini sağladığı en önemli kaynakların başında gelmektedir. Esasen
toplanan vergilerle sosyal devlet ilkesinin sağlanmasının hedeflenmesi gerekir.
Oysa bugün toplanan vergilerle tamamen savaş konseptine uygun bir savaş
politikasının yürütülmesine yönelik bir harcama yapılmaktadır. 
Bakın,
1918-1923 arası koşulları düşünmemiz gerekiyor. Hemen hemen şu kürsüye çıkan
her milletvekili devletin kuruluş felsefesinden ve devletin, 1918-1923 arası,
bu ülkede yaşayan halkların ortaklaştığı ruhu dile getirir. Evet, doğrudur;
1918-1923 arası, Kürtlerin, Türklerin, Arapların, Çerkezlerin, Lazların
Kurtuluş Savaşı Dönemi’nde aynı paradigma etrafında birleştiği bir dönem ve bu
ruhun somut olarak ortaya çıktığı yasal dayanak Birinci Anayasa’dır. Birinci Anayasa
ne yapıyor? Yerel yönetimlere, illere özerklik veriyor. Zamanım kısa olduğu
için hemen 1921 Teşkilatı Esasiye Kanunu’nun özerklik hükümlerini içeren,
Mustafa Kemal’in o dönemde El Cezire Cephesi Komutanı Tuğgeneral Nihat Paşa’ya
gönderdiği mektuptan birkaç madde okumak istiyorum: “Aşamalı olarak bütün
ülkede ve geniş ölçekte doğrudan doğruya halk gruplarının ilgili ve etkili
olduğu biçimde yerel yönetimlerin oluşturulması iç politikamızın gereğidir.
Kürtlerle dolu bölgedeyse hem iç politikamız ve hem de dış politikamız
açısından ölçülü yerel yönetim kurulmasını savunmaktayız. 
Ulusların
kaderlerini yönetmeleri yetkisi bütün dünyada benimsenmiş bir ilkedir. Biz de
bu ilkeyi benimsiyoruz. Kürtlerin bu döneme kadar yerel yönetime ilişkin
örgütlerini kurmuş ve başkanları ile yetkilerini bu amaç için bizce kazanılmış
olması ve oyladıklarında kendi kaderlerine gerçekten sahip oldukları Büyük
Millet Meclisi buyruğunda yaşam istekleri yayınlanmalıdır. Kürdistan’daki bütün
çalışmaların bu amaca dayalı politikayla yönetilmesi El Cezire Cephesi
Komutanlığının görevidir.” diyor.
Bakın,
5’inci fıkrasında “El Cezire Cephe Komutanlığı yönetim, adalet ve maliye
konularında değişiklik ve düzenlemeye gerek gördükçe…” Yani, il idarelerinin
özerk yönetimlerinin maliye, adalet ve yönetim konusundaki ihtiyaçlarının da
cephe komutanlığı tarafından Meclise bildirilmesi talep ediliyor.
Değerli
arkadaşlar, bu Meclis Kürt sorununa, kuruluş ruhuna uygun, 1921 Anayasası’na
uygun, ki bugün “hendek” diye iddia edilen, Kürtlerin kendi öz yönetimlerini,
kendi yerel yönetimlerini inşa etme taleplerine cevap verebilirse, bu geçici
vergi kanunlarıyla yine emekçilerin, halk yığınlarının sırtına bindirilen
yüklere ihtiyaç kalmayacaktır. Sadece 24 Hazirandan bugüne 2,5 milyar lira
savaş için harcanmıştır, 2,5 milyar lira, dört ay içinde. Ve bu savaş
politikaları sürdürüldükçe Hükûmet bu geçici kanunlarla daha çok halkın sırtına
yüklenecektir, daha çok ezecektir, daha çok yüklenecektir emekçi yığınlarının
sırtına.
Saygılarla
selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan tasarının 3’üncü maddesinin aşağıdaki şekilde değiştirilmesini arz ve
teklif ederiz.
Erhan Usta (Samsun) ve arkadaşları
Madde
3 – 25/10/1984 tarihli ve 3065 sayılı Katma Değer Vergisi Kanununun geçici 17
nci maddesinin birinci fıkrası ile geçici 23 üncü maddesinin birinci fıkrasında
yer alan “31/12/2015” ibareleri “31/12/2016” şeklinde; geçici 31 inci
maddesinin birinci fıkrasında yer alan “31/12/2015” ibaresi “31/12/2016”
şeklinde değiştirilmiştir. 
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ERKAN KANDEMİR (İstanbul) – Katılamıyoruz Sayın
Başkan. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım. 
BAŞKAN
– Önerge üzerinde Sayın Erhan Usta, Samsun Milletvekili. 
Buyurunuz.
(MHP sıralarından alkışlar) 
Süreniz
beş dakikadır. 
ERHAN
USTA (Samsun) – Teşekkür ederim. 
Saygıdeğer
milletvekilleri, dâhilde işleme rejimini konuşuyoruz. Bu, önemli bir konu. O
kadar önemli bir konu ki bugün, Türkiye, ihraç ürünlerinin yüzde 70’inde
dâhilde işleme rejimi kapsamında geçici bir şekilde, geçici kabulle getirdiği
ithal ürün kullanıyor, yüzde 70. Bu, iyi örnek diyebileceğimiz dünyanın hiçbir
ülkesinde yüzde 5’ten fazla değil. 
Burada
şunu özellikle söylemem gerekiyor: Mesela, bugünkü konuşmalarımda da geçen
haftaki konuşmalarımızda da Türkiye’yi analiz ederken hep Türkiye’de bir
bağımlılıktan bahsediyoruz. Yani şunu yapıyoruz biz ekonomi yönetimi olarak:
Ülkeyi bir noktada bir şeye bağımlı hâle getiriyoruz, ondan sonra da ondan
vazgeçiremiyoruz. Nedir mesela son birkaç günde konuştuğumuz? Dış tasarruf bağımlılığından
bahsettik, bugün de konuştuk bunu yani Türkiye, kendi tasarrufları yetersiz
olduğu için dış tasarruflara bağımlı bir ekonomi hâline gelmiş. İthalat
bağımlılığından… İhracat yapabilmek için ithalat yapan bir ekonomi hâline
geldik, ithalat bağımlılığımız… Bakın, bunların bir kısmı öteden beri vardı
belki ama bu bağımlılık artıyor. Bunların her birini rakamla tek tek
söyleyebiliriz ama gecenin bu vaktinde herhâlde buna girmeyiz. Bugün, özellikle
vurguladım, bütçemizi tüketim vergilerine bağımlı hâle getirdik. O yüzden, yurt
içi tasarrufları artırma politikamızla çelişiyor verginin bu yapısı. O yüzden,
sermaye kazançlarını biraz daha vergilendirmemiz gerekir diyoruz. Tüketim
vergilerine bir bağımlılık var. Sıcak paraya bir bağımlılık var, sermayeye bir
bağımlılık var. Bunu, bugün, zaten hem Sayın Bakan hem de AKP Grubundan
arkadaşlar çok açık bir şekilde itiraf ettiler “Sermaye kazançlarını daha fazla
vergilendiremeyiz, ülkenin finansman ihtiyacı var diye. Şimdi de dâhilde işleme
rejimine bağımlılığı konuşuyoruz, ihracatımızın da yüzde 70’i. Fakat bir yandan
da bakıyorsunuz… 
Elimde 5 tane doküman getirdim, yani bunu
birkaç defa söyledik ama bir de bu yöntemi deneyeceğim, belki Sayın Bakan buna
bir cevap verir. Bu, Türkiye Büyük Millet Meclisinin kabul ettiği ve Adalet ve
Kalkınma Partisi Hükûmetinin hazırlayıp Meclise getirdiği Onuncu Kalkınma
Planı, bunun 153’üncü maddesinde dâhilde işleme rejiminin gözden geçirileceğine
ilişkin bir hüküm var, bu bir.
İkincisi,
2015 yılı Programı, 2016’sı çıkmadığı için en son elimizde yıllık program…
Bunun -Resmî Gazete örneği- 162’nci sayfasının 196’ncı eylemi, “İthalata olan
bağımlılığın azaltılması için dâhilde işleme rejimi Mevzuatı’nda gerekli
değişiklikler yapılacaktır.” Eylem böyle, açıklamasında teferruatı var. 
Orta
vadeli program, 2016-2018, sayfası da var ama sayfasının bir önemi yok.
179’uncu eylem, “Dâhilde işleme rejimi uygulamaları yurt içi üretim koşulları
ve dış ticaret dengesi açısından yeniden değerlendirilecektir.” 
Dört,
4’üncü doküman; bunların hepsi Adalet ve Kalkınma Partisi Hükûmetinin ürettiği
dokümanlar arkadaşlar, bunları başka bir yerden getirmiyoruz. “İthalata Olan
Bağımlılığın Azaltılması Programı Eylem Planı, eylem no.51; dâhilde işleme
rejimi ihracata yönelik üretimde yurt içinden tedarik edilmesini teminen gözden
geçirilecek ve gerekli tedbirler alınacaktır.” Açıklamalarında bizim burada
ifade ettiğimiz hususlar var, vakit almamak için söylemiyorum. 
En
sonunda Sayın Başbakanın açıkladığı 64’üncü Hükûmet 2016 Yılı Eylem Planı,
eylem no.148 “Dâhilde işleme rejimi gözden geçirilecektir.” bunun da açıklaması
var.
Şimdi,
5 tane dokümanda yazıyorsunuz, “Dâhilde işleme rejimini gözden geçireceğim. Bu
işin aslında bir sürü sakıncalı yanları var.” diyorsunuz, ondan sonra da
önümüze bir kanun getiriyorsunuz ve bu kanunda dâhilde işleme rejiminin
süresini bir beş yıl daha uzatıyorsunuz. Bu ne perhiz bu ne lahana turşusu! Bu
nasıl kamu yönetimi, bu ne ciddiyetsizlik, bu ne tutarsızlık! Yani bunu izah
etmek için nasıl kelime kullanmam gerekiyor, ne söylemem gerekiyor ben bunu
bilmiyorum. Yani burada kurumların birbirine saygısızlığından mı bahsedelim?
Çünkü birini bir kurum hazırlıyor, öbürünü bir kurum hazırlıyor.
Koordinasyonsuzluktan mı bahsedelim?
Bakın,
aynı Hükûmet, Türkiye… O yüzden “Türkiye ekonomisi iyi yönetilmiyor.” diyorum.
Koordinasyonsuzluk var; bir tanesini birisi yazıyor, öbürü getiriyor burada
taşıyor… Burada Maliye Bakanlığının çok fazla bilgisi olduğunu düşünmüyorum,
bu, Ekonomi Bakanlığının talep ettiği bir şey, Ekonomi Bakanlığının böyle bir
pozisyonu var ama diğer kurumların ve genel olarak baktığınızda ekonomi
yönetimindeki kurumların farklı bir pozisyonu var. Koordinasyonsuzluk had
safhada, tartışılmadan kanun yapma, kötü kanun yapmalarla bunları buraya
getiriyoruz ve burada gecenin bir yarısında bunları söylemek zorunda kalıyoruz.
Dâhilde
işleme rejiminin Türkiye’yi götüreceği bir yer yoktur arkadaşlar. Dâhilde
işleme rejimi ithalatı artırıyor. Bakın, eğer bu iyi bir sistem olmuş olsaydı…
Bir gösterge olarak işte bunu daha önceden söyledim, ihracatın ithalatı
karşılama oranı Adalet ve Kalkınma Partisi hükûmetleri döneminde 5 puan
düşüyor. Hani bunu yaptık da ihracatımız çok arttı, ithalatı karşılama oranı
yükseldi filan değil ve ödemeler dengesini bozan bir sistemdir…
(Mikrofon
otomatik cihaz tarafından kapatıldı) 
ERHAN
USTA (Devamla) - …bu sistem kaldırılmalıdır, bu anlamda yapılan bu düzenleme
son derece yanlıştır. Bizim önergemizde, ya, hiç olmazsa, bundan hemen şimdi
vazgeçemiyorsunuz, daha önce düşünmediniz madem -aslında dokümanlara yazdınız
ama düşünmediniz- hiç olmazsa bunu bir yıl uzatın ve bu bir yıl içerisinde de
bu sistemi ıslah etme yönünde adım atılsın. 
Çok
teşekkür ediyorum, hepinize saygılar sunuyorum. (MHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 11 sıra sayılı Kanun Tasarısı’nın 3’üncü maddesinin aşağıdaki şekilde
değiştirilmesini arz ve teklif ederiz.
Saygılarımızla.
“Madde
3 – 25/10/1984 tarihli ve 3065 sayılı Katma Değer Vergisi Kanununun geçici 17
nci maddesinin birinci fıkrası ile geçici 23 üncü maddesinin birinci fıkrasında
yer alan “31/12/2015” ibareleri “31/12/2017” şeklinde; geçici 31 inci
maddesinin birinci fıkrasında yer alan “31/12/2015” ibaresi “31/12/2017”
şeklinde değiştirilmiştir.”
Kazım Arslan (Denizli) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ERKAN KANDEMİR (İstanbul) – Katılamıyoruz Sayın
Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Önerge üzerinde Denizli Milletvekili Sayın Kazım Arslan.
Buyurunuz.
(CHP sıralarından alkışlar) 
Süreniz
beş dakikadır.
KAZIM
ARSLAN (Denizli) – Sayın Başkan, değerli milletvekilleri; görüşülmekte olan
tasarının 3’üncü maddesinde verdiğimiz önerge üzerine söz aldım. Öncelikle
hepinizi saygıyla selamlıyorum.
Katma
Değer Vergisi Kanunu’nun geçici 17’nci maddesinin süresinin uzatılmasını
görüşüyoruz. Meclisin çalıştırılmadığı, darbe ürünü bir anayasayla erken seçim
kararının alındığı, ekonomide, maliyede bu Meclisin alması gereken acil
kararların ertelenmiş olduğunu görüyoruz. Günümüzde yatırım ve üretim durma
noktasına gelmiş, işsizlik artmış; işçimiz, çiftçimiz, esnafımız, emeklimiz,
sanayicimiz, ihracatçımız zor duruma düşmüş; bunlarla ilgili herhangi bir
görüşme, maalesef hiç ortada yok.
Sayın
milletvekilleri, devlet yönetiminde yaşanan boşluk o kadar çok ki, geçen hafta
yıllık bütçeyi tamamlamamız gerekiyordu, sadece üç aylık bütçeyi ancak
görüşebildik. Gelir ve giderleri net olmayan, nereye ve ne kadar
harcayacağımızın cevabı açıkta kalan bir geçici bütçeye ek olarak, bugün bir de
Katma Değer Kanunu’nun geçici maddelerinin uzatılmasını istiyoruz. Az sonra 20
milyar lirayı aşan bir vergiden vazgeçen bir karara el kaldıracaksınız. Bu
vazgeçme karşılığında Hükûmet ülkemize ne getirecek, bizden ne gidecek hiç
düşündünüz mü, bunu bilmiyorum.
17-25
Aralık yolsuzluk ve rüşvet haftasının üstü çizilen, “Almasak da olur.” denilen
bu vergiler karşılığında devletin kasası boş kalırken, mevcut gelirlerle,
tasarruflarla hangi yatırımlar yapılacak, o da ortada yok. Yerli üretim yine
hangi bahara kaldı, hiç merak eden, hiç söyleyen yok. Geçen haftaki geçici
bütçe süreci dâhil olmak üzere, şimdi bu maddedeki süre uzatma kararı tam bir
belirsizlik zemininde ilerlemektedir.
Sayın
milletvekilleri, devlette maliyet analizleri başka bahara ertelenmekte,
kapsamlı vergi reformu ötelenmekte, vergide adalet tümüyle elinizin tersiyle
itilmektedir.
Söz
aldığım 3’üncü madde, uygulamada çok ciddi sorunlar yaratmış olan KDV
Kanunu’nun istisnaları içeren bir hükmündeki istisna süresini beş yıl daha
uzatmayı öngörmektedir. Bu maddenin “geçici istisna” diye yazılmış olan
hükümleri sürekli süre uzatımı nedeniyle artık neredeyse kalıcı bir duruma
dönüşmüştür. 
Biz
yerli üretimi teşvik edecek yeni bir teşvik ve üretim modeli üzerinde çalışmayı
öneriyoruz. Hükûmet ise bugün 31 Aralıkta süresi dolacak vergi istisnalarına
yeni yama getiriyor. Çok acı bir gerçekle karşı karşıyayız. Öyle görünüyor ki
Meclis bu dönemde kapsamlı yasa yapmayı unutacak gibi. 
Sayın
milletvekilleri, vergi denetiminin köreldiği, hazinenin bunca yolsuzluğu
hazmettiği, Sayıştayın harcamaları sayamadığı bir dönemde devlette şeffaflığı
tartışıyoruz. Türk lirasının değerli olduğu yıllarda bu kanun amacının tersine
işlemiştir. Yurt içinden alınması hedeflenen yarı mamul mal yurt dışından
alınmaya, ithalat arttıkça yerli üretim de düşmeye başlamıştır. En büyük
sorunlarımızdan biri olan katma değeri bu nedenle düşürmüşüz, yerli üretime
sırtımızı dönmüşüz. Açıkçası buna çok üzülüyorum. Vergide etkinliği
sağlayamayan, dolaylı vergileri vatandaşın sırtından almaya çalışan, belli
gruplara istisnalar tanıyarak yerli üretimden çok ithalatı besleyen bir
ekonomik model ve mali yönetim asla başarılı sayılamaz. 
Bizce
yapılması gereken çok açıktır. Sınai üretimde yerli oranının azalmasına yol
açan geçici ihraç rejimiyle ithalatın sınırlandırılmasıdır. Bunun için
önerimiz, gelin, tasarıdaki istisna süresini beş yıl gibi uzun bir süreye tabi
tutmayalım, iki yıllık süreyle sınırlayalım. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Birleşime
beş dakika ara veriyorum. 
Kapanma Saati: 02.25
DOKUZUNCU OTURUM
Açılma Saati: 02.28
BAŞKAN: Başkan Vekili Pervin BULDAN
KÂTİP ÜYELER : Fehmi KÜPÇÜ (Bolu), Sema KIRCI
(Balıkesir)
------0-----
BAŞKAN
– Sayın milletvekilleri, Türkiye Büyük Millet Meclisinin 18’inci Birleşiminin
Dokuzuncu Oturumunu açıyorum.
11
sıra sayılı Kanun Tasarısı’nın görüşmelerine devam edeceğiz. 
Komisyon?
Yok. 
Ertelenmiştir.
Sayın
milletvekilleri, kanun tasarı ve teklifleri ile komisyonlardan gelen diğer
işleri sırasıyla görüşmek için 24 Aralık 2015 Perşembe günü saat 14.00’te
toplanmak üzere birleşimi kapatıyorum.
Kapanma Saati: 02.29




(X) 11 S.
Sayılı Basmayazı tutanağa eklidir.




