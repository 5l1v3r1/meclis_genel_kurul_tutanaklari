



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 31’inci
Birleşim
 5
Aralık 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Şirvan
ve Aladağ’da yaşanan elim hadiselerden büyük üzüntü duyduğuna ve terörle
mücadelede şehit olanları rahmetle andığına ilişkin konuşması
2.- Oturum Başkanı TBMM Başkanı İsmail Kahraman’ın,
dokunulmazlıkların kaldırılmasına ve tutuklu HDP milletvekillerinin yasama
faaliyetlerinde bulunup bulunamayacakları konusunda araştırma yaptırdığına
ilişkin konuşması

IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S.Sayısı 433)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S.Sayısı: 434) 

V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, Oturum Başkanı
TBMM Başkanı İsmail Kahraman’ın yaptığı açıklaması sırasında şahsına sataşması
nedeniyle konuşması
2.- Manisa Milletvekili Özgür Özel’in, Amasya
Milletvekili Mehmet Naci Bostancı’nın 433 sıra sayılı 2017 Yılı Bütçe Kanunu Tasarısı
ile 434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
3.- Diyarbakır Milletvekili Çağlar Demirel’in, Amasya
Milletvekili Mehmet Naci Bostancı’nın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında Halkların Demokratik
Partisine sataşması nedeniyle konuşması
4.- Manisa Milletvekili Özgür Özel’in, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisi Genel
Başkanına ve Cumhuriyet Halk Partisine sataşması nedeniyle konuşması
5.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında şahsına
sataşması nedeniyle konuşması
6.- Diyarbakır Milletvekili Çağlar Demirel’in, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması
7.- İzmir Milletvekili Mustafa Ali Balbay’ın, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
8.- Manisa Milletvekili Özgür Özel’in, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Cumhuriyet Halk Partisi Genel Başkanına ve CHP
Grubuna sataşması nedeniyle konuşması
9.- Ankara Milletvekili Levent Gök’ün, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında şahsına sataşması nedeniyle konuşması
10.- Bingöl Milletvekili Hişyar Özsoy’un, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Halkların Demokratik Partisine sataşması nedeniyle
konuşması
11.- Adalet Bakanı Bekir Bozdağ’ın, Ankara Milletvekili
Levent Gök’ün sataşma nedeniyle yaptığı konuşması sırasında şahsına sataşması
nedeniyle konuşması


VI.- AÇIKLAMALAR
1.- Diyarbakır Milletvekili Çağlar Demirel’in,
görüşmelerin yayınında kürsünün tam olarak alınmayarak oradaki fotoğrafların gösterilmediğine,
HDP milletvekillerinin gözaltına alınarak rehin tutulduklarına ve Meclis
Başkanının milletvekillerinin haklarını koruması gerektiğine ilişkin açıklaması
2.- Diyarbakır Milletvekili Çağlar Demirel’in, TBMM
Başkanı İsmail Kahraman’ın birleşimi yönetirken konuşmalarla ilgili yorum
yaparak İç Tüzük’ü ihlal ettiğine ilişkin açıklaması
3.- Kütahya Milletvekili Mustafa Şükrü Nazlı’nın,
Dördüncü Oturumda yerinden sarf ettiği bazı ifadelerini düzelttiğine ilişkin
açıklaması
4.- Manisa Milletvekili Özgür Özel’in, Meclis
bürokrasisinin tarafsız tavır göstermesini, gruplar arasında ayrımcılık
yapmamasını beklediklerine ilişkin açıklaması
5.- Ankara Milletvekili Levent Gök’ün, Adalet Bakanı
Bekir Bozdağ’ın sataşma nedeniyle yaptığı konuşmasındaki bazı ifadelerine
ilişkin açıklaması
6.- Manisa Milletvekili Özgür Özel’in, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşmasındaki bazı ifadelerine ilişkin açıklaması
7.- Amasya Milletvekili Mehmet Naci Bostancı’nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
8.- Adalet Bakanı Bekir Bozdağ’ın, Ankara Milletvekili
Levent Gök’ün yaptığı açıklamasındaki bazı ifadelerine ilişkin açıklaması
9.- Ankara Milletvekili Levent Gök’ün, Adalet Bakanı
Bekir Bozdağ’ın yaptığı açıklamasındaki bazı ifadelerine ilişkin açıklaması

VII.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in, geçmiş
ticaret odası kayıtlarına göre hizmet borçlanmalarına ilişkin sorusu ve Çalışma
ve Sosyal Güvenlik Bakanı Mehmet Müezzinoğlu’nun cevabı (7/8621)
2.- İstanbul Milletvekili Eren Erdem’in, Türkiye’nin
Musul Operasyonu’na katılmasına ilişkin Başbakandan sorusu ve Dışişleri Bakanı
MevlütÇavuşoğlu’nun cevabı (7/8692)
3.- Mardin Milletvekili Erol Dora’nın, telekomünikasyon
firmalarının neden olduğu mağduriyetlerle ilgili başvurulara ve tüketicilerin
korunmasına yönelik çalışmalara ilişkin sorusu ve Gümrük ve Ticaret Bakanı
BülentTüfenkci’nin cevabı (7/8943)
4.- İstanbul Milletvekili Mustafa Sezgin Tanrıkulu’nun,
16 Temmuz-7 Kasım 2016 tarihleri arasında sorumluluk alanındaki kurum ve
kuruluşlarda hakkında işlem yapılan personele ilişkin sorusu ve Başbakan
Yardımcısı NurettinCanikli’nin cevabı (7/9079)
5 Aralık 2016 Pazartesi
BİRİNCİ OTURUM
Açılma Saati: 13.02
BAŞKAN: İsmail KAHRAMAN
KÂTİP ÜYELER: Emre KÖPRÜLÜ (Tekirdağ), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, 2017 yılı bütçemiz üzerine yapacağımız görüşmelerin ve
alacağımız kararların milletimiz için hayırlara vesile olması temennisiyle
Türkiye Büyük Millet Meclisinin 31’inci Birleşimini açıyorum. 
Toplantı
için yeterli çoğunluk vardır. 
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Şirvan ve Aladağ’da yaşanan elim hadiselerden büyük üzüntü duyduğuna ve terörle
mücadelede şehit olanları rahmetle andığına ilişkin konuşması
BAŞKAN
– Öncelikle birkaç hususa temas etmek isterim. 
Geçen
hafta Şirvan’da ve Aladağ’da yüreğimizi yakan elim hadiselerden büyük üzüntü
duyduğumuzu belirtir, yangında vefat eden evlatlarımıza rahmet, anne babalarına
ve yakınlarına ve milletimize sabır ve başsağlığı diliyorum. Benzer olayların
tekrar olmamasını diliyorum. Bildiğiniz gibi, Meclisimiz Aladağ’daki hadiseye
ait bir araştırma komisyonu kurmuştur. Olaydan ibret alınması ve eksikliklerin
giderilmesi icap eder. Gerekenlerin yapılacağı tabiidir. 
(HDP
sıralarından milletvekillerinin ellerindeki fotoğraflarla ayağa kalkmaları)
BAŞKAN
- Son günlerde güncelliği daha da artan terörle mücadelede ülkemizin esenliği,
devletimizin güvenliği ve insanımızın huzuru için şehit olanları rahmetle ve
minnetle anıyor, yaralılarımıza şifa, gazilerimize uzun ömürler diliyorum.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (x)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (x)
BAŞKAN
- 2017 yılı bütçemizin milletimiz ve devletimiz için hayırlı ve uğurlu olması
temennimi tekrar ediyorum ve görüşmelere geçiyorum.
Gündemimize
göre, 2017 Yılı Merkezi Yönetim Bütçe Kanunu Tasarısı ile 2015 Yılı Merkezi
Yönetim Kesin Hesap Kanunu Tasarısı’nın görüşmelerine başlayacağız.
Komisyon?
Yerinde.
Hükûmet?
Yerinde.
Sayın
milletvekilleri, komisyon raporları 433 ve 434 sıra sayılarıyla bastırılıp
dağıtılmıştır. 
Şimdi,
bütçe sunuş konuşmasını yapmak üzere Maliye Bakanı Sayın Naci Ağbal Beyefendiye
söz vereceğim.
Buyurunuz
Sayın Bakan. (AK PARTİ sıralarından alkışlar) 
MALİYE
BAKANI NACİ AĞBAL (Bayburt) – Sayın Başkan, değerli milletvekilleri; yüce
heyetinizi ve ekranları başında bizleri izleyen değerli vatandaşlarımızı
saygıyla selamlıyorum. 
Bugün
2015 Yılı Merkezi Yönetim Kesin Hesap Kanunu Tasarısı ile 2017 Yılı Merkezi
Yönetim Bütçe Kanunu Tasarısı’nın görüşmelerine başlıyoruz. Yoğun ve özverili
çalışmalar sonucunda bu tasarıların Genel Kurula getirilmesinde emeği geçen
Plan ve Bütçe Komisyonun değerli Başkan ve üyelerine, bakan arkadaşlarıma ve
kamu idarelerinin temsilcilerine teşekkür ediyorum.
Sayın
Başkan, değerli milletvekilleri; konuşmama öncelikle küresel ekonomiye ilişkin
genel trendler ve son dönemde ortaya çıkan gelişmeler hakkında genel bir
değerlendirme yaparak başlamak istiyorum. Global ekonomik kriz sonrası dönemde
küresel ekonomide uzun süreli bir yavaşlama olgusu ortaya çıkmış, küresel ve
bölgesel ekonomi politikalarındaysa önemli değişiklikler ve yeni trendler ortaya
çıkmıştır. Küresel kriz sonrası dönem “düşük büyüme tuzağı” olarak adlandırılan
yeni bir sürece işaret etmektedir. Global ekonominin genelinde, beklenilenin
altında büyüme oranları, zayıf seyreden global talep, düşük seviyelerde
gerçekleşen özel sektör yatırımları, yüksek borçluluk, kırılgan bankacılık
sistemi, azalan verimlilik, tarife dışı engeller başta olmak üzere artan
korumacılık yaygın bir şekilde görülmektedir. Bölgesel ve küresel jeopolitik
çatışma veya gerginlikler, artan göç ve mülteci sorunu, yabancı düşmanlığı,
artan milliyetçilik, bölgesel birliklerin ve bölgesel iş birliklerinin
geleceğine ilişkin ortaya çıkan belirsizlikler global ekonomideki
kırılganlıkları derinleştiren, yaygınlaştıran faktörler olarak ön plana
çıkmaktadır. Hem gelişmiş hem de gelişmekte olan ülkelerde artış gösteren gelir
dağılımındaki bozulma, artan yaşlılık ve buna bağlı olarak sağlık ve sosyal
güvenlik sistemlerinin sürdürülebilirliğine ilişkin kaygılar, teknolojik
ilerlemedeki yavaşlama ve diğer sosyoekonomik dinamikler de global ekonominin
geleceğine ilişkin kaygıları artırmaktadır.
Sayın
Başkan, değerli milletvekilleri; küresel ölçekte büyümenin hızlanması ve
ekonomik canlanmanın sağlanması amacıyla uygulanan genişlemeci para
politikalarının tek başına yeterli ve sürdürülebilir olmadığı yönündeki
kanaatler yaygınlaşmaktadır. Büyümenin kalıcı bir şekilde desteklenmesi
kapsamında, özellikle mali alana sahip ülkelerin genişlemeci maliye politikası
seçeneğini daha fazla kullanması gerektiği hususu da ön plana çıkmaktadır.
Finansman maliyetlerinin tarihî düşük seviyelerde devam ettiği bu süreçte,
özellikle verimlilik ve talep artışını da destekleyecek kamu altyapı
harcamaları ile eğitim, sağlık, araştırma ve geliştirme harcamalarına ağırlık
veren kamu maliyesi politikaları birer birer devreye sokulmaktadır. Bazı
ülkeler harcamaların ve vergi gelirlerinin kompozisyonunu değiştirerek büyümeyi
ve gelir dağılımını destekleyecek maliye politikalarını gündemine almıştır.
Başta Amerika Birleşik Devletleri ve İngiltere olmak üzere İtalya, Macaristan,
Güney Kore gibi birçok ülke rekabet gücünü artırmak için dolaysız vergi
oranlarını düşürme, altyapı harcamalarını artırma programları açıklamıştır. 
Diğer
taraftan, büyüme oranlarının yukarıya çekilmesi için yapısal reformlara da ağırlık
ve hız verilmesi gerektiği de bilinmektedir. Global ekonomide potansiyel
büyümeyi yukarıya çekebilmek için uluslararası ticaret ve yatırımın
canlandırılması, istihdam reformları, inovasyonun teşviki, altyapının
iyileştirilmesi, finansal reformların ve kapsayıcı kalkınmanın desteklenmesi de
önem kazanmaktadır. 
Sayın
Başkan, değerli milletvekilleri; küresel ekonomi, 2016 yılına finansal
dalgalanmaların artış gösterdiği bir trendle girmekle birlikte sonraki aylarda
nispeten sakin bir seyir izlemiştir. Bu dönemde, Avrupa ve Japonya Merkez
Bankasının genişlemeci para politikasına devam etmesi, küresel likidite ve risk
iştahını artırarak, uluslararası yatırımcıların gelişmekte olan ülkelere
yönelik portföy akımlarını da desteklemiştir. İngiltere’deki referandum sonucu
olumsuz karşılanmakla birlikte piyasalar üzerindeki etkisi kısa sürmüştür.
Amerika Birleşik Devletleri’nde Trump’ın seçimi kazanması, sadece ABD
ekonomisinin geleceğine ilişkin beklentileri değiştirmemiş, ayrıca global
ekonomi ve finans piyasalarına ilişkin belirsizlikleri de önemli ölçüde
artırmıştır. Bu belirsizlik sonucu dolar, gelişmiş ve gelişmekte olan ülke para
birimlerine karşı önemli derecede değer kazanırken sabit getirili menkul
kıymetlerin getirileri de hızla yükselmiştir. Gelişmekte olan ülkelerden sert
sermaye çıkışları gözlemlenmektedir. Amerika Birleşik Devletleri ekonomisinde
genişlemeci maliye politikalarının öne çıkacağı görüşünün kuvvetlenmesi
enflasyon beklentilerini de artırırken tahvil faizleri üzerinde de yukarı yönlü
baskı oluşturmuştur. ABD’de, tahvil faizlerindeki artışın ve küresel
belirsizliğin yoğunlaşması sonucu gelişmekte olan ülke varlıklarına yönelen
talepte de düşüş yaşanmaktadır. Gelişmekte olan ülkelerin tahvil piyasalarında
likidite düşerken faiz oranları da sert bir şekilde yükselmektedir.
Tüm
bu gelişmelerin etkisi altında 2016 yılında küresel büyümenin yüzde 3,1
seviyesinde kalması beklenmektedir. Hatta gerçekleşmenin bu oranın da altında
kalma ihtimali bulunmaktadır. 2016 yılı küresel kriz sonrası dönem de global
büyüme oranının en düşük olduğu yıl olacaktır. Zayıf küresel ticaret, düşük
oranda artan global talep, düşük emtia fiyatları, finansal piyasalardaki
kırılganlıklar ve artan jeopolitik gerginlikler düşük büyümenin temel
nedenlerini oluşturmaktadır. 2017 yılında ise global büyümenin yüzde 3,4’e
çıkması beklenmektedir. ABD’de uygulamaya konulması beklenen genişletici maliye
politikası, Çin’in büyümeyi destekleyici uygulamaları ve emtia ihracatçısı
ülkelerde görülmesi beklenen iyileşme, küresel büyümeyi 2017 yılında
desteklemektedir. Son dönemde PMI endekslerindeki artış da 2017 yılında büyüme
öngörülerinin yukarı yönlü olduğuna işaret etmektedir. Öte yandan, ABD’de
faizlerin beklenenden daha hızlı artma riski, küresel ticarette artan
korumacılık eğilimi, finansal sektördeki sorunlar, yüksek borçluluk oranları,
jeopolitik gerginlikler ve siyasal sorunlar da ve bunların üzerinden
oluşturulan belirsizlik de büyüme üzerinde 2017 yılı bakımından riskleri
oluşturmaktadır.
Sayın
Başkan, değerli milletvekilleri; ABD ekonomisi küresel kriz sonrası dönemde
diğer gelişmiş ülkelere nispeten daha olumlu bir büyüme grafiği çizmiştir.
2011-2016 döneminde ABD, ortalama yüzde 2 büyürken, avro bölgesi 0,9; Japonya
ise 0,6 büyüyebilmiştir. ABD’de global kriz döneminde yüzde 9,3’e kadar çıkan
işsizlik oranı 2016 yılı itibarıyla yüzde 4,9’a inerek kriz öncesi seviyelerine
yakınlaşmıştır. Avro bölgesinde de işsizlik oranları kriz öncesi seviyelerin
üzerinde olmakla birlikte işsizlik oranlarındaki azalmayı son iki yıldır gözlemlemekteyiz.
Bir yandan kamu harcamalarında artışa gidilmesi diğer yandan vergi indirimleri
neticesinde hane halkı tüketiminin artması ve buna bağlı olarak özel sektör
yatırımlarında ortaya çıkacak canlanma ABD için öngörülen büyüme oranını
yukarıya çekecektir. Büyümedeki söz konusu artışa paralel olarak enflasyonun da
yükselmesi ve yüzde 2’lik hedefin aşılması beklenmektedir. Bu durumda, FED’in
faiz artırımlarına daha hızlı devam etme olasılığı da artmıştır. Avro
bölgesinde ılımlı olmakla birlikte istikrarlı bir büyüme trendi devam
etmektedir. Büyüme trendinin korunabilmesi için genişlemeci para politikasının
devamına ihtiyaç olduğu da anlaşılmaktadır. Global talepte görülen daralma ve
politik belirsizliklere rağmen genişleyici para ve maliye politikası sayesinde
avro bölgesinin 2016 yılında yüzde 1,7 büyümesi beklenmektedir. 2017 yılında
ise Brexit süreci, mülteci sorunu ve bankacılık sistemine ilişkin sorunlar,
avro bölgesi ekonomisi üzerindeki riskleri artırmaktadır. Bu çerçevede, avro
bölgesinin 2017 yılında yüzde 1,5 büyümesi beklenmektedir. 
Japonya,
olağanüstü parasal genişlemeye karşın hâlâ yavaş bir büyüme sergilemektedir.
Hizmet sektöründe düşük verimlilik, sıfıra yakın seyreden enflasyon ve zayıf
küresel büyüme Japonya ekonomisini olumsuz yönde etkilemektedir. 2016 yılında
yüzde 0,5 büyüyeceği tahmin edilen Japonya’nın, 2017 yılında global ekonomik
koşullardaki göreceli iyileşme, devam edecek genişletici para politikası ve ABD
ekonomisindeki yukarı yönlü büyüme trendi sayesinde yüzde 0,6 büyümesi beklenmektedir.
Sayın
Başkan, değerli milletvekilleri; son yıllarda gelişmekte olan ülkelerin
ekonomik performansı beklenenin altında kalmıştır. Düşük emtia fiyatları, zayıf
küresel ticaret, finansal piyasalarda dalgalanma, artan jeopolitik gerginlikler
ve siyasi sorunlar gelişmekte olan ülkelerdeki görünümü aşağı çekmiştir. Son
dönemde ise emtia fiyatlarında yükseliş ve ekonomik aktivitede toparlanmayla,
bu ülkelerde ekonomik görünümde bir miktar iyileşme gözlemlenmektedir.
Yılın
ikinci yarısında Çin’in büyüme performansını sürdürmesi, Hindistan’da ise güçlü
iktisadi görünümün devam etmesi beklenmektedir. Brezilya ve Rusya gibi birçok
gelişmekte olan ülkenin büyüme görünümünde de toparlanma söz konusudur. 2016
yılında yüzde 4,2 büyümesi beklenen gelişmekte olan ülkelerin, 2017 yılında
yüzde 4,6 büyümesi tahmin edilmektedir, ancak ABD seçim sonuçları, gelişmekte
olan ülkelere ilişkin riskleri artırmıştır. 
Seçim
sonrası dönemde, ABD’de, kamu maliyesinde rekabetçi, dış ticarette ise korumacı
politikaların uygulanacağına ilişkin beklentiler, gelişmekte olan ülkeleri
olumsuz yönde etkilemektedir.
2016
yılında beklenenden daha iyi bir performans gösteren ekonomik aktivite,
genişleyici maliye politikası, büyük ölçekli kamu teşvik ve desteklerinin de
etkisiyle Çin'in büyüme oranı yüzde 6,6 olacaktır. En azından, bu şekilde
tahminler bulunmaktadır. Yeniden dengelenme sürecine uygun bir şekilde
genişleyici maliye politikasının devamı, talep tarafında da devam eden
toparlanma ve artan özel sektör yatırımları sayesinde 2017 yılında Çin'in yüzde
6,2 oranında büyümesi öngörülmektedir.
Hindistan’da
büyüme yapısal reformların da etkisiyle güçlü seyretmektedir. Hindistan'ın 2016
ve 2017 yıllarında yüzde 7,6’yla gelişmekte olan ülkeler içinde en hızlı
büyüyen ülkelerden biri olması beklenmektedir.
MAHMUT
TANAL (İstanbul) – Hindistan’ı anlatıyorsun da Türkiye’yi anlat, Türkiye’yi.
MALİYE
BAKANI NACİ AĞBAL (Devamla) – Rusya ve Brezilya ekonomilerindeki toparlanma
küresel büyümeyi destekleyen önemli unsurlar arasında yer almaktadır. 2016
yılında yüzde 3,3 daralması beklenen Brezilya'nın 2017 yılında yüzde 0,5
büyümesi tahmin edilmektedir. Rusya'nın ise 2016 yılında yüzde 0,8 daralması,
2017 yılında ise yüzde 1,1 büyümesi öngörülmektedir.
Sayın
Başkan, değerli milletvekilleri; küresel ticaret, birçok ülkede zayıf seyreden
talep ve yatırımlar ile düşük emtia fiyatlarının da etkisiyle son beş yılda
ortalama yüzde 3 gibi düşük bir oranda büyümüştür. IMF, küresel ticarette
yaşanan yavaşlamanın dörtte 3’ünün ekonomik faaliyetlerde, özellikle de
yatırımlardaki zayıflamadan kaynaklandığını belirtmektedir. 
Önümüzdeki
yıl küresel talep ve emtia fiyatlarında beklenen canlanmayla küresel ticaret
hacmindeki artışın yüzde 2,3'ten yüzde 3,8'e artması beklenmektedir. Ancak,
başta ABD olmak üzere gelişmiş ülkelerde giderek yaygınlaşan, yaygınlaşması
beklenen korumacı politikalar 2017 yılında küresel ticarete ilişkin en önemli
risk unsuru olarak ön plana çıkmaktadır.
Sayın
Başkan, değerli milletvekilleri; Türkiye ekonomisi, global ekonomide ifade
ettiğim tüm bu olumsuzluklara rağmen kriz sonrası dönemde sürekli bir şekilde
büyümeye devam etmiştir. Birçok gelişmiş ve gelişmekte olan ülkede büyüme
dalgalı seyrederken Türkiye 27 çeyrektir kesintisiz, sürekli büyüyerek diğer
gelişmekte olan ülkelerden pozitif yönde ayrışmıştır. Türkiye ekonomisi, 2016
yılının ilk yarısında yurt içi talepten de gelen destekle yüzde 3,9 büyümüştür.
Bu büyüme oranı, Çin ve Hindistan hariç gelişmekte olan ülkelerin ortalama
büyüme oranının 2,5 katı seviyesindedir. 15 Temmuz darbe girişimi, terör
saldırıları, turizmdeki daralma, zayıf dış talep ve finansal piyasalardaki
kırılganlıklar yılın ikinci yarısında büyümeyi sınırlamaktadır. Yılın ikinci
yarısında kredi büyüme oranları ılımlı seyrederken faiz oranlarındaki düşüş ve
makro ihtiyati önlemlerdeki gevşemeyle birlikte tüketici kredilerinde Eylül
ayından itibaren güçlü bir toparlanma başlamıştır.
Öte
yandan, ara vermeden, hızla uygulamaya koyduğumuz reformlar, tedbirler, iç
talebi canlandırmaya yönelik adımlar, vergide yapılandırma ve işletmelere
sağladığımız kolaylıklar sayesinde büyümenin tekrar ivme kazanacağını tahmin
ediyoruz. Bunun ilk işaretlerini de görüyoruz. Uygulamakta olduğumuz
politikaların etkisiyle 2017 yılında ekonomik faaliyetlerin olumlu bir şekilde
ivme kaydederek artacağını tahmin ediyoruz. 
Ayrıca,
küresel ekonomide toparlanma ve dış talepte artış, jeopolitik ortamın
iyileşmesi, turizm sektöründeki toparlanma ile özel sektör yatırım ve tasarruf
oranlarındaki artış da ekonomik büyümeyi destekleyecektir.
Sayın
Başkan, değerli milletvekilleri; Türkiye, 2007 yılından bu yana yaklaşık 7
milyon ilave istihdam yarattı. İş gücüne katılım oranı da bu dönemde yüzde
44’ten yüzde 52,6’ya yükseldi. Türkiye, ortalama yüzde 3,5 istihdam artışıyla
OECD ülkeleri arasında en yüksek istihdam artışı sağlayan ikinci ülke oldu.
OECD, Türkiye’yi 2016, 2017 yıllarında en fazla yıllık istihdam artışı
yaşanacak ülke olarak değerlendirmektedir. 2016 yılının ilk yarısında,
istihdamdaki istikrarlı artışa bağlı olarak, işsizlik oranları yeniden tek
haneli rakamları gördü. Ancak, iş gücüne katılımdaki kuvvetli artışın yanı
sıra, ekonomik faaliyetlerde yılın ikinci yarısından itibaren görülen yavaşlama
yılın ikinci yarısında işsizlik oranlarının yükselmesine neden oldu. Uygulamaya
koyduğumuz politikaların, iş gücü istihdam politikalarının istihdamı
desteklemesi ve ekonomik faaliyetlerin ivme kazanmasıyla işsizlik oranının 2017
yılında yüzde 10,2’ye düşmesini hedefliyoruz. 
Sayın
Başkan, değerli milletvekilleri; tüketici enflasyonu, gıda fiyatlarındaki düşüş
ve çekirdek enflasyondaki iyileşmeyle birlikte hedeflerimiz doğrultusunda
gerilemiştir. Bu çerçevede, 2015 yılında yüzde 8,8 olan enflasyonun 2016 yıl
sonunda yüzde 7,5’e inmesini bekliyoruz. Hedefimiz, enflasyonu 2017 yılında
yüzde 6,5; 2018 yılında ise yüzde 5’e indirmektir. 
Sayın
Başkan, değerli milletvekilleri; 2011 yılında yüzde 9,6 seviyesine kadar çıkan
cari açığın millî gelire oranı, aldığımız önlemler sonucunda sonraki yıllarda
azalarak 2015 yılında yüzde 4,5’e gerilemiştir. 
Dış
ticaretimiz, jeopolitik sorunlar, zayıf dış talep ve finansal piyasalardaki
dalgalanmalardan tabiatıyla olumsuz yönde etkilenmektedir. Yılın ilk on ayında
ihracatımız bir önceki yılın aynı dönemine göre yüzde 2,8; ithalatımız ise
yüzde 5,8 oranında daralmıştır. 
Turizmdeki
daralmaya rağmen ithalatın ihracata göre daha fazla düşmesi sonucu cari
işlemler açığı da gerilemiştir. Bu dönemde ihracatın ithalatı karşılama oranı
yüzde 75’in üzerine çıkmıştır. En büyük ticaret ortağımız olan Avrupa
Birliğinde ılımlı büyüme, Rusya’yla ilişkilerin normalleşmesi, enerji
fiyatlarının ılımlı seyri, kura bağlı artan rekabet gücümüz sayesinde orta
vadede cari açıktaki azalma eğilimi daha da artacaktır. Bu çerçevede, 2015
yılında yüzde 4,5 olan cari işlemler açığının millî gelire oranı 2016 ve 2017
yıllarında sırasıyla yüzde 4,3 ve 4,2 olacaktır. 
Sayın
Başkan, değerli milletvekilleri; dış kaynaklı belirsizliklere ve finansal
dalgalanmalara rağmen bankacılık sektörümüzün temel rasyoları güçlü ve sağlıklı
yapısını devam ettirmektedir. 2016 Ekim ayı itibarıyla sermaye yeterlilik oranı
yüzde 16’dır ve bu oran yasal sınır olan yüzde 8’in 2 katıdır. Bankacılık
sektörü aktif kalitesini de korumaya devam etmektedir. Takipteki alacakların
toplam kredilere oranı ekim ayı itibarıyla sadece yüzde 3,3 seviyesindedir. 
Hane
halkının finansal durumuna gelince: Hane halkının finansal durumu varlıkların
yükümlülüklerinin üzerinde büyümesi neticesinde iyileşmektedir. Hane halkı
kaldıraç oranını gösteren yükümlülüklerin varlıklara oranı son üç yılda yaklaşık
8 puan azalarak 2016 yılı üçüncü çeyreği itibarıyla yüzde 48’e gerilemiştir.
Finansal kaldıraç oranındaki iyileşmeye paralel olarak hane halkı tasarruf
oranı son sekiz yılın en yüksek seviyesine çıkmıştır. 
Mevduatların
bireysel kredilerden daha hızlı büyüyor olması tasarruf oranlarının yükselmeye
devam ettiğini göstermektedir. Reel sektörün dış borcu yönetilebilir
düzeydedir. Firmaların döviz cinsinden borçları ağırlıklı olarak beş yıl üzeri
vadeli kredilerden oluşmaktadır. Bu yükümlülükler de daha çok ihracatçı yani
döviz geliri olan imalat sanayisi gibi sektörlerde yoğunlaşmaktadır. Kurdaki
artış firmaların finansal yükümlülüklerini artırmakla birlikte ihracat
gelirlerini de artıracağından firmalara doğal bir koruma sağlamış olmaktadır.
Tahsili
gecikmiş alacaklara bakıldığında da yabancı para alacaklarının oranının TL
cinsi alacaklara göre oldukça düşük olduğu görülmektedir. 
Sayın
Başkan, değerli milletvekilleri; dünyada genişlemeci para politikalarının
yeterliliği ve sürdürülebilirliği bir kaygı nedeni olarak ortada durmaktadır.
Bu çerçevede maliye politikası öne çıkan, yeni, kapsamlı bir araç olma özelliği
taşımaktadır. Türkiye 2002 yılından bu yana uygulayageldiği mali disiplin ve
ihtiyatlı makroekonomik politikalar sayesinde kamu maliyesinde küresel ölçekte
örnek gösterilen bir ülke hâline gelmiştir.
2002
yılında yüzde 10,8 olan genel devlet açığının millî gelire oranı 2016 yılında
yüzde 1,9’a düşmüş olacaktır. Bu oran, gelişmekte olan ülke ortalamalarının
yarısından daha az, OECD ortalamasından ise 1,2 puan daha düşüktür. 
Benzer
şekilde kamu borç yükümüz tarihin en düşük seviyelerindedir. 2002 yılında yüzde
74 olan borç stokunun millî gelire oranı 2016 yılı sonunda yüzde 32,8’e
düşmüştür. Bu trend önümüzdeki yıllarda da düşüş yönünde devam edecektir. Borç
yükümüz G7 ve OECD ortalamasının yaklaşık dörtte 1’i, avro bölgesinin yaklaşık
üçte 1’i kadardır, gelişmekte olan ülkelerin ortalamasından da 14 puan daha
düşüktür.
Diğer
taraftan, borçlanma vadelerinde önemli iyileşmeleri de bu dönemde gördük. 2002 yılında
kamunun iç piyasalardan yapmış olduğu borçlanma vadesi 9,4 ay iken bugün
geldiğimiz noktada kamunun iç piyasalardan yapmış olduğu borçlanmanın ortalama
vadesi 69 ayı aşmıştır.
Sayın
Başkan, değerli milletvekilleri; Orta Vadeli Program’da Türkiye ekonomisinin
istikrarlı ve daha rekabetçi bir zeminde büyümesini ve toplumun refahının
yükseltilmesini hedefledik. 2017-2019 dönemini kapsayan Orta Vadeli
Programı’mızın temel amaçları: 
Sürdürülebilir
ve kapsayıcı büyümeyi desteklemek. 
Enflasyonu
aşağı çekmek. 
İstihdamı
artırmak. 
Cari
açığı sınırlamak ve her şeyden de önemlisi mali disiplini kararlı bir şekilde
sürdürmektir. 
Bu
kapsamda, 2017 yılında yüzde 1,7’ye düşmesini beklediğimiz genel devlet
açığının millî gelire oranını 2019 yılında yüzde 1’e düşürmeyi hedefliyoruz.
Yine, 2017 yılı sonunda yüzde 31,9’a düşmesini beklediğimiz AB tanımlı borç
stokunun millî gelire oranını 2019 yılında yüzde 30’un altına inşallah düşürmüş
olacağız.
Sayın
Başkan, değerli milletvekilleri; bugüne kadar ekonomi alanında birçok reformu
uygulamaya koyduk. 
Bu
kapsamda yatırım ve iş ortamının iyileştirilmesi amacıyla mevcut yatırım teşvik
sistemini iyileştirdik ve kalıcı hâle getirdik. 
Yatırımlar
için yepyeni bir süper teşvik sistemini hayata geçirdik.
Yatırım,
üretim, ihracat, istihdam ve finansman üzerindeki vergi yüklerini aşağı çektik.

Şirket
kuruluşunu kolaylaştırdık ve şirket kuruluş maliyetlerini indirdik. 
Bölgesel
yönetim merkezi ve bölgesel hizmet merkezi şeklinde çalışan işletmelere önemli
vergisel kolaylıklar getirdik. 
KOBİ’lerimizin
finansmana erişimini artırmak amacıyla taşınır rehini düzenlemesini hayata
geçirdik. 
İstinaf
mahkemelerini uygulamaya geçirdik. 
Bilirkişilik
sistemini yepyeni baştan bu dönemde oluşturduk. 
İş
gücü piyasalarının etkinleştirilmesi kapsamında Uluslararası İşgücü Kanunu’nu
çıkardık. 
Turkuaz
kart düzenlemesi yaptık. 
Gençlerin
istihdamını teşvik ettik. Kadınların iş gücüne katılımını teşvik eden yeni
destekler getirdik. 
Esnek
çalışma modelini hayata geçirdik.
Katma
değeri yüksek üretimi sağlamak için AR-GE teşviklerini genişlettik.
Tasarım
merkezlerini AR-GE destekleri kapsamına aldık.
KOBİ'lerin
AR-GE desteklerinden faydalanmasını imkânlı hâle getirdik.
Teknokentlere
sağladığımız AR-GE teşviklerini de genişlettik.
Yine,
özel sektör tasarruflarını artırmak için, bireysel emeklilik sistemine otomatik
katılım sistemini dâhil ettik. İnşallah yılbaşı itibarıyla kademeli bir şekilde
uygulamaya başlayacak. 
İstanbul
Finans Merkezi Projesi’ne hız verdik, yakında, inşallah kapsamlı bir düzenlemeyi
Meclisimize getireceğiz. 
Banka
dışı finans ve katılım bankacılığına çok önemli yeni destekler verdik. Banka
dışı diğer finans kurumları ile bankalar arasındaki rekabet eşitsizliği doğuran
vergi düzenlemelerini ortadan kaldırdık, sektör içerisindeki rekabeti eşit
kılacak koşulları oluşturduk. 
Uzun
vadeli tasarruflara vergisel teşvikler getirdik.
Türkiye
Varlık Fonu’nu uygulamaya koyduk. 
Yeni
küresel düzende rekabet gücümüzü daha da artırmak için yargı, eğitim, reel
ekonomide dönüşüm ve kamu yönetimi olmak üzere 4 temel eksende devam ettiğimiz
yapısal reformlara önümüzdeki dönemde de aynı şekilde hızlanarak devam
edeceğiz. Bu reformları bir bir hayata geçirmek suretiyle Türkiye ekonomisinin
yüksek teknolojili ürün üreten, dışa açık bir ekonomi olmasına önemli katkılar
vereceğiz. 
Sayın
Başkan, değerli milletvekilleri; 2015 yılında bütçe giderleri 506 milyar lira,
bütçe gelirleri 482 milyar lira, bütçe açığı 23,5 milyar lira, faiz dışı fazla
ise 29,5 milyar lira olarak gerçekleşti. 
İçinde
bulunduğumuz 2016 yılına gelince; 2016 yılında bütçe giderlerinin 581 milyar,
bütçe gelirlerinin 546 milyar, bütçe açığının 34,6 milyar, faiz dışı fazlanın
ise 16,9 milyar olmasını bekliyoruz, tahmin ediyoruz. 
Şimdi,
sizlere 2017 Yılı Merkezi Yönetim Bütçe Kanunu Tasarısı hakkında bilgi vermek
istiyorum. 
2017
yılı bütçesi, AK PARTİ hükûmetlerinin 2002 yılından bu yana hazırladığı 15’inci
bütçedir. Çok partili siyasi hayatımız döneminde hiçbir iktidara nasip olmamış,
rekor niteliğinde bir başarıdır. 
2017
yılı bütçemizde bütçe giderlerini 645 milyar, faiz hariç giderleri 587 milyar,
bütçe gelirlerini 598 milyar, vergi gelirlerini 511 milyar, bütçe açığını 46,9
milyar, faiz dışı fazlayı ise 10,6 milyar olarak öngördük. Bu hedefler
çerçevesinde, 2017 yılında bütçe açığımızın millî gelire oranının yüzde 1,9
olmasını öngörüyoruz. Bu oran gerek OECD ülkeleri arasında gerek gelişmekte
olan ülkeler arasında bütçe disiplinine işaret eden örnek niteliğinde bir bütçe
dengesini de işaret etmektedir. 
Sayın
Başkan, değerli milletvekilleri; 2017 yılı bütçemiz, bundan önceki on dört
yılda olduğu gibi, vatandaşlarımızın refahını artıran, ihtiyaç duydukları
hizmetleri karşılayan ve faize değil kamu hizmetlerine kaynak ayıran bir bütçe
olma özelliğini taşımaktadır. 2002 yılında bütçe giderlerimizin yüzde 43’ü faiz
harcamalarına gidiyordu, 2017 yılında bu oran yüzde 8,9 olacaktır. Yüzde
43,2’den yüzde 10’un altına inen bir faiz harcaması gerçekten bütçe disiplinine
açık bir işarettir. Benzer şekilde, 2002 yılında her 100 liranın, her 100 lira
verginin 86 lirası faize giderken 2017 yılında her 100 lira verginin sadece 11
lirası faize gitmektedir. Geriye kalan kısmı nereye gidiyor? Geriye kalan kısmı
ise eğitime, sağlığa, yatırıma, tarıma, sosyal yardımlara, kısaca halkımızın
ihtiyaçlarına ve refahına gidiyor. 
Sayın
Başkan, değerli milletvekilleri; 2017 yılı bütçesinde en büyük payı her zaman
olduğu gibi yine eğitime ayırıyoruz. Eğitime ayırdığımız kaynağı 122 milyar
liraya çıkarıyoruz, böylelikle bütçe giderlerinin yaklaşık yüzde 20’sini sadece
eğitime harcıyoruz. Başka bir ifadeyle, 2017 yılında vergi gelirlerinin
yaklaşık yüzde 24’ünü sadece eğitime ayırıyoruz.
2002
yılında bütçeden eğitime ayrılan kaynağın sadece 11,3 milyar lira olduğu göz
önüne alındığında 2017 yılında eğitime ayrılan kaynağın yaklaşık 10 kat
arttığını görüyoruz.
MAHMUT
TANAL (İstanbul) – Sayfa 44’te “En fazla ulaştırmaya ayırıyoruz.” demişsiniz,
bakın.
MALİYE
BAKANI NACİ AĞBAL (Devamla) – YURTKUR dâhil yükseköğretime merkezî yönetim
bütçesinden ayırdığımız kaynağı 2002 yılı…
MAHMUT
TANAL (İstanbul) – Sayfa 44’te ulaştırmaya ayırdığınızı yazmışsınız, eğitim
ikinci sırada. 
MALİYE
BAKANI NACİ AĞBAL (Devamla) – Ya, ben ne zaman “Eğitime çok para ayırıyoruz.”
desem laf atıyorsunuz. 
MAHMUT
TANAL (İstanbul) – Ama bakın, sizin konuşmanızda ne yazıyor? 
MALİYE
BAKANI NACİ AĞBAL (Devamla) – Ya, bu kadar kıskanmayın. Yok, bunlar rakamlar,
rakamlar bunlar. (AK PARTİ sıralarından alkışlar)
MAHMUT
TANAL (İstanbul) – Bakın, kendiniz yazmışsınız. Bakın bakın!
MALİYE
BAKANI NACİ AĞBAL (Devamla) – Bütçeyi vatandaşa harcıyoruz, bütçeyi vatandaşın
refahına harcıyoruz. (AK PARTİ sıralarından alkışlar) 
MAHMUT
TANAL (İstanbul) – Sayfa 44’te ne yazıyor?
BAŞKAN
– Sayın Tanal…
MAHMUT
TANAL (İstanbul) – “En fazla ulaştırmaya.” yazmışsınız. 
BAŞKAN
– Sayın Tanal…
MALİYE
BAKANI NACİ AĞBAL (Devamla) – Dolayısıyla, endişelenmeyin, veriyorum teker
teker.
MAHMUT
TANAL (İstanbul) – Bu yazıyor.
BAŞKAN
– Sayın Tanal, rica ediyorum. 
BÜLENT
TURAN (Çanakkale) – Bize saygısı yoksa kendi partisine olsun Sayın Başkan. 
BAŞKAN
– Lütfen… Lütfen efendim…
MALİYE
BAKANI NACİ AĞBAL (Devamla) – YURTKUR dâhil yükseköğretime….
MAHMUT
TANAL (İstanbul) – Sayın Başkan, sayfa 44’te en çok pay ulaştırma yazıyor,
“Millî Eğitime” diyor.
BAŞKAN
– Efendim, gerektiğinde cevap hakkınız var zaten. 
Sayın
Bakan, Genel Kurula hitap ediniz lütfen.
MALİYE
BAKANI NACİ AĞBAL (Devamla) – Sayın Başkan, ben buraya ne zaman temas etsem bu
tarafta bir hareketlenme oluyor.
YURTKUR
dâhil yükseköğretime merkezî yönetim bütçesinden ayırdığımız kaynağı 2002 yılı
bütçesine göre 9 kat artırarak 3,6 milyar liradan 2017 yılında 37 milyar liraya
çıkarıyoruz. Devlet üniversitesi sayısını 53’ten 111’e çıkardık; vakıf
üniversiteleri de dâhil, 2002 yılında 76 olan üniversite sayısı bugün 176’ya,
hatta 180’e ulaştı. 
Diğer
taraftan, 2002 yılında 188 bin olan yurt kapasitesini 2016 yılında artan
standartlarla birlikte 560 bine çıkardık. Son iki yılda 200 bin öğrenci için
ilave yurt imkânı sağladık. 2017 yılında da açacağımız yeni yurtlarla birlikte
toplam yurt kapasitemizi 690 bine yani 700 bine çıkarmış olacağız. Bu
çerçevede, YURTKUR için bütçeden ayırdığımız kaynağı 2016 yılına göre yüzde 21
oranında artırarak 11,3 milyar liraya çıkarıyoruz. 
Bu
yıl da kamu sağlık harcamalarına bütçeden en büyük ikinci payı ayırıyoruz. Her
zaman söylüyorum, bütçeden en fazla kaynağı öncelikle eğitime ayırıyoruz,
ikinci olarak da en fazla kaynak ayırdığımız bütçe sağlık bütçesi olmuştur. Şu
son on dört yılda özellikle sağlık alanındaki kaydettiğimiz bütün başarıların
arkasında aslında bütçeden verdiğimiz payı olağanüstü ölçüde artırmış olmamız
yatmaktadır. Bu amaçla, 2017 yılında 2016 yılına göre yüzde 17 artış sağlayarak
bütçeden sağlığa 111 milyar lira kaynak ayırıyoruz.
Sayın
Başkan, değerli milletvekilleri; 2017 yılı bütçemiz büyümeyi esas alan bir
bütçedir. Bu çerçevede, 2017 yılı bütçesiyle gerek artan kamu yatırımları
gerekse reel ekonomiye sağlayacağımız imkân ve desteklerle özel sektör
yatırımlarını ve ihracatımızı da artırmayı amaçlıyoruz. Yine, bütçemizden
ayıracağımız kaynaklarla AR-GE ve inovasyonu güçlü bir şekilde destekleyerek
ekonomimizin rekabet gücünü ve verimliliğini de artırmayı hedefliyoruz. Bunun
yanında, özel sektörün maliyetlerini aşağı çekecek teşvik ve destek unsurlarını
da artırıyoruz. 
Yatırımlara
daha fazla kaynak ayırma politikamıza 2017 yılında da devam ediyoruz. Bu
bütçeyle, özel sektör yatırımlarına kaldıraç etkisi sağlayacak temel kamu
yatırımlarına önemli miktarda kaynak ayırdık. 2016 yılında bütçeden yatırıma
ayırdığımız kaynak 60 milyar lira düzeyinde. 2017 yılında yatırıma ayıracağımız
kaynağı yüzde 30 oranında artırarak 78 milyar liraya çıkarıyoruz. Kamu
yatırımları içerisinde en yüksek payı, yatırıma, üretime, ihracata, istihdama
desteği en fazla artıran ulaştırma sektörüne ayırıyoruz. Bu amaçla, 78 milyar
liralık kaynağın 22 milyar lirasını ulaştırma sektörüne tahsis etmiş olacağız.
Eğitim alanındaki yatırımlar için 13,7 milyar lira, tarım sektöründeki
yatırımlar için 10,3 milyar lira, sağlık sektöründeki yatırımlar içinse 7,1
milyar lira kaynak ayırdık. Bütçeden ayırdığımız bu kaynaklar dışında kamu-özel
iş birliği projeleri yoluyla da yatırımlara önemli destekler veriyoruz ve bu
sayede bir bir uygulamaya koyduğumuz kamu-özel iş birliği projelerini hayata
geçiriyoruz, açılışlar yapıyoruz. Bunlar da uzun vadede ülkemizin kalkınmasına
hizmet edecek önemli çabalardır.
Sayın
Başkan, değerli milletvekilleri; 2017 yılı bütçesinin diğer bir özelliği de
reel sektör desteklerinin önemli ölçüde artırıldığı bir yıl olmasıdır. Bu
çerçevede, 2017 yılı bütçesinden reel sektöre 32,4 milyar lira kaynak
ayırıyoruz. Sosyal güvenlik işveren prim desteği olarak 22 milyar lira,
BAĞ-KUR’lularımıza prim desteği olarak 1,5 milyar lira dolaylı yoldan kaynak
ayırmış olacağız. Reel sektör destekleri içerisinde ihracatın desteklenmesine
vermiş olduğumuz destekleri özellikle 2017 yılında önemli ölçüde artırdık.
Bugüne kadar gelen trend içerisinde en son 2016 yılında ihracatın desteklenmesi
amacıyla bütçeden 1 milyar lira kaynak ayırdık ama 2017 yılında özellikle
ihracat sektörümüzü canlandırmak, ihracat sektörümüzün dışarıdaki rekabet
gücünü artırmak, ihracatımızın pazar çeşitlemesini desteklemek amacıyla
öncelikle bu kaynağı 1 milyar liradan 3 milyar liraya çıkardık yani 2 kat, 3
kat -neyse- artış yapmış olduk. Yeni teşvik unsurları getirdik, mevcut teşvik
unsurlarını da önemli ölçüde artırdık.
KOBİ’lerimize
2017 yılında 1,1 milyar lira kaynak ayırdık. Esnafımızın ihtiyaç duyduğu
kredileri daha rahat koşullarda alabilmesi ve kredi maliyetlerini aşağı
çekebilmesi amacıyla da 1,3 milyar lira faiz desteği bütçesi oluşturduk. Yine
çiftçilerimizin Ziraat Bankasından kullanmış olduğu kredilerin faiz
maliyetlerini devlet olarak üstlendik. Bu amaçla bütçemizden 2,4 milyar lira
kaynak ayırdık. 
AR-GE
harcamalarına da bütçemizden daha fazla kaynak ayırıyoruz. Özel sektör AR-GE
yatırımlarına önemli teşvikler ve destekler getirdik. Bu amaçla, dikkatinizi
çekerim, 2017 yılında bütçemizden AR-GE harcamalarına 5,8 milyar lira bütçe
ayırıyoruz.
Sayın
Başkan, değerli milletvekilleri; Hükûmet olarak 23 ili kapsayan Doğu ve
Güneydoğu Anadolu Bölgesi Cazibe Merkezleri Programı, Yatırım ve Destek
Hamlesi’ni Sayın Başbakanımızın açıklamalarıyla başlattık. Bu Yatırım ve Destek
Hamlesi çerçevesinde 2017 yılı bütçemizde yaklaşık 12 milyar lira kaynak ayırdık.
Bu tutarın yaklaşık 10 milyar lirası doğrudan yatırımlara gidecek, 2 milyar
lirası ise Cazibe Merkezleri Programı kapsamında tarım dâhil reel sektöre
verilecek destekler için kullanılacak. 
Hükûmetlerimiz
döneminde köylerimizin yol, altyapı ve kanalizasyon yatırımlarına özel bir önem
verdik, buna hepimiz şahidiz. Daha önceki dönemlerde ihmal edilmiş köylerimiz
AK PARTİ hükûmetleri döneminde ilk defa kapsamlı bir yatırım hamlesiyle karşı
karşıya kaldı, ilk defa köylerimiz asfalt yol gördü, ilk defa köylerimizin
altyapıları yapıldı.
İBRAHİM
ÖZDİŞ (Adana) – Aladağ’da yol yok, Aladağ’da. 
MALİYE
BAKANI NACİ AĞBAL (Devamla) – Yahu, ne zaman hizmet desem oradan bir şey
kalkıyor. Sabredin arkadaşlar, bir sabredin. (AK PARTİ sıralarından alkışlar)
Yani yaptığımızı anlatıyoruz, yapmadığımızı anlatmıyoruz ki, yapılan neyse onu
söylüyoruz.
Köylerin
altyapısını güçlendirmek amacıyla oluşturduğumuz KÖYDES Projesi’ne bugüne kadar
toplam 10 milyar lira kaynak aktardık. 2017 yılında da KÖYDES için ayırdığımız
kaynağı 2 kat artırıyoruz, 1 milyar lira KÖYDES için kaynak ayırıyoruz. 
Belediyelerin
su ve kanalizasyon altyapılarını güçlendirmek amacıyla oluşturduğumuz
biliyorsunuz SUKAP projemiz var, proje bitmiyor; SUKAP projesi için de bugüne
kadar harcadığımız kaynak tutarı 3,2 milyar liraya ulaştı, inşallah 2017
yılında da SUKAP projesi için yaklaşık 700 milyon lira kaynak ayırıyoruz. 
Diğer
yandan, bölgesel kalkınmada önemli bir rol üstlenen kalkınma ajanslarımız var,
kalkınma ajanslarımıza da 2017 yılı bütçesinden 532 milyon TL kaynak ayırdık.
Ayrıca, özellikle sosyal amaçlı yerel projelere destek olmak amacıyla
geliştirdiğimiz SODES Projesi’ne 2017 yılı bütçesinde 264 milyon lira kaynak
ayırıyoruz.
Sayın
Başkan, değerli milletvekilleri; tarım sektörünü güçlü bir şekilde desteklemeye
devam ediyoruz. 2017 yılında bütçemizden tarıma ayırdığımız kaynağı 31 milyar
liraya çıkarttık. Diğer taraftan, yemde ve gübrede KDV’yi de kaldırmak
suretiyle çiftçimize 31 milyar liranın dışında, ilaveten, dolaylı yoldan 2,7
milyar lira kaynağı ayrıca aktarmış olacağız. Biliyorsunuz, Sayın Başbakanımız
açıkladı, mazot desteğini de 2018 yılından itibaren önemli ölçüde artırdık,
mazot maliyetinin yüzde 50’sini devlet bütçesinden karşılayacağız. 
Sayın
Başkan, değerli milletvekilleri; iktidarımız döneminde kamu görevlileri ve
emeklilerimizin mali ve sosyal haklarında da ciddi iyileştirmeler sağladık,
onların yaşam standartlarını yükselttik, hiçbir zaman için enflasyona
ezdirmedik, her zaman enflasyonun üzerindeki refah artışını verdik, bunu da özellikle
söyleyeyim.
2016
yılı Ocak ayında, bazı kamu görevlilerine ilave olarak yapılan iyileştirmeler
dışında ayrıca tüm kamu görevlilerinin mali ve sosyal haklarına yüzde 6,9
oranında, temmuz ayında da yüzde 5 oranında artış yaptık yani bu sene ocakta
6,9; temmuzda yüzde 5 zam yaptık. Buna karşılık, bu yıl içerisinde yıl sonu
gerçekleşecek enflasyon yüzde 7,5 civarında. Dolayısıyla, memurlarımız, kamu
görevlilerimiz 2016 yılında gerçekleşen enflasyonun çok üzerinde bir refah
artışı almış olacaklar.
2002-2016
döneminde aylık ve ücretlerde enflasyonun oldukça üzerinde artış sağladık.
Örnekler vermek gerekirse, aile yardımı ödeneği dâhil en düşük memur maaşı 2002
Aralık ayında 392 liraydı, 2016 Kasım ayı itibarıyla en düşük memur maaşı 2.475
lira. Yüzde kaç artmış? Yüzde 531 artmış. 
Emeklilerimizin
de aylıklarında bu dönemde önemli iyileştirmeler sağladık. 
MEHMET
ERDOĞAN (Muğla) – Emekliler dinliyor Sayın Bakan, emekliler dinliyor. 
BAKİ
ŞİMŞEK (Mersin) – 1970 yılına göre ne kadar oldu Sayın Bakan, bir de onu duyalım.

MALİYE
BAKANI NACİ AĞBAL (Devamla) - En düşük memur emekli aylığı 2002 Aralık ayında
377 lira iken 2016 Kasımda 1.699 liraya çıktı. Artış yüzde kaç? Yüzde 351. En
düşük SSK emekli aylığı 2002 Aralık ayında 257 lira. Şu anda kaç lira? 1.339
lira. Yüzde kaç artmış? Yüzde 421 artmış. En düşük BAĞ-KUR esnaf emekli aylığı…
GARO
PAYLAN (İstanbul) – Dolar bazında? 
MAHMUT
TANAL (İstanbul) – Dolar ne olmuş dolar?
MALİYE
BAKANI NACİ AĞBAL (Devamla) - …2002 yılında 149 lira, 2016 Kasım ayında 1.199
lira. 
MAHMUT
TANAL (İstanbul) – Sayın Bakanım, bir de dolara bir çarpar mısınız. 
GARO
PAYLAN (İstanbul) – Dolar bazında ne olmuş?
MALİYE
BAKANI NACİ AĞBAL (Devamla) - Yüzde kaç artmış? Yüzde 706 artmış. Bu dönemde
gerçekleşen enflasyon ne? Yüzde 225. Bu neyi gösteriyor? İster kamu
görevlilerimiz olsun ister bunların emeklileri olsun…
MAHMUT
TANAL (İstanbul) – Sayın Bakanım, dolarla bir mukayese eder misiniz. 
ŞAHAP
KAVCIOĞLU (Bayburt) – Dolar yasak, yasak. 
MALİYE
BAKANI NACİ AĞBAL (Devamla) - …isterse emektar çalışanlarımız olsun isterse
BAĞ-KUR’lularımız olsun bütün bu sosyal kesimlerin mali ve sosyal haklarında
2002 ila 2016 arasında enflasyonun üzerinde bir artış, reel bir refah artışı
sağlanmış oldu. 
Bakın,
hükûmetlerimiz döneminde sosyal yardım programlarına ayrılan kaynaklarda da
önemli artışlara gittik. 2002 yılında sosyal devlet var mıydı? Sosyal yardım
var mıydı? Bütçeyi kalem kalem tarayın…
MAHMUT
TANAL (İstanbul) – Ümraniye’de Romanlar sokakta, kaldırımda yaşıyor,
kaldırımda. 
MALİYE
BAKANI NACİ AĞBAL (Devamla) - …sosyal yardım namına hiçbir şey bulamazsınız.
Ama, bakın, bugün açın bütçeyi, sahaya inin, her yerde sosyal yardım var,
vatandaş…
MAHMUT
TANAL (İstanbul) – Bakın, Ümraniye Belediyesini arayın, Ümraniye Kaymakamlığını
arayın, Roman vatandaşlarımız kaldırımda yaşıyor. 
MALİYE
BAKANI NACİ AĞBAL (Devamla) - …fakir fukara, dezavantajlı vatandaşlarımız…
BAŞKAN
– Sayın Bakan, bir dakika…
MALİYE
BAKANI NACİ AĞBAL (Devamla) - …bütün bu imkânları kazanıyor. 
BAŞKAN
– Sayın Bakan, müsaade eder misiniz. 
Sayın
Tanal, rica ediyorum, lütfen müdahale etmeyiniz. 
MAHMUT
TANAL (İstanbul) – Sayın Başkan, Roman vatandaşlarımız Ümraniye’de kaldırımda
yaşıyor. Çevre ve Şehircilik Bakanını bizzat aradım, aradılar…
BAŞKAN
– Efendim, bilahare siz söylersiniz, görüşlerinizi bilahare ifade edersiniz.
Ama, lütfen, toplantının doğru geçmesini, sükûnetini sağlamada yardımcı olunuz,
rica ediyorum; lütfen beyefendi, lütfen. 
Buyurun
Sayın Bakan.
MALİYE
BAKANI NACİ AĞBAL (Devamla) – Arkadaşlar, rakamlardan bahsediyorum, gerçeklerden
bahsediyorum.
2002
yılında bütçeden… Yani 119 milyar liralık bir bütçemiz vardı, daha önce ifade
ettim. 2002 yılında merkezî yönetim bütçesinin büyüklüğü 111 milyar lira. Onun
içerisinden sosyal yardımlara ne kadar kaynak ayrılmış? 1,6 milyar lira. 2017
yılına geldiğinde o 1,6 milyar lira kaça çıkmış? 45 milyar liraya çıkmış.
Matematik ortada. Dolayısıyla sosyal devlet uygulamaları gerçekten bu dönemde
hem yaygınlaştı hem de gerçekten bütçeden ayırdığımız pay önemli ölçüde artmış
oldu.
MEVLÜT
KARAKAYA (Adana) – 2002’de bu kadar fakir yoktu.
MALİYE
BAKANI NACİ AĞBAL (Devamla) – Sayın Başkan, değerli milletvekilleri; vergi
politikalarımızın temel önceliğini yatırım, üretim, istihdam ve ihracat
olanaklarının artırılması oluşturmaktadır. 
Ekonomimizin
rekabetçi yapısını güçlendirmek ve iş yapma ortamını daha da iyileştirmek için
son bir yılda çok sayıda düzenleme yaptık; bunları da hatırlamakta fayda var. 
Bakın,
yeni iş kuran gençlerimizin 75 bin liraya kadar olan kazançlarına üç yıl
boyunca kazanç istisnası getirdik. Basit usulde vergilendirilen esnafımızın
yıllık 8 bin liraya kadar olan kazançlarına istisna getirdik. Tarımsal üretimin
teşviki amacıyla yemde ve gübrede -biraz önce ifade ettim- katma değer
vergisini kaldırdık. Girişimciliği teşvik etmek için Girişim Sermayesi Yatırım
Fonu ve ortaklıkları ile iştirakleri arasında düzenlenen kâğıtlarda damga
vergisini kaldırdık. Sermaye şirketlerinin pay devirlerinde damga vergisi ve
noter harcını kaldırdık, hisse değişimini kolaylaştırdık. Kuruluş aşamasında defter
tasdik işlemlerinden harcın alınmamasını sağladık. 
Yatırımların
önündeki engelleri kaldırarak yatırım ikliminin daha da iyileştirilmesi ve
süreçlerin basitleştirilmesi için de son bir yılda önemli düzenlemeleri hayata
geçirdik. Bunları sizlerle bir miktar paylaşmakta yarar görüyorum. 
Sözleşmelerin
yalnızca tek nüshasından damga vergisi alınması ve noter harcının yine tek
nüshadan alınması düzenlemesini hayata geçirdik. Yatırım teşvik belgeli
yatırımlarda -bakın, burayı iyi dinleyin, zaman zaman bu kadar güzel önemli
düzenlemeler yapıyoruz ama çoğunlukla bunları vatandaş da takip etmekte
zorlanıyor- bu kapsamda kullanılan binalarda beş yıl emlak vergisini kaldırdık.
Yine, arazilerde arazi vergisini, arazi üzerindeki emlak vergisini kaldırdık.
Teşvik belgeli yatırımlarda inşa edilen binalardan bina inşaat ve imar harcını
kaldırdık. Mal alımı, gayrimaddi hakların tedariki, sabit kıymet yatırımlarının
imal ve inşası ile danışmanlık ve teknik müşavirlik hizmetlerine damga vergisi
ve harç istisnası getirdik. En son Meclise sunduğumuz yeni yasa tasarısında,
teşvik belgeli yatırımlarda yatırım döneminde lisans, gayrimaddi haklara KDV
istisnası getirdik. Yatırım teşvik döneminde böylelikle yatırımın maliyetlerini
önemli ölçüde aşağı çekmiş olacağız. Serbest bölge olarak ilan edilen araziyi
kullanıcı lehine tapuda tescil edilinceye kadar emlak vergisinden muaf tuttuk.
Yine, damga vergisiyle ilgili olmak üzere önemli vergi indirimlerine gittik. 
Bakın,
imalat sanayisinde makine teçhizat yatırımlarının finansmanında kullanılan
kredilerde banka ve sigorta muameleleri vergisini kaldırdık. Kredi Garanti
Fonu’nun banka dışı kurumlardan temin edeceği kamusal destek ve mali yardımlar
için vereceği kefaletleri harçtan muaf kıldık. Kuruluş işlemlerine ait başvuru
evraklarının vergi dairesine elektronik olarak gönderilmesini imkânlı hâle
getirdik. 
Bakın,
şirket kuruluşlarıyla ilgili yapmış olduğumuz bu düzenlemeler sonucunda -bu
düzenlemeler yapılmadan önce bir şirketin kuruluşunun ortalama maliyeti 1.300
lirayı geçiyordu, 1.300 lirayı- bu indirimleri yaptıktan sonra, bu
basitleştirmeleri yaptıktan sonra ne oldu? 1.300 lira 300 liraya kadar düştü.
Daha önce bir şirketi kaç günde kuruyordunuz? Ortalama sekiz buçuk günde
kuruyordunuz. Şimdi kaç güne indi? İki buçuk güne inmiş oldu. İnşallah, global
rekabet endeksinde bir sonraki yıl açıklamasında göreceksiniz, Türkiye, bu
endeks bakımından son derece ileri sıralara gelmiş olacak. 
Sayın
Başkan, değerli milletvekilleri; teşvik sistemimizle özel sektör yatırımlarına
hız kazandırarak ülkemizi küresel platformda daha rekabetçi kılabilmek için de
son bir yılda önemli düzenlemeler yaptık. 
Yatırımları
hızlıca hayata geçirecek olan Süper Teşvik modelini hayata geçirdik. Yasal
düzenleme Meclisten geçti, geçtiğimiz hafta bu konuyla ilgili Bakanlar Kurulu
kararı da yayınlandı. İnşallah, Türkiye’de orta ve yüksek teknoloji üretimi ve
katma değerli ihracatı arttıracak yepyeni bir teşvik sistemini hayata geçirmiş
olduk. Bu Süper Teşvik modeliyle on yıla kadar kurumlar vergisi istisnası
getirdik. Kamu alımları için alım garantisi getirdik. Bu teşvik sistemi
kapsamında yatırımcılara bedelsiz arazi tahsis imkânı getirdik. Yatırıma
kamunun ortak olması imkânını getirdik. Yine, Süper Teşvik kapsamında yapılan
yatırımlar için finansman teşviki getirdik. Faiz desteği getirdik. Yine, bu
yatırımlar için, nitelikli çalışanlar için ücret desteği getirdik. Yine,
yepyeni bir unsur olarak enerji teşviki, enerji desteği getirdik. Yani Süper
Teşvik kapsamında üretim yapacak işletmelerimize belirli süreyle oluşacak
enerji maliyetlerini devlet tarafından karşılamış olacağız. Ayrıca bu
yatırımların süratle hayata geçirilebilmesini sağlamak amacıyla
yatırımcılarımıza mevzuatta yer alan izin, tahsis, ruhsat, lisans ve tescil
işlemlerinde önemli kolaylıkları getireceğiz. Altyapı yatırım desteği
vereceğiz. Bir yatırımı yapıyorsunuz ama o yatırımın mutlaka verimli olabilmesi
için, rekabetçi olabilmesi için limanlara, lojistik merkezlere daha hızlı ve
ucuz maliyette gitmesi gerekiyor. Bunun için ne yapılması lazım? Yatırımın
yapıldığı bölgeye ve alana erişim sağlayacak altyapıların, yolların,
demiryollarının yapılması lazım. Dolayısıyla Süper Teşvik kapsamında gerçekten
Türkiye’yi dünya liginde üst sıralara çıkacak olan yatırımlar için çok önemli
altyapı yatırım desteğini de vermiş olacağız. 
Biliyorsunuz
yatırım teşvik sisteminde indirimli kurumlar vergisi uygulaması var. Her bölge
için farklı oranlarda indirimli kurumlar vergisi uygulaması vardı. En son
yapmış olduğumuz düzenlemeyle bütün bölgeler için bunu yüzde 80’e çıkardık. 
Yine,
yatırım teşvik sisteminde yatırım indirimi hakkı sonraki yıllara devrettiğinde
enflasyon karşısında bu indirim hakkı eriyebiliyordu. Bunu önlemek için bir
düzenleme yaptık. Yatırım, teşvik kapsamındaki sonraki yıllara devreden yatırım
indirimi hakkına endeksleme getirdik. Enflasyon karşısında vergi avantajının
korunmasını sağladık. Bu da, bana göre son derece önemli bir avantaj. 
Yine,
kurumlar vergisi avantajlı yatırıma katkı oranlarıyla sigorta primi işveren
hissesini uzun süreli teşvikler arasına almış olduk. Özellikle iş gücü maliyetlerinin
aşağıya çekilmesi bakımından son derece önemli. 
Stratejik
yatırımlar dışındaki yatırımlarda da, inşaat işleri nedeniyle yüklenilen ve
indirilemeyen katma değer vergisinin iadesini mümkün hâle getirdik. Burada
stratejik yatırım şartını kaldırdık, 500 milyon TL olan sınırı 50 milyon TL’ye
kadar Bakanlar Kuruluna indirme hakkı aldık. Dolayısıyla, özellikle yatırım
döneminde yüklenilen, ancak iade edilemeyen katma değer vergileri bakımından
iade imkânı getirdik. Bu da, yatırımcılarımızın, yatırım döneminde finansman
maliyetlerini, yatırım maliyetlerini aşağıya çekecek önemli bir teşvik olma
özelliğini taşımaktadır. 
Teşvik
sistemimizin bölgesel boyutunu güçlendirmek, görece az gelişmiş bölgelerdeki
yatırım ortamını canlandırarak, istihdamı, üretimi ve ihracatı artırmak ve
bölgeler arası gelişmişlik farklarını daha da azaltmak için Cazibe Merkezleri
Programı’nı hayata geçirdik; biraz önce de söylemiştim, bu Program içerisinde
kamu yatırımlarının dışında önemli nakdi ve vergi teşvikleri de getirdik, bunu
da sizlerle paylaşmak istiyorum. Bu kapsamda, Doğu ve Güneydoğu Bölgemizde,
yani Cazibe Merkezleri Programı’na dâhil 23 ilimizde yatırımcılarımıza bedelsiz
yatırım yeri vereceğiz. Yatırımcının ihtiyacına uygun şekilde fabrika devlet
tarafından yapılacak, çok sembolik fiyatlarla yatırımcıya kiraya vereceğiz.
Sonunda da belli bir süre bu yatırımı devam ettirirse, sembolik kiraya
verdiğimiz bu yeri bu defa yatırımcıya bedelsiz devredeceğiz. 
Yine,
yatırım döneminde ve işletme döneminde özellikle fabrikada kullanılacak
makinalar için sıfır faizli kredi imkânı getirdik. Yine, bu dönemde, işletme
döneminde, faiz indirimli işletme kredileri desteği vereceğiz. Yine, mevcut
yatırımlarını bu bölgeye taşıyacak olan yatırımcılarımıza da üretim tesisleri
taşıma desteği sunacağız. Böylece, Doğu ve Güneydoğu Anadolu Bölgemize dört
yılda 140 milyar lira yatırım yapılması ve 800 bin istihdam sağlanması
öngörülmektedir. 
Ayrıca,
çağrı ve veri merkezlerine yatırım desteği ve enerji desteği imkânı sağladık ve
cazibe merkezi kapsamında kurulacak bu merkezler, yani çağrı merkezlerine ve
veri merkezlerine herhangi bir sabit yatırım tutarı şartı aranmaksızın bölgesel
teşviklerden yararlanma imkânı da sunduk. 
Sayın
Başkan, değerli milletvekilleri; ülkemizin küresel çapta bir çekim merkezi
olabilmesi ve yurt dışı hizmet ihracının artırılabilmesi amacıyla, bölgesel
yönetim merkezlerine kurumlar vergisi muafiyeti tanıdık ve belirsizlikleri
giderdik. Bölgesel yönetim merkezlerinde çalışanlara Türkiye dışındaki
kazançlar üzerinden döviz olarak ödenen ücretleri gelir vergisinden istisna
ettik. Gelirinin yüzde 85 ve daha fazlasını yurt dışından elde eden hizmet
işletmelerinin çalışanlarına gelir vergisi, stopaj desteği getirdik. Serbest
bölgelere ve bu bölgelerden yapılan ihraç amaçlı yük taşıma işlemlerinde katma
değer vergisini istisna ettik. İleri teknolojiye sahip şirketlerin satın
alınmasına ilişkin işlemlerde damga vergisini kaldırdık. Orta ve ileri
teknolojili ürünlerin imalatına ilişkin işlemlerde -her türlü işlem olabilir-
damga ve harç istisnası getirdik. Yurt dışında tanıtım, pazarlama ve fuarlara
katılım için yapılan işlemlere damga vergisi ve harç istisnası getirdik. 
Sayın
Başkan, değerli milletvekilleri; vergilemede öngörülebilirliğin artırılması
amacıyla, haklarında vergi incelemesine başlanılmamış veya takdir komisyonuna
sevk edilmemiş mükellefler için izaha davet müessesesini getirdik. 
Vergi
teşviklerinden geriye dönük yararlanmamaya ilişkin hükümleri Vergi Usul
Kanunu’ndan çıkarttık, yatırım ortamında ileriye dönük güvenliği artırdık. 
Yine,
OECD transfer fiyatlamasıyla ilgili düzenlemeleri de, Türkiye’deki
düzenlemeleri de uluslararası standartlarla aynı noktaya getirmiş olduk. 
Yaşam
tarzımızı ve iş hayatımızı ciddi bir şekilde değiştirecek olan ve teknolojik
ilerlemenin 4’üncü dalgası olarak nitelendirilen “Sanayi 4.0 Teknolojik
Devrimi”nin eşiğindeyiz. Kuşkusuz ki bu süreçte teknolojik gelişme ve onu
besleyen AR-GE ve tasarım yatırımlarıyla, AR-GE personelinin kalitesi çok daha
önemli hâle gelmiş bulunmaktadır. Bu süreçte devletin en önemli işlevi, özel
sektöre uygun AR-GE ve yatırım ortamı sunarak rekabet gücünün geliştirilmesine
katkı sağlamaktır. Bu kapsamda son bir yılda önemli teşvikler ve destekleri de
bir bir hayata geçirdik. 
AR-GE’yle
ilgili vergi teşviklerini tek bir mevzuatta topladık; artık, AR-GE
destekleriyle ilgili dağınık bir mevzuat kalmadı. AR-GE Kanunu’nda bütün destek
unsurları, bütün teşvik unsurları tek bir kanunda toplanmış oldu. 
Tasarım
faaliyetlerinin AR-GE desteklerinden aynı şekilde yararlanmasının önünü açtık. 
Yine,
AR-GE harcamaları kapsamında oluşan indirim hakkının ileri yıllara dönük
endekslenmesini sağladık. 
AR-GE
merkezleri için verilecek destekler bakımından aranan 30 personel sayısını
özellikle küçük ve orta ölçekli işletmelerimizin, nitelikli işletmelerimizin
daha fazla AR-GE yapabilmelerini sağlamak amacıyla 30’dan 15’e indirdik. 
Nitelikli
AR-GE ve tasarım yapan AR-GE ve tasarım merkezlerine yüzde 50 daha fazla AR-GE
indirimi hakkı getirdik. 
Kısmen
AR-GE faaliyetlerinde kullanılan kıymetler için hesaplanan amortisman
tutarlarına AR-GE indirimi imkânı sağladık. 
Orta,
Yüksek Teknoloji Yatırımlara Teşvik Mevzuatı kapsamında da Dördüncü Bölge
desteklerini sunmaya başladık. 
Yine,
öğretim elemanlarının AR-GE ve tasarım merkezlerinde sürekli ya da kısmi süreli
çalışmasına olanak sağladık. Üniversite öğretim elemanlarının AR-GE ve tasarım
projelerinden elde ettikleri gelirlerin yüzde 85’ini, hiçbir kesintiye tabi
olmaksızın, alabilmesinin önünü açtık. Teknoparklarda yapılan tasarım
faaliyetlerini de teşvik kapsamına dâhil ettik. 
Sayın
Başkan, değerli milletvekilleri; AR-GE eko sisteminin daha da geliştirilmesi
için yaptığımız düzenlemeleri de kısaca sizlerle paylaşmak isterim: AR-GE
faaliyetlerinde yabancı uyruklu nitelikli AR-GE personelinin istihdamını
kolaylaştırdık, tekno girişim sermaye desteğini etkinleştirdik ve teşvikten
yararlanmaya yönelik mevzuat şartlarını esnettik. 
Bakın,
bu süreçte birtakım rakamları da paylaşmakta fayda var: AR-GE merkezi sayımız
bugün itibarıyla 300’e, bu merkezlerde çalışan AR-GE personeli sayısı 29 bine,
buralarda gerçekleşen proje sayısı 14 bine yükselmiştir. Küresel İnovasyon
Endeksi’nde 2015 yılında 58’inci sırada yer alan ülkemiz, büyük bir sıçrama
göstererek, 2016 yılında 42’nci sıraya yükselmiştir.
Sayın
Başkan, değerli milletvekilleri; özellikle ekonominin gelişmesi bağlamında
finans sektörüyle ilgili olarak da önemli düzenlemeleri hayata geçirdik.
Sat-kirala-geri al işlemlerine ilişkin kazanç istisnası ile KDV istisnasını, bu
finansman yöntemini uygulanabilir kılmak amacıyla, yeniden düzenledik. İstisna
kapsamına her türlü taşınır ve taşınmaz varlıkları dâhil ettik. Gayrimenkul
yatırım ortaklıkları, finansal kiralama şirketleriyle ilgili banka sigorta
muameleleri vergisinde, damga vergisinde ve harçta önemli iyileştirmeleri tek
tek hayata koyduk. Yine, faizsiz finans sisteminin daha da geliştirilmesi ve
yeni ürünlerin kullanımının yaygınlaşması amacıyla birçok düzenlemeyi de son
bir yılda hayata geçirdik. Diğer finans kurumlarının kredi temininde vergiden
kaynaklı maliyetleri neyse faizsiz finans kurumlarını da aynı seviyeye
indirdik. Bu kapsamda, faizsiz finans ürünlerine ilişkin kurumlar ve katma
değer vergisi istisnasının kapsamına her türlü varlık ve hakları dâhil ettik.
Bu varlıklara ilişkin yüklenilen katma değer vergisinin devir tarihine kadar
indirimine imkân sağladık. Farklı kira sertifikası ihraç ürünlerini kapsayacak
şekilde damga vergisi ve harç istisnasının kapsamını genişlettik. Bundan
sonraki süreçte, İstanbul Finans Merkezi projemiz kapsamında faizsiz finans
dâhil, katma değeri yüksek finans sistemini daha da geliştirecek, rekabet
yapımızı güçlendirecek yasal düzenlemeleri bir bir hayata geçireceğiz.
Sayın
Başkan, değerli milletvekilleri; tasarrufların arttırılmasına katkı sağlamak
amacıyla bireysel emeklilik sistemiyle birikimli hayat sigortalarında daha uzun
süre kalmayı teşvik edecek düzenlemeleri yapmış olduk. 
Yine,
enerji tüketimimizin üçte 1’ini oluşturan, ısıtmada kullanılan enerji maliyetlerini
düşürmek için ısı yalıtımı ve enerji verimliliğine yeni vergi teşvikleri
getirdik, vergi indirimlerini hayata koymuş olduk. 
Bu
dönemde halkımızın hayat kalitesini daha da iyileştirecek birtakım vergisel
düzenlemeleri de hayata geçirdik. 2016 Ekim-Aralık aylarında ücreti 1.300
liranın altına düşenlere ilave asgari geçim indirimi imkânı sağladık. Konut
teslimlerinde KDV oranını 31 Mart 2017 tarihine kadar yüzde 8’e indirdik. Kreş
ve gündüz bakımevlerinin işletilmesinden elde edilen kazançları 5 vergilendirme
boyunca vergiden muaf tuttuk. Şehir içi yolcu ve ticari yük taşımacılığında
yenilenen araçların ÖTV’sini almama şeklinde bir düzenlemeyi de uygulamaya
koymuş olduk. 
Kahraman
şehitlerimizin eş ve çocuklarının, eş ve çocuğun bulunmaması hâlinde ise şehidimizin
anne ve babasının bir defaya mahsus olmak üzere özel tüketim vergisi
ödemeksizin araç alabilmesine imkân sağladık. 
Öğrenciler
ile okullar arasında düzenlenen kâğıtlarda damga vergisini kaldırdık.
Öğrencilerin burs ve öğrenim kredisi almak, okula veya öğrenci yurduna
girebilmek için düzenledikleri sözleşme, taahhütname, kefaletnamelerde harçları
kaldırdık. Öğrenim gören 25 yaşını doldurmamış gençlere verilecek pasaportlarda
harcı kaldırmış olduk.
Sayın
Başkan, değerli milletvekilleri; 2008-2010, 2011-2013 dönemlerini kapsayan
Kayıt Dışı Ekonomiyle Mücadele Eylem Planlarını başarıyla tamamladık. Şu anda
2015-2017 dönemini kapsayan Kayıt Dışı Ekonomiyle Mücadele Eylem Planı’nı
uygulamaya devam ediyoruz. Yapılan hesaplamalara göre 2002 yılında kayıt dışı
ekonominin millî gelir içindeki payı yüzde 32,4 iken, 2015 yılında bu oran
yüzde 27’e düştü. Kayıt dışı istihdam oranıysa 2002 yılında yüzde 52,1 iken,
2015 yılı sonunda kayıt dışı istihdam oranı 19 puan azalarak yüzde 33’e kadar
düşmüş oldu. Kayıt dışı ekonominin seviyesi yaklaşık 5,5 puan daha azalmış olsa
gerçekten Türkiye'nin kayıt dışı ekonomideki oranı gelişmiş ülkelerin
seviyesine gelmiş olacaktır.
Sayın
Başkan, değerli milletvekilleri; mükelleflerimizin kamuya olan borçlarının
ödenebilmesi, mali tablolarının düzeltilmesi, ihtilafların çözüme
kavuşturulması ve varlıkların millî ekonomiye kazandırılması için Yeniden
Yapılandırma Kanunu’nu çıkardık ve bu Kanun, gerçekten vatandaşımız nezdinde
büyük bir hüsnükabul gördü ve gerçekten önemli başarılara hep birlikte imza
attık. Bu kapsamda, en son 30 Kasım tarihi itibarıyla 8,5 milyonun üzerinde
başvuru aldık. Bu kapsamda, 80 milyar lirayı aşan bir yeniden yapılandırma
yapmış olduk ve bu sayede Maliye idaresi ile vatandaş arasındaki 44 bin ihtilaf
dosyasını ortadan kaldırdık ve bu kapsamda sadece Maliye idaresi olarak 12
milyar lirayı aşan bir tahsilat yaptık, buradaki tahsilatımız her geçen gün
daha da artacaktır. Bu vesileyle, kanunla getirilen imkânlara yoğun ilgi
gösteren ve ödemelerini yapan bütün vatandaşlarımıza şükranlarımı arz ediyorum.
Sayın
Başkan, değerli milletvekilleri; 2017 yılı bütçemizin hazırlanmasında bizlere
her anlamda destek veren başta Sayın Cumhurbaşkanımıza ve Başbakanımıza, bakan
arkadaşlarıma, Plan ve Bütçe Komisyonunun Değerli Başkanına ve üyelerine,
Bakanlığım ve diğer tüm kamu kurum ve kuruluşlarında emeği geçen bütün
arkadaşlarıma gönülden teşekkür ediyorum.
Genel
Kurulda yapacağınız yoğun ve yorucu çalışmalar için Hükûmetim ve şahsım adına
şimdiden sizlere şükranlarımı arz ediyorum. Yüce heyetinizi saygıyla
selamlıyor, 2017 yılı bütçemizin ülkemize ve milletimize hayırlar getirmesini
yürekten temenni ediyorum. (AK PARTİ ve Bakanlar Kurulu sıralarından alkışlar)
BAŞKAN
– Teşekkür ediyorum Sayın Bakan.
Birleşime
on beş dakika ara veriyorum. 
Kapanma Saati: 14.16
İKİNCİ OTURUM
Açılma Saati: 14.33
BAŞKAN: İsmail KAHRAMAN
KÂTİP ÜYELER: Emre KÖPRÜLÜ (Tekirdağ), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 31’inci Birleşiminin İkinci
Oturumunu açıyorum. 
2017
Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim Kesin
Hesap Kanunu Tasarısı’nın görüşmelerine devam edeceğiz. 
Komisyon?
Yerinde. 
Hükûmet?
Yerinde. 
Sayın
milletvekilleri, bütçe görüşmeleri 1/12/2016 tarihli 30’uncu Birleşimde alınan
karara uygun olarak bastırılıp dağıtılan programa göre yapılacaktır.
Başlangıçta
bütçenin tümü üzerindeki görüşmelerde siyasi parti grupları ve Hükûmet adına
yapılacak konuşmalarda süre birer saat -bu süre birden fazla konuşmacı
tarafından kullanılabilecektir- kişisel konuşmalarda onar dakikadır. Kişisel
konuşmalarda bütçenin tümü üzerinde şahsı adına 2 milletvekiline söz
verilecektir. 
Şimdi,
bütçenin tümü üzerinde grupları ve şahısları adına söz alan sayın üyelerin adlarını
sırasıyla okuyorum: Halkların Demokratik Partisi Grubu adına Muş Milletvekili
Sayın Ahmet Yıldırım ve Kars Milletvekili Sayın Ayhan Bilgen; Milliyetçi
Hareket Partisi Grubu adına Grup Başkan Vekilleri Manisa Milletvekili Sayın
Erkan Akçay ve Samsun Milletvekili Sayın Erhan Usta; Cumhuriyet Halk Partisi
Grubu adına Genel Başkan ve İzmir Milletvekili Sayın Kemal Kılıçdaroğlu; Adalet
ve Kalkınma Partisi Grubu adına Grup Başkan Vekilleri Amasya Milletvekili Sayın
Mehmet Naci Bostancı ve İstanbul Milletvekili Sayın Mehmet Muş; Hükûmet adına
Başbakan Yardımcısı Sayın Mehmet Şimşek ve Adalet Bakanı Sayın Bekir Bozdağ;
şahıslar adına, lehinde, Kahramanmaraş Milletvekili Sayın Mahir Ünal,
aleyhinde, Bursa Milletvekili Sayın Kadir Koçdemir konuşacaklardır. 
Şimdi,
gruplar adına ilk söz Halkların Demokratik Partisi Grubu adına Muş Milletvekili
Sayın Ahmet Yıldırım’a aittir. (HDP sıralarından alkışlar) 
Buyurun
Sayın Yıldırım, konuşma süreniz otuz dakikadır. 
HDP
GRUBU ADINA AHMET YILDIRIM (Muş) – Teşekkür ederim Sayın Başkan. 
Öncelikle,
yaşamış olduğunuz sağlık sorunlarından ötürü geçmiş olsun diyorum, acil şifalar
diliyorum size. 
Sayın
Başkan, değerli milletvekilleri; ben de ölüm, gözyaşı, acı, üzüntü, ekonomik
problemlerin arttığı ve olağan dışı koşulların hâkim olduğu bir yılı geride
bırakırken, siyasi ve ekonomik gidişatı maalesef belirsiz gelecek bir yılın
merkezî yönetim bütçesinin görüşmelerine başlıyoruz. 
Burada,
2017 bütçesinin erkek egemen sisteme karşı kadın eksenli, talan kültürüne karşı
ekolojik temelli, zengine karşı yoksulu, sermayeye karşı emekçiyi koruyan bir
bütçe olması temennisiyle bütün halkımıza hayırlı ve uğurlu olmasını diliyorum.

Şüphesiz,
ülkelerin ekonomileri ve hazırlanan bütçeleri söz konusu ülkelerin ve o ülkeyi
yönetenlerin ideolojik, sınıfsal, idari, siyasi karakterleri ile dünya
tahayyüllerini yansıtırlar. OHAL uygulamalarının hüküm sürdüğü, milletvekili
dokunulmazlıklarının Meclis tarafından Anayasa’ya aykırı bir şeklide
gasbedildiği, milyonlarca insanın iradesi olan milletvekillerini, parti başkan
ve yöneticilerini, belediye başkanlarını deyim yerindeyse rehin alarak ve deyim
yerindeyse bir sömürge hukukuyla problemleri derinleştiren bir zamanda ve yerde
merkezî yönetim bütçesi üzerine konuşuyoruz. 
Son
bir yılda şehirlerin yok edildiği, göç eden insanların yüz binlerle anıldığı,
insanların kaldığı çadırlara bile tahammül edilmeyip çadırların yıkılıp
yakıldığı; faili meçhullerin, katledilen insan bedenlerinin sokaklarda
bekletildiği; buzdolaplarında cenazelerin saklandığı; morglardan annelere,
babalara, ailelere 5-6 kilogramlık kemiklerin torbalar içerisinde “Alın,
evladınız bu.” diyerek verildiği bir ortamda bütçeden ne kadar söz edilebilirse
biz de o kadar söz edeceğiz. Kadın istismar ve cinayetlerinin, iş
cinayetlerinin hüküm sürdüğü; insanların maden ocağının yanında eşlerinin,
çocuklarının, babalarının cenazelerinin çıkarılmasını hâlâ bugün bile
beklediği; çocuklarımızın yurtlarda yanması haberlerine bile maalesef yayın
yasaklarının getirildiği bir ülkede bütçeden söz etmemiz ne kadar gerçekçiyse
biz de o kadar gerçekçi yaklaşacağız.
Bütçeler
her zaman iktidar ve ülkeyi yönetenler için egemenlik aracı olagelmiştir.
Egemenlik, dünya üzerinde neredeyse bütün devletlerin en büyük ortak
vizyonudur. Ancak, vatandaşlara karşı devlet egemenliğinin nasıl tesis
edileceği ise devletleri birbirinden ayrıştıran karakterlerdir.
Değerli
milletvekilleri, Türkiye'de maalesef bütçeler her geçen yıl sınıflar,
cinsiyetler, etnisiteler, dinler, mezhepler ve bölgeler arasındaki eşitsizliği
ve uçurumu biraz daha derinleştirmiş, Türkiye'nin demografik zenginliği biraz
daha görmezden gelinerek hazırlanmıştır. Tek millet, tek dil, tek inanç, tek
mezhep ve tek tek diye giden, farklılaşmayan, ülkenin zenginliğini
aynılaştırmayı savunan bir hâl almıştır. 2017 bütçesi de yine yoksulu, emeği,
kadını, çevreyi görmeyen, demokratikleşmeyi önemsemeyen bir bütçe anlayışıyla
hazırlanmıştır. Üstelik ekonomik kriz hayatımızın her noktasına, bütün
hücrelerimize sirayet etmişken kriz yokmuş gibi davranmaya devam edilerek bir
bütçe hazırlanmıştır.
Değerli
milletvekilleri, her siyasetçi, az önce Sayın Maliye Bakanımızın da burada
yaptığı konuşmada olduğu üzere, açığa çıkmış olan rakamları kendine göre
kullanarak ekonomik yorumlar ve gelecek tahayyülleri yapabilirler ancak iktidar
koltuklarında oturarak bakarsanız her şeyi tozpembe gösterip böyle, az önce
Maliye Bakanının da yaptığı gibi, iyimser bir sunum yapabilirsiniz. Oysa bakış
açımızı daraltan ve özellikle ülkedeki renkliliği görmezden gelmemize sebep
olan o gözlükleri çıkarırsak halkın inim inim inlediği bir hazin gerçeklikle
çok kolay karşılaşabilirsiniz Sayın Bakan. Buradan hareketle ben de rakamlar
üzerinden hem de resmî rakamlar üzerinden bazı değerlendirmelerde bulunarak
2017 Merkezî Yönetim Bütçesi üzerine konuşmamı sürdüreceğim.
Sayın
Başkan, değerli milletvekili arkadaşlarım; ülkenin ekonomisi öyle bir noktaya
gelmiş bulunuyor ki bir noktaya ilaç olarak, merhem olarak kullandığımız bir
adım ve uygulama maalesef bir başka noktaya zehir olup yüzümüze çarpıyor. Ekonominin
yanlış yönetildiğini gösteren küçük ama çarpıcı kanıtlardan biri, bütçenin son
üç dört yılda her geçen sene daha fazla açık verdiği gerçekliğidir. Son üç
senenin bütçe açığı rakamlarına bakacak olursak söylediklerimiz herhâlde biraz
daha somutlaşır. 2013’te hazırlanmış olan merkezî yönetim bütçesi 18 milyar TL
açık vermiştir. Bu rakam 2014’te 23 milyar TL olmuştur ve kesin hesap
incelemesini Plan Bütçe Komisyonunda bir ay önce incelediğimiz 2015 bütçesinde
ise 30,5 milyar TL’ye çıkmıştır. Son üç yılda hazırlanmış olan merkezî yönetim
bütçelerinin tamamında maalesef giderek artan bütçe açıklarıyla
karşılaşmaktayız. Bütçe açığı, 2016 Eylülden Ekime bir ayda, Sayın Bakan, yüzde
19,9 arttı. Yine, geçen yılın ekim ayına göre -aynı ayları bir yıl önceye göre
kıyasladığımızda- bütçe açığının yüzde 101,4 arttığını görürüz. 
Bu
artışı incelediğimizde, her geçen yıl özellikle bütçe açıklarının artmasının
bizim açımızdan sebepleri bellidir ve şöyle sıralayabiliriz: Kürt coğrafyasını
ve şehirlerini, orada yaşayanların neredeyse tamamını hedef almaya çalışan bir
çatışma ve savaş konsepti. Bir diğeri, halk iradesini hedef alan,
dokunulmazlıkları Anayasa’ya aykırı bir şekilde kaldırarak maalesef siyasi bir
kaosa kendi elimizle zemin sunmamız, tam bir despotizme tekabül eden ve iktidar
dışındaki herkesi önce karşıtlaştırmayı, sonra ise terörist görmeyi evla görmüş
bir iktidar anlayışı ve OHAL rejimi. Bir diğeri, siyasi iradenin ve milyonlarca
insanın seçme hakkının gasbedilmesi ve seçilmişlerin ise rehin tutulması. İktidarın
ve sarayın cumhuriyet tarihinin en müsrif ekonomik yaklaşımı ve harcamalarıysa
bu açıkların bir başka temel sebebidir bize göre. 
Ülke
ekonomisinin bu kadar olumsuz seyretmesi ve her geçen gün daha kötüye
gitmesinin -açık söyleyeyim- ekonomiden sorumlu Hükûmet üyeleri veya Maliye
bürokratlarının yönetim biçimiyle asla ilgisi yoktur. Sayın Bakan, siz ne kadar
titiz davranırsanız davranın, bu bütçeyi ne kadar hassas hazırlarsanız
hazırlayın ve harcama kalemlerini ne kadar iyi kurgularsanız kurgulayın, bu
bütçenin açık vermesini ve ekonomik gidişatın daha kötü seyretmesini asla
kurtaramazsınız çünkü Türkiye’nin içinde bulunduğu ya da sürüklendiği iç-dış
siyasal süreç ve yönetim biçimiyle alakalı bir durum ekonomiyi direkt
etkilemektedir. Mevcut ülke gerçekliği ve ilişkilenimleri çerçevesinde
ekonomiyi şu yeryüzünde kimlere teslim ederseniz edin bu siyasi atmosfer,
çatışmalı ortam ve savaş kültüründen etkilenmiş bir ekonominin başarılı olma
şansı yoktur. Bu hazin durum kaçınılmazdır.
Yine,
bu işten kurtulmanın çok basit bir yolu vardır, o da “Yurtta savaş, cihanda
savaş” politikasına son vermektir. Bu ülkenin kurucu iradesinin ve önderinin
söylemlerini diline pelesenk etmiş olanların kuruluş ruhu ve felsefesinden ne
kadar koptuğunu, uzaklaştığını, barış iradesini ayaklar altına aldığını, içte
ve dışta siyasi kaosu kişisel ve zümresel hırs, iktidar, makamlar adına nasıl
feda ettiğini hepimiz ibretle izlemekteyiz. 
Bu
anlamda, savaş politikalarına son vererek sadece ekonomimizi kurtarmış olmayız,
ekonomimizle birlikte canımızı, malımızı, ahlakımızı, vicdanımızı, toplumsal
erdem ve insanlığımızı da birlikte kurtarmış oluruz. 
Bu
yönüyle, bize göre, son birkaç yılda seyreden ekonominin kötüye doğru
gidişatının son bir buçuk yıldaki savaş politikalarından bağımsız asla
değerlendirilemeyeceği, hatta bu olumsuz gidişatın da temel sebebinin bu
olduğunu ifade etmek isterim.
Şunu
ifade edelim: Kürt meselesi yüz yıllık bir meseledir ve toplumsal yaradır.
Eninde sonunda bu yüz yıllık toplumsal yaranın kapanacağı, akan kanın ve genç
ölümlerinin biteceği yer bellidir. Şunu ifade edelim: Daha ne kadar devam
ederse etsin bu savaş, toplumu ve Türkiye’yi oluşturan halkların vicdanında
mahkûm olmuş bir savaştır. Bu yönüyle de ne kadar devam ederse etsin bu savaşın
biteceği yer sözdür, diyalogdur, konuşmadır, masadır, ferasettir. Kesin olan
tek şey bizim açımızdan budur. Kesin olan bu gerçeğin üzerine her geçen güne,
yaşanan her ölüme, akan her bir damla kana, dökülen her bir damla gözyaşına
-açık söyleyelim- yazıktır, günahtır, haramdır. Bu yönüyle, öbür türlü, hiçbir
şekilde savaş söylemlerinin ve tehditkâr dilin kullanılmasının kuru tehditler
ve hamasetin ötesinde hiçbir şeye tekabül etmediğini belirtelim. 
Bugüne
kadar otuz yıllık, toplumun vicdanında mahkûm olmuş bu savaşta 50 bin canımızı
kaybettik. Bu, otuz yıl daha sürse bile, Allah muhafaza bu can kaybı 150 bine
çıksa bile ve bütün tekniği kullansanız bile, bütün özel harp yöntemlerini
kullansanız bile bu savaşın biteceği yer masadır, sözdür, diyalogdur,
vicdandır, akıldır, izandır, ahlaktır, erdemdir. Başkaca bir yolu yoktur. Öbür
türlü, her geçen gün kaybettiğimiz bizden bir parça can olacaktır. Bizim için
bunun dışında hiçbir şeyin anlamı olmadığını, tamamıyla bir hamasete tekabül
ettiğini ifade edelim. Yine belirtelim ki bu ülke gerçekliğinde, örgütler,
partiler, liderler, siyasetçiler gelir geçer, biter ama bitmeyen şey inançlar
ve halklar olacaktır, onların toplumsal vicdanı olacaktır diyorum. 
Sayın
Başkan, değerli milletvekilleri; son otuz yılda bu çatışma ve savaşa harcanan
para 400 milyar dolardır. Bu ifade geçen yıl şubat ayında bizzat Cumhurbaşkanı
tarafından, bu yıl ise Hükûmet sözcüsü Sayın Kurtulmuş tarafından ifade edildi.
Bu otuz yıllık savaşın, çatışmanın, cana, mala, vicdanlara ve ahlakın,
toplumsal erdemin erozyonuna sebep olan bu savaşın maliyeti 400 milyar
dolardır. Şunu söyleyelim ve bu iktidarın çok sevdiği projelerle
ilişkilendirelim bu rakamları: Bu rakamlar; 87 tane Atatürk Barajı, 100 tane
üçüncü boğaz köprüsü, 70 tane Marmaray’a eş değer bir bütçedir. Tabii, biz,
hiçbir zaman savaşın tahribatını ekonomik parametreler üzerinden konuşmayı
doğru bulmadık çünkü yaşamını yitiren, yaralanan, yerinden yurdundan edilen,
senelerini tutsak olarak cezaevlerinde, zindanlarda ve işkencelerde geçiren
insanların yanında bu rakamların hiçbir değeri yoktur bizim için.
Değerli
milletvekili arkadaşlarım, dış politikadaki sığlık, ekonomiyi yanlış yönetme,
kendi vatandaşıyla savaşır hâle gelmenin etkilemediği hiçbir alan ve sektör
kalmamıştır. Ne savaş sadece savaşın taraflarını vuruyor ne de ekonomi sadece
ekonomiyi ilgilendiren kurumları vuruyor. Dış gelir gider bu ülke açısından
bellidir. Bu ülke dışarıya döviz kazanmak üzere bilgisayar satmıyor, bilişim
ürünleri satmıyor; uçak, silah, tıbbi cihazlar ve ileri teknoloji ürünleri
satmıyor. Bu ülkenin döviz kaynakları ağırlıklı olarak turizmdir ve tarım
ürünleridir. Bunun da son bir buçuk yılda özellikle açığa çıkarılmış, siparişle
açığa çıkarılmış bu savaş neticesinde nasıl vurgun yediğini birazdan
göstereceğim tablolardan da çok net görebiliriz. 
Bu
tablo, değerli milletvekili arkadaşlarım, ülkenin AKP iktidara geldikten
sonraki turist sayılarını göstermektedir. 2015’e kadar artarak devam eden ve
ülkeye ciddi döviz geliri kazandıran şu grafik 2016 yılında pik bir düşüş
yaşamıştır. Aynı dönemler esas alınmak suretiyle 2015 yılında ülkeye gelen
turist sayısı 36,4 milyon kişiyken 2016 yılında aynı dönemde 25,9 milyon kişiye
düşmüştür.
Yine,
değerli milletvekilleri -döviz kaybımız açısından ifade edelim- eğer turizm
gelirlerinin derdine derman olacak politikalar üretemiyorsak, yine aynı şekilde
şunu söyleyelim ki çiftçiyi desteklemekten ziyade yatırımlarımızı savaşa ve
çatışmalara dönük güvenlik konsepti üzerine kurgulamışsak bu ülkenin
geleceğinin bu politikalarla çok fazla olmadığını ifade etmek isterim. 
Ekonomideki
krize dair hiç kimsenin ne olduğunu tam anlamadığı bir süreci yaşıyoruz.
Kafalar o kadar karışık ki Hükûmetin ekonomiden sorumlu bakanlarının bile
birbirleriyle çelişen söylemlerine her geçen gün tanıklık etmekteyiz. Bir bakan
çıkıp “Ekonomik kriz ciddiye alınmalıdır, ciddidir.” diye söylüyor, bir sonraki
gün bir başka bakan “Sorun yok.” diyor. Merkez Bankası faiz artırıyor,
Cumhurbaşkanının “Faizi indirmekten başka çaremiz yok.” demesiyle birlikte,
Cumhurbaşkanının açıklamasıyla dövizde gün içinde büyük bir fırlamaya neden
oluyor.
Mali
disiplinsizlik had safhadadır. AKP iktidarının en fazla kullandığı kavram “mali
disiplin” kavramıdır. Çok basit bir örnek üzerinden verelim. Bakın, emekçinin
alın terinden kesilen İşsizlik Fonu’yla alakalı olarak, 1 milyar TL, eski para
birimimizle 1 katrilyon TL’nin Sayıştay verilerine göre ne olduğu belli
değildir. Bu, tüyü bitmemiş yetimin hakkını yemektir. Sayıştay verilerine göre
İşsizlik Fonu’nun 1 milyar TL’sinin, yani eski parayla 1 katrilyon lirasının
kaydına rastlanamamaktadır.
Her
geçen gün yeni bir vergi düzenlemesiyle karşılaşıyoruz. Ülkede AKP iktidarı
döneminde giderek artan vergi cezası sayısı 46’ya çıkmış, 22 çeşit harç, 20
çeşit fon ve katılım payı, 211 çeşit vergi türü vardır. 2016 bütçe
görüşmelerinde vergi muafiyeti 36 milyar TL olarak öngörülmüştü fakat 2017 için
öngörülen vergi muafiyeti 102 milyar TL’dir, 3 kat artmıştır. Yani Bakanlık
neredeyse geçen senenin 3 katı oranında vergiden vazgeçtiğini ifade ediyor. Bu
durumun, savaş denkleminin büyüdüğüne, döviz kurunun sürekli rekor
tazelediğine, sermayedarların ise bu vergi aflarıyla ağzına bir parmak bal
çalmaya tekabül ettiğini belirtelim.
2015
yılında toplam vergi geliri 407 milyar TL’dir; bunun 135 milyar TL’si KDV, 96
milyar TL’si ise ÖTV’dir. KDV ve ÖTV dendiği anda sabit gelirli yoksul halk
kesimlerinden elde edilen vergidir; bu da yüzde 55’e tekabül etmektedir. Oysa
servet bölüşümünde, gelir dağılımında böyle bir orana rastlayamamaktayız. Son
on yılda, Sayın Bakan az önce, burada çıkarılan vergi aflarıyla ilgili… Ki AKP
iktidarı döneminde 4 vergi affı çıkmış, son on yılda, ifade edelim, ne kadar
anlamsız, gerçeklikten ve yaşamın realitesinden kopuk bir vergi affı olduğunu
da rakamlarla görelim: Bakın, on yılda getirilen vergi aflarında başvuru
ortalama yüzde 78 iken tahsilat sadece yüzde 13’tür. İnsanların, yaşamını zor
sürdürdüğü bu ortamda, üzülerek ifade edelim ki kendi borçlarını ödeyebilme
şansı yoktur. Maliye Bakanı, ÖTV’nin özellikle otomotivlerle ilgili artırımına
dair, 40 bin TL’nin altında olan arabaları ÖTV’nin etkilemediğini söylüyor. Biz
de Sayın Bakana sorarız: Sizin aracınızın 4 tekerleğinin maliyeti acaba ne
kadardır? Herhâlde, makam aracınızın 4 tekerleğinin toplam maliyeti 40 bin
TL’nin üzerindedir. 40 bin TL’nin altında sıfır araç, acaba ülkede alınan
araçların yüzde kaçına tekabül ediyor? Yoksa, burada sözü edilen, hamalların
kullandığı çekçek arabası mıdır; ya değilse, at arabası mıdır? “40 bin TL’nin
altındaki sıfır araçlara ÖTV’den etkilenmeme” diye ifade ediliyor. 
Yine,
Bilim, Sanayi ve Teknoloji Bakanı ise literatüre geçecek cinsten bir söylemde
bulunuyor. Bakan, “ÖTV zammı Türkiye’yi etkilemeyecek.” diyor. Acaba, söz
konusu, yüzde 16’ya yakın arttırılan ÖTV bu buzullardaki Eskimolar için mi çıkarıldı?
Bakan neye göre “ÖTV Türkiye’yi etkilemeyecek, toplumu etkilemeyecek.” diye
ifade edebiliyor?
Sayın
Başkan, değerli milletvekilleri; birkaç sözüm de… Özellikle rakamlara dair bazı
konuşmalarımı Ekonomi Bakanlığı, Hazine Müsteşarlığı ve ekonomi kurumlarıyla
ilgili bölümlerde yapacağım. Ancak Sayın Başkana bütün Meclisin huzurunda,
muhalefet partilerinin sıralarının doluya yakın olduğu, iktidar partisi
sıralarının ise neredeyse boş olduğu bir ortamda ifade edeyim: Sayın Başkan,
bir ayı aşkın bir süredir şu Parlamentonun 3’üncü partisinin 2 eş başkanının
tutuklu olduğundan haberiniz var mı veya bir ayı aşkın bir süredir sizin bu
konuyla ilgili bir demeç vermemeniz haberinizin olmadığıyla alakalı mı; ya
değilse, sizin bu Meclisin tamamının Başkanı değil de sadece iktidar partisinin
Başkanı olmanızla mı alakalı bir durumdur? Düşünün, şu yasama organının 10
üyesi bir ayı aşkın süredir tutuklu ve Sayın Başkanın bir tane demeci yok.
Burada yasama faaliyetini koruyan, yasama organı üyelerini koruyan bir tavrınız
yok Sayın Başkan. 
Yine,
onun ötesine geçerek ifade edeyim: Bakın, bu, bütün Parlamentonun, 10
arkadaşımızın tutuklu olması bu Parlamentonun ve özellikle onlara ilişkin
geliştirilen uygulamalar ise Sayın Başkanın ayıbıdır.
Sayın
Başkan, söyleyelim o zaman: Eş genel başkanlarımız ve vekillerimiz hâlâ bu
yasama organının üyesi mi, değil mi; hâlâ dokunulmazlıkları var mı, yok mu?
Sadece fezleke düzenlenmiş dosyalarla alakalı dokunulmazlığın kaldırılmasının
ötesinde benden ve sizden farklı bir olumsuz yetki kırpması var da bizim mi
haberimiz yok. 
Size
örnek veriyorum Sayın Başkan, bakın, utanmamız gereken bir örnek veriyorum: Eş
genel başkanlarımız ve milletvekillerimiz şu Başkanlık Divanına soru önergesi
verebilir mi, veremez mi; kanun teklifi verebilir mi, veremez mi? Eş genel
başkanımız bir kanun teklifi ve soru önergesini posta aracılığıyla Meclis
Başkanlığına gönderiyor, kendisine iade ediliyor. Acaba siz yetkinizi cezaevi
müdürleriyle paylaştınız da bizim haberimiz mi yok? Siz cezaevi müdürlerini kendinize
eş başkan atadınız da şu Parlamentonun haberi mi yok? Bir yasama faaliyeti
cezaevi mektup okuma kurulu tarafından nasıl engellenebilir! Bundan ben
utanıyorum. Acaba Parlamentonun diğer üyeleri ne hissediyor, hepimizin Başkanı
olarak siz ne hissediyorsunuz? Nasıl olabilir böyle bir şey! Veya şu
Parlamentoda okunmak üzere, grup toplantısında okunmak üzere gönderdiği
mektubun yüzde 70’i nasıl silinebilir? Kim aldı onların dokunulmazlığını
elinden? Ya değilse, 20 Mayıs günü burada Anayasa’ya ve uluslararası
sözleşmelere aykırı bir şekilde kaldırılan dokunulmazlık değildi de, düşürülen
milletvekilliğiydi de bizim mi haberimiz yok? Soru önergesi bir milletvekili
nasıl veremez? Cezaevi müdürü nasıl engeller? Mektup okuma kurulu cezaevinde
nasıl inceleyebilir? Bu, bu Parlamentonun ve başta da sizin ayıbınızdır diye
düşünüyorum Sayın Başkan.
Bir
diğer husus: Millî iradeyi diline pelesenk edenler, bakın, şu anda cezaevinde
rehin tutulan 10 arkadaşımızın kendi seçim bölgelerinde seçildiği seçim
itibarıyla aldıkları oy oranını okuyayım. Hakkâri’den seçilen değerli Selma
Irmak, Nihat Akdoğan ve Abdullah Zeydan yüzde 84,9 oy aldılar. Hakkâri’yi
sildik mi biz haritadan Sayın Başkan? Başka milletvekili yok. Şırnak’tan
seçilen ve tutuklu olan, rehin alınan Leyla Birlik ve Ferhat Encu yüzde 83,9 oy
alarak seçildiler. Diyarbakır’dan seçilen sevgili Grup Başkan Vekilimiz İdris
Baluken ve Plan ve Bütçe Komisyonu üyemiz Nursel Aydoğan yüzde 77,7 oy aldılar
Diyarbakır’dan. Sevgili Eş Genel Başkanımız Figen Yüksekdağ Van’dan yüzde 73,6
oy alarak seçildi. Siz şimdi Hakkâri’yi, Şırnak’ı, Diyarbakır’ı, Van’ı
haritadan sildiniz de şu Parlamentoda temsiliyetlerini öldürdünüz de bizim mi
haberimiz yok? Bu arkadaşlarımız soru önergesi veremiyor, kanun teklif
edemiyor, utanç verici bir şeydir ve diğer partilerden istendiği anda onları
ziyaret edebilen milletvekilleri varken bir tek kendi partilerinin
milletvekilleri onları ziyaret edemiyor Sayın Başkan. Eğer bugünden itibaren bu
konuya müdahale etmezseniz… Tek kişilik hücrede esaret altında tutuluyorlar,
tek kişilik cezaevi koşulları bir işkenceye tekabül etmektedir ki uluslararası
sözleşmeler böyle tarif ediyor. Şu Parlamentonun 10 milletvekili işkence
altındadır, tecrittedir, bir ayı aşkın süredir tek kişilik hücrede
tutuluyorlar, aileleriyle görüşmeleri sınırlandırılıyor. Mektuplar Meclise
yazılamıyor. Mektup okuma kurulu sizin yerinizi almış, haberiniz yok Sayın
Başkan. 
Değerli
milletvekilleri, bunu, bu uygulamayı geliştirenin asla tarafsız ve adil bir
yargı olduğuna inanmıyoruz. Söyleyelim, biz bu işe bir yargılama olarak
bakmıyoruz, hukuk ve adil yargılama demeyeceğiz, güç siyasetiyle intikam alma
diyeceğiz ve onların cezaevinde tutulmasına tutuklama değil, rehin alma
politikası dedik, demeye devam edeceğiz. Bizi buna alıştırmaya çalışıyorsanız
yanılıyorsunuz. Ya 59’umuzu da cezaevine atacaksınız ya da bu Parlamentonun
üyeleri serbest bırakılacaklar. Bunun ötesi HDP’nin değil, bunun ötesi yargının
değil, bunun ötesi bu Parlamentonun ayıbıdır. İfade etmek isterim: Siyasetçinin
muhatabı yargı değildir, halktır halk. 
İdris
Baluken’in neden tutuklandığını biliyor musunuz Sayın Başkan? Sadece, 2011 ve
2012’de Bingöl’de yapmış olduğu konuşmalar, bu kadar. Savcının sorduğu başka
bir soru yok. Bir siyasetçi konuşmayacak da ne yapacak? Eş Genel Başkanımız
Selahattin Demirtaş’ın propaganda yapma suçundan tutuklu olduğunu biliyor
musunuz Sayın Başkan? Bir siyasetçi siyasi propaganda yapmayacak da ne yapacak?
Eğer bunu terör örgütü propagandası diye söylüyorsanız -bakın, geçen gün
söyledim, tekrar söylüyorum- iktidara ve saraya göre, kendileri dışında kalan
herkes terörist. Doksan yıllık Cumhuriyet gazetesi terörist, yazarları
terörist, İcra Kurulu Başkanı terörist. Bu bir safsata, bu bir şehir değil
saray efsanesidir. Ve alışmayacağız biz buna, bedeli ne olursa olsun
alışmayacağız. Arkamızda milyonlar var ve onların iradesiyle biz buradayız. Siz
seçimle geldiniz de, Eş Genel Başkanımızın dediği üzere, biz KPSS sınavı
kazanarak mı geldik buraya? Halk beni gönderdi, halk alabilir. Başkaca her
türlü uygulama bizim için despotizmdir, vesayetçi, tekçi anlayıştır, faşizmdir.
Bizi teröristlikle suçlayanlar önce uygulamalarının ne kadar Hitler dönemine
tekabül ettiğine baksınlar. 
Günlerdir
çamur medyasında, arkadaşlarımızın tutuklanmasıyla ilgili, arabasında terör
örgütü üyesi taşımadan, silah taşımadan söz ediyorlar. Geçen gün söyledim,
tekrar söylüyorum ve yaygınlaştırarak söylüyorum: Bir vekilimizle ilgili, bir
polis fezlekesi, savcılık ifadesi veya düzenlemesi veya bir hâkimlikten bir
belge getirin biz bütün grup olarak istifa edeceğiz. Yalan, yalan, yalan. Bu,
Goebbels’in çok çakma bir hâlinin bu ülkede uygulanmasıdır. Hitler’in
propaganda bakanı “40 defa yalan söyle, mutlaka 41’inciden sonra toplum
tarafından gerçek olarak algılanır.” diye söyler. Ve söz konusu durumun
-Anayasa'mızla, yasalarla- taraf olduğumuz uluslararası sözleşmelere aykırı
olduğunu ve bir hukuk garabeti olduğunu ifade edelim. 
Bir
diğer hususu daha belirteyim: Ölçüyü iktidar koydu ve her iktidar kendi koyduğu
ölçüler üzerinden bir muameleyle karşılaşır. Bakın, Pinochet giderken kendi
çıkarmış olduğu ceza kanunuyla yargılandı, Hüsnü Mübarek kendi çıkarmış olduğu
faşist ceza kanunuyla yargılandı. Saddam giderken ne söylemişti? Hâkim
yargılamaya başlıyor, Saddam’a soruyor: “Yargılamaya başlayacağız, bir
talebiniz var mı?” Diyor ki: “Adil yargılanmak istiyorum.” Hâkim, mahkeme
başkanı “Benim yapacağım bir şey yok. Sizin çıkarmış olduğunuz ceza kanunları
üzerinden sizi yargılayacağız.” diyor. 
(Mikrofon
otomatik cihaz tarafından kapatıldı) 
BAŞKAN
– Bir dakika ekliyorum Sayın Hatip.
AHMET
YILDIRIM (Devamla) – Teşekkür ederim Sayın Başkan.
AKP
iktidarı 2001’de bir siyasi ve ekonomik krizle geldi ama kendisinin bugün açığa
çıkarmış olduğu yanlış politikaların ürünü olan bugünkü siyasi ve ekonomik kriz
cumhuriyet tarihinin en büyük siyasi ve ekonomik krizidir. Bu temelde de şunu
ifade edelim ki, ekonomik krizle gelenler ekonomik krizle giderler ama bizim
karşı çıktığımız husus, faturasını 80 milyon insan ödememelidir. Bu yönüyle,
bir an önce bu savaş sarmalından, bu siyasi krizden ve ekonomik krizden
kurtuluşun yolunu hep birlikte açığa çıkarmak durumundayız. İçte ve dışta
tarihimizin en büyük krizini yaşıyoruz. Bu krizi yaşamak mücbir sebeplere
dayanmıyordu, hırs ve ihtiraslar bu ülkeyi bu hâle getirdi. Oysa, bu ülkenin
geleceği, huzuru kişi, zümre ve partilerden evladır. Halkımızın da özgürlüğü
her şeyden, her birimizin siyasi geleceğinden daha evladır.
(Mikrofon
otomatik cihaz tarafından kapatıldı) 
AHMET
YILDIRIM (Devamla) – Eğer bu ülkeyi seviyorsak, halkımızın özgürlüğü ve
mutluluğunu, Türkiye'nin birliğini ve dirliğini istiyorsak bir an önce bu savaş
politikalarına son vermemiz gerekiyor. Hiçbirimizin çocuğu El Bab’ta
operasyonda değildir, hiçbirimizin çocuğu sınır ötesi operasyona gitmemiş.
BAŞKAN
– Teşekkür ediyorum Sayın Hatip.
AHMET
YILDIRIM (Devamla) – Şu 550 milletvekilinden birinin birinci dereceden yakın
akrabalığı olan, operasyonda canını, hayatını ortaya koyan bir kişi
gösteremezsiniz. Bu yönüyle de ben bu savaşın artık kirli, miadını doldurmuş
bir savaş olduğunu ve bu bütçenin de onun iz düşümünde hazırlanmış bir savaş
bütçesi olduğunu düşünüyorum. 
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ediyorum. 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkanı İsmail Kahraman’ın,
dokunulmazlıkların kaldırılmasına ve tutuklu HDP milletvekillerinin yasama
faaliyetlerinde bulunup bulunamayacakları konusunda araştırma yaptırdığına
ilişkin konuşması
BAŞKAN
– Değerli milletvekilleri, sayın hatip şahsımı hedef alarak bazı beyanlarda
bulundu; açıklamalarda bulunmak istiyorum. 
İç
Tüzük madde 64: “Genel Kurula başkanlık eden Başkan veya Başkanvekili, asıl
konu görüşülürken ve oylanırken hiçbir surette görüşünü açıklayamaz. Başkan
veya başkanvekilleri, görevlerinin yerine getirilmesinin gerektirdiği haller
dışında tartışmalara katılamazlar; kişisel savunma hakları saklıdır.”
Değerli
milletvekilleri, dokunulmazlık demokrasinin ana esaslarından biri. Parlamenter
muafiyetler, dokunulmazlık ve sorumsuzluk olarak ikiye ayrılıyor, malumualiniz
ve ana vatanı İngiltere. Kralın milletvekillerinin önünü kesmemesi için
başlayan çalışmalarda cezai yönden muafiyet tanınmış ve dokunulmazlık demiş,
dokunamazsınız ama hukuki yönden yapılan bir haksız fiil varsa herkesin
tazminatı ve dava hakkı var. 
BURCU
ÇELİK ÖZKAN (Muş) – Sadece isnat var, ispat yok. 
BAŞKAN
– Kürsü sorumsuzluğu yine tanınmış bir haktır ve Mecliste söylediği sözlerden
dolayı, bunu dışarıda tekrar etmekten dolayı herhangi bir takibata uğranmaz.
Fransa bunun tersidir. Fransa’da hukuki dokunulmazlık vardır, cezai
dokunulmazlık yoktur, hukuki bakımdan vardır. Ve biz İngiltere’deki sistemi
seçtik ve bizim Anayasa’mızda cezai bakımdan dokunulmazlık var. İyi de
ilanihaye mi var? Hürriyetler sonsuz mu? Hukuk devleti, bir anarşi devleti
midir? Değil, olamaz, mümkün değil. 
Dokunulmazlık
hadisesinin kaldırılması hep tatbik edildi. Bakınız, 1925-1950 arası 10 dosyada
dokunulmazlık kaldırıldı ve ilki adam öldürmeye teşvik; milletvekili mahkûm oldu.
İkincisi, 1928’de Yavuz-Havuz davasındadır ve bir suistimal hadisesidir; bizzat
İsmet Paşa, İsmet İnönü Yüce Divana müracaat etmiştir ve kendi bakanını Yüce
Divana vermiştir -Bahriye Nazırını- ve sonra kurduğu hükûmette Bahriye
Nazırlığını da kaldırmıştır ve bakan mahkûm olmuştur. 1950-1960 arasında 6
dosya var, 1960-1980 arasında 10 dosya var, 1980’den günümüze 17 dosya var. 
Büyük
Millet Meclisimiz 20/5/2016’da bir karar verdi, referanduma gitmeyecek rakama
ulaştı ve 376 reyle 154 milletvekilinin 810 dosyası hakkındaki dokunulmazlığı
kaldırdı. 
Burada,
29/7/2015’te Halkların Demokratik Partisinin Büyük Millet Meclisi Başkanlığına
verdiği ve 88 kişinin imzaladığı bir takrir var. 
BURCU
ÇELİK ÖZKAN (Muş) – “88” derken?
BAŞKAN
– 78 kişinin. 
Bunlar
arasında Muş Milletvekili Ahmet Yıldırım Bey’in imzası var ve diyorlar ki:
“Ekte isim ve imzaları bulunan Halkların Demokratik Partisi üyesi
milletvekillerimizin dokunulmazlıklarının kaldırılması hususunda gereğinin
yapılmasını bilgilerinize arz ederiz. 29/7/2015” 
Partilerde
konsensüs oldu ve Anayasa değişikliğiyle dokunulmazlık kalktı. Neye ait? 810
dosyaya ait; dışındakiler değil. 
Peki…
MAHMUT
TOĞRUL (Gaziantep) – Bu 810 dosya arasında mektuplarını incelemek de var mı?
BAŞKAN
– Anlayamadım?
MAHMUT
TOĞRUL (Gaziantep) – Bu 810 dosya arasında eş genel başkanlarımıza
gönderdikleri mesajlara el koymak var mı?
BAŞKAN
– Devam edeceğim konuşmaya, lütfen dinleyin.
Şimdi,
bu, sadece bizde değil, mesela Amerika Birleşik Devletleri’nde son yirmi yılda
27 Temsilciler Meclisi ve Senato dokunulmazlığı kaldırıldı. Avustralya’da 5.
Fransa’da rüşvet, yolsuzluktan 3 kişi, İngiltere’de 30 kişi yirmi senede.
AYKUT
ERDOĞDU (İstanbul) – Türkiye’de kaç kişi?
BAŞKAN
– Trafik cezası onlardan biri. Ve buraya kadar terör yok. 
İspanya’da
yirmi yılda 3 eski bakan, İrlanda’da yirmi yılda 10 bakan, vergi sahtekârlığı,
gösteri yürüyüşünde bulunmak, kamu düzenini bozucu davranışlarda bulunmak.
Finlandiya’da beş yılda 3 eski bakan, İtalya’da yirmi yılda 6 - mafyayla
ilişkili ve ırkçı söylemler söyleyen- kişi.
BURCU
ÇELİK ÖZKAN (Muş) – Bizim için sadece konuşmalardan dolayı var.
BAŞKAN
- Kanada’da yirmi yıl içinde, eşine şiddet uygulama ve sivil itaatsizlikten 3
kişi. Yunanistan’da yirmi beş yılda 2 eski bakan, yolsuzluk ve yirmi yıla
mahkûm oldular. Bunun devamı var. Siz değerli milletvekillerimize dağıttığımız
bu husustaki bilgimiz var. Araştırma birimimiz bu noktada bir kitap hazırladı.
GARO
PAYLAN (İstanbul) – Siyaset yaptığı için tutuklanan var mı?
BAŞKAN
- Şimdi “Dokunulmazlığımı kaldırınız, bana dokununuz, ben korkmuyorum.”
dediniz. Çıktı yasamadan bu iş. Kime gitti? Yargıya gitti. 
BURCU
ÇELİK ÖZKAN (Muş) – Hangi yargıya?
BAŞKAN
– Demokrasinin temeli ne? Kuvvetler ayrılığı. Meclis Başkanı kimdir, hangi
hakla buna müdahale edecek? Edemez, yargının tasarruflarına edemez. (HDP
sıralarından gürültüler) 1961’e kadar kuvvetler birliği tatbik ediliyor idi ama
kuvvetler ayrılığı var. Demokrasinin de vazgeçilmezidir. 
“Meclis
Başkanı neden ilgilenmiyor, niye ilgilenmiyor?” Adalete intikal etti, yargıya
intikal etti. 
Biraz
belki havayı yumuşatır diye söylüyorum: Adam suçu üzerine almış, üzerine almış,
kendi işlememiş ama demişler “Bak, bu gidişle asılırsın.“ “Asılayım ne olacak?”
Savcı da “Ya, yapmadın herhâlde, üzerine aldın, asılacaksın.” “Asılayım, ne
olacak?” Hâkim de aynı şeyi söylemiş, idamına karar vermiş. Sehpaya gitmiş,
klasik hadise, sandalyeyi altından çekmişler, “Ah, son isteğini sormadık.”
demiş savcı, tutmuş. Adam ne demiş: “Bu nasıl asılmaktı, az daha boğuluyordum?”
(HDP sıralarından “Ha, ha, ha!” sesi)
MAHMUT
TOĞRUL (Gaziantep) – Çok gülünç! Gerçekten çok komik! Komedi!
BAŞKAN
- Allah Allah, kaldırtacaksınız…
Fiillere
gelince, bakınız, 22 tane dosyası var Sayın Selahattin Demirtaş’ın, Eş Genel
Başkanın: Suç işlemek amacıyla örgüt kurmak, terör örgütü üyesi olmak… 
MERAL
DANIŞ BEŞTAŞ (Adana) – Siz yargı mısınız?
ÇAĞLAR
DEMİREL (Diyarbakır) – Siz hâkim ve savcı mısınız?
MAHMUT
TOĞRUL (Gaziantep) – Siz yargı mısınız, karar mı verdiniz Sayın Başkan?
BURCU
ÇELİK ÖZKAN (Muş) – Hani bağımsızdı? Nerede bağımsızlık?
BAŞKAN
- …silahlı terör örgütüne üye olmak, Türkiye Cumhuriyeti’ni alenen aşağılamak,
Türkiye Cumhuriyeti Başbakanına hakaret, devletin askeriye ve Emniyet
teşkilatını alenen aşağılamak, terör örgütü PKK’nın propagandasını yapmak. 
ÇAĞLAR
DEMİREL (Diyarbakır) – Bu fezlekeyi kim hazırlamış Başkan?
MAHMUT
TOĞRUL (Gaziantep) – Siz nerenin başsavcısısınız Sayın Başkan?
BAŞKAN
- Arkadaşlar, şunu bir kere zabıtlara geçmesi için tekrar ediyorum: Türkiye’de
bir savaş yoktur, terörizmle mücadele vardır. 
BURCU
ÇELİK ÖZKAN (Muş) – İspatlayacak hiçbir şey yok! İspat edilen hiçbir şey
olamaz.
BAŞKAN
- Öyle şey yok, Türkiye bir bütündür. (AK PARTİ ve Bakanlar Kurulu sıralarından
alkışlar) Bu bütünlüğü bozdurtmayız ve bozulamayacaktır. Böyle savaş diye bir
hadise olamaz. 
GARO
PAYLAN (İstanbul) – Başsavcı!
MAHMUT
TOĞRUL (Gaziantep) – Siz nerenin başsavcısısınız? Ayıptır be! Kendi üyenize
sahip çıkamıyorsunuz, ondan sonra burada böyle konuşuyorsunuz.
BAŞKAN
- Ve mesela, bir diğeri, ne diyor Abdullah Zeydan Bey, Hakkâri Milletvekili:
“PKK’nın öyle bir gücü var ki sizi tükürüğüyle boğar.” Savcı inceliyor, talep
ediyor mevzuata göre, kanunlara göre, hâkim de karar veriyor ve tevkif
ediliyor. 
MERAL
DANIŞ BEŞTAŞ (Adana) – Siz savcılık yapın o zaman. 
MAHMUT
TOĞRUL (Gaziantep) – Siz burada durmayın, durmayın, Meclis Başkanlığından
istifa edin, savcılık yapın, yargıç olun! Yargıç olun, yargıç!
ÇAĞLAR
DEMİREL (Diyarbakır) – Siz hâkim ve savcı mısınız Başkan? Siz Parlamentoyu
savunan bir Başkan mısınız, yoksa hâkim ve savcı mısınız? Siz hâkimlik görevi
mi yapıyorsunuz burada?
BAŞKAN
- Geliyorum hapishaneye, hapishanenin kendi şartları var, o şartlara
uyacaksınız. Türkiye kanun devletidir, istediğinizi yapamazsınız, yaptırılmaz. 
MAHMUT
TOĞRUL (Gaziantep) – Ne kanunu be, ne kanunu? Senin böyle yanlı yaptığın bir
kanun mu olur? Meclis Başkanının yargıç olduğu bir kanun var mı?
BURCU
ÇELİK ÖZKAN (Muş) – AKP’nin kanunu var burada!
ÇAĞLAR
DEMİREL (Diyarbakır) – Şu anda siz görevinizi kötüye kullanıyorsunuz! Meclis
Başkanı olduğunuzu unuttunuz, kendinizi yargıç yerine koyuyorsunuz! 
GARO
PAYLAN (İstanbul) – Meclis Başkanısın, Meclis Başkanı!
MAHMUT
TOĞRUL (Gaziantep) – Meclis Başkanının yargıç olduğu bir karar var mı? Ayıptır
ya!
BAŞKAN
- Geliyorum Sayın Ahmet Yıldırım’ın “Milletvekilleri acaba iştirak edebilir mi
yasamaya?” sualine: Ben o noktada bir araştırma yapıyorum, Anayasa
profesörlerinden görüş alıyorum, onu da sizin ıttılanıza arz edeceğim. 
GARO
PAYLAN (İstanbul) – Meclis Başkanısın, başsavcı değil!
BAŞKAN
- Vaziyet bundan ibarettir. Suhuleti bozmayalım. Birliğimizi, bütünlüğümüzü,
vahdetimizi bozmayalım. Buradaki milletvekilleri sadece şu ilin milletvekili
değildir… 
MAHMUT
TOĞRUL (Gaziantep) – Onlar halkın dokunulmazlık verdiği insanlar, onlar
milletvekilleri, hâlâ milletvekilidirler!
BAŞKAN
- …Türkiye’nin milletvekilidir, her ilin milletvekilidir. 
MAHMUT
TOĞRUL (Gaziantep) – Sizin onların dokunulmazlığını savunmanız gerekir. 
BAŞKAN
– Bu inançtayız ve bendeniz tekrar ediyorum, şu Anayasa’dan ve İç Tüzük’ten dışarı
çıkmam biiznillah. Ben hesap gününe inanıyorum. İlahi adalete de inanıyorum,
ona göre hareket ediyorum. Hareketim böyle devam edecektir. (HDP sıralarından
gürültüler)
Hepinize
tekrar teşekkür ediyorum. Açıklamam bundan ibarettir. (AK PARTİ sıralarından
alkışlar)
GARO
PAYLAN (İstanbul) – Başkan değil, başsavcısın, kabul et. 
BURCU
ÇELİK ÖZKAN (Muş) – 4 tane bakanı kim yargılayacak Başkan?
AHMET
YILDIRIM (Muş) – Sayın Başkan…
BAŞKAN
– Buyurun Ahmet Bey. 
AHMET
YILDIRIM (Muş) – Adımı kullanarak…
BAŞKAN
– Kullandım. 
AHMET
YILDIRIM (Muş) –…konuşmamı bağlamından kopardınız. İç Tüzük 69’a göre
sataşmadan söz istiyorum. 
BAŞKAN
– Buyurun. 
İki
dakika…
GARO
PAYLAN (İstanbul) – Cemaatin hazırladığı dosyalardan başsavcılık yapıyorsun. 
V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, Oturum Başkanı
TBMM Başkanı İsmail Kahraman’ın yaptığı açıklaması sırasında şahsına sataşması
nedeniyle konuşması
AHMET
YILDIRIM (Muş) – Ya, Sayın Başkan, şimdi bizim makamınıza duyduğumuz saygı
gereği keşke bugünkü konuşmayı hiç yapmasaydınız da bir ayki suskunluğunuzu
korumuş olsaydınız. Bakın, kendinizle nasıl da çeliştiniz ama. Dediniz ki: “İç
Tüzük 64 benim burada değerlendirme yapmama engel.” Biz “Oradan değerlendirme
yapın.” demedik ki, “4 Kasımdan beri neden sustunuz?” diye söyledik. Sizin
konuşacağınız yer, başsavcı gibi… Orası Meclis Başkanlığı koltuğu, başsavcılık
koltuğu değil. Sayın Başkan, bir şeyleri fena karıştırıyorsunuz siz. Bakın -siz
orada değil- bir aya yakındır şu Başkanlığını yaptığınız Meclisin 10 üyesine
dair bir demeciniz yok diye söyledik. 
Bir
diğer husus, şunu söyleyelim, bakın, biz dokunulmazlığımızın değil, 550
milletvekillinin dokunulmazlığının kaldırılmasını hâlâ istiyoruz. Size yalın
bir şey soruyoruz: Bu arkadaşlarımızın milletvekilliği düşürüldü de bizim
haberimiz mi yok? Şu anda onlar bu yasama organının üyesi mi, değil mi? Somut
soruyorum, başka yere çekmeye gerek yok. Ya değilse, sizin bu konuşmanız
yargıçlara talimattır, talimat! 
ALİ
ERCOŞKUN (Bolu) – Ne alakası var. 
AHMET
YILDIRIM (Devamla) – Siz Türkiye’nin ikinci yüksek mevkisinde oturan kişisiniz
ve o bağımsız, tarafsız yargı diye övdünüz. 15 Temmuzdan beri bu ülkedeki savcı
ve hâkimlerin yüzde 30’dan fazlası terör örgütü suçlamasıyla görevinden
uzaklaştırıldı. Bu yüzde 30’u ne alan bizdik ne de terörist suçlamasıyla atan
biziz. Alan belli, atan belli. Yüzde 11’ini terör örgütü üyesi suçlamasıyla bu
iktidar tutukladı. Böyle bir yargı bağımsız değildir, böyle bir yargı
bakımsızdır. 
Size
gelince: Biz mi söyledik? Cumhurbaşkanı söyledi: “Anayasa Mahkemesini
tanımıyorum, kararlarına da saygı duymuyorum.” O zaman yargı siyasaldı da şimdi
mi bağımsız oldu Sayın Başkan? 
(Mikrofon
otomatik cihaz tarafından kapatıldı) 
AHMET
YILDIRIM (Devamla) - Ve sözlerinizi iade ediyorum. Siz yargıçlara talimat
verdiniz bugün buradan. Makamınız da başsavcılık değil, Meclis Başkanlığı
makamı. (HDP sıralarından alkışlar) 
BAŞKAN
– Sayın Yıldırım, beyanlarınızı şöyle cevaplandırayım: Herhangi bir tenakuzum
yok, mütenakız bir beyanım yok, zaruri bir açıklamam var. 
MERAL
DANIŞ BEŞTAŞ (Adana) – Tabii, tabii.
AHMET
YILDIRIM (Muş) – Neresi zaruri, neresi? Başsavcı gibi açıklama yapıyorsun. 
AYŞE
ACAR BAŞARAN (Batman) – Başkan, byLock’çuları da yargılayın. Buraların yarısı
byLock’çularla dolu, onları yargılayın. Niye onları yargılayamıyorsunuz?
BAŞKAN
– O savcılar, Türk adaleti, Türkiye adaleti gereken şekilde elinde terazisini
tutacaktır, gereken kararı verecektir. Onun için, lütfen Genel Kurulun
mehabetini bozmayalım. 
AYŞE
ACAR BAŞARAN (Batman) – Askerleri sokakta kamçılayan biz miyiz? Kamçıladınız,
kafalarını kestiniz askerlerin. 
BAŞKAN
- Ben kendi görevimi biliyorum ve görevimin gereğini ifa ediyorum, ifa etmeye
de devam edeceğim. Hepimizin Türkiye’mizin geleceğini düşünmesi, birlik ve
bütünlüğünü sağlaması görevimizdir, hangi partide olursak olalım. 
AYŞE
ACAR BAŞARAN (Batman) – Bunların yarısı byLock’çudur, en önde oturanlar
byLock’çu, onları yargılayın. Bu ülkeye darbe teşebbüsü yapan byLock’çular
aramızda. 
BAŞKAN
- Bakınız, 15 Temmuz faciasından sonra nasıl bir bütün içinde olduk. Biz hep
bir bütün içindeyiz. Bunu bozmayacağız. 
MAHMUT
TOĞRUL (Gaziantep) – Masumiyet karinesi nerede Sayın Başkan, masumiyet
karinesi? Siz başsavcı mısınız, yargıç mısınız, Meclis Başkanı mısınız?
BAŞKAN
- Artı, uluslararası camiada bu mevzu komisyonlara gidiyor, kurumlara gidiyor,
bu konuşmalar aksettiriliyor. Buna karşı Meclis hiçbir şey demeyecek.
Diyeceksiniz ve öyle kalacak. Hayır, öyle şey yok. Haksızlık karşısında susan
dilsiz şeytandır.
Teşekkür
ediyorum. (AK PARTİ sıralarından alkışlar, HDP sıralarından gürültüler) 
AYŞE
ACAR BAŞARAN (Batman) – Çok doğru söylediniz, tebrik ediyorum sizi! Hadi
yargılatın. En önde oturanlar bile byLock’çu. 
AHMET
YILDIRIM (Muş) – Bir aydır susan dilsiz şeytandır. 
BAŞKAN
- Şunu da ekleyeyim sayın milletvekilleri: Islak imzayla Başkanlığımıza
ulaştırılan kanun teklifleri ile soru, araştırma ve genel görüşme önergeleri
işleme alınmaktadır. Islak imza atılmayan önergeler ise Başkanlığımızca işleme
alınmamaktadır. Ancak, bir başka milletvekili tarafından üstlenilen, imzalanan
önergeler de işleme alınmaktadır. Durumun böyle bilinmesini de istirham
ediyorum.
MERAL
DANIŞ BEŞTAŞ (Adana) – Dinleme kararını siz mi verdiniz?
BAŞKAN
- Diğer bir husus da, 810 dosya hakkındadır bu dokunulmazlığın kalkması, bunun
dışındakiler değildir.
Tekrar
teşekkür ediyorum; bilgimi sundum.
ÇAĞLAR
DEMİREL (Diyarbakır) – Sayın Başkan…
BURCU
ÇELİK ÖZKAN (Muş) – Sayın Başkan, bugünkü duruşunuz Türkiye’nin yarınını
belirleyecektir, bunu unutmayın, bunu unutmayın lütfen.
BAŞKAN
– Şimdi, söz sırası…
GARO
PAYLAN (İstanbul) – Başsavcı…
ÇAĞLAR
DEMİREL (Diyarbakır) – Sayın Başkan…
BAŞKAN
– …Sayın Bilgen’de.
GARO
PAYLAN (İstanbul) – İstifa et, istifa, git başsavcı ol.
ÇAĞLAR
DEMİREL (Diyarbakır) – Sayın Başkan…
BAŞKAN
– Halkların Demokratik Partisi Grubu adına ikinci konuşmacı Kars Milletvekili
Sayın Ayhan Bilgen.
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Bilgen.
Süreniz
otuz dakikadır. (HDP sıralarından alkışlar)
ÇAĞLAR
DEMİREL (Diyarbakır) – Sayın Başkan, İç Tüzük hakkımı engellemiş oluyorsunuz.
GARO
PAYLAN (İstanbul) – 60, 60…
ÇAĞLAR
DEMİREL (Diyarbakır) – Sabahtandır İç Tüzük hakkımı engellemiş oluyorsunuz.
BAŞKAN
– Nedir Sayın Demirel?
ÇAĞLAR
DEMİREL (Diyarbakır) – Sabahtandır söz istiyorum, söz vermiyorsunuz. Ayhan Bey
konuşsun, sonra…
GARO
PAYLAN (İstanbul) – Söz istiyor, söz, grup başkan vekili söz istiyor.
BAŞKAN
– Bir dakika efendim…
ÇAĞLAR
DEMİREL (Diyarbakır) – İç Tüzük hakkımı engellemiş oluyorsunuz ama vekilimiz
kürsüde, ben söz hakkımı sonra kullanacağım.
BAŞKAN
– Ayhan Bey’den sonra vereyim hanımefendi, bir grup başkan vekili olarak
vereyim.
ÇAĞLAR
DEMİREL (Diyarbakır) – Siz İç Tüzük hakkımı engellemiş oluyorsunuz.
BAŞKAN
– Görmedim hanımefendi, burada da aksetmedi ekrana.
Buyurun
Sayın Bilgen.
GARO
PAYLAN (İstanbul) – Başsavcı…
BAŞKAN
– Hayır, rica ediyorum…
GARO
PAYLAN (İstanbul) – Başsavcı…
BAŞKAN
– Ben iyi bir hukukçuyum, hukuku da gayet iyi bilirim ve sizler gibi bu ülkemi
severim, bayrağımı severim, vatanımı severim ve milletimi severim. (AK PARTİ
sıralarından alkışlar)
Teşekkür
ediyorum. 
ÇAĞLAR
DEMİREL (Diyarbakır) – Sayın Başkan, sürenin yeniden başlatılmasını talep
ediyorum.
ALİ
ERÇOŞKUN (Bolu) – Ya, onu konuşmacı talep etsin, sen bırak.
BAŞKAN
– Gayet tabii, tabii, ikazınıza teşekkür ediyorum.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (Devam)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (Devam)
BAŞKAN
- Buyurun Sayın Bilgen.
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri; bugün
5 Aralık. 5 Aralık 1934 tarihi Türkiye Cumhuriyeti’nin birçok Avrupa ülkesinden
de ileri bir adım atarak kadınlara seçme ve seçilme hakkını tanıdığı tarihtir.
Yani, bir yıl dönümündeyiz. Tabii, seksen iki yılda ne kadar mesafe aldık
-herkes kendi grubuna bakarsa ya da Hükûmet sıralarına bakarsanız- bu
Parlamentoda kadının eşit temsiliyle ilgili, siyasette sesinin duyulmasıyla
ilgili nerede olduğumuzu görürüz. Ama, galiba, bir teşekkür borcumuz var, o da
bu resimdeki eşit temsiliyettir. 10 milletvekilinin 5’i kadın, 5’i erkek. Yani,
kadın temsiliyeti konusunda, galiba tutuklamada, milletvekillerini cezaevine
koymada seksen iki yılda epeyce bir mesafe almışız. 
Değerli
milletvekilleri, biraz önce, tabii, bir polemik, bir tartışma olduğu için
galiba söze oradan girmem gerekiyor. Biz, hepimiz imzalarımızın arkasındayız.
Bizim önerimiz, hem bireysel dokunulmazlıkların ileriye de yürüyecek biçimde
tümden kalkmasıdır hem de Anayasa değişikliğiyle ilgili önerimiz çok açıktır
yani geriye dönük birikmiş dosyaların toptancı halinde milletvekili satılır
gibi komisyondan geçirilmesi değildir bizim önerimiz, çok açık. Bundan
sonrasıyla ilgili işlenecek suçları bu düzenleme kapsıyor mu kapsamıyor mu?
Kapsamıyor. Eğer bu Parlamentodan geçen düzenlemeyi, üç partinin de desteğiyle,
referanduma gitmemesi için verilmiş destekle geçen düzenlemeyi herkes, hepimiz
bir daha, yeniden okursak göreceğiz ki söz konusu olan değişiklik sadece o güne
kadar fezlekesi hazırlanıp gönderilen dosyalarla ilgilidir. Dolayısıyla,
dokunulmazlıklar kalkmamıştır, kaldırılmamıştır. Biz hâlâ istiyoruz ve varız.
Buradaki herkesin, 550 milletvekilinin dokunulmazlığı kalksın, biz söylediğimiz
sözlerden dolayı yargılanalım, birisi zimmetten, birisi rüşvetten, birisi
haksız kazanç elde etmekten, irtikaptan yargılanmaktan dolayı korkuyorsa onlar
da çıksınlar yargı önünde hesap versinler. 
Değerli
milletvekilleri, bu tarihler, bugünler bir şeyin daha yıl dönümü, 17 Aralığın
yıl dönümü. Bu bütçe biterken neredeyse üzerinden üç yıl geçmiş olacak.
“Bakanlar yargılanmasın.” diye burada eller kalktı, indi ve bakanlarla ilgili
yargılanmama kararı bu Parlamentodan çıktı. Eğer bir yargı korkusundan
bahsediyorsak, yargılanma korkusundan bahsediyorsak galiba o bakanları yargıdan
kaçıranların korkusu çok daha belirleyici, çok daha net. 
Değerli
milletvekilleri, tabii ki Türkiye tarihi, Türkiye Cumhuriyeti tarihi, Türkiye
Parlamento tarihi geçmişte de siyasetin yargı sopasıyla cezalandırıldığının ya
da daha farklı yöntemlerle etkisiz, işlevsiz hâle getirildiğinin örnekleriyle
doludur ama bunun en somut örneği aslında istiklal mahkemeleridir. İstiklal
mahkemelerinde milletvekilleri, Kurtuluş Savaşı’nın önderleri, Mustafa Kemal’in
silah arkadaşları yargılanmıştır ve tabii ki, bu uygulamalar, bu tutum Trabzon
Mebusu Ali Şükrü Bey’den beri Türkiye siyasi tarihine bir kara leke gibi
geçmiştir. Bu sıralarda oturanlar siyasete girerken sonunun nereye varacağını
bilerek gelirler, siyasete bu niyetle girerler, yakınlarını zengin etmek için,
büyük ihaleler almak için gelmezler. Dolayısıyla da Ali Şükrü Bey’den bu yana
Türkiye'de muhalif olmanın ne demek olduğunu, muhalif gazeteci olmanın ne demek
olduğunu, muhalif akademisyen olmanın ne demek olduğunu, muhalif sendikacı
olmanın ne demek olduğunu nasıl herkes biliyorsa, muhalif siyasetçi olmanın ne
demek olduğunu da gayet iyi bilerek, bunu göze alarak buraya gelirler.
Değerli
arkadaşlar, çok net bir tabloyla karşı karşıyayız. Eğer milletvekillerinin
tutuklu yargılanabileceğine dair bir yeni düzenleme bu Parlamentodan geçmiş ve
bizim haberimiz olmamışsa gayet tabii biz çıkar, özür dileriz, düzeltiriz.
Aksine, milletvekillerinin tutuklu yargılanamayacağına dair daha önceki dönem
tutuklanan ve uzun süre cezaevinde kalan CHP'li, MHP'li ve BDP’li
milletvekillerinin, bağımsız milletvekillerinin yaşadığı durumla ilgili Anayasa
Mahkemesinin kararı çok nettir. Milletvekili yargılamasının tutuklu olamayacağı
çok net biçimde ortaya konmuştur. O kararın gerekçesinde ifade edilen mevzuatta
hiçbir değişiklik olmamıştır. Bu Parlamentoda geçen ve şimdi
milletvekillerimizin ifadeye gitmedikleri için gözaltına alınma, tutuklama
nedeni olarak gösterilen mevzuatla ilgili değildir yapılan değişiklik.
Sayın
Başkan, sizi bağlayan Anayasa'nın 83’üncü ve 85’inci maddesinde yazılı
düzenleme nettir, dolayısıyla buradan geçen düzenleme, burada hukuk dışı
biçimde gerçekleştirilen düzenleme de 83 ve 85’i esasen değiştirmemiştir. Ama
size bir teşekkür borcumuz var, o da, sizin muhtemelen bilginiz dâhilinde,
belki talimatınızla Mecliste uzmanlar çok güzel bir çalışma yapmışlar, dünya
örneklerini, Avrupa karşılaştırmalarını yapmışlar, siz de biraz önce kürsüden
paylaştınız; çok değerli bir çalışma, emeği geçen herkese teşekkür etmemiz
lazım. Avrupa’da kürsü dokunulmazlığı nedir, dünyada yasama dokunulmazlığı neyi
kapsar, buna dair çok güzel değerlendirmeler ve mevzuat karşılaştırmaları var
ama bir de o kitapçığın sonunda -ben herkese tavsiye ederim ve herkesin okuması
gerektiğini düşünüyorum- pratik karşılaştırması var. O pratik karşılaştırması
gösteriyor ki, sizin de biraz önce kürsüden aktardığınız gibi, dünyada
milletvekillerinin tutuklanması ya da cezalandırılmasıyla ilgili somut örnekler
sadece zimmet, rüşvet, yüz kızartıcı suçlarla ilgilidir, bunun dışında tek
örnek İsrail cezaevlerinde tutulan Filistinli milletvekilleriyle ilgilidir.
(HDP sıralarından alkışlar) Bundan başka hiçbir örnek, hiçbir gerekçeyle,
terörle mücadele de dâhil olmak üzere hiçbir gerekçeyle dünya örnekleri
arasında yer almamaktadır. Sizin basıp dağıttığınız kitapçıkta da bu, çok net
biçimde ortaya konulmuştur. 
Değerli
arkadaşlar, ifadeye gitmeme sorunu olsaydı eğer karşı karşıya bulunduğumuz
sorun, 10 milletvekilimizin tutuklanmasının gerekçesi ifadeye gitmeme olsaydı
yani buralardan söylenen gerekçeye söyleyenlerin kendileri inanıyor olsalardı,
sanırım, diğer 3 arkadaşımıza yapıldığı gibi onlar da zorla götürüldükleri
ifadeden sonra serbest bırakılırlardı ama burada çok açıkça bir tutuklama
durumu var ve bu tutuklama durumunun biz tabii, koşullarını konuşmayı,
tartışmayı çok doğru bulmuyoruz, tutuklamanın kendisi hukuksuzluk ama bu
uygulamaya baktığınızda şunu net biçimde görüyorsunuz: Çok açık biçimde, Sayın
Demirtaş Sayın Zeydan’la aynı cezaevinde birlikte kalmak istiyor. Tecridin
-biraz önce arkadaşımız da söyledi- insan hakları ihlali olduğunu Türkiye
imzaladığı sözleşmelerle, anlaşmalarla kabul etmiştir. Ortak kullanım alanları,
cezaevinde en az kaç kişinin birlikte kalabileceğine dair düzenlemeler çok
nettir ama Sayın Demirtaş’ın Sayın Zeydan’la birlikte kalmasının önündeki
engel, kendisine sunulan gerekçe güvenliktir değerli arkadaşlar.
Yani
siz inanabiliyor musunuz, aynı partinin eş genel başkanı, kendi grubundan
milletvekiliyle birlikte kalmak istiyor ve cezaevi yönetimi, güvenlik
nedeniyle, Sayın Demirtaş’ın güvenliği nedeniyle bunu uygun bulmadığını
söylüyor. Şimdi, biz, bunu yargının bağımsızlığı diye mi tarif edeceğiz?
Cezaevi idaresi böyle bir şey mi? Cezaevi müdürleri canlarının istediğini yapma
hakkına mı sahipler, yoksa bu çatı altında imzalanan anlaşmalar, sözleşmeler,
Anayasa cezaevi müdürlerini de kapsıyor mu?
Değerli
milletvekilleri, tabii, bütçeyle ilgili teknik bir konuşma, teknik bir tartışma
yapmanın koşulları yok ama ben birkaç noktaya dikkat çekmek istiyorum. 
Çok
ilginç biçimde, burada, biraz önce, Sayın Maliye Bakanı, örneğin dış borç
miktarının gayrisafi yurt içi hasılaya oranıyla ilgili rakamı telaffuz etti;
yüzde 32 yanlış hatırlamıyorsam, rakam böyle. 
Değerli
arkadaşlar, bir süredir Avrupa Birliğine üye olmak isteyen ülkeler muhasebe
sistemlerini bozuyorlar, değiştiriyorlar; Maastricht Kriterlerine göre
rakamları yakalayabilmek için, tutturabilmek için, yani o oranın işte yüzde
60’ları bulmamasını sağlamak için, kamu-özel iş birliğiyle gerçekleştirilen
sözleşmeleri, kamu dış borcu kalemi içerisinde muhasebeleştirmiyorlar. Bu
rakamlara yalan söyletmekten başka bir şey değil, kendinizi kandırmaktan başka
bir şey ifade etmiyor. Başka ülkeler de yapıyor ama kötü emsal, emsal olmaz.
Biz, bu çatıda, bu halka hesap vermek zorundayız. 
Şimdi,
yüzde 32 diye açıkladığınız rakam, sadece şehir hastaneleriyle ilgili
yükümlülüğü eklediğinizde yüzde 42’nin üzerine çıkıyor. Ulaşımla ilgili
yükümlülüğü, kamu-özel işbirliğiyle (KÖİ) ilgili sözleşmeleri eklediğinizde rakam
yüzde 45’e çıkıyor. Bakın, sadece dış borç, gayrisafi yurt içi hasıla oranıyla
ilgili bu söylediğim şey. Bunun gibi birçok rakam var üzerinde konuşacağız, bir
hafta boyunca tartışmalar yapacağız. 
Mesela,
eğitim rakamlarının karşılaştırılması. Eğitim rakamları en çok harcama kalemi
olduğu için üzerinde duruyorum. Eğitim yatırımlarının eğitim harcamaları
içerisindeki payının 2002’den 2017’ye gelene kadar neredeyse yüzde 100 düşmüş
olması gibi birçok şey var konuşulacak. 
Yine,
Türkiye Cumhuriyeti 11 pilot ilde toplumsal cinsiyet farkındalığıyla ilgili
projeler yürüttü, sadece Aile Bakanlığıyla ilgili olduğu için söylüyorum. Ama,
bu 11 ilde Birleşmiş Milletlerin fonlarıyla, hibeleriyle yürütülen projelere
bile bu bütçe hazırlanırken uyulmuyor, dikkat edilmiyor ve dolayısıyla da bu
bütçenin ne yazık ki Türkiye’deki kadın erkek eşitsizliği başta olmak üzere her
türlü eşitsizliği, gelir dağılımındaki çarpıklığı gidermeye dair sosyal boyutu
da ciddi biçimde zarar görüyor ama son yılların en kritik tartışmalarından biri
-şeffaflık konusunu da kapsadığı için söylüyorum- Sayıştay denetimi konusudur. 
Değerli
arkadaşlar, neredeyse bütün bakanlıklarla ilgili Sayıştay diyor ki: “Şeffaflık
konusunda özen gösterilmemiş, harcama kalemleri somut biçimde ifade edilmemiş.”
Üstü örtülü biçimde, örneğin Aile Bakanlığıyla ilgili, “kültürel faaliyetler”
diye geçiyor ama bu kültürel faaliyetlerin tam neye denk geldiğiyle ilgili
kapalı değerlendirmeler… Aslında biz biliyoruz hangi harcama kalemlerine denk
geliyor ama kamuoyunun gözünden bunlar kaçırılmaya çalışılıyor. Yine, etki
değerlendirmesi için bilgi sunumu konusunda Sayıştay uyarıyor bakanlıkları,
diyor ki: “Benim etki değerlendirmesi yapabilmem gerekiyor, bunun için de senin
benimle bilgiyi açık, somut paylaşman gerekiyor.” Ama bakanlıklar bunu
yapmamışlar.
Sayın
Başkan, değerli milletvekilleri; sonuç itibarıyla, Türkiye ekonomisinin gayet
tabii, hissedildiği ölçekte, hissedildiği ölçüde tartışılması gerekiyor. Burada
çok rakamları iyi sunabilirsiniz. Kulağa hoş gelen rakamları dinleriz, duyarız,
bu haftayı geçiştirebiliriz ama hemen şuradan Tunus Caddesi’ne -bir
tebdilimekân- gidin lütfen, Tunus Caddesi’ndeki dükkânları bir ziyaret edin;
kimliğinizi söylemeyin, bakan olduğunuzu, milletvekili olduğunuzu söylemeyin;
işlerin nasıl olduğunu sorun. İsterseniz aşağıya doğru yürüyün, Olgunlar
Sokak’a gidin, Sakarya’ya gidin, esnafın hâlini görün, kaç dükkânın devir ilanı
astığını görün. 
Şimdi,
bir ülkenin ekonomisi, maliyesi neyle ölçülür? Ya devlet bütçesiyle ölçülür ya
da kişi refahıyla ölçülür. Kişi refahı yoksa, devlet bütçesiyle ilgili
rakamların da üzerinde oynanarak sadece bir göz boyama, durumu kurtarma
pozisyonu ortaya çıkarılmışsa, o zaman o bütçenin emekten yana olduğunu, o
bütçenin çalışandan yana olduğunu, o bütçenin dar gelirliden yana olduğunu
söylemek son derece zordur.
Güzel
bir söz var: “Uzun vadeli planlama, gelecekteki kararlar için değildir, bugünkü
kararların geleceğiyle ilgilidir.” denmiş. Yani, biz, bugün aldığımız
kararların, bugün oyladığımız kararların gerçekten ne kadar uygulanır olup
olmadığını, uygulanabilir bir durumun yakalanıp yakalanamayacağını aslında
öngörülerimizle ortaya koyarız.
Bakın,
bütçede 2017’yle ilgili olumlu beklentilerden birisi, iyileşme nedeni sayılan
önemli başlıklardan birisi, jeopolitik ortamın iyileşmesi. Şimdi, beş yıl önce,
yanı başınızla ilgili, en uzun sınırınız olan komşunuzla ilgili, Suriye’yle
ilgili bir öngörüde bulunmuşsunuz, demişsiniz ki: Birkaç hafta içerisinde
-aylar değil, yıllar değil- Suriye’de Esad gidecek, rejim değişecek ve
Suriye’de insan hakları ihlalleri bitecek.” Şimdi, dört beş yıl önce, en uzun
sınırınız olan komşunuzla ilgili öngörünüzde bu kadar ıska geçtiğinizde,
2017’yle ilgili bölgesel gelişmelerde jeopolitik durumun iyileşeceğini
varsayarak Türkiye ekonomisinin daha iyi bir noktaya gideceğini neye göre
öngörüyorsunuz? Hangi ülkeye bakarak, hangi komşunuzdaki gelişmeler ya da hangi
müttefikinizle kurduğunuz ilişkiler üzerinden bunu söyleyebiliyorsunuz, doğrusu
ben merak ediyorum. 
Değerli
arkadaşlar, dört yıl önce, beş yıl önce biz Suriye sürecine müdahil olurken, bu
kürsüde konuşmalar yapılırken, miting meydanlarında hamaset dolu mesajlar
verilirken Suriye halklarına, Suriye’deki Türkmenlere, Suriye’deki diğer
halkların geleceğine -işkence, kötü muamele- orada Sünnilere yapılan haksızlığı
gündem yapıyorduk. Yani, biz orada aktiftik, Suriye halklarının geleceği için
aktif pozisyon aldığımızı iddia ediyorduk; ne kadar doğruydu, değildi, ayrı bir
şey ama şu anda Türkiye'nin gündeminde Suriye neden var? Sadece savunmak için
var, Türkiye’ye yönelik tehdit için var, Türkiye’ye yönelik tehlikeyi
öngörebilmek ve bunun önüne geçmek için Türkiye orada var. Şu anki girişimler,
El Bab’daki operasyon Türkiye'nin güvenliğini ne kadar garantiye alıyor, bu da
tabii ayrı bir tartışma konusu. 
Sayın
Başkan, değerli milletvekilleri; sadece bölgeyle ilgili jeopolitik öngörümüz
değil, aslında bütün dünyayla ilgili jeopolitik öngörümüz baştan sona sakat.
Bakın, biz Avrupa Birliğine karşı alternatif olarak Rusya’yla ilişkiler, Şanghay
hesabı yapıyoruz. Çin dünyada döviz rezervi en yüksek olan ülke, son yıllardaki
düşüşe rağmen 3 trilyon doların üzerinde döviz rezervi var. Biz, bir taraftan,
yastıkaltındaki dolarlara göz dikmişiz ekonomiyi kurtarmak için… Bunun da nasıl
bir rakama tekabül ettiğini ben bilmiyorum -çünkü yastıkaltıyla ilgili bir
öngörüde bulunuyorsanız kayıt dışının düzeyini itiraf ediyorsunuz demektir- ama
sadece bir Çin karşılaştırması için bunu söyledim. 
Rusya’yla
ilgili planlar yapıyoruz değerli milletvekilleri ama Rusya Devlet Başkanı Putin
birkaç gün önce 2017 değerlendirmesi yaptı. Bu, senelik yaptıkları rutin
konuşma, değerlendirme Rusya Devlet Başkanının. Bu seneki değerlendirmesindeki
mesajının özü Avrupa Birliğiyle, Avrupa ülkeleriyle ilişkileri iyileştirme üzerine
kurulu. Yani, biz Avrupa’ya posta atıyoruz Şanghay’a güvenerek ama Şanghay’ın
patronu da Avrupa’yla ilişkileri iyileştirme üzerine 2017 mesajı veriyor. 
Değerli
milletvekilleri, tarih okumamız yanlış, gelecek okumamız yanlış, hem de çok
kötü karşılaştırmalar yapmaya sebebiyet verecek yanlışlıklar içeriyor. Dünya
ekonomik krizinin 1920’li yıllarla -1929- karşılaştırması yapılıyor; Birinci
Dünya Savaşı’nın en kötü koşullarına yakın koşullarda bulunduğumuzu, o tarihten
bu yanaki en kötü durumda bulunduğumuzu bizatihi Hükûmetin üyeleri söylüyor.
Sayın Cumhurbaşkanı daha köklü bir değerlendirme yapıyor -bence de yerinde ve
doğru bir tespitte bulunuyor- diyor ki: “İslam Dünyası fetret dönemi yaşıyor.”
Bu tespit de son derece kritik, son derece önemli ama ister Birinci Dünya
Savaşı’ndan okumaya başlayın ister İslam dünyasının bin dört yüz yıllık
tarihini okuyun ama şu kesin: Eğer siz fetret dönemlerini, kriz dönemlerini bir
araya gelerek, sorunları konuşarak aşmayı denerseniz mesafe alırsınız. Fetret
dönemlerinden nasıl çıkıldığını Selçuklu tarihinden, Osmanlı tarihinden çok
ayrıntısıyla okuyup, ulaşıp değerlendirebilirsiniz ama tersini yaparsanız,
kamplaşmayı, çatışmayı derinleştirirseniz, ötekileştirirseniz, ayrımcılık
yaparsanız, dışlarsanız o fetret döneminden sadece kopuşla çıkarız, sadece
çatışmayla, sadece iç savaşla çıkarız. Değerli milletvekilleri, yüzyıl önce
denediğimizi bu ülke niye bir kez daha denesin?
Bakın,
Osmanlı’nın son döneminde en az saray kadar etkili Babıalide tartışmalar
yapılıyordu ve o dönemde özellikle İttihat ve Terakki içinde ve tabii ülke
siyasetinde etkili siyasi partiler arasında da önemli tartışmalar vardı. O
dönemde Prens Sabahattin yetki devrini önerdi. “Ademimerkeziyet” diye tarif
ettiği şey şuydu: “Osmanlı tebaasıyla yetkileri paylaşalım, yetkileri
dağıtalım, yerelleşelim, ne kadar yerelleşirsek o kadar birleşiriz, ne kadar
yetkilerimizi devretmeyi başarırsak o kadar kader birlikteliği yapar, birlikte
savunur, birlikte yaşarız.” dedi. Ama, karşısındakiler tersini yaptılar, dediler
ki: “Biz Özbekistan’a gider, ayaklanma çıkarırsak Rus çarını deviririz. Alman
generallerine güvenir, dünyada yeniden egemenliği sağlarız.” Sonuç ne oldu?
Özbekistan’a, Orta Asya çöllerine, Sarıkamış’a Osmanlı askerlerini götürenler,
Anadolu çocuklarını götürenler ortaya bir avuç toprak parçası bıraktılar ama
Prens Sabahattin’in sözünü dinlemiş olsaydık belki başka bir noktada olacaktık.

Şimdi,
dönüp tekrar bütün yetkileri tek elde toplamaya kalkmak, bir kişinin her şeyi
doğru bildiği varsayımı üzerinden siyaset yapmak en azından yüzyıl önceki
yanlışı tekrarlamaktan başka ne anlam ifade ediyor? O zaman da sarayın her şeyi
doğru bildiğini, duruma vaziyet ettiğini, tehlike olmadığını söylüyorlardı ya
da İttihat ve Terakki Partisinin yetkilileri kendilerine böyle bir güç
vehmediyorlardı, bugün de ne yazık ki aynı noktadayız. 
Daha
acısı, 1920’li yıllarda Almanya’da Hitler nasıl ekonomik krizin faturasını
yabancılara, başkasına, içerideki yabancılardan olan Yahudilere fatura ederek
toplumu başka türlü motive ediyor idiyse, başka tarih algıları oluşturmaya
çalışarak, toplumu kamplaştırarak krizden çıkmaya çalışıyor ise biz benzer
şeyler yapıyoruz. Çok ironik bir benzetmedir ama o yıllarda Almanya Versay
Antlaşması’nı tartışıyordu, aslında biz de şimdi Lozan’ı aynı duygularla
tartışıyoruz, aynı psikoloji içinde tartışıyoruz ve eğer birilerinden hesap
sorarsak, birilerini suçlu gösterirsek ekonomik krizi örteceğimizi sanıyoruz. 
Değerli
milletvekilleri, bu ülke -çok değil, birkaç ay önce- 15 Temmuzda bir büyük badire
atlattı. Ama, bir ülke düşünün ki darbe yaşamış olsun ve derdini dünyaya
anlatamıyor olsun. Şimdi burada ya bizim anlatışımızda bir sorun var ya
birilerinin niyetiyle ilgili şüphe olur ya da ikisini de kapsayacak başka
nedenler vardır ama ben sadece birkaç tanesini size hatırlatmak istiyorum.
Değerli
milletvekilleri, bir ülkede bir örgüt Silahlı Kuvvetlerdeki en üst rütbeli
makamlara, generaller içerisine üçte 2 oranında sızmış olacak ama siyasette bir
tek milletvekilliği makamını elde etmemiş olacak, bir partinin merkez yürütme
kurulunda bir tek koltuğa sızamamış olacak. Şimdi, sormazlar mı sizin güvenlik
birimleriniz bu kadar ele geçirilmiş, bu kadar sızılmış ama siyasetiniz bu
kadar temiz, siyasetiniz bu kadar korunaklı, bu kadar güvenilir diye? 
Başka
tartışmalar yapılıyor şüphesiz. Mesela, bu darbenin bir numaralı ismi olduğunu
herkesin bildiği, ana muhalefetin de dillendirdiği meşhur şahıs, malum şahıs
“Emlak satın almaya gitmiştim.” diyerek askerî üste yakalanmış ve gözaltına
alınmış olmasına rağmen sonrasında bırakılıyor. “Emlak satın aldım.” diyor,
başka bir şey yok. Şimdi, bu şahsı eğer Türkiye üç yıldır, dört yıldır
dinlemiyorsa, izlemiyorsa ben bu ülkeyle ilgili hiçbir şey bilmiyorum. Ama, siz
de biliyorsunuz ki, bu ülkeyi yönetenler de biliyor ki bu şahıs, üç yıldır,
dört yıldır attığı her adım, girdiği her ilişki, yaptığı her toplantı
biliniyordu. Şimdi, siz darbenin bir numarasını serbest bıraktıktan sonra
“Türkiye’de darbe oldu.” dediğinizde müttefikleriniz, dostlarınız size nasıl
inanacaklar? Ve darbenin asıl faillerini bu Meclis Komisyona çağırıp
dinleyemiyorsa, asıl sorumlularına ne olup bittiğini soramıyorsa burada
darbenin gerçekten ortaya çıkarılmaya çalışıldığına dünyayı biz nasıl
inandıracağız?
Değerli
milletvekilleri, bir ülkede sadece görevinden alınan akademisyen sayısı 4 bini
geçmiş, öğretmenlerin sayısı 10 binleri bulmuş, yine çeşitli gazete ve
televizyonlardan kapatılanların sayısı 30 civarındaysa siz gece yaşanan o
menfur olay dolayısıyla, o tablo dolayısıyla 15 Temmuzdan sonra olan biteni
dünyaya anlatamazsınız. Çünkü, darbeyi yapanı gece yarısı bırakıp ilgisiz
binlerce öğretmeni tutukluyorsanız, işinden atıyorsanız, o zaman yaşadığınızı
dünyaya anlatmakta gerçekten zorlanırsınız. 
Bir
ilginç anekdot sizlerle paylaşacağım. Herhangi bir akademisyen bunu yazsa, bunu
tartışmaya açsa elbette “bir akademisyenin görüşü” dersiniz. Ama, kapatılan
harp akademilerinin yerine kurulan Millî Savunma Üniversitesinin başına
getirilen şahsın cümleleri, diyor ki: “Osmanlı Devleti neden altı yüz yıl
ayakta kaldı? Çünkü, kardeş katliyle ilgili düzenleme dolayısıyla. Çünkü, bu,
geleceğe dair istikrarın teminatıydı. Çünkü, bu, aslında saray kavgalarını,
entrikalarını bitiren bir yöntemdi. Daha önceki Türk devletleri bu kadar uzun
süre ayakta kalmadılar ama Osmanlı bu düzenlemeyi yaparak kendi geleceğini
kurdu, ömrünü uzattı.” 
Değerli
milletvekilleri, şimdi, eğer insani değerleri, insan haklarını, evrensel
kazanımları azıcık kendimize referans almış olsaydık, hiç olmazsa tarihteki
“İnsanı yaşat ki devlet yaşasın.” felsefesiyle 2000’li yılların başlarında
konuştuğumuz gibi bugün de bunu konuşuyor, bunu tartışıyor olurduk. Ama, kardeş
katlinden medet uman, kardeş katlini iktidar ömrünü uzatmanın reçetesi sanan,
sayan bir anlayışla korkarız ki bu ülkede kardeş kavgası da kardeş savaşı,
çatışması da bir iktidar etme biçimi, iktidar ömrünü uzatma biçimi olarak
önümüzde duruyor. 
Değerli
milletvekilleri, bölgede çok kritik gelişmeler yaşanıyor, çok hayati gelişmeler
yaşanıyor ve biz ne yazık ki bu hayati gelişmeleri hâlâ doğru okuyamıyoruz. Ben
bir iki karşılaştırma yapmak istiyorum. Mesela Mısır, hani önce darbeye karşı
çıktığımız, mitingler düzenlediğimiz -gayet tabii, hâlâ karşı çıkıyor olmamız
lazım; kapalı kapılar ardında, diplomasi ortamları inşa ederek âdeta darbeyi
meşrulaştıran, normalleştiren siyasetin asla izlenmemesi lazım ama- Mısır’da
birkaç gün önce 41 dernek kapatıldı, sadece 41 dernek İhvan’la ilişkili olduğu
için. Bizdeki rakam bunun yaklaşık 10 katı, kapatılan dernek sayısı. Şimdi,
Mısır’da darbe başarılı oldu, bizde darbe püskürtüldü. “Bizde darbe başarılı
olsaydı, o zaman kaç dernek kapatılacaktı?” diye sormak gerekiyor. 
Başka
bir karşılaştırmayı Tunus’la yapalım çünkü Orta Doğu’da farklı örneklerden
birisi. Gannuşi diyor ki: “Biz başkanlık sisteminden parlamenter sisteme
geçmeye çalışıyoruz, sizse tersine gidiyorsunuz. Tabii ki tercih sizin ama ben
hangisinin daha İslami olacağı yönünde –bunu tırnak içerisinde aktarıyorum-
tercihi size bırakıyorum, bizimki daha İslami demiyorum.” Tabii bu, Gannuşi’nin
tevazusuyla ilgili bir şey ama sonrasında da çok ilginç değerlendirmeler
yapıyor. Aslında, neredeyse Arap Baharı’nın birlikte yönetmeye hizmet ettiği,
dışlanan toplumsal kesimlerin siyasete katılmasına hizmet ettiği, iyi örnek
diye sayabileceğimiz tek vaka Tunus’tur neredeyse. Diğer birçok ülkenin hâli
ortada, Libya fiilen 3’e bölünmüş durumda. Ama, hiç olmazsa, bu birlikte
yönetme alışkanlığı, kültürü açısından Tunus’la ilgili bu örneği sizlerle
özellikle paylaşmak istedim.
Değerli
milletvekilleri, bugün, bugünler, aynı zamanda Cemil Meriç’in doğumunun da
100’üncü yılı, 3 Aralık doğumlu. Cemil Meriç, çok güzel sözleri olan, çok ileri
görüşlü, gözleri görmese de -Engelliler Günü dolayısıyla da bir kez daha
analım- kültürden irfana uzanan bakışı son derece birikimli bir isimdir. Diyor
ki: “Zulmün olduğu yerde, haksızlığın olduğu yerde tarafsızlık namussuzluktur,
tarafsızlık şahsiyetin felce uğramasıdır ve çıkar konuşunca vicdanlar susar.”
Değerli
milletvekilleri, ben hem bir taraftan Cemil Meriç’i anarken bir kez daha da
şunu sizlere hatırlatmak istiyorum: Bu sıralarda oturan arkadaşlarımız
yerlerine dönmedikçe, bu kürsüde konuşma imkânını bulmadıkça hiçbir gerekçeniz,
hiçbir açıklamanız bu ülkedeki zulmü, haksızlığı örtmeye yetmeyecek. 
Herkesi
saygıyla selamlıyorum. (HDP sıralarından alkışlar)
BAŞKAN
– Çok teşekkür ediyorum Sayın Bilgen. 
ÇAĞLAR
DEMİREL (Diyarbakır) – Sayın Başkan…
BAŞKAN
– Müsaadenizle…
Değerli
hatibin bazı hususlarda yine benimle ilgili konuşmaları var; “Meclis
çalışanları güzel hazırlık yapmışlar.” dedi. 
GARO
PAYLAN (İstanbul) – Kendi kendinize sataşmadan söz mü veriyorsunuz?
BAŞKAN
- Bendeniz grup başkan vekilliği de yaptım ve ilgi saham anayasadır. 1982
Anayasası’nın yerine yeni bir anayasa yapılması hususunda dört ay süren bir
çalışmaya başkanlık yaptım, 52 ülkenin anayasasını inceledim. Her
milletvekilimizin en az benim kadar dokunulmazlıklar hakkında bilgisi olduğuna
inanıyorum. Onun için bir çalışmaya ihtiyaç olmadığını Sayın Bilgen’e ifade
etmek isterim.
Bu
meyanda, diğer konular ayrı hadiselerdir ama müsaade ederlerse bilgi
dağarcığına bir eklenti yapacağım: Kardeş katli I. Ahmet zamanında -1603-1617
I. Ahmet’in zamanıdır- yani Osmanlı’nın sona erişinden üç yüz on sene evvel
kaldırıldı ve yerine ekber erşet kaidesi, hanedanın en yaşlısı usulü getirildi.
O noktada da müsaade ederlerse kendilerine eklenti yapıyorum ve bir teşekkür
borçluyuz: Çok değerli mütefekkir, fevkalade kıymetli bir insan Sayın Cemil
Meriç, 1916’da doğdu, 1987’de 71 yaşında vefat etti; büyük hizmetler yaptı.
Kendisini rahmet ve minnetle anıyorum. 
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, buyurun efendim.
VI.- AÇIKLAMALAR
1.- Diyarbakır Milletvekili Çağlar Demirel’in,
görüşmelerin yayınında kürsünün tam olarak alınmayarak oradaki fotoğrafların
gösterilmediğine, HDP milletvekillerinin gözaltına alınarak rehin
tutulduklarına ve Meclis Başkanının milletvekillerinin haklarını koruması
gerektiğine ilişkin açıklaması
ÇAĞLAR
DEMİREL (Diyarbakır) – Teşekkür ediyorum Sayın Başkan. 
Tarihî
süreçlerden alıp geldiniz bugüne kadar ama bugün de yeni bir tarih
yazılacaktır. O tarih de arkanızda yazılan yazıyla “Egemenlik kayıtsız şartsız
milletindir.” ifadesinin tam tersinin uygulandığı bir süreçtir. Siz milletin
iradesini şu anda rehin almış durumdasınız. Bu da tarihte farklı bir sayfada
yer alacaktır. 
Sayın
Başkan, siz mi talimat verdiniz? Meclis görüntülerinde özellikle kürsü tam
olarak gösterilmiyor, sadece konuşan arkadaşlarımızın kafası gösteriliyor ve
oradaki fotoğraflar gösterilmiyor. Bu arkadaşlarımızın fotoğraflarından
korkuyor musunuz? (HDP sıralarından alkışlar)
Sayın
Başkan, arkadaşlarımızı, eş başkanlarımızı, grup başkan vekilimizi ve
milletvekillerimizi şu anda rehin tuttunuz, bu rehin tutmanız da yetmediği gibi
buradaki fotoğraflarından bile korkuyorsunuz.
(Mikrofon
otomatik cihaz tarafından kapatıldı) 
BAŞKAN
– Buyurun efendim.
ÇAĞLAR
DEMİREL (Diyarbakır) – Sayın Başkan, şu anda yaptıklarınızda utanç verici bir
durum söz konusudur. Eğer biz bu yapılanlardan utanmıyorsak o zaman tam olarak
göstermek zorundayız. Neden utanıyoruz? Şu anda utandığımız tek şey vardır ki
arkadaşlarımız rehin tutuluyor. Bu da bugün Meclisin utanç duyması gereken bir
durumdur. Bunu ifade etmek istiyorum.
Peki,
yasadan ve hukuktan bahsediyorsunuz. Biz de soruyoruz size ve tüm Türkiye
kamuoyuna: Hangi yasa, hangi hukuk? 4 Kasım darbesiyle aynı gecede Van, Şırnak,
Hakkâri, Bingöl, Diyarbakır’da bir operasyon gerçekleşiyor, bir düğmeye
basılıyor ve 5 ilin başsavcıları harekete geçiyor. Bu nasıl bir hukuk, bu nasıl
uygulama? Aynı saatte ve aynı tarihte 5 savcı üzerinden milletvekillerimiz, eş
başkanlarımız operasyon kapsamında gözaltına alınıyor ve nasıl bir uygulama ki…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Başkan, bir dakika daha alacağım.
BAŞKAN
– Açıldı Hanımefendi. 
ÇAĞLAR
DEMİREL (Diyarbakır) – Başkan, bunun adı “faşizm”dir. Bu, 4 Kasım darbesidir.
Bu 4 Kasım darbesiyle ancak bir düğmeye basılıp bir operasyon gerçekleşir. Biz
bunları daha önceki süreçlerde de gördük. Yine, 4 Kasım darbesi, Türkiye'nin
Parlamentodaki 3’üncü büyük partisinin eş başkanlarının, grup başkan vekilinin
ve toplam 10 milletvekilinin bir darbeyle rehin tutulduğu bir süreçtir. Bu
sürecin, daha önceden bir siyasi operasyonun hazırlığı yapılmıştır. Eş
başkanlarımızın ve vekillerimizin gidecekleri cezaevi önceden ayarlanmış ve
bunun süreci önceden başlamıştır. Şu anda vekillerimiz ve eş başkanlarımız
tecrit altındadır. Bu tecrit bir işkencedir ve Türkiye de şu anda işkence
uyguluyor ve bu, Birleşmiş Milletlerin hafta sonu yayımladığı raporda da açık
bir şekilde görülmüştür. 
O
yüzden, bir kez daha şunu ifade edelim, konuşacak çok şeyimiz var ama siz,
Meclis Başkanı olarak bir kez daha şuna cevap vermek zorundasınız…
(Mikrofon
otomatik cihaz tarafından kapatıldı) 
BAŞKAN
– Lütfen, tamamlayınız Hanımefendi.
ÇAĞLAR
DEMİREL (Diyarbakır) – Tamamlıyorum Başkan.
Siz
şuna cevap vermek zorundasınız: Siz burada açıklama yaparken bir yargıç gibi,
ifade alır gibi bir açıklama yapıyorsunuz oysa siz Meclis Başkanısınız ve sizin
burada yapmanız gereken şey, yasama faaliyetlerine gelecek olan
milletvekillerimizin haklarını korumak olmalıdır ama bunu
gerçekleştirmiyorsunuz. 
Ben
fezlekelere ilişkin örnekler vereceğim ama sürem çok dar. Bunları ileriki
süreçte size de yazılı vereceğiz. Evet, Sayın Selahattin Demirtaş’ın
Diyarbakır’da cuma namazına katılması bir örgüt propagandası olarak ifade
edilmektedir. Yine, Figen Yüksekdağ Eş Başkanımızın seçim broşüründeki
fotoğrafı yine bir suç olarak gösterilmektedir. O yüzden, bunların hepsi
siyasidir, hiçbiri hukuki, hiçbiri yargıyla ilgili bir durum değildir, siyasi
bir karardır ve bu siyasi kararı da… 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) - …siz burada uygulayarak hayata geçirmeye çalışıyorsunuz.
Asla bunu kabul etmiyor, sizin tutumunuzu da eleştiriyorum.
Teşekkür
ediyorum.
BAŞKAN
– Sayın Demirel, ben tekrar edeyim. Türkiye’de kuvvetler ayrılığı var… 
ÇAĞLAR
DEMİREL (Diyarbakır) – Yoktur Başkan, yoktur.
BAŞKAN
- …ve yargı yasamadan, yürütmeden bağımsızdır.
MERAL
DANIŞ BEŞTAŞ (Adana) – Ya, siz tartışmalara giremezsiniz Sayın Başkan.
BAŞKAN
– Türkiye bir hukuk devletidir. 
MAHMUT
TOĞRUL (Gaziantep) – Siz burada bir hukuk tartışması mı yaratacaksınız?
BAŞKAN
- Siz şahsi, indi mütalaanızla bunu kabul etmeyebilirsiniz ama ne var ki dünya
dönüyor, ne var ki bir gerçek var; Türkiye’de kanunlar var, Anayasa var ve
hukuk devletinde gereken neyse onu yapan makamlar var. 
DİRAYET
TAŞDEMİR (Ağrı) – Herkese niye yapılmıyor?
BAŞKAN
- Bendeniz Meclis Başkanıyım, herhangi bir yere emir vermek, herhangi bir
hâkime, savcıya emir vermek durumunda tabii ki değilim. İsterim ki tam adil ve
hür bir Türkiye olsun. Bu yolda yürüdüğümüze de inanıyorum. 
Şimdi,
sizin bence tashih etmeniz gereken bir kavram var. Kavramlar içlerinde birçok
hususu barındırır.
MAHMUT
TANAL (İstanbul) – Başkan, Meclis Başkanı bu tür tartışmalara katılmaz.
BAŞKAN
- Ortada bir rehin alma yoktur, lütfen düzeltiniz. “Rehin” diye bir müessese
Türk hukukunda yok, tutuklama vardır, buna siz “rehin” demeyin; bu bir. 
MAHMUT
TOĞRUL (Gaziantep) – Arkadaşlarımız rehin tutulmuştur Başkan, arkadaşlarımız
rehindir.
BAŞKAN
- İki: Türkiye’de bir iç savaş yoktur.
LEZGİN
BOTAN (Van) – Sayın Başkan, 4 Kasım bir darbedir, bal gibi bir darbedir.
BAŞKAN
- PKK’nın, PYD’nin, DEAŞ’ın, FETÖ’nün, benzeri tedhiş örgütlerinin yaptığı
anarşi vardır, terör vardır. Türkiye'nin bütünlüğünü istemiyor musunuz? 
LEZGİN
BOTAN (Van) – Bütün Türkiye siyaseti…
BAŞKAN
- Bu bütünlüğü sağlanmayacak mı? “Bu savaş ilanihaye sürecek.” Sürmeyecek,
biiznillah sürmeyecek. (AK PARTİ sıralarından alkışlar) Hepimiz birlikte bunun
üstesinden geleceğiz Sayın Demirel.
İşkencedir,
tecrittir; bu, cezaevi idaresini ve Adalet Bakanlığını ilgilendiren bir
hadisedir. Bendeniz bu söze inanan bir insanım, “demokrasi”, “demos kratos”,
halkın iktidarı. Halkın iktidarına inanırım ve elbette ki hâkimiyeti millete
ait olarak bilirim. Biz bu yüce milletin de burada temsilcileriyiz.
Ben
teşekkür ediyorum.
Ve
şimdi, söz…
ÇAĞLAR
DEMİREL (Diyarbakır) – Sayın Başkan… Sayın Başkan…
LEZGİN
BOTAN (Van) – Sayın Başkan, polis fezlekeleri doğruymuş gibi savunuyorsunuz.
BAŞKAN
– Anlayamıyorum…
LEZGİN
BOTAN (Van) – Polis fezlekeleri doğruymuş gibi, kanıtlanmış, kendisi kanıtmış
gibi, burada bir mahkemenin başkanı gibi konuşuyorsunuz, hüküm kesiyorsunuz.
BAŞKAN
– Hayır Beyefendi, ben de belgelerle konuşuyorum, ben belgelerle konuşuyorum.
Sayın
Ayhan Bilgen Bey’in bir beyanı oldu, diyor ki: “Biz dokunulmazlıkların
kaldırılmasını istiyoruz.” Bu da bir yoldur, bazı ülkelerde dokunulmazlık yok,
hepten kaldırırsınız ama ne var ki 29/7/2015’teki müracaatta beyan şu: “Ekte
isim ve imzaları bulunan Halkların Demokratik Partisi üyesi
milletvekillerimizin dokunulmazlıklarının kaldırılması hususunda gereğinin
yapılmasını bilgilerinize arz ederiz.” 
SİBEL
YİĞİTALP (Diyarbakır) – Niye sadece HDP’liler tutuklanıyor? 
BAŞKAN
– Yani bir Anayasa değişikliğiyle dokunulmazlık müessesesi kalksın beyanı
değil. Efendim, bu beyanları zabıtlara, tutanaklara geçmesi için söylüyorum
çünkü beyanlar Avrupa’da çeşitli ülkelerde komisyonlarda, kurullarda alınıyor
ve öne konuluyor, ona karşı söylenen sözler Meclisin kendi görüşünü de ortaya
koyması bakımından bunları ifade ettim.
Çok
teşekkür ediyorum.
ÇAĞLAR
DEMİREL (Diyarbakır) – Sayın Başkan, ben İç Tüzük 60’a göre yerimden söz
istiyorum.
BAŞKAN
– Efendim, bir isteğiniz mi vardı Sayın Akçay, ara mı istiyordunuz?
ÇAĞLAR
DEMİREL (Diyarbakır) – Hayır, İç Tüzük 60’a göre ben söz hakkı istiyorum.
BAŞKAN
– Ha, bir dakika Sayın Demirel, bu televizyonda yayın meselesinde hiçbir
talimatım yoktur, Meclis televizyonu kendi yayınını yapmaktadır, kusura
bakmayınız onunla ilgileneceğim.
MAHMUT
TOĞRUL (Gaziantep) – O zaman hakkında işlem yapın.
BAŞKAN
– Evet, Sayın Demirel, buyurun.
2.- Diyarbakır Milletvekili Çağlar Demirel’in, TBMM
Başkanı İsmail Kahraman’ın birleşimi yönetirken konuşmalarla ilgili yorum
yaparak İç Tüzük’ü ihlal ettiğine ilişkin açıklaması
ÇAĞLAR
DEMİREL (Diyarbakır) – Sayın Başkan, siz yapmış olduğumuz bütün
değerlendirmeler ve konuşmalara ilişkin şu anda yorum yapıyorsunuz, İç Tüzük’ün
64’üncü maddesine göre “Genel Kurula başkanlık eden Başkan veya Başkanvekili,
asıl konu görüşülürken ve oylanırken hiçbir surette görüşünü açıklayamaz.” Siz
de başında ifade ettiniz, aslında ilk başta siz de ifade ettiniz ama siz ifade
etmenize rağmen biz…
BAŞKAN
– Hanımefendi, ikinci fıkrayı da okur musunuz?
ÇAĞLAR
DEMİREL (Diyarbakır) – Evet, ikinci fıkrayı da okuyacağım, biliyorum Başkan.
BAŞKAN
– Biliyorsunuz ama açıklayınız, tekrar ediniz. 
ÇAĞLAR
DEMİREL (Diyarbakır) – Başkan, şu anda siz İç Tüzük’ü ihlal ettiğiniz için... 
BAŞKAN
– Hanımefendi, ikinci fıkrayı okuyunuz.
ÇAĞLAR
DEMİREL (Diyarbakır) – ...ben sizin hakkınızda usul tartışması açmak istiyorum,
bunu ifade ediyorum.
ALİ
ERCOŞKUN (Bolu) – Ne alakası var ya usul tartışması açmakla, ne alakası var?
BAŞKAN
– İkinci fıkrayı lütfen okuyunuz.
ÇAĞLAR
DEMİREL (Diyarbakır) – Usule ilişkin...
ORHAN
DELİGÖZ (Erzurum) – Asıl konuya siz gelin ya, sabahtan beri konuşuyorsunuz! 
ÇAĞLAR
DEMİREL (Diyarbakır) – Sizin usulünüze ilişkin bir tartışma başlatmak
istiyorum.
BAŞKAN
– Hanımefendi, o okuduğunuz maddenin ikinci fıkrasını da okur musunuz lütfen.
ÇAĞLAR
DEMİREL (Diyarbakır) – Başkan, siz bütün konulara ilişkin yorum yaptınız.
Sadece düşüncelerinizi ifade etmenin ötesinde, yorum yaparak aslında yargıyı
da, birçok mekânı, birçok alanı da bir kez daha siz farklı noktaya çektiniz. O
yüzden, biz usul tartışması başlatmak istiyoruz.
BAŞKAN
– Efendim, konu ile usul tartışmasının alakası yok.
Beş
dakika ara veriyorum.
Kapanma Saati: 16.06
ÜÇÜNCÜ OTURUM
Açılma Saati: 16.20
BAŞKAN: İsmail KAHRAMAN
KÂTİP ÜYELER: Emre KÖPRÜLÜ (Tekirdağ), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 31’inci Birleşiminin
Üçüncü Oturumunu açıyorum. 
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (Devam)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (Devam)
BAŞKAN
– 2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde.
ÇAĞLAR
DEMİREL (Diyarbakır) – Sayın Başkan…
BAŞKAN
– Evet, Hanımefendi…
ÇAĞLAR
DEMİREL (Diyarbakır) – Az önce de sizin tutumunuza ilişkin bir usul tartışması
başlatılmasını önermiştim, tekrar yineliyorum, az önceki yapmış olduğunuz
değerlendirmeler ve yorumlara ilişkin de size ilişkin bir usul tartışması
açılmasını talep ediyorum. 
BAŞKAN
– Evet, aziz milletvekilleri, sayın milletvekilleri, az önce yaptığım
açıklamalar kürsüde konuşma yapan hatipler tarafından şahsıma yöneltilen soru
ve iddialara bir cevap niteliğinde olduğundan, İç Tüzük’ün 63’üncü maddesi
kapsamında usul tartışması açılmasını gerektiren bir tutumum bulunmamaktadır.
Bu nedenle, usul tartışması açılması talebini karşılama imkânım
bulunmamaktadır. 
ÇAĞLAR
DEMİREL (Diyarbakır) – Başkan…
GARO
PAYLAN (İstanbul) – Sayın Başkanım…
MERAL
DANIŞ BEŞTAŞ (Adana) – Sayın Başkan, bu konuda takdir hakkınız yok.
BAŞKAN
– Efendim, gruplar adına ikinci söz sırası Milliyetçi Hareket Partisi Grubu
adına Grup Başkan Vekili Sayın Erkan Akçay’a aittir. 
Buyurun
Sayın Akçay. 
Süreniz
otuz dakikadır. (MHP sıralarından alkışlar) 
GARO
PAYLAN (İstanbul) – Sayın Başkan, takdir hakkınız yok, usul tartışması açmak
zorundasınız. 
BAŞKAN
– Efendim, anlayamadım. 
GARO
PAYLAN (İstanbul) – Takdir hakkınız yok efendim, usul tartışması açmak
durumundasınız. 
BAŞKAN
– Hayır efendim, hayır. İlgili değil, gündemle ilgili değil, sualler sordunuz,
şahsımı hedef aldınız, ben de İç Tüzük’ün verdiği görev, yetki ve hüküm
gereğince açıklama yaptım. 
Teşekkür
ediyorum. 
GARO
PAYLAN (İstanbul) – I. Ahmet’e bile girdiniz efendim, yapmayın. 
BAŞKAN
– Teşekkür ediyorum efendim. 
MERAL
DANIŞ BEŞTAŞ (Adana) – Sayın Başkan, 63’üncü madde çok açık, 63’üncü maddede
usul tartışması açmak yükümlülüğü var tarafınızca. 
BAŞKAN
– Biraz daha dikkatli okursanız göreceksiniz. 
Teşekkür
ediyorum efendim. 
ÇAĞLAR
DEMİREL (Diyarbakır) – Sayın Başkan… Sayın Başkan…
BAŞKAN
– Buyurun Sayın Demirel, oturun.
Sayın
Akçay, buyurun.
ÇAĞLAR
DEMİREL (Diyarbakır) – Sayın Başkan, bizim hatibe olan saygımızdan kaynaklı, bu
durumu uzatmıyoruz, hatip kürsüden konuşmasını bitirdikten sonra biz bu konuyu
tekrar gündeme alacağız.
BAŞKAN
– Anladım efendim.
Buyurun
Sayın Akçay.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; 2017
Yılı Bütçe Kanunu Tasarısı’nı görüşmek üzere toplanmış bulunuyoruz. Bizleri
izleyen aziz vatandaşlarımızı ve muhterem heyetinizi şahsım ve Milliyetçi
Hareket Partisi Grubu adına saygıyla selamlıyorum. 
Sözlerime
başlarken, öncelikle bizlere bu güzel vatanı emanet eden cennetmekân
atalarımızı, milleti, devleti ve vatanı uğruna canlarını feda eden bütün
şehitlerimizi, cumhuriyetimizin kurucu lideri Gazi Mustafa Kemal Atatürk’ü ve
silah arkadaşlarını rahmet ve şükranla anıyorum. Şu anda yurt içinde ve yurt
dışında Türkiye Cumhuriyeti’nin varlığı ve aziz milletimizin dirliği için
vazifeleri başında mücadele veren kahramanlarımızı başarı dileklerimle selamlıyorum.

Değerli
milletvekilleri, geçtiğimiz hafta Adana’nın Aladağ ilçesinde kız öğrenci
yurdunda çıkan yangında hayatını kaybeden 11 öğrenci ve 1 öğretmen kardeşimize
Allah’tan rahmet diliyorum, kederli yakınlarına başsağlığı diliyorum. Bir daha
benzeri felaketlerin yaşanmaması için gereken tedbirlerin derhâl alınmasını
bekliyoruz. 
1934
yılında, bundan seksen iki yıl önce yapılan demokratik ıslahatlarla dünyanın
önde gelen pek çok ülkesinden çok önce Türk kadınına seçme ve seçilme hakkı
tanınmıştır. Cumhuriyet kadına büyük bir önem vermiş, cumhuriyeti kuranlar
millî mücadeleyi omuz omuza gerçekleştirdiği kadınların sosyal statüsünü de o
günün şartlarına göre oldukça ileri boyutlara ulaştırmıştır. Bu günün 82’nci
yıl dönümünü de kutluyorum.
Değerli
milletvekilleri, bütçe, Türkiye Büyük Millet Meclisinin önümüzdeki bir yıllık
sürede kamuya kaynak aktarma ve bu kaynakları dağıtma yetkisi verdiği bir
belgedir. Bütçenin amacı, dirliktir, düzenliktir, güvenliktir, eğitimdir,
sağlıktır, iştir, aştır; kaygısız ve müreffeh bir hayat, daha iyi bir
gelecektir. Bütçe bunun için yapılmalıdır. 
Bütçe
müzakerelerini aynı zamanda iktidara ayna tutma, milletimize hakikatleri
anlatma vesilesi olarak görüyoruz. Biz Milliyetçi Hareket Partisi olarak bütçe
görüşmelerinde bütün vatandaşlarımızın adalet, refah ve güvenlik taleplerinin
takipçisi olacağız. Bunun içindir ki burada Türk milletinden aldığımız yetkiyle
görevimizi icra ederken suyun aktığı yatağı aklımızdan hiç çıkarmayacağız.
Meclisimiz için suyun aktığı yatak, Türkiye Cumhuriyeti’nin kuruluş felsefesi,
Türk milletinin varlık ve beka ilkeleridir. Bu ilkeler, millete vekâlet
bilincimizdir. 
Bu
çatı altında kimsenin memleketin altını üstüne getirmeye, keyfî ve tehlikeli
çıkışlarla kalkınma yürüyüşümüzü kabusa çevirmeye hakkı ve yetkisi yoktur. Şu
kapılardan girdik ve bir yemin ettik. Ettiğimiz yemine sadık kalınmayacaksa bu
sıralar boşuna meşgul edilmemelidir. Bugün başladığımız bütçe görüşmelerinde
biz Milliyetçi Hareket Partisi olarak “sen, ben” demeyeceğiz, “Türk milleti”
diyeceğiz, “Sizin mahalle, bizim köy.” demeyecek, sadece “Türkiye” diyeceğiz.
Unutmayınız, bu yüce Meclis başka bir ajandası olmayan, iradesini kimseye
ipotek etmeyen bütün vatandaşların temsil edildiği bir çatıdır. Bu Meclis,
Kurtuluş Savaşı’nı gerçekleştiren, hürriyet ve istiklalimizi kazandıran Gazi
Meclistir. Bu çatı altında size sesimi ulaştıran şu mikrofonun her bir
kablosunda dahi kefensiz yatan şehitlerin, tüyü bitmemiş yetimlerin hakkı
vardır. Bu kürsüde Türk milletinin birliği, bekası ve menfaatleri aleyhine
konuşulamaz. Burası saray bahçesi, Kubbealtı, Divan-ı Hümayun değildir, burası
entel kafeteryası da değildir, burası terörist hücresi hiç değildir, burası
Türk Milletinin kürsüsüdür. Millî hâkimiyet bu kürsüde tecelli eder, demokrasi
memlekete buradan gider, hukuk, töre burada kurulur, Türk Milleti bütçe hakkını
burada kullanır. Milletin bütçe hakkı hükûmete büyük sorumluluklar yükler.
Orduya sahip çıkılamamışsa, peygamber ocağına teröristlerin sızmasına göz
yumulmuşsa Millî Savunma Bakanlığının bütçesini hangi bilinçle görüşeceğiz?
Süleyman Şah Türbesi korunamamışsa, Ege’deki Türk adalarına sahip çıkılamamışsa
Dışişleri Bakanlığı bütçesini nasıl görüşeceğiz? Çocuklarımız sözde öğrenci
yurtlarında yanarak can verirken, tacize uğrarken Gençlik ve Spor Bakanlığının,
Aile ve Sosyal Politikalar Bakanlığının bütçesini nasıl görüşeceğiz? Meyve
dalında, sebze toprağında kalmışken, hayvancılığı ithalata bağlarken Tarım ve
Hayvancılık Bakanlığının bütçesinde ne söyleyeceğiz? 
Yaptığınız
millî görevin şuuruna varmazsanız, milletin canına, malına, emeğine, ekmeğine,
değerlerine, yer altı ve yer üstü zenginliklerine sahip çıkacak millî ve
milliyetçi bir duruştan yoksunsanız bütçenin amacına ulaşması mümkün değildir.
Değerli
milletvekilleri, bu bütçeyi hangi ortamda görüşüyoruz? 2017 yılı bütçesini ağır
ekonomik, siyasi ve toplumsal koşullar içerisinde görüşüyoruz. Ülkemizin iç ve
dış güvenliği çok ciddi tehlike ve tehditlerle karşı karşıyadır. Milletimizi ve
vatanımızı hedef alan alçak terör saldırıları artarak devam etmektedir.
Toplumsal hayat ziyadesiyle elektrik yüklüdür. Türkiye bir husumet çemberinin
içerisinde bunalımdan çıkış yolu aramaktadır. Üstelik 15 Temmuz günü millî
irade ve Türk milleti alçakça bir saldırıyla karşı karşıya kalmıştır.
Milletimiz endişeli ve rahatsız, kurumlar kavgalı, çalışma barışı bozulmuş,
adalet sancılı, ekonomi sıkıntılı, ülkemiz krizlere itilmiş hâldedir. Artık
hiçbirimizin sorumluluktan kaçamayacağı günlerden geçiyoruz ve “armudun sapı,
üzümün çöpü” diyecek günlerde değiliz. 
Değerli
milletvekilleri, Türk milleti hafızası olan bir millettir. Binlerce yıldır
yaşadığımız olaylar, hafızamızdan süzülüp gelen tecrübeler, bizi Türk milleti
yapan değerler, bugünümüze ışık tutmaktadır. Bütün sorunlara millî tarih şuuru
içinde bakmamız hâlinde milletimizin bize verdiği kutsal vekâlet görevini
hakkıyla yerine getirebileceğimizi düşünüyoruz. Her şeyden önce şunu görmeliyiz
ki emperyalist güçlerin büyük düşleri yüzlerce yıldır coğrafyamızda tekrar
tekrar sahnelenmektedir. Dün Haçlı Seferleriyle; Hınçak, Taşnak çeteleriyle,
Lawrencelarla, çeşitli isyanlarla Anadolu’daki Türk varlığına meydan okuyanlar,
bugün PKK’yla, PYD’yle, FETÖ’yle, IŞİD’le, İmralı’daki ve Pensilvanya’daki
elebaşılarıyla aynı hayallerin peşinden koşuyorlar. Tarih, geçmişten ders
çıkarmayan milletlerin zilletleriyle doludur. Devletsiz ve ordusuz toplumlar
ayak altında ezilir. Devletimiz ve milletimiz amansız saldırılar altındadır.
Ancak, bu saldırılar, binlerce yıllık kutlu yürüyüşümüzü durduramayacaktır. 
İstiklal
şairimiz Mehmet Akif Ersoy’un ifade ettiği üzere: 
“Girmeden
tefrika bir millete, düşman giremez; 
Toplu
vurdukça yürekler, onu top sindiremez. 
Bırakın
eski hükûmetleri meydandakiler 
Yetişir,
şöyle bakıp ibret alan varsa eğer. 
İşte
Fas, işte Tunus, işte Cezayir, gitti! 
İşte
Irak'ı da taksim ediyorlar şimdi.”
Unutulmamalıdır
ki Türk milleti birlik içinde olduğunda büyük medeniyetler kurmuş, tarihin
akışını değiştirmiş, dünyaya mührünü vurmuştur. 
Değerli
milletvekilleri, 15 Temmuzda, Türkiye, topyekûn bir darbe teşebbüsüne maruz
kaldı. Başkentimiz, millî iradenin tecelligâhı Meclisimiz saldırıya uğradı,
vatandaşlarımız kurşunlandı. 15 Temmuzda demokrasi askıya alınmak, millî irade
yok edilmek istendi; 15 Temmuzda Türkiye’nin bölünmesi ve bölüşülmesi için
taşeronlar işe koyuldu. Bu hâliyle 15 Temmuz, yeni bir işgal hamlesi ve iç
savaş girişimidir. Kardeşliğimiz hedef alınarak geleceğimiz karartılmak,
birlikte yaşama irademiz hançerlenmek istendi. Türk milleti bu düşman
saldırısını püskürtmüştür. Ancak yaşadığımız travma ve tehlike henüz sona
ermemiştir, ülkemiz çok hassas ve tehlikeli bir dönemden geçmektedir. Bu
nedenle 15 Temmuz bir milattır. Türkiye olağanüstü ve gayrimeşru bir durumla
karşı karşıya bırakılmışken, Türkiye Cumhuriyeti en karanlık günlerinden birini
yaşarken hiç kimse 15 Temmuz yaşanmamış gibi hareket edemez. İşte, bu nedenle,
15 Temmuz herkes için bağlayıcıdır. 
15
Temmuz darbe girişiminin ilk hareketlerinin başladığı andan itibaren, daha ilk
dakikalarda, Sayın Genel Başkanımız bu darbe teşebbüsünün karşısında
olduklarını açıklamış, devletin ve Hükûmetin yanında yer aldıklarını açıkça
beyan etmiştir. Bu duruş aynı dakikalarda bütün yurt sathında yankısını bulmuş,
Milliyetçi Hareket Partisi milletimizle birlikte gereken refleksi göstermiştir.
Bu duruş iyi görülmeli ve iyi anlaşılmalıdır. Bu duruş, demokrasi ve hukuktan
yana bir duruştur; bu duruş, millî iradeye sahip çıkma duruşudur; bu duruş,
tarih şuurunun rehberlik ettiği devleti ebet müddet duruşudur. Milliyetçi
Hareket Partisi çok iyi görmüştür ki 15 Temmuz kalkışması sadece Hükûmete karşı
değil, topyekûn Türkiye Cumhuriyeti’ne, bütün kurumlarına, bütün millete, millî
iradeye karşı yapılmıştır. Milliyetçi Hareket Partisinin duruşu konjonktürel
değil ilkesel bir duruştur. Bu duruşun “ama”sı, “fakat”ı, “lakin”i yoktur. 
İsyan
girişiminin ardından Türk milleti, iktidarıyla, muhalefetiyle bir ve bütün
olduğunu yedi düvele göstermiştir. Bu dip dalgası, darbe girişiminin tüm
unsurlarıyla mücadele etmesi için Hükûmete desteğe de dönüşmüştür. Bu
çerçevede, devleti bir ur gibi saran FETÖ’nün medyadan eğitime, sağlıktan
adalete, yargıdan Emniyete, Türk Silahlı Kuvvetlerinden sivil toplum
kuruluşlarına kadar çöreklendiği her yerdeki yapılanmasıyla mücadele
edilmektedir, edilmelidir. Ancak bu sekiz kollu ahtapotun siyasi ayağıyla
mücadele hâlen fludur, görülmemektedir. Siyaset kurumunun içinden başka
mercilerden emir alan kuklalar kesilip atılmadıkça bu mücadeleden başarıyla
çıkmak mümkün değildir. Bunun için FETÖ’nün siyasal yapılanmasının tasfiye
edilmesi, hesap sorulması bu örgütün bir daha başımıza bela olmaması için temel
şarttır. Görüyoruz ki öğretmenden yargı mensubuna, polisten subaya, ebeden
hemşireye, memurdan zabıt kâtibine kadar on binlerce kamu görevlisi, medya ve
STK mensubu gözaltına alınmış, tutuklanmış ve ihraç edilmiştir ancak siyasi
elebaşılar teşhir ve teşhis edilmemiştir. Yurtta sulh konseyinin mensupları
kimlerdir, neden açıklanmamaktadır? Eğer siyaset ayağındaki ve yurtta sulh
konseyindeki elebaşılar açığa çıkarılmazsa mücadele zafiyete uğrayacak, darbe
alacaktır.
Ayrıca,
neredeyse yüz bini bulan tutuklama ve ihraçlardaki bazı mağduriyetler bir an
önce giderilmezse istismara çok açık bir ortama yol açacaktır, FETÖ’nün
ekmeğine yağ sürülecektir. Zaten ekonomi sıkıntıda, toplumsal gerilimler artmakta;
işçi, memur, esnaf, çiftçi, emekli âdeta burnundan solumaktadır. İktidarı
uyarıyoruz, ülkemiz üzerinde kötü emel besleyen odaklar bir sosyal patlamaya
zemin hazırlamak için sinsi sinsi çalışıyorlar. Bütün bu sorun alanlarındaki
süreçlerin çok iyi yönetilmesi gerekmektedir; adalet terazisi hassas tartmalı,
hukuk çok iyi işlemelidir. 
Değerli
milletvekilleri, bu zor günlerden çıkmak için devlet yönetimini el birliğiyle
rayına oturtmamız gerekiyor, FETÖ’yle ve terörle mücadelenin ve dış politikayı
iyi yönetmenin en önemli yönü budur. Devletin hiçbir alanda boşluk bırakmaması
gerekir. Düşünün, devlet zafiyet alanı bırakmasaydı, informel yapılarla siyaset
yapılmasaydı, bunlara açık veya kapalı yol verilmeseydi PKK ve FETÖ güç
kazanabilir miydi? Çözüm sürecinin ve malum cemaat iş birliğinin ülkemizi bir
belanın içine attığı açık seçik ortadadır. Millî eğitimle oyuncak gibi
oynanmasaydı, kaliteli bir eğitim sunulabilseydi, hatta üniversitelere girişte
dershanelere ihtiyaç duyulmasaydı FETÖ bu kadar güç kazanabilir miydi? Devlet,
öğrencilerinin yurt ihtiyacını karşılasaydı FETÖ bu kadar gelişebilir miydi?
Önce devleti devlet gibi çalıştırmamız lazımdır. Millî iradenin verdiği iktidar
yetkisinin hiçbir illegal odakla paylaştırılmaması gerekir, yoksa bugün FETÖ gider
bir başkası gelir.
Türk
siyasetinin, devlet yönetiminin ilkeli ve dürüst politikalara ihtiyacı vardır.
Siyaset, kısa menzilli bir koşu değildir; siyaset, egoların, çıkarların tatmin
aracı da değildir; siyaset, büyük Türk milletine hizmet için verilmiş şerefli
bir görevdir. Bu imkâna sahip olan her kişinin Sayın Genel Başkanımızın Türk
siyasi literatürüne kazandırdığı “Önce ülkem ve milletim, sonra partim ve ben.”
düsturunu ilke edinmesi gerekir.
Değerli
milletvekilleri, on dört yılın bütün günahlarının gizli olduğu kelimelerden
biri de “Kandırıldık.” ibaresidir. Kulaklarını her türlü ikaza kapatanlar her
defasında “Kandırıldık, çok safmışız.” ifadelerinin arkasına sığınamaz.
Unutulmamalıdır ki devlet kandırılma yeri değildir.
Ülkemizi
bugünlere getiren ağır sorunlar yumağında, devleti yönetirken yapılan vahim
hataların rolü artık görülmelidir. Yaşadığımız bazı krizleri doğru teşhis
etmemiz gerekmektedir. Yaşanan menfi hadiselerin arkasında iyi yönetememe
sorunu da vardır. Anayasa, kanun, hukuk hiçe sayılmıştır; Türkiye şahsi ve
keyfî bir anlayışla yönetilmiştir. Devleti idare etmek ile vaziyeti idare etmek
arasında dağlar kadar fark vardır. Devleti yeniden, gerektiği gibi, devlet gibi
yönetmek 15 Temmuz sonrası kaos arzulayanların önünü kesmek için bu fırsatı iyi
değerlendirmemiz gerekmektedir. Bugün tartışmamız gereken yönetimin kimlerde
olduğu değil, ülkemizin nasıl yönetildiği ve yönetilmesi gerektiğidir. Sayısal
çoğunluğa dayanarak her gelen iktidarın yeni bir sistem tartışması açmasına
imkân vermeyecek bir model arayışında olmamız gerekir. Bugün veya yarın hiç
kimsenin Türkiye'ye patinaj yaptırmaya hakkı da, yetkisi de yoktur. Bunun için
ilk olarak devleti hukuk düzenine oturtmak gerekir. Kurum ve kurallarıyla
yönetilmeyen, şahsi ve keyfî yönetilen devlet hukuk düzeninden çıkar. Hukuktan
yoksun bir devlet yönetimi de ülkenin bütün işlerini çivisinden çıkarır. Hukuk
devletinde yetki varsa karşısında mutlaka sorumluluk da olacaktır, olmalıdır;
“Ben yetkimi kullanırım ancak sorumluluk almam.” denilemez. 
Değerli
milletvekilleri, tarihimizde nasihatnamelere, siyasetnamelere ne ad veriliyor,
hatırlıyor musunuz? “Bengi” deniliyor. Yani “bengi” demek “ebedî, ölümsüz”
demektir. Peki, bu yazıtlardaki ilkeler niye ölümsüzdür? Çünkü bu yazıtlar,
şanlı tarihimizde kurduğumuz devletlerin sınırlarına bir nişan olarak dikilmek
suretiyle devleti ebet müddetin mühürleri olmuşlar, devletin bekasını sembolize
etmişler, bir devletin nasıl yönetileceğinin reçetesini sunmuşlardır. Çünkü bu
ölümsüz metinlerin neredeyse tamamında, devletin olmazsa olmazı hukuk ve töre,
erdem, ahlak, vatan ve millet odaklı olmanın yanı sıra, bir devleti ayakta
tutan en önemli kavram olan adalet üzerinde durulur. Evet, adalet ve töre Türk
milleti için ekmekten, sudan, evden ocaktan ve dahi devlete baş olmaktan daha
öncelikli, daha değerli ve daha kutsaldır. Yusuf Has Hacip Kutadgu Bilig’de der
ki: “Adalete istinat eden kanun, bu göğün direğidir; kanun bozulursa gök
yerinde duramaz.” Çünkü devlet adalet üzerine inşa edilir. Devleti ve kamu
kurum, kuruluşlarını kurum ve kurallarıyla yönetirseniz ancak devlet, hukuk ve
adalet devleti olur. Genel kabul görmüş terminolojiye göre devlet, bir milletin
siyasi, hukuki ve idari teşkilatlanmasıdır ancak buna ilaveten Türk kültüründe
devlet “saadet, mutluluk, dirlik, düzenlik” anlamına gelmektedir. Hukukun
üstünlüğüne hürmet siyaset gömleğini giyenlerin en bariz sorumluluğudur. Adalet
mülkün temelidir. Güvenlik olmadan adalet, adalet olmadan güvenlik ve özgürlük
olmaz.
Değerli
milletvekilleri, Türkiye’nin içine sürüklendiği buhranlı süreçleri iyi idrak
etmemiz gerekmektedir. Elbette sorunlar ve engeller bir taraftan hızla
güçlenmektedir ancak diğer taraftan fırsatlar, bunalımlardan çıkış yolları,
yakın ve uzak vadedeki hedefler de karşımıza çıkmaktadır. Asıl mesele bu durumu
kavrayıp değerlendirebilecek devlet şuuruna sahip olabilmektir. 
İçinden
geçtiğimiz şu zor günlerde Anayasa tartışmalarını kişilerden ve bugünden
bağımsız ele almalıyız. Meseleye dün, bugün, yarın perspektifiyle bakmalıyız.
Mesele kimin ne olacağı, hangi makama geleceği değil; Türk milletinin, Türk
devletinin ve Türk vatanının bekası meselesidir. Mücadelemiz koltuk sevdası
değil, Türkiye’nin önünü açacak bir anayasal yönetime sahip olmaktır. İllüzyon
mühendislerinin peşine düşülmemelidir; kara propagandaya, felaket tellallarına
itibar edilmemelidir. Devlet yönetiminin anayasal ve hukuki bir zeminde
çalışmasını istiyoruz. Aksi hâlde, fiilî durum, sürdürülemez bir devlet
yönetimini dayatmaya devam edecektir. Son günlerdeki tartışmalarda kara propaganda
yaparak tahterevalli siyaseti güdenler, fiilî durumu devam ettirerek toplumdaki
kamplaşmaları ve krizleri derinleştirmek isteyenlerdir; işte, biz bunu
engellemek istiyoruz. Milliyetçi Hareket Partisinin yolu hukukun üstünlüğünü
esas alan, çok partili, demokratik, parlamenter, hürriyetçi nizamdır.
Değerli
milletvekilleri, bütçe gündemimizin önemli konularından biri de dış
politikadır. Dış politikanın on dört yıllık özeti: Millî olmaktan uzak,
pusulasız bir dış politikadır ve bu tarz dış politika, geçmişte “değerli
yalnızlık” gibi süslü ambalajlarla sarılan ancak şimdi muhatap olduğumuz
tehlikeler karşısında bir anlam ifade etmeyen bir tablo göstermektedir. On dört
yılda dış politika millî bir politika olmaktan çıkmıştır. Dış politika,
idareimaslahat düzeyinde, günlük durumlara göre vaziyet almaya indirgenmiştir.
Ne strateji ne de taktik düzeyde bir başarıyı henüz görmüş değiliz. Önümüzde
hedeflerine ulaşamamış bir politika var. Komşularla sorunları sıfırlamak için
çıkılan yolda etrafımızda bir husumet kuşağı oluşmuştur. İçi boş ve hamasi
sözlerle ülkemizin dış politikadaki eli zayıflatılmış, etkinliği, saygınlığı ve
güvenirliği zedelenmiştir. 
Orta
Doğu’da ABD ve Avrupa Birliğinin, terör örgütlerini muhatap aldığı, Türkiye'nin
baypas edilmek istendiği bir garabet yaşanmaktadır. Önümüzde çok ciddi dış
politika sorunları bulunmaktadır: 
Ege
Denizi’ndeki 18 Türk adası Yunan işgali altındadır. Türk topraklarında Yunan
egemenliği ve bayrağı hüküm sürmektedir. 
Suriye’de
kaos artmakta, Türkiye'nin güvenlik hassasiyeti büyümektedir. Bugün 104’üncü
gününde bulunduğumuz Fırat Kalkanı operasyonuyla Suriye’de terör örgütleriyle
mücadelemiz kararlılıkla, amansızca devam ediyor. Biz, Milliyetçi Hareket
Partisi olarak bu mücadelenin tam destekçisiyiz. 
Kerkük’te,
Musul’da, Tuzhurmatu’da, Sincar’da, Telafer’de, Halep’te, Lazkiye’de, Humus’ta
Türkmenler etnik, sistematik saldırılara ve katliamlara maruz kalmaktadır.
Kilis’e
sadece 60 kilometre uzaklıktaki Halep’te insanlığın mirası çökmektedir. Açlık
ve su krizi kapıdadır. 
Irak’ın
kuzeyinde bir suni devlet peydah olmaktadır. Kandil, PKK’nın ini olmaya devam
etmektedir. 
Kıbrıs’ta
Türklük yok edilmek istenmektedir. Türk vatanı işgal tehdidi altındadır. Sırf
çözüm olsun diye tavizlerle Kıbrıs’ı terk etmek, tarihsel hak ve çıkarlarımızdan
bir çırpıda ayrılmak yanlıştır, skandaldır. 
24
Kasımda Avrupa Parlamentosu müzakereleri durdurma kararı almıştır. Tarihe kara
bir leke olarak geçen bu kararla, Avrupa zihniyetinin Türkiye düşmanlığı bir
kez daha teyit edilmiştir. Darbe girişimini bir buçuk ay geçtikten sonra
kınayan Avrupa Birliğinin tutumları karşısında, onlara muhtaç olmadığımız
bilinciyle başkent Ankara merkezli bir dış politika geliştirilmelidir. Netice
itibarıyla, dış politika bir sorunlar yumağı hâlindedir. Hükûmetin bütün bu
sorunlara karşı millî ve güçlü bir yaklaşım geliştirmesini bekliyoruz. 
Değerli
milletvekilleri, milletimiz sıkıntıdadır, devletimiz dardadır, demokrasimiz
zordadır, bağımsızlığımız tehlikededir, sahip çıkmamız gereken bir vatanımız
vardır. Bu yolda en büyük görev, şüphesiz ki siyasilere, bizlere düşmektedir.
Bugün her siyasi partinin birinci amacı devleti yönetmektir. Madem yönetmeye
talibiz, o zaman öncelikle devletimizi yaşatmamız, millî varlığımızı korumamız
gerekmektedir çünkü bunlar olmazsa ne iktidar olur ne muhalefet ne de bir
siyaset. Bunun içindir ki bu zor günlerde bir taraftan muhalefet vazifesini
yerine getirirken diğer taraftan da millî mukavemet sorumluluğunu unutmamamız
gerekir. Eğer vizyonunuz iktidar olmaksa devleti yaşatmak için millî mukavemet
sergilemelisiniz. Milliyetçi Hareket Partisi hem millî muhalefetin hem de millî
mukavemetin adıdır.
Bu
kürsüden büyük Türk milletinden aldığımız güçle yedi düvele haykırıyoruz:
Binlerce yıllık kardeşliğin ve birliğin yoğrulduğu bu topraklar, Türkiye’dir.
Devletimizin adı “Türkiye Cumhuriyeti”dir. Türkiye Cumhuriyeti millî ve üniter
bir devlettir. Milletimizin adı “Türk milleti”dir. Bayrağımız ay yıldızlı Türk
Bayrağı’dır. Dilimiz Türkçedir. Millî marşımız, millî mücadele destanı olan
İstiklal Marşı’dır. Yürüyeceğimiz yol, demokrasi ve hukuk yoludur.
Bu
değerleri bütün hücrelerinde benimseyenlere bir çağrıda bulunuyoruz. Bizim
çağrımız, kısır çekişmelere girmeden, büyük Türkiye’yi inşa etmek için
kardeşliğe, birliğe ve sağduyuyadır; fikirde, işte, dilde birliğedir. Çağrımız,
kendi söküğünü kendi dikebilen, namerde el açmayan, diz çökmeyen bir
Türkiye’dir. Buluşma yerimiz, büyük Türkiye’dir. Bizim için muhalefet olmak,
siyasi çıkarlar uğruna ülkemizin önceliklerini görmezden gelip durumdan çıkar ummak
değildir; bu sebeple çözüm üretiyoruz, yapıcı oluyoruz, yanlışın nasıl
düzeltileceğini gösteriyoruz. Devletimizin bölünmezliğine, birlik ve
beraberliğimize, bağımsızlığımıza, egemenliğimize, millî ve manevi
değerlerimizin güçlendirilmesine yürekten bağlıyız. Vatan, sahipsiz değildir;
millet, yetim değildir; devlet, öksüz değildir. Biz ne vatanımızdan vazgeçeriz
ne devletimize sırtımızı döneriz; biz ne hıyanetten korkarız ne haram yiyenden
çekiniriz. Dalgalanışıyla göğsümüzü kabartan bayrağımıza sahip çıkacağız.
Mensubu olmakla övündüğümüz milletimizi ve devletimizi ilelebet payidar
kılacağız. Şerefle savunduğumuz bağımsızlığımızı, demokrasimizi, hukukumuzu,
inançlarımızı yaşatacağız. 
Konuşmama
burada son verirken 2017 yılı bütçesinin Türkiye’miz için hayırlı sonuçlar
getirmesi temennisiyle yüce heyetinizi ve büyük Türk milletini saygıyla
selamlıyor ve Mustafa Kemal Atatürk’ün sözleriyle konuşmama son veriyorum: “Bu
memleket tarihte Türk’tü, hâlde Türk’tür ve ebediyen Türk olarak yaşayacaktır.
Ne mutlu Türk’üm diyene!” (MHP sıralarından alkışlar) 
BAŞKAN
– Çok teşekkür ediyorum Sayın Akçay. 
Efendim,
söz sırası Milliyetçi Hareket Partisi Grubu adına ikinci konuşmacı Grup Başkan
Vekili ve Samsun Milletvekili Sayın Erhan Usta’dadır. (MHP sıralarından
alkışlar) 
Buyurun
Sayın Usta, süreniz otuz dakikadır. 
MHP
GRUBU ADINA ERHAN USTA (Samsun) – Teşekkür ederim. 
Sayın
Başkan, değerli milletvekilleri; 2017 Yılı Merkezi Yönetim Bütçe Kanunu
Tasarısı’nın tümü üzerinde Milliyetçi Hareket Partisi Gurubu adına söz aldım.
Sizleri ve ekranları başında bizi izleyen muhterem Türk milletini saygıyla
selamlarım. 
Ne
yazık ki Türkiye beka düzeyinde sorunlarla karşı karşıyadır. İç politikada, dış
politikada, ekonomik ve sosyal alanda Türkiye tıkanmış, hatta kuşatılmıştır.
Her gün gelen şehit haberleri, PKK ve FETÖ’yle mücadele, Suriye ve Irak başta
olmak üzere yakın coğrafyamızdaki gelişmeler, Avrupa Birliğinden gelen olumsuz
mesajlar, iktisadi ve sosyal hayattaki sorunlar milletimizi bunaltmıştır. Yurt
dışında Türkiye algısı, özellikle Türkiye ekonomisine yönelik algı önemli
ölçüde bozulmuştur. Hükûmet, birçok konuda muhalefetin, sivil toplum
kuruluşlarının eleştiri ve değerlendirmelerine kulak tıkamakta; bırakın
bunlarla istişareyi, birçok olayda kendi kurumları arasında ve Hükûmet üyeleri
arasında dahi istişare yapmadan ülkeyi yönetmeye çalışmaktadır. Bu şartlar
altında piyasanın ateşi yükselmiş “Acaba Türkiye bir finansal saldırıya mı
maruz kalıyor?” şeklinde tartışmalar yapılmaktadır. Böyle bir ortamda 2017
bütçesini ve 2017-2019 makroekonomik çerçevesini konuşacağız. 
Bugüne
kadar yaptığımız konuşmalarımızda, değerlendirmelerimizde sorunları tespit
ettik, eleştiri ve değerlendirmelerimizi tabii ki sürekli yaptık, çözüm
önerilerimizi sunduk ancak bunlar, maalesef, bugüne kadar çok fazla dikkate
alınmadı. Özellikle son günlerde kur oynaklığının çok yüksek olduğunu, kur ve
faiz değişkenlerinin artık bir değişken, bir gösterge olmaktan dahi çıktığını
maalesef üzülerek müşahede ediyoruz. Dolayısıyla, böyle bir ortamda ihracatçının,
ithalatçının bağlantı yapma, ticaretle uğraşanın fiyat verme imkânı maalesef
kalmamıştır. Ekonomide bir an evvel belirsizlikleri azaltacak, güveni
tazeleyecek adımların atılması gerekiyor, piyasalar -işin doğrusu- icraat
görmek istiyor. Konuşmakla bu işleri çözme imkânı maalesef yoktur. Çok net bir
şekilde görmemiz lazım ki serbest bir ekonomide faizin talimatla düşmesi imkânı
da yoktur. Piyasalara elbette teslim olmayalım ancak piyasayla restleşmenin de
bir faydasının olmadığını ve bunun Türkiye ekonomisine zarar verdiğini
düşünüyorum. 
Hükûmet
ve ekonomi yönetimi birçok konuda, maalesef, güven vermiyor. Bugün
baktığımızda, bağımsız kurumlara, Türkiye Merkez Bankası gibi, BDDK gibi, EPDK
gibi bağımsız otoritelere müdahale edildiğini görüyoruz. Kurumların itibar
kaybı, maalesef, yüksek boyutlara ulaşmış durumdadır. Küresel Rekabet
Endeksi’nde kurumsal yapılanma alt bileşeninde Türkiye son iki yılda 10 basamak
gerilemiştir. 
Yanlış
adımların atıldığını da görüyoruz. Burada ciddi bir şekilde muhalefet etmemize
rağmen, Türkiye'ye kara para getirilmesini bir anlamda yasallaştıran yasa,
maalesef, buradan geçmiştir ve bu, Türkiye algısını ciddi ölçüde bozmuştur. Son
günlerde yaşadığımız belirsizliklerin temelindeki bir tane unsurun da ben bu
olduğuna inanıyorum.
Tabii,
bu bozulmalar bir anda olmadı; bu bahsettiğimiz, son dönemde bahsettiğimiz
bozulmalar bir anda olmadı. Türkiye ekonomisi aslında uzunca bir süredir
darboğaz içerisindedir. Büyüme uzun süredir düşük seyretmektedir muhterem
milletvekilleri. Bakın, 2011 sonrasında Türkiye'nin ortalama büyümesi yüzde
3,3’tür. Hatta, 2016 yılında bu daha da fazla daraldı. 2016’nın 2’nci yarısında
Hükûmetin orta vadeli programda zımni olarak koyduğu büyüme tahmini 2,3
civarındadır 2016’nın 2’nci yarısı için. Ancak, piyasadaki tahminler,
değerlendirme kuruluşlarının yaptığı tahminler bunun çok daha altında
bulunmaktadır.
Özel
sektör yatırımları sürekli azalma eğilimindedir. Bir süredir olanı, Türkiye'nin
yaşadığı sıkıntıları söylemeye çalışıyorum. 
Bakın,
son 19 çeyrekte 13 tane negatif var yıllık bazda. Yani, bunun anlamı şu,
özellikle makine teçhizat yatırımları için söylüyorum: 19 çeyrekten, bir önceki
çeyreğe göre, bir önceki yılın aynı çeyreğine göre 19 rakamdan 13 tanesi
negatiftir. Dolayısıyla, yatırım yapmayan bir ekonominin ayakta kalması,
üretmesi, gelir yaratması mümkün değil. Bunların düzeltilmesi gerekiyor. Bu
neye mal oluyor bir de? Ülkenin potansiyel büyümesi düşüyor. Buradan kastım şu:
Yani, her şey normal gitmiş olsa Türkiye ekonomisi yüzde 4,5-5 civarında büyüyecek
bir potansiyele sahip ama bu makine teçhizat yatırımlarının uzun süredir ülkede
yapılmaması bu potansiyel büyüme seviyesini de aşağı doğru çekmektedir. 
Sanayi
üretiminde her gelen veri eksidir. Son 7 veriden -aylık verileri konuşuyorum- 5
tanesi negatiftir yani bir önceki aya göre düşmeyi göstermektedir. 
Ekonomik
Güven Endeksi maalesef yerlerde sürünmektedir. Biraz analitik baktığımızda,
cari açığın düşmek yerine arttığını görüyoruz. 
İşsizlik
oranları kriz dönemlerini aratmayacak seviyelere ulaşmıştır. Toplumumuzda iş
kayıpları artmaktadır. Ağustos ayında, mevsimsel düzeltilmiş verilere göre
işsizlik oranı yüzde 11,4’tür. Bu, 2009 sonrası en yüksek seviyedir. Ayrıca son
yetmiş altı ayın en yüksek işsizlik rakamıyla, Türkiye, ağustos ayında
karşılaşmıştır. Mevsimsel düzeltilmiş datadır. Dolayısıyla bütün ayları
birbiriyle mukayese etme imkânı vardır. Ve maalesef, bu tırmanmanın önümüzdeki
günlerde devam edeceğini de ben tahmin ediyorum, işin doğrusu. Nisan-ağustos
döneminde, bakın sadece son dört ayda 275 bin kişi işini kaybetmiştir. Aynı
dönemde işsiz sayısı da 457 bin kişi artmıştır. Sayın Bakan, Maliye Bakanımız
son yedi yıldaki istihdam meselesini veriyor. Son yedi yıl istihdam açısından
yanıltıcı olur. Madem vereceksiniz son on dört yılı verin yani Hükûmetiniz
dönemini verin -2002 yılında işsizlik oranı yüzde 10,2 idi, bugün geldiği
noktada 11,4- veya son dönemi verin. Yani böyle bir dönemi seçip onu vermek
teknik açıdan çok doğru olmuyor. 
Toplumun
bütün kesimleri borç altında inim inim inlemektedir. Tüketicilerin,
çiftçilerin, esnafın, sanayicinin borçları artmıştır. Memurların alım gücü
düşmüştür. Bankaların -burası da çok kritik- tahsili gecikmiş alacakları 2009
krizinden sonraki en yüksek seviyesine ulaşmıştır. 
Türkiye
ekonomisinin kırılganlığı her geçen gün -üzülerek ifade etmek gerekir ki-
artmaktadır. Mesela neyle ölçüyoruz bunu? İşte, kısa vadeli borçların
yüksekliği, en temel göstergelerden bir tanesidir. Sizin vadesi bir yılın
altında olan borçlarınız ne kadar, rezervlerinizle mukayese ettiğinizde nasıl
bir tablo ortaya koyuyor? Bu, en önemli kırılganlık göstergesidir. Bunlara
bakacak olursak dış borç astronomik bir şekilde artmıştır, 130 milyar dolardan
421 milyar dolara çıkmıştır Adalet ve Kalkınma Partisi hükûmetleri döneminde.
Ama bir başka bozulma daha olmuştur: Bu dış borcun, 421 milyar dolarlık stokun
1/4’ü kısa vadelidir yani bir yıl içerisinde çevirmek zorunda olduğunuz
borçtur. 2002’yle mukayese yapmaya Sayın Bakan bayılıyor. O zaman bir mukayese
yapalım: 130 milyar dolardı 2002 yılında Türkiye'nin dış borcu, millî gelire
oranı da bugünün çok altındaydı ve bunun 1/4’ü değil, sadece 1/8’i kısa
vadeliydi. Yani daha uzun vadeli ve daha az bir borçla teslim aldığınız
Türkiye, bugün vadesi çok kısaltılmış ve oranları çok yükseltilmiş, rakamları
çok yükseltilmiş bir dış borçla karşı karşıyadır. 
Sayın
milletvekilleri, yani bunları söylerken haz alıyor filan değilim. Bu ülke
hepimizin, insan üzülüyor. Bunları düzeltmemiz -birazdan çözüm önerilerimi de
sunacağım- gerekir, onun için bu sorunları söylemek istiyorum.
Şimdi,
özel sektörün açık pozisyonları çok yüksektir. Özel sektörün açık pozisyonları
212 milyar dolara yükseldi. Bakın, bu, şu anda ciddi bir kur riski üstlendi.
Orta vadeli program -ben teknisyen kökenli olduğum için orayı baz alıyorum- 5
Ekim veya 6 Ekimde açıklandı. O günden bugüne iki ay geçti. İki ayda kur 50
kuruş arttı. İki ayda özel sektörün açık pozisyondan dolayı maliyetlerine
yansıttığı veya zarar olarak yazacağı veya maliyet olarak yazacağı 100 milyar
TL var. Bakın, iki ayda 100 milyar TL. Bunun kurumlar vergisi tahsilatında da
gelecek yıl etkisini maalesef hep beraber müşahede edeceğiz Sayın Bakan.
Şimdi,
bu, tabii, şöyle de bir riski getiriyor: Yani firmaların sıkışması vergiyi
bozacak, şu olacak bu olacak, bir de servetin el değiştirmesi gibi bir riskle
karşı karşıya Türkiye. Özellikle yabancılaşma… Yani bunu taşıyamayan firmalar,
bu kadar açık pozisyonu taşıyamayan firmalar, firmalarını satmak zorunda
kalacak, büyük ölçüde bunu yabancı firmalar alacak. 
Şimdi,
Türkiye ekonomisi, tabii, dış borç artınca -az önce ifade ettik bir başka
rakamla söyleyeceğim- yıllık yaklaşık 200 milyar dolar borç çevirmek durumunda.
Bunun 164 milyarı -Hazine Müsteşarlığının rakamlarıdır- şu anda vadesi bir
yılın altında olan dış borcumuz. Yani önümüzdeki bir yıl içerisinde ödememiz
gereken dış borcumuz 164 milyar dolar, bunun üzerine yaklaşık bir de Hükûmetin
öngördüğü 30-35 milyar dolar cari açığı da koyun -onu da finanse edeceğiz- 200
milyar dolar. Yani önümüzdeki bir yıl içerisinde 200 milyar doları çevirmek
durumundayız. Dolayısıyla, bu yükümüzü bilerek tedbirlerimizi buna göre
konuşmamız lazım.
2002’yi
söylemiyorum artık. 2002 yılında bunlar çok daha düşüktü Sayın Bakan. 
Uluslararası
yatırım pozisyonu… Bu da çok önemli bir veri. Son çeyrek itibarıyla 610 milyar
dolar yükümlülüğümüz var yani yurt dışındaki yabancıların Türkiye’deki
varlıkları. Bu, portföy olarak olabilir, hazine bonosunda olabilir veya
doğrudan yabancı yatırım olarak olabilir; 610 milyar dolar Türkiye’de
yatırımları var. Bunun içerisinde sıcak para da var, doğrudan yatırımlar da
var. Bunun karşılığında bizim de yurt dışında 221 milyar dolar varlığımız var.
Nette 390 milyar dolar bir pozisyon açığımız var. Bu, büyük ölçüde, verdiğimiz
-birazdan detaylarına gireceğim- yüksek cari açıklar nedeniyle ülkenin maruz
kaldığı dış borç artışından kaynaklanmaktadır. “2002 yılında bu 390 milyar lira
kaç lira?” diye merak ediyorsanız Sayın Bakan, 85 milyar dolar yani 85 milyar
dolardan 390 milyar dolara çıkmış bir uluslararası yatırım pozisyonu var. 
Peki,
gelişmeler böyleyse Hükûmetin hedefleri nasıl gerçekleşti? Biraz geçmişe
bakacak olursak, ben burada Dokuzuncu Kalkınma Planı’nı öncelikle bir söylemek
istiyorum, tek bir göstergesini söyleyeceğim. Niye Dokuzuncu Kalkınma Planı?
Çünkü bu Hükûmetin müstakil olarak yaptığı ilk dokümandır çünkü Sekizinci
Kalkınma Planı’nı devralmıştır, Dokuzuncu Kalkınma Planı 2007 yılında yürürlüğe
girdi. 2007-2013 döneminde Türkiye'nin ortalama büyüme hedefi planda yüzde
7’ydi, gerçekleşme yüzde 3,4; yarısı bile değil. Buradaki en temel sıkıntı da
şu, onu da hemen ifade etmek istiyorum: Planda verimlilikten… Çünkü biz
yatırım, sermaye kıtlığı çeken bir ekonomi olduğumuz için bizim verimliliğe
biraz daha fazla yüklenmemiz lazım. “Verimlilik” dediğimiz ne? İşte, hukuk
sistemimizi iyileştireceğiz, iş ortamımızı iyileştireceğiz, onun haricinde,
kamu yönetimimizi iyileştireceğiz, eğitim seviyemizi yükselteceğiz, iş gücünün
niteliğini artıracağız yani buralarda çok daha fazla bir şeyler yapmamız lazım.
Dolayısıyla o günkü planda, bakın, yüzde 7 büyüme hedefi konulurken toplam
faktör verimliliği yani verimliğinin büyümeye katkısının yıllık ortalama 2,3
olması öngörülmüştü yani 7’nin 2,3’ü verimlilikten gelecekti. Verimlilikte
gerçekleşme ne oldu biliyor musunuz Sayın Bakan? Yüzde 0,7, fakat eksi. Yani,
işte, hukuk sistemiyle ilgili, demokrasi seviyemizle ilgili, iş ortamımızla
ilgili, kamu yönetimimizle ilgili yanlış uygulamalar nedeniyle Türkiye sadece
verimlilikten 2,3 puan pozitif büyüme beklerken -Dokuzuncu Plan dönemi için
söylüyorum- eksi 0,7 büyümede daralma oldu. 
Onuncu
Kalkınma Planı’nın hedefleri ne aşamada diye baktığımızda; malum, planda
gayrisafi yurt içi hasılanın 2018 yılı için 1,3 trilyon dolar olması
öngörülüyordu. Bugün Hükûmetin elimizde 2019 yılına kadar yaptığı tahminler
var. Aynı büyüme trendini, 2016-2019 dönemindeki büyüme trendini… Pardon, çok
affedersiniz, 2023 içindi bu. Zaten 2018 hedefleri var. Yani bir kalkınma
planında 2018 hedeflenmişti, şimdi de 2018 var. Kalkınma planında 1,3 trilyon
dolar millî gelir hedeflenirken şu andaki orta vadeli programda 2018
rakamlarına baktığımızda bu 815 milyar dolara düşüyor. 1,3 milyar dolar nerede,
815 milyar dolar nerede? Tam hedefteki sapma 471 milyar dolar.
Yine,
fert başı gelire baktığımızda planda 2018 yılı için 16 bin dolar fert başı
gelir hedeflenmişti. Bugün bu dokümanın söylediği 2018 yılı için 10.164 dolar
yani 16 bin dolara karşılık 10 bin dolarlık bir seviye. Daha bir sürü data var.
Mesela, ihracata bakalım, 277 milyar dolar hedeflenmişti, şu anda buradaki 170
milyar dolar, sapma 107 milyar dolar. Yani düşünebiliyor musunuz, 277 milyar
dolarlık bir hedefte 107 milyar dolar maalesef sapma oluyor. Bunların da, daha,
2018 için yazılı rakamların da tutup tutmayacağı belli değil, biz tutacağı varsayımıyla
bu rakamları veriyoruz.
Dolayısıyla
Türkiye ciddi sıkıntılardan geçmektedir, hedefleri maalesef büyük ölçüde
sapmaktadır, tutmamaktadır ve bu sorunlar da artık, bazı sorunlar… Geçmişte de
yapısal sorunlarımız vardı ama bu yapısal sorunlarımıza yeni yapısal sorunları
da maalesef kattık. 
Şimdi,
bunların da bir miktar üzerinde duracak olursak şunları söyleyebiliriz: Bir
defa -ekonomideki ciddi yapısal sorunları şu anda ifade etmeye çalışıyorum-
bizim büyümemiz düşük ve dalgalı. Bu, Türkiye'nin ta 1970’lerden itibaren bir
sorunu. 1999-2002 yılında alınan tedbirlerle büyümeye ciddi bir şekilde
istikrar kazandırıldı. Mesela, biz bunu 2001’den sonraki dönemde, 2002-2007
döneminde gördük, Türkiye yüksek büyümeyi, 6,9’luk büyümeyi gerçekleştirdi
fakat ondan sonra, tekrar, büyümemiz yeniden reform yapılmaması nedeniyle
aşağıya doğru gelmeye başladı. 
Tabii,
mukayeseyi emsal ülkelerle yapmak durumundayız. Emsal ülkelerle büyüme
farkımıza baktığımızda… Burada emsal ülkeler nedir? Gelişmekte olan ülkelerdir.
Tabii, Hükûmet üyeleri -bunu Sayın Şimşek de yapıyor, Sayın Ağbal da yapıyor-
Çin ve Hindistan hariç bakıyorlar. Lütfen, birisi bize bunun rasyonelini
söylesin, niye Çin ve Hindistan hariç bakıyoruz? Onlar da bizim rakibimiz,
gelişmekte olan ülkeler kategorisindeysek bu kategoridekilerin tamamıyla
bakmamız lazım. O zaman ben de derim ki: “Brezilya’yı düşün, eksi büyüyor;
Rusya’yı düşün, eksi büyüyor; Arjantin’i düşün, öyle bakın.” Bunun sonu yok.
Dolayısıyla, eğer biz bir mukayese yapacaksak gelişmekte olan ülkelerin
tamamıyla mukayese yapmak lazım, ben de mukayeselerimizi o bazda götüreceğim.
Şimdi,
bakın, büyüme performansımızın gelişmekte olan ülkelere göre çok kötü olması
nedeniyle Türkiye ciddi şekilde onlara karşı bir pozisyon kaybediyor. Örneğin,
2002 yılında Türkiye'nin kişi başı geliri, bizim o beğenmediğimiz, sürekli
sizlerin eleştirdiği kişi başı gelir, gelişmekte olan ülkeler ortalamasının
-bunların hepsini satın alma gücü paritesine göre söylüyorum- 2,22 katı
üzerindeymiş. Yani Türkiye’de kişi başı gelir 2002 yılında gelişmekte olan
ülkeler ortalamasının 2,22 katıymış, şimdi geldiği nokta 1,79; oradaki kaybı
görebiliyoruz sanırım.
Şimdi,
1990’lı yıllarda… Ben haksızlık etmemek için tek yılı almıyorum, mesela
büyümelerde, 1990’lı yıllar… Adalet ve Kalkınma Partisi öncesi on üç yıl ve
Adalet ve Kalkınma Partili on üç yıl diye mukayese ettiğimizde, Adalet ve
Kalkınma Partisinin öncesindeki yani 1990-2002 döneminde gelişmekte olan
ülkelerle yıllık ortalama büyüme farkımız sadece 0,4’tü; Adalet ve Kalkınma
Partisi döneminde bu büyüme farkı 1,5’e, 1,6’ya çıktı. Dolayısıyla, mukayeseyi
böyle yapmamız lazım. Gelişmiş Avrupa Birliği ekonomileriyle veya gelişmekte
olan ülkelerin içerisinden bir kısmını ayıklayarak mukayese yapmak bizi sadece
yanıltır. Sorunu doğru tespit etmezsek çözüm önerilerimiz de mutlaka yanlış
olacaktır.
Daha
bunları söyleyebiliriz; diğer, başka rakamlar da var ama ben bu kadar fazla
rakamla vaktinizi almak istemiyorum.
İşin
temelinde -az önce ifade ettim- verimlilikteki düşüklük vardır. Verimlilikteki
düşüklüğün de temel nedenlerinden bir kısmı, özel sektör firmalarımızda
profesyonel yönetimin olmaması, özel sektör firmalarımızdaki ölçek sorunu,
ekonomideki yüksek kayıt dışılık, iş gücünün eğitim seviyesinin düşüklüğü ve
Türkiye’deki mesleksizlik sorunu, tarımsal yapının verimsizliği -birazdan ifade
edeceğim- hukuk sistemi, kamu yönetimi, iş ortamıyla ilgili problemlerdir.
Türkiye
ekonomisindeki diğer bir sorun -bu sorun maalesef Adalet ve Kalkınma Partisi
hükûmetleri döneminde kronikleşmiştir, yapısallaşmıştır daha doğrusu- kaynak
dağılımındaki çarpıklık. Türkiye'de maalesef -imalat sanayisinde- ülkenin
kaynakları imalat sanayisi üretiminden gayrimenkule doğru kayıyor. Bu, uzun
süredir devam eden bir şey. Hükûmet aslında bunu gördü bir miktar, buna ilişkin
politika dokümanlarında yer verdi “Rant vergisini çıkaracağım, ben bu kaynak
dağılımına müdahale edeceğim.” dedi fakat bununla ilgili adım atılmıyor. Son
orta vadeli programda da o politikayı çıkardılar, bunun nedeninin ne olduğunu
da aslında buradan ben Hükûmete sormak istiyorum. Yani imalat sanayisi üretimi…
Bakın,
imalat sanayisinin millî gelir içerisindeki payı yüzde 14’e düşmüş. Yüzde
14’lük bir imalat sanayisi üretimiyle bırakın ihracat yapmayı, kendi
ülkenizdeki insanları doyuramazsınız, yediremezsiniz, içiremezsiniz veya
giydiremezsiniz. Dolayısıyla mutlaka ülkenin kaynaklarını yeniden buraya,
imalat sanayisine çekmemiz lazım. Bu da nasıl olur? Gayrimenkul tarafı, beton
tarafı, AVM tarafı, konut tarafı çok kârlı olduğu sürece hiçbir firma tabii ki
imalat sanayisine yatırım yapmayacaktır, bütün kaynaklarını oraya aktaracaktır.
Dolayısıyla buraya vergisel bir müdahale yapılması gerekliliği Sayın Bakanım,
son derece net bir şekilde ortada durmaktadır. Bunu yapmadığımız sürece bu
ülkenin sorunlarını, ekonomik sorunlarını çözme imkânımız kesinlikle yoktur,
onu ifade etmek istiyorum.
Ekonominin
dışa bağımlılığı son derece arttı. Bakın, yurt içi tasarruflar… Dışa bağımlılık
nedir? Dışarıdan kaynak kullanmaktır. Tasarruf vardır bir ekonomide, bunun
karşılığında yatırımlarınız vardır. Tasarruflarınız yetiyorsa yatırımlarınızı
karşılamaya, yurt dışından kaynak kullanmazsınız ama yetmiyorsa yurt dışından
kaynak kullanırsınız; bunun iktisadi temeli budur. Şimdi, Türkiye'nin
tasarrufları 2016 yılı -en son Hükûmetin verdiği programdaki rakamı söylüyorum-
yüzde 13,5. Emsallerimiz ne kadar? Yüzde 30’un üzerinde. Bakın, emsallerimiz
millî gelirin yüzde 30’unu tasarruf ediyor, bunun karşılığında yatırım
yapıyorken biz yüzde 13,5 tasarruf ediyoruz. Dolayısıyla cari açığı fazla
vermek durumunda kalıyorsun, yüzde 5-6 da cari açık veriyorsun. En fazla ne
yapıyorsun? 13,5’un üzerine 6 koy, yüzde 19,5. Yüzde 19,5 yatırım da bu ülkenin
ihtiyacını karşılamıyor, bu ülkenin insanlarını doyurmuyor, bu ülkenin gençlerine
iş vermiyor; bunu görmemiz lazım. Dolayısıyla tasarrufları artırmak gerekiyor.
Hatta tasarruflarda öyle bir çarpıklık var ki –şimdi fazla uzatmak istemiyorum-
nüfusu yüzde 20’lik 5 dilime ayırdığımızda 3 dilimin tasarrufu negatif. Bırakın
yani yüzde 13,5’u, oralar da negatif. Dolayısıyla gelir dağılımı ve servet
dağılımıyla ilgili de ciddi sorunlarımız var. Tasarruflar düşük olunca
yatırımlar da elbette düşük oluyor. 
Türkiye
ekonomisinin dışa bağımlılığı… Tabii, Hükûmete çok da fazla haksızlık etmek istemiyorum.
Buralar, az önce söylediklerim Hükûmetin yanlış politikalarından oldu. Ama
enerji… Enerjide yapısal bir sorunumuz var, dolayısıyla enerjide dışa
bağımlılığımız var. Ama on dört yıllık bir iktidar enerjide dışa
bağımlılığımızı biraz aşabilmeliydi, maalesef enerjide dışa bağımlılığımız
azalmadı. 
Teknoloji
geliştirme kapasitemiz yetersiz. Uzatmayacağım fazla ama şu kadarını
söyleyeyim: İhracatın teknoloji seviyesine baktığımızda, örneğin 2002 yılında,
yüksek teknolojili ürünlerin ihracat içerisindeki payı yüzde 6,2 iken bugün
yüzde 3,9’a düştü. Son dönemde bir de orta teknolojiden alt teknolojiye kayış
görüyoruz, bu da çok tehlikeli. Yani arttırmamız gerekirken teknoloji
seviyesinin azaldığını maalesef görüyoruz. 
İhracatın
ton değeri, mesela, son rakam 1,34 dolar. Daha geçen yıl bu 1,52 dolardı.
Tabii, bu, gelişmiş ekonomilerde 3-4 dolar, onları falan söylemiyorum ama
ihracatımızın ton değeri 1,34 dolara düşmüş. Bununla Türkiye’yi bir yere
götürme imkânı maalesef yok. 
Kamu
gelir ve harcamalarının kalitesinde iyileştirme ihtiyacı var. Bunu daha sonraki
bütçelerde daha detaylı konuşuruz, bunun üzerinde fazla durmayacağım. 
Ama
gençler başta olmak üzere işsizlik oranımız çok yüksektir. Yüksek işsizlik
oranlarıyla ülkenin, 2023 hedeflerini yakalama imkânı hiçbir şekilde
olmayacaktır. Kadınlarda iş gücüne katılım oranı yüzde 32’lerdedir. Hükûmetin
bu konuda arttırma gayretleri var. Burada mesafe de bir miktar alındı ama daha
gidilmesi gereken çok yol olduğunu söylemek istiyorum. Gençlerde işsizlik oranı
yüzde 20’dir. Bakın, her yıl 850-900 bin kişi çalışabilecek yaşa geliyor.
Bunların da yaklaşık 750-800 bini bizden iş talep ediyor. Ama bunlara son yılda
verdiğimiz iş 300 bin civarında kalmıştır, 400 küsur binine iş veremedik
maalesef. Toplumda da nüfusun maalesef sadece 1/3’ü çalışıyor. 
İş
gücünün yapısal sorunları var, bunların üzerine gidilmesi lazım. Hükûmetin
belki de hiç adım atmadığı konulardan bir tanesi de bu. Bakın, en son, Dünya
Ekonomik Forumunun açıkladığı Küresel Rekabet Endeksi’nde iç gücü piyasalarının
verimliliği alt bileşeninde 138 ülke arasında 126’ncı sıradayız iş gücü
piyasalarının verimsizliği anlamında yani dünyanın en verimsiz 10 ülkesinden
bir tanesiyiz. Bu Türkiye’ye yakışmıyor, buraları iyileştirmemiz lazım.
Gelir
ve servet dağılımında aşırı bir bozukluk var, bozulma var, yani bozulma da
devam ediyor. Bakın, nüfusun yüzde 1’i servetin yüzde 54,3’üne sahip. Dünya
sıralamasında kaçıncı sıradayız, biliyor musunuz? 2’nci sıradayız. 1’inci
sırada Rusya var, 2’nci sırada biz varız. Servet dağılımının en bozuk olduğu
2’nci ülkeyiz. Peki, 2002’de bu neydi? Yani 2002 yılında nüfusun yüzde 1’i
servetin yüzde kaçını alıyordu? Yüzde 39,4’ünü alıyordu. O zaman da kötüydü ama
2014’e geldiğimizde yüzde 39, yüzde 54’e çıktı, servet dağılımındaki bozukluk
son derece arttı. Peki, şimdi, Rusya’yı ben anlıyorum, servet dağılımının bu
kadar bozuk olmasını, özellikle son dönemdeki petrol fiyatları… Ben şunu sormak
istiyorum, Hükûmetin de bunun üzerine mutlaka düşünmesi lazım, bu konunun çok
önemli olduğunu düşünüyorum: Servet dağılımındaki bu kadar bozulmayı tetikleyen
Türkiye’de nedir? Yani biz neyi yanlış yaptık da servetin dağılımını bu kadar
fazla bozduk, kaynakları bir yerden aldık, öbür tarafa aktardık? Bunun üzerinde
Hükûmetin düşünmesi lazım diye düşünüyorum.
Diğer
bir husus: Zaten düşük olan rekabet gücümüz de düşmektedir arkadaşlar.
Uluslararası Rekabet Gücü Endeksi’ne baktığımızda 138 ülkeden 55’inci
sıradayız. Ama bu da darbeden önce yapılmış, darbeden sonra burada bir miktar
daha bozulma olacağı muhakkak ama orada Hükûmete bir şey demek, tabii, doğru
olmaz. Son iki yılda 10 basamak bozulma var. Zaten rekabet gücümüzü artıralım
diye uğraşırken son iki yılda… Bakın, son dönemlerde özellikle bütün
göstergelerde bozulma var. Son iki yılda rekabet gücü açısından dünya
sıralamamız 10 basamak kötüleşmiş.
Sayın
Başkan, değerli milletvekilleri; dolayısıyla, bugüne kadar sürdürdüğümüz
iktisat politikasının temeli nedir: “KİT’leri satalım, topraklarımızı satalım
-yaklaşık 33 milyar dolar AKP döneminde yurt dışına gayrimenkul satışı
olmuştur- dış borçlarımızı artıralım, bununla tüketimi kamçılayalım, konut
yapalım, AVM yapalım.” Bu iktisat politikası bitmiştir. Dolayısıyla Türkiye’nin
yeni bir iktisat politikasına, yeni bir üretim modeline ihtiyacı vardır.
Cari
açık niçin verilir? Yatırım yapmak için cari açık yaparsınız. Yani cari açıktan
kastımız -az önce ifade ettim- dış kaynak, dış tasarruftur. Şimdi, Adalet ve
Kalkınma Partisi dönemlerine bakıyorsunuz, yine on üç yıllık mukayese yapalım
yani Adalet ve Kalkınma Partisi döneminden önceki on üç yılda millî gelirin
yüzde 21,6’sı kadar yatırım yapılmışken AKP döneminde bu 20,4’e düşmüş. Hem de
neye karşılık düşmüş? Adalet ve Kalkınma Partisi döneminden önce yıllık
ortalama sadece yüzde 0,6 cari açık verilmişken yüzde 5,3’e çıkartılmasına
rağmen yani dışarıdan tasarrufu kullanmışız fakat yatırıma verememişiz.
Dolayısıyla, hani yerli, millî diyoruz ya, kendi kaynaklarımızla yaptığımız
yatırımlar ne oldu diye baktığımızda, AKP dönemi öncesindeki on üç yılda bu millet,
bu vatandaş kendi kaynaklarıyla yüzde 21’lik bir yatırım yaparken AKP döneminde
bu yüzde 15’e düşmüştür. Bu üzerinde hassasiyetle durulması gereken çok önemli
bir göstergedir. İşte, biz o yüzden Milliyetçi Hareket Partisi olarak üreten
ekonomi diyoruz ve Gazi Mustafa Kemal Atatürk bizi yıllar önce ikaz etmiş,
demiş ki: “Çalışmadan, yorulmadan ve üretmeden rahat yaşamak isteyen toplumlar
evvela haysiyetini, sonra hürriyetini, daha sonra da istiklal ve istikbalini
kaybetmeye mahkûmdur.” Dolayısıyla, daha fazla çalışmamız lazım, daha fazla
yorulmamız lazım ve kendimize çekidüzen vermemiz lazım. 
Neler
yapılması gerektiği hususuna geldiğimiz zaman işe bence ilk başlamamız gereken
yer eğitim konusudur. Eğitimde kalite hem öğretmenlerimizin yetişmesi açısından
hem de öğrencilerimizin yetişmesi açısından son derece önemlidir. PISA
sonuçları ortadadır arkadaşlar, OECD’nin en sonlarındayız eğitim kalitesi
açısından. 
İkinci
yapmamız gereken iş, iş sahibi ve nitelikli insan gücünü yetiştirmeliyiz.
Tabii, bunlar uzun hikâyeler, bunların her birini tek tek anlatacak değilim ama
burada İnsani Gelişme Endeksi’ne baktığımızda şunu memnuniyetle görüyoruz ki
son dönemde bir yükselme var Türkiye’nin İnsani Gelişme Endeksi’nde ama geldiği
seviye hâlâ 188 ülke açısından 72’nci sırada ve şunu da üzülerek müşahede
ediyoruz ki son yılda da 3 basamak kötüleşme var bu bulunduğumuz seviyede. 
Hukukun
üstünlüğü mutlaka hâkim kılınmak durumundadır ülkede bir şey yapabilmek için.
Dolayısıyla, peki, burada nasılız diye baktığımızda, 2016 yılı verisini
söylüyorum, 113 ülke arasında maalesef 99’uncu sıradayız hukukun üstünlüğü
konusunda, oysa Türk töresi de İslam ahlakı da bize adaleti emrediyor. “Adalet
mülkün temelidir.” diyoruz ama hukukun üstünlüğü kriterinde dünyada en kötü
ülkeler içerisinde yer alıyoruz. Ve son iki yılda da 27 basamak kötüleşmişiz.
Bunu kabul etmek mümkün değildir, bununla ilgili olarak Hükûmet mutlaka tedbir
almak durumundadır. Dahasını da söyleyeyim size, bölgemizde –bu kriter
açısından baktığımızda- 13 ülke var, 13 ülkeden 13’üncü sıradayız yani en
kötüsüyüz bölgemizdeki ülkelerde hukukun üstünlüğü açısından. Kendi gelir
grubumuzda, hadi diyelim ki zenginlerin… “Ya orta gelir biraz düşük mü olur
acaba?” diye baktım, kendi gelir grubumuza baktım, 37 tane ülke var, 36’ncı
sıradayız; hukukun üstünlüğü açısından en kötü durumda olan sondan ikinci
ülkeyiz. Bunları mutlaka düzeltmek lazım, Türkiye bunları hak etmiyor. 
Tabii,
iyi kamu yönetimi, etkin, öngörülebilir, adil devlet yönetimi işin diğer bir
olmazsa olmazıdır. Daron Acemoğlu’nun özellikle çok vurguladığı, kurumların
kapsayıcı olması, yani kurumsallaşma konusu hakikaten çok önemli. Bakın, yani
hem kamu sektöründe hem de özel sektörde kurumlarımızda ciddi bir bozulma var.
Bunu da yine uluslararası endekslerde görüyoruz. Birazdan onların da
rakamlarını vereceğim. 
Diğer
bir konu, bürokraside zayıflık ve anlayış değişikliği. AKP on dört yılda
maalesef kendi bürokrasisini, kendi kültürünü yaratmaya başladı, bunun çok
tehlikeli durumda olduğunu, çok tehlikeli boyutlara ulaştığını sadece ifade
edip geçeceğim. 
Hükûmetin
açıklığı endeksinde Türkiye 113 ülke arasında 96’ncı sırada. Yani şeffaf
olmayan, istişareye kapalı bir hükûmet etme anlayışı. Hükûmetin gücünün
sınırlandırılması endeksi var, bakın bu çok önemlidir. Tabii, medya olması
lazım, işte muhalefet olması lazım, sivil toplum kuruluşları… Burada neredeyiz
diye baktığımızda: 113 ülke arasında 108’inci sıradayız hükûmetin gücünün
sınırlandırılması konusunda. Böyle bir ülkede hiçbir şey geliştirme imkânı
elbette olmayacaktır. Burada bakıyorsunuz, devlet dışında denetim konusu var,
memurların kanun dışı davranışları var, yargısal sınırlar var, düzenleme
sınırları var, buralarda Türkiye maalesef dünyada sonlarda yer alıyor. 
Son
olarak da geliştirmemiz gereken bir unsurun da tarafsız, bağımsız ve gerçekten
denetleyen bir medya olduğunu ifade etmek isterim. Dolayısıyla, sorunları
günübirlik ve seçim eksenli politikalarla götürme imkânımız yoktur. Reform
yapması lazım, Türkiye’nin ciddi bir reform hamlesine girmesi gerekmektedir. Bu
sonuçlar içerisinde baktığımızda, Türkiye’nin maalesef 2023 yılı hedefleri
hayal olmuştur. 2023 hedeflerine hiçbir şekilde Türkiye’nin ulaşma imkânı bu
şartlar altında maalesef görülmemektedir. Dolayısıyla, reform hamlesi içerisine
Hükûmetin bir an evvel girmesi lazım. 
Bir
kısım daha çözüm önerilerim vardı ama zaman yetersizliği nedeniyle onları dile
getiremeyeceğim, belki daha sonraki konuşmalarda ifade ederiz ancak ben her
şeye rağmen gelecekten ümitli olmak istiyorum. Bizim milletimiz en iyisini hak
ediyor. İyi bir yönetimle bu işlerin hepsini yola koyma imkânının olduğunu da
buradan ifade etmek istiyorum.
Bu
duygular içerisinde, 2017 yılı bütçesinin milletimize, memleketimize ve kamu
yönetimimize hayırlı ve uğurlu olmasını diliyor, yüce heyetinizi saygıyla
selamlıyorum.
Teşekkür
ederim. (MHP sıralarından alkışlar)
BAŞKAN
– Teşekkür ediyorum Sayın Usta.
Gruplar
adına üçüncü söz, Cumhuriyet
Halk Partisi Grubu adına Grup Başkanı ve İzmir Milletvekili Sayın Kemal
Kılıçdaroğlu’na aittir. 
Buyurun Sayın Beyefendi. (CHP sıralarından ayakta
alkışlar)
CHP GRUBU ADINA KEMAL KILIÇDAROĞLU (İzmir) – Sayın
Başkan, değerli milletvekilleri, bizleri televizyonları başında izleyen
saygıdeğer yurttaşlarım; Cumhuriyet Halk Partisi Grubu adına hepinizi
içtenlikle sevgiyle, saygıyla selamlıyorum.
Değerli milletvekilleri, 23 Nisanlarda toplanırız, ta
cumhuriyetin kuruluşundan bu yana bu Parlamentonun ne kadar önemli olduğunu
anlatırız. Gazi Mustafa Kemal Atatürk’ten Turgut Özal’a, Süleyman Demirel’e,
Ahmet Necdet Sezer’e kadar bütün cumhurbaşkanları da Parlamentonun önemine her
zaman vurgu yaparlar. “Demokrasinin mabedidir.” deriz, “Millî irade burada
tecelli eder.” deriz, “Millî iradenin kaynağıdır.” deriz, “Halkın oylarıyla
seçildik, buraya geldik, dolayısıyla biz ancak halkın oylarıyla gitmeliyiz.”
deriz ve bunları her ortamda, parti farkı gözetmeksizin bir şekliyle
dillendiririz ama bizim bir temel eksikliğimiz var değerli arkadaşlarım, o
temel eksiklik de uzlaşma kültürünü yeteri kadar kavrayamamamızdır, uzlaşma kültüründen
olabildiğince uzak durmamızdır.
Değerli
milletvekilleri, 15 Temmuzda bir darbe girişimi oldu, 16’sında burada bir
toplantı yapıldı, 4 siyasi partinin genel başkanları geldiler ve burada
konuştular ve ayrıca, bir de bildiri yayınladı Türkiye Büyük Millet Meclisi,
Sayın Başkan da o bildiriyi okudu. O bildiride de demokratik parlamenter
sistemin ne kadar önemli olduğu, demokratik parlamenter sistemin bu darbeyi
savuşturduğu gibi sözlerle uzun uzun anlatıldı ve konuşuldu. Darbenin olduğu
gece sabaha kadar Parlamento, 4 siyasi partinin de milletvekillerinin olduğu
bir ortamda görevini yaptı ve hepimiz de bundan gurur duyduk. Ertesi gün,
16’sında buraya geldik, söz hakkı verildi bize. 
7
Ağustos günü burada konuşurken uzlaşma kültürünün ne kadar önemli olduğunu, öz
eleştirinin ne kadar önemli olduğunu ve buna ihtiyacımız olduğunu ifade ettim;
aynı şeyi Taksim Meydanı’nda yaptığımız mitingde de, İzmir’de yaptığımız
mitingde de tekrarladım; aynı şeyi Yenikapı mitinginde de söyledim. Özellikle,
Yenikapı mitingine bütün partilerden kişiler geldiği için orada söylediğimi
burada okumak isterim: “Artık 15 Temmuzun bir özelliği var. 15 Temmuz bir
uzlaşma kapısı araladı bize. 15 Temmuzda artık yeni bir Türkiye vardır. Eğer
biz bu gücü, bu uzlaşma kültürünü daha da ileriye taşıyabilirsek çocuklarımıza
güzel bir Türkiye’yi hep birlikte bırakmış oluruz.” Bunu söyledim. 
Arkasından,
ayın 25’i, 25 Temmuz 2016, Sayın Cumhurbaşkanı bizi Saray’a davet etti, Saray’a
gittik. Bir eksikliği orada da ifade ettim, “Sayın Cumhurbaşkanı, davet
ettiniz, teşekkür ederiz ama Parlamentoda grubu olan bütün partiler, bütün
partilerin genel başkanları ortak bir bildiri imzaladılar, darbeye karşı
durdular; 4 partiden milletvekilleri de sabaha kadar bombaların altında görev
yaptı. Keşke buraya daveti hiçbir ayrım yapmadan gerçekleştirebilseydiniz.”
dedim. (CHP ve HDP sıralarından alkışlar) Ben bunu söyledim, yine söylüyorum,
her zaman söylerim çünkü söz konusu vatansa gerisi teferruattır. Bunu da
söyledim. Nerede? Yenikapı’da söyledim. Hatta Yenikapı’da şunu da söyledim:
Keşke buraya Parlamentoda grubu olmayan partilerin siyasi liderlerini de davet
etseydiniz çünkü büyük bir uzlaşma yakalamışız toplum olarak ve bu uzlaşmayı
bizim avantaja dönüştürmemiz lazım. 
Saray’da
yaptığımız görüşmede iki konuda bana göre uzlaşma sağlandı. Birincisi şuydu:
Adalete vurgu yaptım, adaletin önemine vurgu yaptım, yargı bağımsızlığının ne
kadar önemli olduğunu ve bugün Türkiye’de yargının bağımsız olmadığını,
bozulduğunu söyledim. Bunu düzeltmemiz lazım, hep beraber bunu düzeltelim.
Görüş birliği sağlandı, bu konuda bir komisyon kurulması orada ifade edildi. 
İkinci
konu olarak şunu söyledim: 15 Temmuz gecesi 3 asker linç edilerek öldürüldü.
Hepimiz askerlik yaptık. Sorumlu olan komutandır, komutan emir verir. Askerlik
siyaset gibi değildir ki komutan emir verir, o komutanın emrine uymazsanız suç
işlemiş olursunuz, uymak zorundasınız. Erin, erbaşın ne günahı var? 3 asker
linç edildi; onların bulunup yargılanması lazım. “Evet, doğrudur, onların da
bulunup yargılanması lazım.” dediler ve bir süre sonra “Yargı bağımsızlığı
konusunda bir uzlaşma komisyonu oluşturalım.” dediler. Biz kendi
arkadaşlarımızı görevlendirdik, diğer partiler de kendi arkadaşlarını
görevlendirdiler ama bu uzlaşma komisyonu iki toplantının ötesine geçmedi. 
Yeri
gelip zaman zaman bizi suçlarsınız “Efendim, her şeye itiraz ediyorsunuz.” diye.
Uzlaşmayı bozan kim? Biz değiliz. Uzlaşmayı bozan, şu arkada oturan değerli
bakanlar yani yürütme organı yani Parlamentoda çoğunluk olarak sizi temsil eden
grup bu uzlaşmayı sağlamadı ve yargı bağımsızlığı bugün Türkiye’de yoktur
arkadaş, kimseye anlatamazsınız. Ne yargı bağımsızlığı? Birbirimizi
kandırmayalım, “Yargı bağımsız.” diye bir şey yoktur. Birisi bir şey söyler,
ertesi gün savcısı da, hâkimi de, hepsi harekete geçerler, bunu bilmiyor muyuz?
Hepimiz biliyoruz. Bildiğimiz bir gerçeği burada neden cesaretle açıklamıyoruz
ve bunun önlemini neden birlikte almıyoruz? Bozan biziz, sorunu çözmesi gereken
de biziz. Bakın, biz buna hazırız; yine söylüyorum, biz buna hazırız çünkü
adaletin olmadığı bir yerde devlet olmaz arkadaşlar, devlet olmaz! Yarın
hepimiz nereye gideceğiz? Adalet isteyeceğiz.
Bakın,
tartışmalarda şundan da özenle kaçınmamız lazım: “Efendim, gözaltına alınan
veya tutuklananı baştan mahkûm ediyoruz.” Biz hâkim miyiz? Hayır. Kim hüküm
icra eder? Hâkim hüküm icra eder. Sadece Türkiye’de mi? Hayır efendim, bütün
dünyada böyledir bu. Dolayısıyla, kullanacağımız dilin de önemli olduğunun
altını çizmek isterim.
Değerli
arkadaşlarım, arkasından OHAL uygulaması geldi. Sayın Başbakanla Çankaya’da
görüşürken, kısa bir süre için OHAL uygulamasını ihsas ettirdi -açıkça bir şey
söylemedi, ihsas ettirdi- “Kısa bir süre ihtiyacımız var.” dedi. OHAL’le ilgili
kanun tasarısı Parlamentoya gelirken Sayın Başbakan telefonla aradı, buna
destek istedi bizden. Sayın Başbakana, OHAL uygulamasına destek
veremeyeceğimizi, Parlamentoda demokrasiyi savunan bir parti olarak bizim
demokrasiyi savunacağımızı, eğer OHAL uygulamalarıyla ilgili bir kanun
çıkacaksa, 4 parti, bu kadar büyük uzlaşma sağlanmış, bütün sivil toplum
kuruluşları, meslek kuruluşları buna “evet” demişler, getirin, ne gerekiyorsa
hepsini yapalım… “Bizim buna ihtiyacımız var.” dedi. Son derece saygılı bir
dille telefonlarımızı kapattık. Yani Sayın Başbakana yakışan bir üslup
kullanıldı, onu da sizin huzurunuzda ifade etmek isterim.
Değerli
arkadaşlarım, biz, demokrasi üzerindeki her türlü vesayetin kaldırılmasını
savunan bir partiyiz. Hiçbir vesayeti kabul etmiyoruz. Bu kürsüden ayın
16’sında, 16 Temmuzda gelip bir konuşma yaptım. O konuşmayı sizler de
açıkladınız. Bakın, o konuşmada ben ne söylüyorum: “Demokrasi üzerindeki
vesayeti asla kabul etmemeliyiz. Mademki milletin takdiriyle buraya geldik,
mademki milletin oyu çok değerlidir, mademki millî irade çok değerlidir
demokrasi üzerindeki vesayete kim olursa olsun, makamı ve mevkisi ne olursa
olsun, rütbesi ne olursa olsun bu Parlamento asla izin vermemelidir.” dedim.
“Makamı ve mevkisi ne olursa olsun”dan kimi kastettiğimi de biliyorsunuz,
“rütbesi ne olursa olsun”dan kimi kastettiğimi de gayet iyi biliyorsunuz.
Demokrasi üzerinde vesayet olmamalıdır. Herkes anayasal sınırları içinde görev
yapmalıdır. Demokrasi üzerindeki vesayete hep birlikte, siyasi görüşlerimiz
farklı olabilir ama demokrasi mademki bizim ortak paydamızdır ortak paydaya hep
birlikte sahip çıkmak zorundayız.
Değerli
arkadaşlarım, diyeceksiniz ki: “Demokrasi üzerindeki vesayeti biz de kabul
etmiyoruz.” Bakın, arkamda Bakanlar Kurulu var. Bakanlar Kurulunun, her bir
bakanın davulu vardır ama ses çıkaracak tokmağı bakanın elinde değildir.
Nerededir? Kimse kusura bakmasın, gerçeği söyleyeyim, Saray’dadır. (CHP
sıralarından alkışlar) Bu olmaz. Bunu kabul etmeyiz değerli arkadaşlar, bunu
kabul etmeyiz. Bakanların, yürütme organının iradesine, yasama organının
iradesine kimse gölge düşürmemelidir. Diyeceksiniz ki: “Efendim, böyle bir şey
yok.” Peki, elinizi vicdanınıza koyarak bana şu sorunun cevabını verin: Dış
politika oluyor, Dışişleri Bakanı değil, Saray konuşuyor; ekonomi oluyor, Saray
konuşuyor; tarım oluyor, Saray konuşuyor; turizm oluyor, Saray konuşuyor.
Yetkisi var mı? Yok. Sorumluluğu var mı? Yok. Yetki kimde? Burada. Sorumluluk
kimde? Burada. Niye bunlar konuşmuyor, neden susturuluyor? Değerli
arkadaşlarım, koltuğuna sahip çıkamayan, Türkiye’ye sahip çıkamaz. (CHP
sıralarından alkışlar) Herkesin koltuğuna sahip çıkması lazım, herkesin
yasaların gereğini yerine getirmesi lazım. Biz saygı içinde, kimsenin… Bakın,
dilimizi de olabildiğince saygı içinde kullanmaya özen gösteriyoruz. Bakanların
ve Sayın Cumhurbaşkanının kendi yetki alanları içinde görev yapması lazım. Aksi
hâlde, Parlamentonun iradesine müdahale ediyorlar çünkü bakanların tamamı
Parlamentoda da aynı zamanda milletvekilidirler. 
Değerli
arkadaşlarım, biz demokrasi üzerinde duruyoruz ve demokrasiyi savunuyoruz,
güçler ayrılığı ilkesini savunuyoruz. Hele hele bir ülkede bakanlar konu
mankeni konumuna düşürülüyorsa orada sorunumuz var demektir. 15 Temmuzun bize
sağladığı büyük uzlaşma alanını, arenasını maalesef kaybettik ve kaybediyoruz. Biz
söyledik, demokrasiyi güçlendirmek için ne getiriyorsanız “Evet.” diyeceğiz.
Bugün de aynı şeyi söylüyoruz. Biz aksini mi söyledik? Hayır. Ama demokrasi
üzerinde hiç kimseyi, makamı ne olursa olsun, mevkisi ne olursa olsun, sınıfı
ne olursa olsun, kabul etmiyoruz. Halktan daha büyük bir güç yoktur. En büyük
güç halkın kendisidir, millî iradedir. Ona inanıyoruz ve ona güveniyoruz. (CHP
sıralarından alkışlar)
Bakın,
değerli arkadaşlar, OHAL’le ilgili görüşüldü yasa. Biz “hayır” oyu verdik ve
çıktı. Biraz sonra uygulamalarının ayrıntılarına geleceğim ve onları
anlatacağım sizlere. Ama değerli arkadaşlarım, hukukun üstünlüğü dediğimiz bir
kavram vardır. Üstünlerin hukuku değil, hukukun üstünlüğü yani her vatandaşın
adalet karşısında eşit olduğu, hukuk karşısında eşit olduğu bir düzenden söz
ediyorum, bir demokrasiden söz ediyorum ben. 
Yine,
16 Temmuzda bu kürsüden şu konuşmayı yaptım: “Önümüzde çok kritik bir dönem
olduğunu kabul etmeliyiz. Bu dönemi soğukkanlılıkla, devletin vakarına ve
ciddiyetine yakışan bir anlayışla yani hukuk içinde kalarak atlatmamız
gerekiyor.” Ve devam ediyorum: “Devletin vakarına saygı göstereceğiz, o
anlayışta olacağız, hukuktan vazgeçmeyeceğiz çünkü devlet hukuk içinde
devlettir. Adalet mülkün yani devletin temelidir. Kim adaletten saptıysa
hukukun içinde yargılayacağız. Önyargılardan uzak, adalete teslim edeceğiz.”
Hep beraber alkışladınız. Bugün alkışlıyor musunuz bilmiyorum ama o gün
alkışlıyordunuz. Peki, ne oldu o günden bu yana? Hukukun içinde, birisi suç
işlerse hukuk içinde adalete teslim edeceksiniz. Bir, işkenceler yapıldı. 
Değerli
arkadaşlarım, Türkiye’yi dünyaya rezil etmeye kimin ne hakkı var? İşkenceler
yapıldı. İşkence fotoğrafları Anadolu Ajansı aracılığıyla bütün dünyaya servis
edildi. Konuşmalar yapıldı, işkence, hakaret eden ve onlar da servis edildi.
Şimdi onları topluyorlar İnternet’ten ama bütün dünya bunu duydu. Değerli
arkadaşlarım, eğer bir hükûmet işkenceyi savunursa, bir hükûmet işkenceden ve
adalet dağıtmamaktan yana tavır alırsa orada Türkiye’nin saygınlığına derin bir
gölge düşer. Diyeceksiniz ki “Hükûmet bunu yaptı mı?” Yaptı arkadaşlar.
Üzülerek ifade edeyim, bu Hükûmet, arkamızda oturan ve önümüzde duran bu
Hükûmet, maalesef, Türkiye’nin saygınlığına en derin gölgeyi düşüren
Hükûmettir. Altını çiziyorum, en derin gölgeyi düşüren Hükûmettir. “Nasıl?”
diyeceksiniz. 21 Temmuz 2016’da yani darbeden altı gün sonra Birleşmiş
Milletler Türkiye temsilcisi Birleşmiş Milletlere bir dilekçe verir. Türkiye
temsilcisinin adını da söyleyeyim sizlere, Halit Çevik. Halit Çevik Birleşmiş
Milletlere bunu verir. Türkçe ve İngilizcesi de vardır, girerseniz bunu
görebilirsiniz. Burada ne diyor biliyor musunuz? “Bizde darbe girişimi oldu.
Bakın, size Parlamentonun ortak imzalı bildirisini de sunuyoruz. Kişisel ve
Siyasal Haklar Uluslararası Sözleşmesi’nin 13 maddesini askıya alıyoruz, 13
maddesini uygulamayacağız, OHAL süresince yapmayacağız bunu.” diyor. Diyorlardı
ya “Bizimle Fransa aynı.” Fransa 3 maddeye çekince koymuş, biz 13 maddeye
çekince koyuyoruz. Şimdi, bu çekincelerden 2 madde çok önemli; Fransa’nın
koymadığı ama bizim koyduğumuz 2 madde çok önemli. 
Birincisi,
madde 10: “Tutulanlara insani biçimde davranmak.” Yani “İster gözaltı ister
hapiste olsun birisi tutuluyorsa ona insani muamelede davranacağız.” diye
Türkiye, uluslararası sözleşmeye imza atmış. Şimdi, Hükûmet diyor ki: “Ben o
tutulanlara insani muamele yapmayacağım.” Çekince koyuyor bu maddeye. Bana
söyler misiniz değerli milletvekilleri: Bir hükûmet nasıl olur da “Tutulanlara
insani muamele yapmayacağım, onlara işkence yapacağım ey Birleşmiş Milletler,
bunu bilin.” diyor? Bu benim ağırıma gidiyor ve bu kadar yıldır demokraside
kazanım elde edelim diye dişimizle tırnağımızla hep beraber mücadele ederken
bir hükûmet geliyor, bir çuval inciri berbat ediyor.
İkincisi,
madde 14: “Adil yargılanma.” “Kim olursa olsun adil yargılanacaktır.”
diyor. Söylemiyor muyuz, adil yargılanma olması lazım. 14’üncü maddeye de
çekince koyuyorlar, “Biz adil yargılamayacağız.” diyorlar. Allah aşkına bana
söyler misiniz: Bu Hükûmet ne yapıyor ve bunu nasıl veriyor oraya, hangi
gerekçeyle veriyor oraya? “Ben yargılamayacağım, işkence yapacağım; bir de,
adaleti de sağlamayacağım, onları açlığa mahkûm edeceğim, yok edeceğim onları.”
diyor. Nitekim, uygulamalar da zaten bu çerçevede ilerledi ve gitti.
Bakın,
değerli arkadaşlar, Hükûmet diyebilir ki: “Bu terör örgütü öyle bir örgüt ki
bizi kandırdılar, haberimiz bile yoktu. Biz bunlarla sarmaş dolaştık, aynı
menzile gidiyorduk bunlarla ama bunlar geldiler, bize ihanet ettiler; vallahi
de billahi de haberimiz yoktu.” Buna sakın inanmayın. Bunların tamamının haberi
vardı, tamamının, hepsinin haberi vardı. (CHP sıralarından alkışlar) Örnek: 25
Ağustos 2004, Millî Güvenlik Kurulu toplantısı. Toplantıda yansıya yansıyan
cümleyi aynen okuyorum: “FETÖ’cü irtica grubu devletin tüm kadrolarında,
özellikle de Millî Eğitim Bakanlığı, Emniyet teşkilatı ve Türk Silah
Kuvvetlerinde kadrolaşmayı, bünyesinde bulunan vakıf, okul, dershanelerde
eğittiği gençlerle bir taban oluşturmayı ve kendisine maddi destek sağlayacak
sermayeyi oluşturarak, dini ele alarak bir devlet kurmayı esas alan bir
strateji geliştirmiştir.” Seyrediyorlar hep beraber. Devletin istihbarat
örgütleri, devletin emniyet güçleri, devletin ordu güçleri, hep beraber
diyorlar ki: “Bu örgüt böyledir, ey siyasiler bu örgüt böyledir.” Diyor mu?
Evet, diyor. Peki, ne oluyor ondan sonra? Oradaki toplantıda Fetullah Gülen
Cemaati’nin ayrıca himmet paraları topladığı da yazılı, “Bu cemaat aynı zamanda
himmet paraları da topluyor.” diye söyleniyor hem de Millî Güvenlik Kurulu
karar alıyor, bu 481 sayılı Karar- diyor ki: “Bunu Hükûmete bildirelim, Hükûmet
bu konuda önlem alsın.” Olay 2007’de gazetelere yansıyor. Dönemin Bakanı çıkıp
diyor ki: “Biz o kararı -yani Millî Güvenlik Kurulu kararını- yok hükmünde
saydık. Yoktur böyle bir karar bizim açımızdan.” Öyle mi? Evet, öyle. 
Peki,
değerli arkadaşlar, neden yok hükmündeydi? Hangi gerekçeyle yok hükmündeydi?
Ben merak ediyorum mesela. Devletin istihbarat örgütüne güvenmiyorsun, devletin
emniyetine güvenmiyorsun, devletin ordusuna güvenmiyorsun, Fetullah Gülen terör
örgütünün üyesine güveniyorsun, sonra da diyorsun: “Bunlar beni kandırdı.” Eğer
bir hükûmeti bir terör örgütü kandırırsa o hükûmetin bu ülkeye faydası olur mu
Allah aşkına? Ne faydası olur? 
“Sorumlusu
kimdir?” diye soruyoruz şimdi hep beraber. Sorumlusu kim? Bu olayın sorumlusu
kim? Bank Asya’ya para yatıran mı bu işin sorumlusu? Oğlunu cemaatin okuluna
gönderen mi bu işin sorumlusu? Onun dershanelerine çocuğunu gönderen mi bu işin
sorumlusu? Yoksa -onlara bütün bu fırsatları- devletin bütün uyarılarına rağmen
görmeyen, dinlemeyen ve Türkiye’yi bilinçli bir şekilde adım adım darbeye
hazırlayan bu siyaset midir bunun sorumlusu? Bunun sorumlusu kim? Böyle
acımasız bir tablo olabilir mi?
Değerli
arkadaşlarım, bakın, “siyaset kurumu” derken 2 temel örnek vermek isterim,
aslında yüzlerce örnek var da, 2 örnek: Birisi Mehmet Dişli. Mehmet Dişli,
biliyorsunuz, Akıncılar üssünde darbeyi yöneten kişi. Mehmet Dişli 2011 yılında
tuğgeneral olur ve kıta hizmetine gitmek zorundadır. Bir yıl sonra derler ki:
“Mehmet Dişli’nin kıtada işi yok. Gelsin genel merkeze, Genelkurmayın
karargâhına gelsin.” Gelecek de, hangi postla gelecek? Bir post yaratmak lazım
ve Hükûmet bir post yaratır, Proje Yönetim Daire Başkanlığı. Kıta hizmetini
tamamlamadan Mehmet Dişli gelir, orada görevini yapar. Zaman gelir, 2015,
Mehmet Dişli terfi eder, tuğgenerallikten tümgeneral olur. Tümgeneral olur ama
yine kıta hizmeti lazım, kıtaya gitmesi lazım, ona da bir formül bulurlar. O
daire başkanlığı tuğgeneraldi, yeni bir kural getirirler, orayı tuğgeneral
değil, tümgeneral yönetir ve Mehmet Dişli kıtaya gitmeden yine orada kalır. 
Şimdi,
elimizi vicdanımıza koyarak şu soruyu hep birlikte soralım: “Fetullah Gülen
terör örgütü” dediğiniz terör örgütünün asıl sorumlusu Mehmet Dişli’yi darbe
yapsın diye Genelkurmay karargâhında tutan mıdır, yoksa Bank Asya’ya
birikimlerini yatıran vatandaş mıdır? (CHP sıralarından alkışlar) Bu sorunun
cevabı çok önemlidir, bu sorunun cevabı olmadan olmaz bu işler değerli
arkadaşlar.
İkinci
olay: Yüksek Askerî Şûra kararları. Askerler diyorlar ki: “Ya, Fetullah
Gülenciler var, bizim bunları temizlememiz lazım.”, “Hayır, temizleyemezsiniz.”
Muhalefet şerhi yazdılar. Yazılır mı? Yazıldı. Yüksek Askerî Şûrada kararlar oy
çokluğuyla veya oy birliğiyle alınıyor.
Bakın,
değerli arkadaşlar, 3 general terfi ettirilir, 3 general, 3’ü de Gülen cemaati
üyesi değildir. 3 general terfi ettirilir, Milli Savunma Bakanı, Başbakan ve
Cumhurbaşkanı bu kararı imzalamaz ve Meclise bir kanun getirirler tartışma
konusu olmasın diye, derler ki kanunda: “Cumhurbaşkanının imzalamadığı Yüksek
Askerî Şûra kararları geçersizdir.” Ve 3 general ayrılır ordudan, yerine nasıl
olsa 3 FETÖ’cü gelecektir yani; bu altyapı hazırlanır. Şimdi, elinizi vicdanınıza
koyup düşünün değerli arkadaşlarım, değerli milletvekilleri; çocuğunu cemaatin
okuluna veya dershanesine gönderen kişi mi suçludur yoksa Yüksek Askerî Şûra
kararlarında Fetullah Gülen Cemaati’ne yakınlığıyla bilinenlerin ihraç
edilmesini istedikleri hâlde siyasi otorite devreye girip “Bunları
almayacaksınız, atmayacaksınız; bunlar görevlerine devam edecekler.” diyenler
midir? Asıl üzerinde durmamız gereken konu budur değerli arkadaşlar.
Şimdi,
Hükûmeti uyardık, evet, Hükûmet bütün bu uyarıların hiçbirisine uymamıştır,
hiçbirisini dikkate almamıştır. Sorumlu bu arkada gördüğünüz Hükûmettir ve daha
önceki hükûmetlerdir. Bunların sorumluluğunu tartışmadan -hani “Balık baştan
kokar.” diyoruz- en dipteki adamla uğraşıyoruz, öğretmenlerle uğraşıyor, er, erbaşlarla
uğraşıyor. Ya komutanlar, ya bu işe yol açanlar, ya siyasi kulvarı, caddeleri
açanlar? Onlara tek kelime yok, onlar sadece “Biz aldatıldık.” diyorlar.
Aldatıldıysan olmaz kardeşim, aldatıldıysan namusunla, şerefinle çekilirsin bir
köşeye. Hani var ya bizim önemli bir şairimiz, yanlış hatırlamıyorsam Ziya
Paşa: “Çekildik izzetüikbal ile babıhükûmetten.” İnsanlar yeri geldiğinde
izzetüikballe hükûmetten çekilmesini de bilmeliler. (CHP sıralarından alkışlar)

Değerli
arkadaşlar, bu işin siyasi sorumlusu kim? Bu, bir kitap arkadaşlar, Sayın Ömer
Dinçer’in kitabıdır, “Türkiye’de Değişim Yapmak Neden Bu Kadar Zor?” diye bir
kitap. Başbakanlık Müsteşarlığı yaptığı dönemde olayları anlatıyor. Kitabın 123
ve 124’üncü sayfasından bir bölüm okuyacağım: “Millî Güvenlik Kurulunun tavsiye
kararı Başbakanlığa bildirildikten sonra konuyu Başbakanımıza açtım ve gelen
yazıyı dosyasına kaldırmaya karar verdik. Bu karar metni Bakanlar Kurulunda
imzaya açılmadı ve hakkında hiçbir işlem yapılmadı. Konudan MGK toplantısına katılan
bakanlar dışında kimsenin haberi olmadı ve onları endişeye sevk edecek bir
sonucun doğmamasına özen gösterdik. Bütün toplumsal ve siyasi riski Hükûmet
adına Sayın Başbakanımız, hukuki riski ise ben üstlenmiştim.” Buyurun. 
Sizin
değerli arkadaşınız, bir bilim insanı, oturuyor, kendi hayatını, Başbakanlık
Müsteşarlığı yaparken nelerle karşılaştığını bize anlatıyor.
Sorumluluk
kime ait? “Dönemin Başbakanına ait, riski aldı üstüne.” diyor. Peki, sorumluluk
ona aitse, Türkiye'yi bir darbe ortamına taşıyan bu yapı içinde, o kişinin
sorumluluğunu ona hatırlatacak makam kim, mevki kim, yetkili kim? Allah aşkına,
bu Parlamento ne yapıyor o zaman? Bu Parlamentonun işlevi ne? Yeri geldiği
zaman mangalda kül bırakmıyoruz, “Efendim, biz Kurtuluş Savaşı’nı da yönettik.”
Peki, Türkiye'yi adım adım darbeye götürenler hakkında bir şey yapmayacak
mısınız? Elinizi vicdanınıza koymayacak mısınız? (CHP sıralarından alkışlar)
Çocuklarınıza hesap vermeyecek misiniz? O kadar acı tablolar ki değerli
arkadaşlarım, intikam duygusuyla yapılıyor bütün operasyonlar. 
Bakın,
size bir örnek. Bir polisin eşi. Polis Fetullah Gülen terör örgütü üyesi,
sempatizanı veya yandaşı diye, hangi gerekçeyle ise hapse atılmış. Oldu
diyelim. Valilik yazı yazıyor, özel sektöre yazıyor, diyor ki: “Bunun eşini biz
FETÖ’den dolayı içeri attık, sizde çalışıyor eşi, bunun da işine son verin.” 
Ya,
insanda vicdan denen bir şey var, ahlak denen bir şey var, erdem denen bir şey
var. Kadının ne günahı var? Ya, bu kadın evine nasıl ekmek götürecek? Hadi adam
hapiste, bankadaki hesaplarına el konuldu. Çoluk çocuğuna kim bakacak? Sizden
bir arkadaş şunu demişti: “Ağaç kökü yesinler.” Elinizi vicdanınıza koyun
değerli arkadaşlarım, bir insana “Ağaç kökü yesinler.” denir mi? Bizde güzel
bir söz vardır “Allah kimseyi açlıkla terbiye etmesin.” diye. Siz kolektif suç
yaratıyorsunuz ve insanları perişan ediyorsunuz. Neyle? OHAL uygulamalarıyla.
Olur mu bu arkadaşlar? 
Başka
bir örnek: Ödemiş’te Jandarma Komutanı İzmir Valiliğine yazı yazıyor, “Efendim,
falan kişi, devam eden soruşturmalara istinaden açık kimlikleri yazılı
şahısları ve onların çocuklarını…” diyor. Yahu çocuklardan ne istiyorsun? Hadi
adamı anladık, çocuklardan ne istiyorsunuz? Yazık günah değil mi bu çocuklara?
Tokat
Turhal’da 15 yaşında çocuk, 15 yaşında. Baba hapiste, 15 yaşında çocuk, sadece
o, eve ekmek götürecek; bir iş yerinde çalışmaya başlıyor. Giriyorlar Sosyal
Güvenlik Kurumu kaydından, babasının FETÖ’den tutuklu olduğu yazılı yani
fişleme. Yahu fişlemeyi darbeciler yapmaz mıydı Allah aşkına? Biz fişleme için
bu kürsüde mangalda kül bırakmadık, “Fişleme yapamazsınız.” dedik, “Yanlıştır.”
dedik, “İnsan haklarına aykırıdır.” dedik, “Darbeci zihniyetin ürünüdür.” dedik
ama bunların hiçbiri olmadı. Şimdi bütün bu insanlar fişleniyor değerli arkadaşlarım.
Yazık günahtır. Neyle yapılıyor? OHAL’le yapılıyor. Bugün, neden o kanuna
“hayır” dediğime vicdanen bakıyorum da ne kadar güzel bir şey yapmışız. Ya, bu
ülkede birilerinin de kalkıp yüreklice demokrasiyi savunması lazım, birinin de
kalkıp bu ülkede insanların hakkını savunması lazım. (CHP sıralarından
alkışlar)
Darbe
sonrası Adil Öksüz olayı… Hiç merak etmiyorsunuz, kim bu Adil Öksüz. “Adil
Öksüz önce kırsalda, Kazan kırsalında yakalandı.” derler Adil Öksüz hava
üssünde, Akıncılar Üssü’nde yakalanmıştır. Herkesin eline ters kelepçe
vurulurken Adil Öksüz’ün eline kelepçe vurulmaz. Adil Öksüz’ün iki telefonu
vardır; Adil Öksüz telefonla konuşur, kimse “Telefonu kullanamazsın.” demez.
Adil Öksüz’ün elinde GPS cihazı vardır, yön bulma cihazı vardır. Bunu saklamak
ister, gider, bulunur ve tutanaklara geçirilir. Son 3 tutanak tutulur, her
tutanak birbirinden farklıdır. “Niye geldin buraya?” “Kazan’da arsa bakmaya
geldim.” Kaç kişi söylüyor bunu? 3 kişi söylüyor. “Kazan’da arsa bakmaya
geldim.” diyenlerden ikisi tutuklanır diğerleriyle beraber; Adil Öksüz, GPS
cihazı, telefonlarıyla hep beraber serbest bırakılır.
Şunu
unutmayın: Emre Taner, eski MİT Müsteşarı, geçenlerde bir konuşma yaptı Darbe
Araştırma Komisyonunda, şunu söyledi: “Erzincan’da 2 MİT elamanı tutuklandı,
gözaltına alındı. Sayın Başbakan izin vermeseydi o 2 MİT elemanı gözaltına
alınamazdı.” Değerli arkadaşlarım, herkesin eli kelepçelenirken bu beyefendi
niye kelepçelenmiyor? Üstelik, bunun cemaate yakın olduğu, devletin
arşivlerinde de var -hani arşivlerde olmasa tamam diyeceğiz- kaç sefer gidip
geldiği de var. Şu sorunun cevabını Hükûmetten çok açık ve net öğrenmek
istiyorum: Sizin, darbeden önceden haberiniz var mıydı, yok muydu? Nokta. Bu
kadar açık, bu kadar net bir soru soruyorum. (CHP sıralarından alkışlar) Daha
önce bu soruyu sorduk ama cevabını alamadık. Cevabını alamadığım için arkadaşım
itiraz ediyor. Ben bunun cevabını merak ediyorum değerli arkadaşlar.
Adil
Öksüz sıradan bir insan değildir, Adil Öksüz gariban bir adam değildir, Adil
Öksüz eğer Akıncılar Üssü’nde darbeyi yönetiyorsa sıradan bir insan değildir,
kontrollü bir insandır. Kim kontrol ediyor Adil Öksüz’ü? Adil Öksüz niye
yakalanmaz? (CHP sıralarından alkışlar)
Değerli
arkadaşlarım, OHAL sonrası darbe fırsatçılığı yapıldı, OHAL istismar edildi.
Sayın Başkana da seslenmek isterim. Türkiye Büyük Millet Meclisinin Saygıdeğer
Başkanının, darbe gecesi Parlamentoyu terk etmemesi, Parlamentoda durması,
mücadelesini yürütmesi saygıya değerdir. Her yerde bunu söyledim, şimdi de
kendi önünde söylüyorum. Ama, OHAL uygulamalarının yani olağanüstü hâl kanun
hükmünde kararnamelerinin Parlamentonun iradesini suistimal etmesine sessiz
kalmamalıydı, “Bir dakika…” demeliydi, “Bunları yapmanız doğru değildir.”
demeliydi. Bilmiyoruz izlediniz mi, incelediniz mi olağanüstü hâl
kararnamelerini? Şimdi, bu kararnamelerin varlık nedeni Türkiye’yi süratle
normalleştirmek. Süratle normalleştireceksiniz ama olağanüstü hâl uygulaması
bir tırpan gibi Türkiye'nin üstünden geçiyor, bir tırpan gibi. 
Bakın,
değerli arkadaşlar, af kanunu çıkardılar, hapisten bir sürü adam çıkardılar. Ne
işi var bunun? Hapiste yatanların hiçbirisinin OHAL’le, darbeyle ilgisi yoktu.
Ne işi var bunun OHAL kararnamesinde? Maarif Vakfı Mütevelli Heyetinin huzur
hakkının ne işi var, Allah aşkına, OHAL kararnamelerinde? Hazineye ait taşınmaz
malların değerlendirilmesi, Kamu İhale Yasası’nda yapılan değişiklik,
Bankacılık Kanunu’nda yapılan değişiklik, İşsizlik Sigortası Kanunu’nda yapılan
değişiklik, Türkiye Kalkınma Bankasının kanununda yapılan değişiklik,
Sendikalar ve Toplu İş Sözleşmesi Kanunu’nda yapılan değişiklik… Ne işi var
bunların? Bu, Parlamentonun iradesini gasbetmek değil midir? Ben itiraz
ediyorum arkadaşlar, siz niye itiraz etmiyorsunuz? “Efendim, bu daha sonra Meclise
gelecek…” Daha sana böyle bir yetki verilmedi ki. Sana verilen yetki, darbeyle
mücadele et, terörle mücadele et, onun önlemini al. Maarif Vakfını,
üniversitede rektör seçimini… Bunların darbeyle ne ilgisi var? O, Meclisin
görevidir. Eğer bir organ Parlamentonun görevini suistimal ediyorsa, yetkisini
kullanıyorsa önce Meclis Başkanının yasama organını uyarması lazım “Hakkınıza
sahip çıkın.” diye. Ben az önce söyledim, ne dedim: Davul burada ama tokmak yok
burada. Davul burada, “Atın imzaları.” diyorlar, hep beraber imza atılıyor,
tıpkı sizin, daha Anayasa değişiklik metnini görmeden oturup boş kâğıda imza
atmanız gibi. Ya, arkadaşlar, böyle bir şey olabilir mi? (CHP sıralarından
alkışlar)
BÜLENT
TURAN (Çanakkale) – Hayır, boş değil Sayın Başkan. 
KEMAL
KILIÇDAROĞLU (Devamla) – Bakın, böyle bir şey yoksa o arkadaşlarınızı uyarın
çünkü televizyonlarda ve gazetelerde fotoğraflar çıktı. Eğer böyle bir şey
yoksa sözlerimi geri alıyorum, böyle bir şey yoksa ama böyle bir şey varsa bu,
doğru değildir arkadaşlar, asla doğru değildir. Benzer uygulamaları biz
geçmişte yaşadığımız için biliyorum, benzer uygulamaları. Daha önceden alınan
imzalar var ki partinizden istifa etmiş o arkadaşlar ve istifa edenler listede
isimleri silinmeden ilave edildi, gönderildi; biz bunları da biliyoruz ama
istirhamım, Parlamentonun itibarına hep birlikte sahip çıkalım, bunun iktidarı
muhalefeti yok arkadaşlar, bu Parlamento hepimizin Parlamentosu. Burada hepimiz
özgürce konuşmalıyız, özgürce yazmalıyız, özgürce çizmeliyiz, düşüncelerimizi
ifade etmeliyiz. 
Eğer
yürütme organı, benim görevimi alırsa benim elimden, benim yetki alanıma
müdahale eder ve ben sessiz kalırsam halka hesabını veremem, seçmenime hesabını
veremem. Beni oraya göndermesindeki gerekçe, “yürütme organının vesayetini kabul
et” gerekçesi değildir, tam tersine “Oturup yasa çıkaracaksın, benim
sorunlarımı çözeceksin.” diyor.
Bir
karşı darbe yaşadık değerli arkadaşlarım. OHAL uygulamalarıyla, bir darbe
girişiminden geçildi ve Türkiye, bir karşı darbe girişimiyle karşı karşıya
kaldı. Diyeceksiniz ki “Bunu kim söyledi?” E, Sayın Cumhurbaşkanı söyledi,
“Halk, bu darbeyi karşı darbeye dönüştürdü.” dedi. Halk, ne yaptı Allah aşkına?
Halk, kanun hükmünde kararname mi çıkardı? Her şeyin faturasını bir yere
çıkarmak gibi bir alışkanlık var. Ya, kanun hükmünde kararnameleri siz
çıkarıyorsunuz, niye bütün bu haksızlıkları, hukuksuzlukları halkın sırtına
yıkıyorsunuz? 
Bakın,
12 madde hâlinde bugün geldiğimiz tabloyu sizin bilginize arz etmek isterim.
1)
OHAL kararnameleriyle Türkiye Büyük Millet Meclisi devre dışı bırakılmış,
iradesi açıkça istismar edilmiştir. Buna başta Türkiye Büyük Millet Meclisi
Başkanı göz yummuş, uyarı dahi yapma gereğini duymamıştır.
2)
Bu süreçte kolektif suç yaratılmış, açıkça evrensel hukuk kuralları çiğnenmiş,
Türkiye'nin itibarıyla oynanmıştır ve ben, Sevgili Peygamberimiz’in Veda
Hutbesi’ni hatırlatmak zorunda kaldım. O Veda Hutbesi’ni tarihçiler, tarihin
“en önemli insan hakları beyannamesi” olarak tanımlarlar. Suçun bireyselliğini
vurgular orada, “Anne, baba, çocuk suçlu değildir, kim suç işlemişse ancak o
yargılanır.” der. 
3)
OHAL’le muhalif medya susturulmak istenmiş, gazeteler, televizyonlar, radyolar
kapatılmış, hapishanelerindeki 146 gazeteciyle Türkiye, kara listeye girmiştir
dünyada. Nasıl oluyor bu? 146 gazeteci hapiste değerli arkadaşlar. Neden?
Bunların darbeyle ne ilgileri var? “Yazı yazmış efendim.”
Ben,
şimdi geriye dönüp bunlara soruyorum: Mehmet Dişli’yi siz orada tutarken hiçbir
suçunuz yok, adam yazı yazdı diye alıyorsunuz, içeri atıyorsunuz. Türkiye
gazetesinden bir gazeteci çıkıyor -altı yedi ay önce, hatta bir yıl önce-
Fetullah Gülen cemaatinin nasıl darbe yapacağını, ne zaman toplandıklarını
yazıyor. Bir şey yapıyor musunuz? Hayır, hiçbir şey yapılmıyor. Hukukta çifte
standart olmaz değerli arkadaşlarım. 
4)
12 Eylül döneminde Kenan Evren ve arkadaşlarının dahi aklına gelmeyen, cesaret
edemedikleri hukuk dışı uygulamalara başvurulmuştur. 
5)
Türkiye Cumhuriyeti tarihinde ilk kez, Hükûmet, OHAL uygulamasıyla ilgili
Birleşmiş Milletlere başvurarak adil yargılamayı rafa kaldırdığını, tutulanlara
insanca davranmayacağını yani işkence yapacağını bütün dünyaya resmen
duyurmuştur. 
6)
Darbe girişiminde bulunanlarla mücadele, hukuk zemininden çıkmış, âdeta bir
kişinin kin ve öfke nöbetlerine teslim edilmiştir. 
7)
İş dünyası, sivil toplum örgütleri, sendikalar konuşamaz noktaya getirilmiş,
dünyada karşı darbe algısı giderek güçlenir hâle gelmiştir. 
8)
Bilim üretim alanı olan üniversiteler susturulmuş, darbe girişimiyle hiçbir
ilgisi olmayan yüzlerce akademisyen ya hapse atılmış ya da görevlerine son
verilmiştir.
9)
Yaratılan atmosfer nedeniyle, suçlu suçsuz demeden, araştırmadan hâkim, her
önüne geleni tutuklamıştır çünkü tutuklamasa FETÖ terör örgütüyle
irtibatlandırılacağı endişesine kapılmıştır. Üzülerek ifade edeyim ki bu
endişe, Anayasa Mahkemesinde de açıkça görülmüştür.
10)
Şu anda Türkiye’de hiç kimsenin can ve mal güvenliği yoktur. Herkes her an
tutuklanabilir, gözaltına alınabilir, mal varlığına el konulabilir.
11)
Türkiye şu anda bir hukuk devleti olmaktan çıkmıştır. Hukukun üstünlüğü kuralı
çalışmamaktadır. Açıkça söylemek gerekirse Türkiye, bir istihbarat devletine
dönüşmüştür.
12)
Güçler ayrılığı ilkesi fiilen çalışmamaktadır. Devlette ve sağlıklı bir
demokraside olması gereken denge ve denetleme ağı çalışmamaktadır. Yetkilerin
tek elde toplanması gerçeği, Türkiye’ye ve demokrasimize ciddi zararlar
vermektedir. 
Evet,
bunlar bugün geldiğimiz bir gerçektir değerli arkadaşlarım.
Dış
politikada ise tam bir felaket. Türkiye Cumhuriyeti kendi tarihinde -ki bugün
bir bilim insanı “Osmanlı tarihi de buna dâhildir.” diyor- dış politikada en
ağır yenilgiyi yaşamıştır, en ağır yenilgiyi, itibarı dünyada sıfırdır, itibarı
sıfırdır. Her gün şehitlerimiz geliyor. Ne itibarımız var? Bize saygı duyan kim
kaldı Allah aşkına, kim kaldı? “Gücümüzü test etmeye kimse kalkmasın.” Ne kadar
güzel bir laf. En sonunda Orta Doğu’nun kabile şeyhleri bile bizim gücümüzü
test ettiler ve çok ağır ifadeler kulandılar Türkiye Cumhuriyeti’yle ilgili,
çok ağır ifadeler. (CHP sıralarından alkışlar) 
Bakın,
değerli arkadaşlar, Mavi Marmara’da İsrail’le anlaşma yaptık. İsrail’le bu
anlaşmayı hepiniz gördünüz büyük bir ihtimalle. Türkçe metin bu. Türkçe metnin
içinde bir İngilizce sözcük var. Niye İngilizce yazıldı diye hiç merak ettiniz
mi? Çünkü bu İngilizce sözcük, “lütuf” anlamına geliyor. “20 milyon doları
lütuf olarak vereceğim, tazminat olarak değil.” diyor. Bu, sizin ağırınıza
gitmiyor mu? Benim ağırıma gidiyor. Koskoca Türkiye Cumhuriyeti’ni yönetenler,
halka lütfu tazminat diye gösteriyorlar, para alıyorlar. İsrail dik duruyor,
“Tazminat vermem. Davalardan vazgeçeceksin.” diyor. “Emredersiniz.” diyorlar.
“Davadan vazgeçtin, yetmez, daha sonra bir mağdur, dava açar kazanırsa, onu da
sen yükleneceksin.” diyor. “Emredersin.” diyorlar. “Gazze ablukası kalkacak.”
diyorlar, “Unutun bunu.’” diyor. “Abluka aynen devam edecek.” “Emredersiniz.”
diyorlar. “Ayrıca, yetmez, bizim doğal gazımız, petrolümüz sizin üzerinizden
gidecek.” “Emredersiniz.” diyorlar. Bu, bir teslimiyettir arkadaşlar. Bu kadar
ağır bir teslimiyeti Türkiye Cumhuriyeti tarihinde kimse yaşamamıştır, kimse
yaşamamıştır. Dış politikada geldiğimiz nokta budur. 
Suriye’de…
3 milyon mülteciye bakıyoruz, 3 milyon! Hani gidecektik, cuma namazı
kılacaktık, ne oldu? Süleyman Şah Türbesi’ni kaçırmak zorunda kaldık. Koskoca
Türkiye Cumhuriyeti, “Kimse gücümüzü test etmesin.” Süleyman Şah Türbesi’ni
kaçırmak zorunda kalıyoruz.
Değerli
arkadaşlarım, daha ağır bir şey -diyorum ya herkes anayasal sınırlar içinde
olsa, emin olun, bu ülke güzel yönetilir- Sayın Cumhurbaşkanı, geçen gün, tarih
vereyim 29 Kasımda bir açıklama yaptı, dış politikayla ilgili. Söylediği şu:
“Devlet terörü estiren zalim Esed’in hükümranlığına son vermek için biz oraya
girdik, başka bir şey için değil. Zalim Esed’in Hükûmetine, icraatına,
hükümranlığına son vermek için biz oraya girdik, başka bir şey için biz orada
değiliz.” Ne oldu? Bir gün sonra, ayın 30’unda Millî Güvenlik Kurulu toplandı,
kendi başkanlığında ve Millî Güvenlik Kurulu, kendi başkanını yalanladı. Karar
şu: “IŞİD ve diğer terör örgütlerinin bölgeden tamamen temizlenmesi için biz
oradayız.” Bakın, ülkenin Cumhurbaşkanı ne söylüyor, Millî Güvenlik Kurulu ne
söylüyor? Böyle bir devlet yönetimi olmaz.
Başka?
Putin bununla yetinmedi, “Yok arkadaş, çıkacaksın, açıkça söyleyeceksin.” dedi.
Ayar çekildi. Ne söyledi? 1 Aralık 2016: “Fırat Kalkanı’nın amacı, herhangi bir
ülke ya da kişi değil, terördür; biz onun için oradayız.” diyorlar. (CHP
sıralarından alkışlar) Bu, yakışıyor mu değerli arkadaşlar, Türkiye
Cumhuriyeti’ne yakışıyor mu? Benim ağırıma gidiyor, sizin ağırınıza gitmiyor
mu? Bu beylerin ağırına gidiyor mu? Ses dahi çıkaramazlar. Böyle bir devlet
yönetimi olur mu? Böyle bir devlet yönetimi olmaz. 
Güçler
ayrılığı ilkesi… Biz Parlamentoyuz, biz Hükûmeti sorgulamak zorundayız. Biz
Adalet ve Kalkınma Partisinin saygıdeğer milletvekillerinin bizim
eleştirdiğimiz dozda ve şekilde eleştirmeyeceğini de biliyoruz, buna saygı da
gösteriyoruz ama en azından, kapalı kapılar ardında “Ya, arkadaş, siz ne
yapıyorsunuz?” demeniz lazım, “Böyle bir yönetim olmaz.” demeniz lazım. Bunu
demediğiniz için ve sizi sadece ve sadece el kaldırıp indiren makine olarak
gördükleri için “Biz her bildiğimizi yaparız.” diyorlar. Olmaz arkadaşlar,
olmaz. (CHP sıralarından alkışlar)
Bakın,
dış politika, Kıbrıs… 18 adamız işgal altında, 18 ada. Hani bu milliyetçilik,
neredeydi? Bir dönem ayaklarının altındaydı, bir dönem yukarıda. 18 adada,
egemenliği Yunanistan’a bırakılmamış -bakın altını çiziyorum- 18 adada Yunan
Bayrağı dalgalanıyor. Niye bir şey yapmıyoruz? Hangi gerekçeyle bir şey
yapmıyoruz? Horoz ötse duyuyoruz, Yunan Bayrağı var! Ada kimin? Bizim. Soruyor
arkadaşlar, komisyonlarda soruyorlar: “Ya, bunlar bizim mi?”, “Evet, bizim.”
diyorlar; “Ya, niye müdahale etmiyorsunuz?”, “İstişare ediyoruz.” diyorlar. Ne
istişaresi arkadaşlar? Ne istişaresi? Dış politikada düştükleri durum, değerli
arkadaşlarım. 
Başika
kampı dolayısıyla gittiler, Musul Valisinden izin aldılar, Nuceyfi’den. Değerli
arkadaşlarım, bu, şu anlama geliyor: Yabancı bir ülke, Konya’ya gelmek istiyor,
Konya Valisi izin veriyor. Ya, böyle bir şey olur mu? Irak denen bir devlet
var, Irak’ta bir parlamento var, bir hükûmet var; gönderin Dışişleri Bakanını.
Elbette ki bizim orada askerimiz olmalı, elbette ki askerimizin varlığı çok
önemlidir, elbette ki Türkiye'nin çıkarları bunu gerektirir ama siz, merkezî
Hükûmeti bir tarafa bırakıp “Biz Musul Valisinden izin aldık.” derseniz onlar
da şunu söylediler: “Sizin onurunuz varsa Başika’dan çıkarsınız.” Bu, benim ağırıma
gidiyor. Peki, bunların ağırına gidiyor mu? Sizin ağırınıza gidiyor mu? Böyle
bir şey olabilir mi? Asla kabul etmiyoruz değerli arkadaşlarım. 
Kıbrıs’ta…
Bakın, göreceksiniz Kıbrıs’ta pazarlıklar gidiyor, yüzde 29’a düşürülüyor
toprağı. Niye yüzde 29’a düşürülüyor? Pazarlıklar gizli kapalı yapılıyor.
Lütfen, istirham ediyorum, iktidar partisinin milletvekillerinden istirham
ediyorum, bizim kadar izlemeyebilirsiniz ama en azından dış politika konusunda
çok değerli arkadaşlarınız var, onlara bir sorun. Kıbrıs’ı gerek siyasal açıdan
gerek stratejik açıdan bizim korumamız gerekiyor, Kıbrıs, elimizin altından
kaymamalıdır. Bedel ödedik Kıbrıs için, bedel ödedik; şehitlerimiz var orada.
Biz o bedelin karşılığında şimdi Kıbrıs’taki egemenliğimizi güçlendirmemiz
gerekirken taviz vermeye başlıyoruz. Bunlar doğru değil. 
Bütün
bu olumsuzluklar nereye yansıyor arkadaşlar? Türkiye'nin iyi yönetilmemesi
ekonomiye yansıyor. “Efendim, dünyada kriz var.” falan, dünyada kriz mriz yok
arkadaşlar. Ne krizi var dünyada? Yok öyle bir şey. Türkiye’de siyaset ve
siyasette yaşanan kriz, ekonomiyi vuruyor. (CHP sıralarından alkışlar) Hiç
kimse önünü görmüyor arkadaşlar, hiç kimse. “Dolarla ne işimiz var?” deniliyor,
Sayın Başbakan, “Doları moları boş verin, dolarla ne işimiz var?” diyor. Ya,
köprüden geçiş dolarla, mercimek getiriyorsun dolarla, doğal gaz geliyor
dolarla, petrol geliyor dolarla, AVM’de kiralıyor esnaf iş yerini dolarla. 
Bu
arada söyleyelim, Sayın Cumhurbaşkanı da dolar bozdurma konusunda çağrı
yapıyor. Kendisinin Albaraka Türkte 200 bin doları var, bunu bozdurdu mu, merak
ediyoruz. Banka dekontunu gönderirse çok mutlu oluruz, çok mutlu oluruz. (CHP
sıralarından alkışlar) 
Esnafın
cebinde, vatandaşın cebinde dolar mı kaldı Allah aşkına? Sanki dolarla yatıp
kalkıyoruz biz. Yok öyle bir şey arkadaşlar. En iyisi, siz dolara talebi
emeklilere sorun, onlar daha iyi bilirler; bir de taşeron işçilerine, onlar da
bilirler dolar nedir, nasıl olur. (CHP sıralarından alkışlar) 
Esnaf
kampanya açıyor, “Kim dolar bozdurursa gelsin, bedava tıraş edeceğim.” diye.
Yahu, arkadaşlar, kimin cebinde dolar var? Bakın, ben şu açık çağrıyı gayet net
yapıyorum, bütün siyasi liderlere çok açık ve net yapıyorum: Ben dâhil hepimiz
servetlerimizi oturup açıklayalım; kimin doları var, kimin doları yok, kim Türk
lirasına inanıyor, kim dolara inanıyor. (CHP sıralarından alkışlar) Ben
birikimimi dolara yatırmadım ama bu ülkenin Cumhurbaşkanı birikimini dolar
olarak tutuyor. Evet, tutuyor. Nerede? Albaraka Türkte. Ben de merak ediyorum,
nasıl yapacak diye. 
Ekonomi
konusunda… Ben diyorum ya, bunlar yönetemez, yönetemiyorlar da zaten. Değerli
arkadaşlarım, kanuna göre, orta vadeli programın eylül ayının birinci
haftasında açıklanması gerekir, kanun böyle diyor, 5018 sayılı Kanun böyle
diyor. Peki, orta vadeli mali plan… Onun da eylül ayının 15’ine kadar
açıklanması lazım. Bunlar hiçbir zaman kanunun bu gereğini yerine getirmediler,
hiçbir zaman ne orta vadeli programı ne mali planı zamanında açıklayamadılar,
açıklayamazlar. Neden? Çünkü Türkiye’yi yönetemezler. Yönetme güçleri, yönetme
iradeleri yok çünkü irade, saray tarafından hapsedilmiş durumda. 
Bu
bütçe, Anayasa’ya aykırı, İç Tüzük’e aykırı. Bakın, İç Tüzük şöyle der… Sayın
Meclis Başkanımız, İç Tüzük’ü gayet iyi bilir, benden de -umarım- çok daha iyi
bilir, ben hukukçu değilim. Diyor ki 38’inci madde: “Komisyonlar, kendilerine
havale edilen tasarı veya tekliflerin ilk önce Anayasanın metin ve ruhuna
aykırı olup olmadığını tetkik etmekle yükümlüdürler. Bir komisyon, bir tasarı
veya teklifin Anayasaya aykırı olduğunu gördüğü takdirde gerekçesini belirterek
maddelerin müzakeresine geçmeden reddeder.” Peki, Komisyonda görüşülürken CHP
milletvekilleri bu bütçe kanununun Anayasa’ya aykırı olduğunu söylediler mi?
Söylediler. Oylama yapıldı mı? Yapılmadı. Değerlendirme yapıldı mı? Yapılmadı.
Niye yapılmadı? İç Tüzük böyle. Değerli arkadaşlarım, yasa koyucu olarak
Parlamento, kendi koyduğu kurallara uyamazsa kim uyacak? Sokaktaki vatandaşın
ensesinde boza pişiriyoruz “Neden kanuna uymadın?” diye, o da dönüp şunu
diyecek: “Kardeşim, siz uyun önce, siz uyun ki sonra ben uyayım.” 
Neden
böyle oluyor? Biz bu bütçenin Anayasa’ya aykırı olduğunu, geçen dönem gelen
düzenlemeyi Anayasa Mahkemesine götürdük, Anayasa Mahkemesi haklı buldu ve
iptal etti. Şimdi, “5018’de değişiklik yaptık o nedenle bu böyle olacak.” diye…
Kardeşim, biz Anayasa’dan söz ediyoruz çünkü Anayasa 163’üncü maddesinde açık
ve net şunu söylüyor değerli arkadaşlarım: “Bakanlar Kuruluna kanun hükmünde
kararname ile bütçede değişiklik yapmak yetkisi verilemez.”, “Kanun hükmünde
kararnameyle dahi hükûmete yetki verilemez.” diyor. Biz bıraktık Hükûmeti,
bütün yetkileri Maliye Bakanına veriyoruz, istediği ödeneği alıyor, istediği
yere veriyor. Olur mu bu? O zaman bu Parlamentonun iradesi nedir? Getirsinler
bir bütçe, toplam rakamları getirsinler, üç gün görüşelim, nasıl olsa bütün
aktarmaları Maliye Bakanı yapıyor, ne gereği var? Bakanlıkların bütçesi, ne
gerek var ona? Bu, Anayasa’ya aykırı mı? Aykırı. Karar var mı? Var ama aynı
aykırılık yine geliyor. Bunlar doğru değil arkadaşlar. 
Daha
önemli bir şey: Bütçeyi görüşüyoruz, değil mi? Kendinize şu soruyu sordunuz mu
değerli milletvekilleri: “Ya, arkadaşlar, biz bütçeyi görüşüyoruz, şu sarayın
maliyeti nedir?” diye hiç merak etmediniz mi? Bırakın siyasetçiyi, bir vatandaş
olarak ben merak ederim. Ya, bu saray bize kaça mal oldu, kaça mal oldu?
Soruyor arkadaşlarımız, Cumhurbaşkanlığı Genel Sekreterine soruyorlar. Sayın
Genel Sekreterin Plan ve Bütçe Komisyonunda verdiği cevap şu: “Orası ilk
projelendirildiği zaman Cumhurbaşkanlığı için değil, Başbakanlık için
düşünüldüğünden ötürü bunun bütçesini biz Cumhurbaşkanlığı olarak bilmeyiz,
Başbakanlık söylemeli.” Güzel. Yani Cumhurbaşkanlığı diyor ki: “Biz bunu
bilmeyiz, Başbakanlığa sorun.” Soruluyor bakanlara, Maliye Bakanına, her
bakana, hiç kimse bilmiyor. Peki, hiç kimsenin bilmediği bir bütçeye, bir
büyüklüğe biz niye “Evet.” diyeceğiz ve hangi gerekçeyle “Evet.” diyeceğiz?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Mehmet Şimşek
verdi cevabını.
KEMAL
KILIÇDAROĞLU (Devamla) - Hani var ya, kul hakkı yemeyecektik, adaletli
davranacaktık, herkesin hakkını teslim edecektik, dürüst ve namuslu olacaktık.
Nasıl olur da bir saray yapılır, ben sarayın kaça mal olduğunu bilmem? Ya, bu
ülkede yeni doğan çocuk vergi verir, yeni doğan çocuk. 80 yaşındaki adam vergi
verir, bir tek, teneffüs etmediğimiz havadan vergi alınmaz, her şeyden vergi
alınır ama ben bunun maliyetini bilmiyorum ve öğrenemiyorum. Hadi bize
söylemiyor, bari siz merak edin, bir ara sorun Allah aşkına. Sorun, bir öğrenin
bakalım, kaça mal oldu bu saray? 
Sayın
Başkan, bu sözüm size. Parlamentonun itibarının koruyan sizsiniz, Parlamentoyu
temsil eden sizsiniz, Cumhuriyet Halk Partisi milletvekilleri, belki iktidar
partisinin milletvekilleri, diğer muhalefet partisinin milletvekilleri soru
önergeleri verirler. Yani Hükûmetten, yani yürütme organından belli konularda
bilgi almak isterler. 24’üncü Dönem sadece bizim milletvekillerinin verdiği ve
cevabını alamadığı önerge sayısı 11.412. İç Tüzük’ü gayet iyi biliyorsunuz, İç
Tüzük’te diyor ki: “15 gün içinde cevabı verilir.” Eğer on beş gün içinde
verilemiyorsa Meclise haber veriliyor, bir ay içinde cevabı verilir. Ya,
bırakın on beş günden vazgeçtik, bir aydan da vazgeçtik, altı aydan da vazgeçtik,
bir yıldan da vazgeçtik, bir dönem, dört yıllık bir dönemde cevap verilmiyor.
26’ncı Dönem, daha yeni bir dönem, 2.727 önergeye hiç cevap verilmiyor. Sayın
Başkan, burası Allah aşkına çadır cumhuriyeti mi, burası nedir? (CHP
sıralarından alkışlar) Ya, İç Tüzük’ü kaldırın, böyle bir şey olmasın, biz de
sormayalım. Şunu getirin kural olarak “Hükûmete hiçbir şey sorulmaz.” Bitti,
getirin kabul edin, çoğunluğunuz var, önergeyi de kaldıralım. Niye
sorguluyoruz? 
Kuvvetler
ayrılığıymış, kendi kendimizi kandırıyoruz kuvvetler ayrılığıdır demekle. Hangi
kuvvetler ayrılığı? İktidar kanadı, yürütme organını sorgulayabiliyor mu?
Sayıştay raporlarına bakabildiniz mi? Diyor ki: “8 milyar lira kayıp.” Sayıştay
söylüyor: “Maliye Bakanlığı bütçesinden 8 milyar lirayı öğrenemiyoruz.” Ya, ne
demek bu, ne demek bu, böyle bir şey olabilir mi? 
Bu
Hükûmet, aynı zamanda faiz lobisinin Hükûmetidir değerli arkadaşlarım, faiz
lobisinin Hükûmeti. (CHP sıralarından alkışlar) Diyeceksiniz ki: Olur mu? Bu
Hükûmet, sabah akşam -hatta Sayın Cumhurbaşkanı- faizler düşsün diye mücadele
ediyor. Bunlar tamamen farazi arkadaşlar. Rakam vereceğim size. 1991-2002 yani
bu hükûmetlerden on dört yıl önce ödenen toplam faizi veriyorum size, devletin
ödediği faizi: 135 milyar 125 milyon 347 bin lira. Peki şimdi, on dört yılda,
bu hükûmetler döneminde, 135 milyar değil değerli arkadaşlarım; 2016 Ocak-Ekim
dönemi dâhil 695 milyar 783 milyon 203 bin lira. 135 milyar, 695 milyar;
diyorum ya, faiz lobisinin Hükûmeti bunlar. Faizciler niye bunları çok seviyor?
Bakın şimdi Maliye Bakanlığı bir genelge çıkardı, kanuna aykırı, Meclisin
iradesine aykırı, “Kara paranın tamamını; rüşvet parası, kadın ticareti parası,
çocuk parası, organ parası hepsini getirin Türkiye’ye, hepsini getirin.” diyor.
(Mikrofon
otomatik cihaz tarafından kapatıldı) 
MALİYE
BAKANI NACİ AĞBAL (Bayburt) – Külliyen yalan!
BAŞKAN
– Sayın Genel Başkan, iki dakika daha ekliyorum efendim.
KEMAL
KILIÇDAROĞLU (Devamla) – Sayın Başkan, Hükûmeti temsilen konuşan kişiye on
dakika verdiniz. Adaletse adaletli davranacaksınız. Ben sizden fazla
istemiyorum, ona ne kadar süre verdiyseniz bana da aynı süreyi vereceksiniz
eğer adaletliyseniz ama istiyorsanız sözümü kesebilirsiniz. (CHP sıralarından
alkışlar) 
Bu
söylediğim, devletin ödediği faiz, bir de vatandaşın ödediği faiz var
bankalara; 312 milyar lira değerli arkadaşlar, kredi kartı ve tüketici kredisi
olarak vatandaşın ödediği faiz. Bunlar “Faize karşıyız.” diyorlardı hep,
bakmayın söylediklerine; “Faiz” deyince bunlar orada, parayı götürüp faize
yatırıyorlar. İcra iflas dosyalarının sayısı 26 milyonu aştı arkadaşlar. 26
milyon dosya ne demektir? Her iki kişiden birisi icralık demektir. Bu mudur
adalet, bu mudur iyi yönetim, bu mudur bu memlekette huzur?
Çiftçi…
Sayın Binali Yıldırım burada yok ama kendisine yürekten teşekkür ediyorum bir
gerçeği ortaya çıkardığı için. Biz hep bu kürsüye gelir derdik ki “Yahu şu
Tarım Kanunu’nun 21’inci maddesi var, 21’inci madde diyor ki: ‘Millî gelirin
yüzde 1’i oranında en az, her yıl çiftçiye destek verilir.’ Millî gelirin yüzde
1’i oranında. Siz, bunu yapmıyorsunuz.” Başta Tarım Bakanı, bakanlar çıkar
“Hayır efendim, biz onun gereğini fazlasıyla yapıyoruz.” derlerdi. 
Sayın
Binali Yıldırım, 14 Ekim 2016’da Ödemiş’te konuştu, arkasından 6 Kasım 2016’da
Erzincan’da konuştu, kullandığı cümle şu: Geçtiğimiz on beş yıl içerisinde
tarım ve hayvancılığa verdiğimiz destek, tam 90 milyar lira, yanlış duymadınız,
90 katrilyon; helalühoş olsun. Cümle doğru mudur? Doğrudur. Helalühoş olsun,
evet, helalühoş olsun. Bu cümledeki temel sorun nedir? On beş yılın gayrisafi
millî hasılasını topladık. 15 katrilyon 623 trilyon lira; alt alta. Bu rakamlar
bize de ait değil, devletin resmî rakamları. Yüzde 1’i ne kadar? 156 milyar
lira. Yani, çiftçiye on beş yılda ne verilmesi lazım? 156 milyar lira. Neye
göre? Tarım Kanunu’nun 21’inci maddesine göre. Sayın Başbakan ne kadar verdik
diyor? “90 milyar lira.” Arada ne kadar fark var? 66 milyar lira. Yani, çiftçi
66’ya bağlanmış. (CHP sıralarından alkışlar) Yani, 66 milyar lira, hak edilmesi
gereken bir para çiftçiye verilmemiş. İtiraf ettiği için, bu gerçeği ortaya
çıkardığı için kendilerine teşekkür ederim. 
Değerli
arkadaşlarım, bir hükûmet, kendi vatandaşına tuzak kurmaz. 16/6/2009, bir
kararname çıkardılar, kararnameye göre, döviz geliri olmayanın, dövizle… 
(Mikrofon
otomatik cihaz tarafından kapatıldı) 
(CHP
sıralarından gürültüler)
KEMAL
KILIÇDAROĞLU (Devamla) - …borçlanmasına imkân sağladılar. 
BAŞKAN
– Sayın Genel Başkan, çok affedersiniz, ben bir hususu açıklayayım: Efendim,
Maliye Bakanının sunuş konuşmasında herhangi bir müddet tahdidi yoktu. Fakat,
ondan sonraki konuşmalarda birer saat üzerinde gruplar anlaştılar ve bu
anlaşmaya göre devam ediyoruz. Ben, tabii ki, sözünüzü tamamlamak ve
istediğiniz noktalarda açıklama yapmanızı isterim ama durum bu. 
Müsaade
buyurursanız tamamlayınız. 
TEKİN
BİNGÖL (Ankara) – Ana muhalefet lideri konuşuyor. 
KEMAL
KILIÇDAROĞLU (Devamla) – İstismar etmeyeceğim. 
BAŞKAN
– Toparlayınız. 
KEMAL
KILIÇDAROĞLU (Devamla) –Teşekkür ederim Sayın Başkan. 
Döviz
üzerinden borçlanma hakkı getirdiniz. Şimdi dolar almış başını gidiyor.
Vatandaşa dönüp diyorsunuz ki: “Cebinizdeki doları bozdurun.” Ya, adamı dolarla
borçlandırmışsınız. Dolar karşısında Türk lirasının 1 kuruşluk değer kaybının
maliyeti, 2 milyar 100 milyon lira, 2 milyar 100 milyon lira. Fellik fellik
dolar bozduracağız. Nereden bozduracağız doları, nereden yapacağız bunu? Kimde
var bu dolarlar? Nerede vardı? Gayet net hatırlarsınız, ayakkabı kutularına
istif edilmişti. (CHP sıralarından alkışlar) Gayet net. Onlara söyleyin, onlara
söyleyin “Getirin dolarları, bozdurun.” diye. Hani diyorlardı ya “Oğlum,
paraları bozdurdun mu?” E, götürsün, bozdursun, itiraz eden mi var? İtiraz eden
yok. (AK PARTİ sıralarından gürültüler)
Sizden
isteğim şu, değerli arkadaşlarım, biliyorum benim anlattıklarımdan hoşunuza
gitmeyenler olabilir, “Efendim, bunlar burada konuşulur mu?” diyenler olabilir;
ben bunları söylemek zorundayım. Tarihe not düşmek için bunları burada
açıkladım. Çünkü uzlaşma kültürünün ne olduğunu, uzlaşmanın ne kadar değerli
olduğunu ve Parlamentonun itibarının korunması açısından güçler ayrılığı
ilkesinin ne kadar değerli olduğunu, Parlamentonun, yürütme organına, yeri
geldiği zaman yasama organına hesap sorması gerektiğini bilmek zorundayız. Eğer
bunu yapamazsak görevimizi sağlıklı yerine getirmiş olmayız.
Hepinize
en içten selamlar, saygılar sunuyorum. (CHP sıralarından ayakta alkışlar)
BAŞKAN
– Çok teşekkür ediyorum Sayın Genel Başkan.
Konuşmanız
sırasında bahsettiğiniz soru önergeleri hakkındaki araştırmamı yapacağım ve
zatıalinize bilgiyi ulaştıracağım inşallah.
Birleşime
kırk beş dakika ara veriyorum.
Teşekkür
ederim.
Kapanma Saati: 18.29
DÖRDÜNCÜ OTURUM
Açılma Saati: 19.19
BAŞKAN: İsmail KAHRAMAN
KÂTİP ÜYELER: Emre KÖPRÜLÜ (Tekirdağ), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 31’inci Birleşiminin
Dördüncü Oturumunu açıyorum. 
2017
Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim Kesin
Hesap Kanunu Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde.
Efendim,
söz sırası Adalet ve Kalkınma Partisi Grubuna aittir ve 2 değerli grup başkan
vekili otuzar dakika olarak bu bir saatlik müddeti kullanacaklardır. 
İlk
olarak, Grup Başkan Vekili ve Amasya Milletvekili Sayın Mehmet Naci Bostancı’yı
kürsüye davet ediyorum. (AK PARTİ sıralarından alkışlar) 
Süreniz
otuz dakikadır. 
Buyurun
Beyefendi. 
AK
PARTİ GRUBU ADINA MEHMET NACİ BOSTANCI (Amasya) – Sayın Başkan, değerli
arkadaşlar; öncelikle herkesi saygıyla selamlıyorum.
Muhalefet
partilerinin değerli temsilcilerini dinledik. Bütün eleştirilerin başımızın
üstünde yeri var. Esasen on dört yıl boyunca iktidar olan ve iktidar kalan AK
PARTİ’nin aklı, siyasi aklı eleştiriler karşısında öfkelenmek, kızmak, husumet
duymak, laf yetiştirmek, mukabilinde laf çarpmak şeklinde asla olmadı. Bizim
yaklaşımımız her zaman, toplum bütün çeşitliliğiyle farklı siyasi ideolojik
anlayış algıları çerçevesinde ne söylüyor, nasıl düşünüyor, bunlara ilişkin bir
dikkat, bir ihtimam, bir kulak verme ve bunlardan faydalanma şeklinde bir
siyasi akılcılıkla davrandık. Esasen on dört yıl bu memlekette iktidar
olabilmenin sihrinin, büyüsünün -eğer arayanlar var ise- onun da burada
olduğunu söylemeliyim. 
Ama
her şeyden önce, izninizle, 100 yaşında olan Cemil Meriç’i bir kez daha
rahmetle ve minnetle anmak isterim. Cemil Meriç’in kitaplarını okuyanlar
elbette onun talebesidirler; görmeseler, görseler, hiç fark etmez. O tür
insanlar kitapları üzerinden konuşmaya ve yaşamaya devam ederler. 13 Haziran
1987’de İstanbul’da vefat etti, doğru ama kitapları yaşamaya devam ediyor.
Onlar okundukça her bir insanda onun kelimeleri, sözleri, onun perspektifi,
onun bakış açısı, ışıklı beyni elbette ki yaşamaya devam ediyor. Cemil Meriç
önemli çünkü Cemil Meriç toplumun vicdanını temsil ediyor. Farklı siyasetlerde
olabiliriz, farklı anlayışlarda olabiliriz. Nitekim burada farklı siyasetten
arkadaşlar da Cemil Meriç’e hem şu bütçe konuşmaları sırasında atıf yaptılar
hem de zaman zaman Meclisteki konuşmalarda dipnot veriyorlar, önemli. Siyasi
sınırları aşkın bu tür vicdanların varlığı ve bunlardan faydalanmak, ne
dediklerini anlamak, bunlara kulak vermek hem toplumu anlamak bakımından hem
geleceği görmek bakımından hem de siyasi aklı basiret içerisinde olgunlaştırmak
için gerekli. Cemil Meriç okunmadığından şikâyet ederdi. Kitaplarını gönderdiği
çok saygı duyduğu yazarların da kendisine bir cümle olsun dönüp cevap
vermediğinden bahsederdi. Ümit ederim şimdi daha fazla okunuyordur. Geçmişe
baktığımızda da bu tür insanların toplumun ortak vicdanı olarak çok önemli bir
işlevi yerine getirdiğini görürüz. Sonuçta biz bir toplumuz, tartışmalar
yaparız, atışmalar yaparız ama ortak bir kaderimiz ve geleceğimiz var. Bunu
tahkim eden tuğlalar karşısında da saygıyla davranmak önemli. 
Burada
bütçeye ilişkin konuşmaları dinlerken aklıma Japon yönetmen Akira Kurosawa’nın
“Rashomon” filmi geldi. 1950’de çekmişlerdi bu filmi. Siyah beyaz bir filmdir.
Esasen Japon sinemasının dünyaya seslenmesinde de önemlidir çünkü insanlığın
değişmez bir hikâyesini anlatır. Hem 1950’de hem de emin olun şu bütçe
görüşmeleri sırasında burada olup bitenlere ilişkin bize bir şey söyler
Rashomon. Hikâyesi özetle şu: Bir olay yaşanıyor -ormanda, bir haydut, bir
samuray- olayı görenlerin her biri kendine göre bir hikâye anlatıyor.
Rashomon’u seyredenler hatırlayacaktır. Hayat biraz böyle galiba. Şimdi,
Türkiye’yi de bütün partiler bir şekilde görüyorlar ve anlatıyorlar. Muhalefet
partileri anlatırken, işin dramatik boyutunu çok sanatkârane bir şekilde, daha
da trajik hâle getirmek için söz sanatlarının bütün unsurlarını kullanıyorlar.
Peki, mükemmelliğe ilişkin anlatı? Orada da aynı söz sanatları var. Mesele, iyi
ile kötü arasındaki makası alabildiğine açmak ve buradan iktidara bir eleştiri
çıkartmak. Türkiye’yi nasıl görüyorlarsa öyle anlatıyorlar bütün partiler, biz
de öyle. Biz de öyle ama biz iktidar partisi olarak her hâlde, takdir edersiniz
ki daha geniş bir perspektiften görmeye çalışıyoruz. “Bunun kanıtı nedir?”
derseniz, “Bize hikâye anlatma, kanıtın ne?” derseniz; kanıtı, sonuçta biz,
gördüğümüz Türkiye’yi anlatırız, millet de gördüğü Türkiye üzerinden bize cevap
verir. Bunun kanıtı, milletin gördüğü Türkiye çerçevesinde her bir sandıkta
ortaya koyduğu tavırdır. (AK PARTİ sıralarından alkışlar) Millet diyor ki:
“Kardeşim, senin gördüğün Türkiye’nin hakkı bu kadar; senin gördüğün
Türkiye’nin hakkı bu kadar; senin gördüğün Türkiye’nin hakkı da bu kadar, yola
devam et.” 
Biz
mükemmel miyiz? Mükemmel değiliz. Zaten ne derler? “Mükemmel, iyinin
düşmanıdır.” İtalyan siyaset bilimci Sartori’nin “Demokrasi Kuramı” diye çok
muhkem bir kitabı vardır. “Demokrasinin düşmanı onun karşıtları, hasımları
değildir.” der, “Demokrasinin düşmanı mükemmel demokrasidir.” Öyle bir
demokrasi düşünürsünüz ki o demokrasiyi âdeta, eskilerin dediği gibi -haşa-
ilahi bir âlemde bulursunuz. O demokrasi bir türlü yeryüzüne inmez. Nitekim,
muhalefetteki arkadaşların iktidar eleştirileri de iyinin düşmanı mükemmellik
üzerinden gidiyor. Tabii ki mükemmeli anlatalım ama aynı zamanda sözlerle inşa
edilen bu mükemmellik kendi pratiğinizde nedir, onu da görmek gerekir; konuşmak
kolay, dilin kemiği yok. Güzelliği anlat dur. Retorik sanatları eski Yunan’dan
beri var ama hayat, pratik, orada yaptıklarımız, bunlar önemli. 
Bütçeyi
görüşüyoruz. Arkadaşlar, bütçe işinin temeli, devlet milletten alır ve geri
millete verir. Bütün hikâyesi budur bütçenin. Hani bütün o istatistikler falan
var ya “Şuraya şu kadar, buraya bu kadar, şurada da şunu verdiniz, kalkınma
oranları da bu.” vesaire, vesaire. Devlet dediğimiz organizasyonun en temel
vasfı, milletten toplar, yine siyasi bir anlayışla -piyasa anlayışıyla değil-
millete geri verir. Peki, bunu yaparken ölçü nedir? Eğer bir ülkede diktatörlük
var ise milletten acımasızca toplar, belli sınıfları destekler; bir ülkede
demokrasi var ise orada da milletten toplar, millete adilane, dengeli bir
şekilde dağıtır. Zaten o dağıtımı yapmazsa demokratik teorinin esası millet o
iktidarın ipini çeker. Milletimiz 2002’den bu yana sandığa gidip aynı zamanda
her bir bütçeyi, yapılan her bir harcamayı, ortaya konulan her bir pratiği
değerlendiriyor mu? Evet, değerlendiriyor. Şunu diyor AK PARTİ’ye: “Vallahi,
senin bu milletten toplaman da, harcaman da, benim anlayışıma göre, hakkaniyete
ve adalete uygun. Belki mükemmel değil ama iyi, makul, mantıklı, uygun.” Bu
ülke demokratikleştikçe, bu ülke şehirleştikçe, bu ülke özgürleştikçe, emin
olun, bu işler mükemmelliğe doğru gidecektir. Ümit ederim, hepimizin katkısıyla
olur bu işler. 
Kıymetli
arkadaşlar, bu on dört yıllık süre içerisinde biz nelerle karşılaştık? Esasen,
bunlar çok konuşuldu. On dört yıldır, böyle, tulum, son derece uygun şartlarda,
her şey güllük gülistanlık ve biz burada iktidar ediyoruz; öyle bir durum yok.
Bir kere, 2002’de AK PARTİ iktidara geldikten sonra bu iktidara karşı, hasım
çevrelerin gizli-açık organizasyonları oldu mu? Oldu. Birtakım kumpaslar,
entrikalar oldu mu? Oldu. 2007’de Cumhurbaşkanlığı seçimi olacağı zaman çıkıp
birileri “Siz yüzde 99,5 oy alsanız bile Cumhurbaşkanını seçemezsiniz.” deme
cüretini gösterdi mi? Kime güveniyor bu insan? Bu ülkedeki o yüzde yarım kim?
Kim karar veriyor? Cumhurbaşkanı seçimine yüzde 99,5 karar veremeyecek, yüzde
yarım karar verecek(!) Böyle bir Türkiye gerçekliğine sırtını yaslamış birileri
ulu orta meydan okudu mu? 2007’den bahsediyorum, okudu. 2008’de bu partiye
kapatma davası açıldı. 2008’de dünya ekonomik krizi yaşandı. Sayın Genel Başkan
“Ne krizi?” dedi ama benim bildiğim, dünyanın her tarafında krizden
bahsediliyor. Ekonomik krizler 1929 Dünya Ekonomik Krizi’yle mukayese ediliyor.
Yani bütün bunlardan haberdar olmak lazım. Türkiye izole bir ülke değil ki.
Türkiye Avrupa’yla da bağlantılı, Amerika’yla da bağlantılı. Birisi Avrupa’da
öksürse biz de burada üşüyoruz. Dünya bu kadar birbirinin içine girmiş. Bir
kriz ortamı yaşıyoruz, ekonomik kriz ama sadece ekonomik krizden ibaret değil;
bunun siyasi, toplumsal sonuçları oluyor. “Avrupa Birliği” diyoruz. Avrupa
Birliğiyle şimdi aramız biraz limoni. Niye limoni?
MUSA
ÇAM (İzmir) – Biz yaptık, onu da biz yaptık Hocam!
MEHMET
NACİ BOSTANCI (Devamla) – Siz, tabii, eleştirmek için, CHP’li arkadaşlar
eleştirmek için gözlerini AK PARTİ’ye dikmişler, “AK PARTİ ne diyor?” diye
bakıyorlar. Allah için biraz da Avrupa’ya bakın. Avrupa’dakiler ne diyorlar,
Avrupa’dakiler neler söylüyorlar? Kendi içine gömülen, kendi içine kapanan bir
Avrupa. Küçülen ekmeğini paylaşırken dışarıda yabancı istemeyen bir Avrupa.
Yabancıyı kovalamak –tabiri caizse- kapılarından öteye atmak için yabancı
düşmanlığının, kültürel ırkçılığın, her türlü ırkçılığın, “İslamofobia”nın
yükseldiği bir Avrupa. Bakın, İtalya’da, Fransa’da, Avusturya’da, Hollanda’da,
Almanya’da ırkçı hareketler yükseliyor. Niçin yükseliyor? Dünya ekonomik krizi,
pastanın küçülmesi, “Yabancı istemiyoruz.” siyasetlerinin yükselişi. Türkiye
kim? Türkiye de bu adamların gözünde yabancı. Elbette Avrupa bunlardan ibaret
değil ama bütün bunların yürüttüğü bir siyaset, Türkiye'ye verdikleri birtakım
eleştiriler, dile getirdikleri çok zalim, çok acımasız eleştiriler var. Elli beş
yıldır Avrupa Birliğinin kapısında bekliyor Türkiye, İngiltere Başbakanı “3000
yılında bile olamazlar.” diyor. Ne güzel tarih değil mi? Burada Türkiye'ye
yönelik bir aşağılama yok mu? Biz bunun karşısında susacak mıyız? “Ey Avrupa!
Ey Avrupa!” demeye mi devam edeceğiz? Tabii ki bu ülkenin duruşuna ilişkin
mukabil eleştirileri dile getirmeliyiz. Ben beklerdim ki CHP’li arkadaşlar da
AK PARTİ’yle bu kadar uğraşmak yerine biraz da Türkiye'nin hakkına, hukukuna
ilişkin, şu Avrupa eleştirisine dair birtakım değerlendirmeler yapsınlar. Ben
hiç duymadım. Anlıyorum, rakip partileriz, tamam, iktidara gelmek istiyorsunuz,
söyleyin, sonuna kadar söyleyin ama biraz da hakkaniyet canım, biraz da
Avrupa’ya laf söyleyin. 
MUSTAFA
HÜSNÜ BOZKURT (Konya) - Çok söyledik, çok.
MEHMET
NACİ BOSTANCI (Devamla) - Kıymetli arkadaşlar, bu siyasi dil, bu siyasi
retoriğe ilişkin bazı hususları ifade etmem lazım. Sayın Genel Başkanı burada
dinledik, retorik bakımından gayet güzel bir konuşma yaptı. Mesele şu… 
MUHARREM
ERKEK (Çanakkale) – Gerçekleri söyledi.
MEHMET
NACİ BOSTANCI (Devamla) – Gerçekler, gerçekler farklı. 
Mesele
şu: Şimdi, siyasi eleştirileri dile getirirken sözleri bağlamından kopartmamak
lazım, bağlam meselesi mühimdir. Eğer AK PARTİ’nin ifade ettiği kimi beyanlara,
kimi siyasetlere ilişkin eleştiri getiriyorsanız bağlamıyla birlikte ona dikkat
etmek, oradan bir tür “kes-yapıştır” mantığıyla alıp başka bir bağlama
taşımamak önemlidir. Zygmunt Bauman diye bir sosyolog vardır; bağlamı
anlatırken -dilde çok önemlidir bağlam meselesi- şöyle bir örnek verir:
“Şişedeki süt temizdir ama şişeyi kırarsanız süt yere dökülür, bağlamı değişir,
artık o kirli bir süttür.” der. Ne değişmiştir? Bağlam değişmiştir, süt aynı
süttür ama bağlamı değiştiği için artık kirli bir süttür. Dil de böyledir,
bağlamını değiştirirseniz kastın ötesinde farklı manalar çıkarırsınız. 
Ben
şimdi böyle yapmayacağım ama Sayın Kılıçdaroğlu’nun Trabzon il başkanları
toplantısında yaptığı bir konuşmanın bağlamı değiştirilerek aslında nasıl
zalimane bir şekilde kullanılmaya müsait olduğuna ilişkin bir örnek vereceğim.
Bunu yapmayacağım, sadece örnek olsun diye söylüyorum. Sayın Genel Başkan diyor
ki orada, il başkanlarının toplantısında, aslında bence çok değerli bir iç
eleştiri yapıyor: “Akşam meyhanelere gidiyoruz, açıyoruz rakıları, mezeler
geliyor, başlıyoruz genel başkandan, öbür tarafta il başkanı, ülkeyi
kurtarıyoruz.” diyor. Sonuçta “Sahaya çıkalım, halkımıza derdimizi anlatalım.
Çok kendi içimize gömülmeyelim.” bağlamında bir şey söylüyor. Ama emin olun, ben
zalim bir şekilde eleştirmeye kalksam buradan öylesine, böyle kahredici -tabiri
caizse- ilham verici, metaforik anlamlar çıkarırım. Doğru olur mu? Olmaz. Bunu
niye söylüyorum? Aynı işi sizin de yapmamanız lazım. 
Mesela,
bakın, şu…
BÜLENT
YENER BEKTAŞOĞLU (Giresun) – Hocam, söyleyeceğini söyledin, daha gerek yok. 
MEHMET
NACİ BOSTANCI (Devamla) – Bakın… 
MUSA
ÇAM (İzmir) – Dilinin altındaki baklayı çıkar Hocam.
MEHMET
NACİ BOSTANCI (Devamla) - Hayır hayır, bakla makla yok. 
Kıymetli
arkadaşlar, birincisi, şu fiilî ve hukuki durum meselesi. Ne dediniz? Bunu biz
söyledik “Fiilî durum ile hukuki durum uygun hâle gelmeli.” dedik. Siz hemen
orada feryat figan başladınız. Yani “Fiilen hukuku ihlal ediyorsunuz, şimdi
hukuka uygun hâle getirmek için çaba gösteriyorsunuz.” Böyle dediniz değil mi?
Bütün diskurunuz ve eleştiriniz bunun üzerinden gelişti. Peki, bizim
söylediğimiz neydi? Bağlamından kopartılan neydi? Bağlamından kopartılan şuydu:
2007 yılında Cumhurbaşkanının halk tarafından seçilmesini bu Parlamento karar
altına aldı mı? Aldı. 2014’te de Cumhurbaşkanını halk seçti mi? Seçti. Peki,
Cumhurbaşkanını halkın seçmesiyle birlikte bu ülkede durum ne oldu? Buradaki
sistemin adı ne oldu? Kıymetli arkadaşlar, eğer ben yanlış okumadıysam -bir
siyaset bilimi hocası olarak söylüyorum- bir ülkede cumhurbaşkanı seçimle
geliyorsa, parlamento seçimle oluşuyorsa ve parlamentonun içinden bir hükûmet
ortaya çıkıyorsa bunun adı yarı başkanlıktır, başka bir şey değildir.
MAHMUT
TANAL (İstanbul) – Yok, yok, yanlış.
MEHMET
NACİ BOSTANCI (Devamla) – Öyledir, öyledir.
ALİ
ŞEKER (İstanbul) – Parlamenter sistem.
MEHMET
NACİ BOSTANCI (Devamla) - Mahmut Bey, git literatüre bak. Cumhurbaşkanını halk
seçiyorsa, parlamentoyu da halk seçiyorsa ve parlamentonun içinden de hükûmet
çıkıyorsa yarı başkanlıktır. Dışarıdan olursa…
MAHMUT
TANAL (İstanbul) – Yok yok.
ALİ
ŞEKER (İstanbul) – Her değiştiğinde sisteme mi uyacağız biz yine?
MEHMET
NACİ BOSTANCI (Devamla) – Tabii ki başka hukuki düzenlemeler var. 
MUHARREM
ERKEK (Çanakkale) – Değerli Hocam, Cumhurbaşkanını halkın seçtiği parlamenter
sistem bu.
ALİ
ŞEKER (İstanbul) – Tamam, parlamenter sistem seçsin yine.
MEHMET
NACİ BOSTANCI (Devamla) - Söylenen şu, bizim dediğimiz şu: Arkadaşlar diyoruz,
Cumhurbaşkanını halkın seçmesiyle birlikte ortada sisteme ilişkin bir
dengesizlik durumu söz konusu, bunu yerli yerine oturtmak lazım. 
ALİ
ŞEKER (İstanbul) – Dengesiz işler yapmayın o zaman.
MEHMET
NACİ BOSTANCI (Devamla) - Bunun için gerekli olan Anayasa değişikliklerini
yapmak lazım. Ha, biz ne diyoruz? Biz “Başkanlık gelsin.” diyoruz. Siz de buna
itiraz ediyorsunuz, son derece saygıdeğer. Edin ama neye itiraz ediyorsunuz?
Komisyon kurduk, Anayasa Komisyonu değil mi? 24’üncü dönemde de vardı. CHP’li
arkadaşlar dediler ki: “Başkanlığı getiremezsiniz, başkanlığı tartışamazsınız,
başkanlık diktatörlüktür.” Ya, bir dakika. Başkanlığa ilişkin daha teklif
ortaya gelmiş değil, ortaya ne konulduğu belli değil. Eğer bunlar demokratik
hassasiyetten kaynaklanan eleştiriler olsaydı, ben o zaman şöyle beklerdim: “Sizin
getirmiş olduğunuz teklifte şu, şu hususlar, uygulamalar demokrasiyle uyuşmuyor
kardeşim. O bakımdan da getirdiğiniz teklif demokrasiye uygun değil. Siz, evet,
diktatörlüğe, despotluğa yol açacak tarzda bir sistem değişikliği
öneriyorsunuz.” Hayır, CHP bunu demiyor, “Getiremezsin, yapamazsın, teklif dahi
edemezsin…” Bunun demokrasiyle ne alakası var? Sabah akşam demokrasiden
bahsediyorsunuz. Yüzde 50 oy almış bir iktidar partisinin kendi teklifini
getirmesine bile yüzde 25 oy almış bir siyasi parti ambargo koyma hakkını
görüyor kendinde. Ya, insanlar şöyle düşünür: “Yüzde 25’le başkalarının da ne
düşüneceğine, ne yapacağına karar veren bir parti, Allah korusun, yüzde 35 oy
alsa ne yapar?” diye insanlar endişelenir arkadaşlar.
KAZIM
ARSLAN (Denizli) – Korkmayın, korkmayın!
MEHMET
NACİ BOSTANCI (Devamla) – Şimdi, Sayın Kılıçdaroğlu, parlamenter sistemi
savunduklarını ifade ediyor, yüz kırk yıllık bir gelenekten bahsediyor. Eğer bu
anlatıya bakacak olursak Türkiye’de yüz kırk yıldır parlamenter bir gelenek var.
Ben de düşünüyorum şimdi, “Bu gelenek yüz kırk yıl nasıl oldu?” diye. 1876
değil mi Anayasa’nın ilanı ve Parlamentonun teşekkülü? Sonra, Osmanlı-Rus
Savaşı, Parlamento yok. Sonra, 1908’de İkinci Meşrutiyet Dönemi’nde yeniden
Parlamento açılıyor. İttihat ve Terakki… 1913 Babıali Baskını, İttihatçı
zabitler milletvekillerinin sırtına tabanca dayamış bir vaziyette karar
aldırıyorlar. Parlamenter geleneğe bak? Sonra, Birinci Dünya Savaşı ve nihayet
29 Ekim 1923, cumhuriyet… Arkadaşlar, “Yüz kırk yıllık gelenek.” dediğinizin
içinde eğer 1876’daki Anayasa’yı esas alacak olursak -hadi diyelim ki- rejimin
adı “meşruti monarşi.” 29 Ekimde -cumhuriyet- rejim değişmiş. Yani, sizin
gelenek dediğiniz şeyde gelenek yok aslında. 29 Ekim 1923 cumhuriyetin ilanı,
ondan bir ay önce de Cumhuriyet Halk Partisi kuruluyor, biliyorsunuz, eylül
ayında ve tek parti, bütün milletin partisi olarak kuruluyor -o dönemki anlayış
öyle- sonra da 1946, 1950, malum bildiğimiz tarihsel gelişmeler. Hangi gelenek?
1950’den sonraki dönemde de parlamenter sistemin ne kadar baskı altında
olduğunu, vesayet altında olduğunu, neyi konuşup neyi konuşamayacağını hepimiz
az çok okuduk, yaşı erişenler de yaşadı; 1960 darbesi, 1971, 1980, 1997… Daha
sayayım mı? Ortada bir gelenek falan yok, ortada parlamenter sistemin iyi kötü
yola devam etmeye çalıştığı bir durum var. Üstelik, bütün bunlar söylenirken
“Siz rejim değişikliği yapacaksınız.” diye itiraz ediliyor ama o yüz kırk
yıllık geleneğin içinde zaten rejim değişikliği var; o “süreklilik” diye arz ettiğiniz,
aktardığınız hususun karşısında bir rejim değişikliği var. Yani, mantıken
burada bir tutarlılık görmek çok da mümkün değil. 
Şimdi,
bir başka örnek vereyim bu “bağlam” meselesiyle ilgili. 29 Ekim Salı günü Sayın
Genel Başkan, Sayın Kılıçdaroğlu grup toplantısında konuşuyor. Bakın,
muhalefeti hep cankulağıyla dinliyoruz. 
MUSA
ÇAM (İzmir) – Biz de sizi dinliyoruz Hocam. 
ÖMER
FETHİ GÜRER (Niğde) – Faydalanmıyorsunuz ama. 
MEHMET
NACİ BOSTANCI (Devamla) – Şehitlik ve ona ilişkin bürokratik uygulamalara dair,
fark olduğuna dair bir değerlendirme yapıyor. Biz şunu biliyoruz: Şehitlik yüce
Allah’ın makamında rütbesi olan bir iştir, insanların yaptığı ancak bürokratik
düzenlemeler olabilir, onun ötesine geçmez. Bürokratik düzenlemelerde fark
olduğuna dair bir şey söylüyor fakat bunu söylerken -dikkatle dinledim- bakın
şöyle bir cümle kullanıyor: “İşte o Hükûmet bölücü bir Hükûmettir.” diyor.
Kime? Bu Hükûmete diyor, “Bölücü bir Hükûmettir.” diyor. Şimdi, bölücülüğün
Türkiye’de müktesebatını hepiniz hatırlarsınız. Ben düşünüyorum -bir CHP’li
olarak bakacak olsam- demek ki Türkiye’de bölücü bir Hükûmet iş başında. Sayın
Kılıçdaroğlu bu cümleyi söyler söylemez grup toplantısında bulunan kıymetli
CHP’li arkadaşlar da yüzlerinde bir gülümseme, hararetle alkışlıyorlar. Ben
CHP’lilerin vatansever olduğundan eminim ve eğer gerçekten Sayın
Kılıçdaroğlu’nun dediğine inansalar, memleketin başında bölücü bir Hükûmet var
diye düşünseler asla alkışlamazlar, vah vah ederler “Nasıl oldu da bölücü bir
Hükûmet iş başına geldi?” diye. Peki, neyi alkışlıyor bu arkadaşlar? Aslında,
Hükûmetin bölücü olduğuna falan inanmıyorlar. “Sayın Genel Başkanımız Hükûmete
bu vesileyle ne güzel çakıyor.” diyorlar değil mi? Alkışladıkları bu. (AK PARTİ
sıralarından alkışlar) Peki, ne üzerinden çakıyor? Bölücülük üzerinden çakıyor.
Yapmayın, bu kavramları bu kadar ucuz, bu kadar ulu orta kullanmak doğru mu
arkadaşlar? Bölücülükten bahsediyorsunuz. Tamam, AK PARTİ’yi eleştirin ama
memlekette “bölücülük” deyince insanların aklına gelen ile eleştiri getirdiğiniz
hususlar arasındaki bağı, dengeyi, kavramın taşıma kapasitesini hesap etmek
gerekmez mi? 
Değerli
arkadaşlar, burada en çok konuşulan konulardan biri “tarafsız yargı”, “bağımsız
yargı”, “Bağımsız yargı istiyoruz.” değil mi? Bunlar hep söylendi. Başka neler
söylendi? Bazı hararetli konuşmacılar geldiler buraya -sizden de çok geldi-
“Hesap vereceksiniz!”, “Yargılanacaksınız!” dediler böyle gözümüzün içine
bakarak. Bir dakika, ne oldu bağımsız yargıya, tarafsız yargıya? Şöyle deseler
anlarım: “Yarın tarafsız, bağımsız yargı gelince hakkınızda bir soruşturma
yürütülecektir herhâlde, tahmin ediyoruz, biz hâkim değiliz ama sonra ne olur
bilmiyoruz.” Hadi bu kabul edilebilir mantıken. “Yargılanacaksınız!”, “Hesap
vereceksiniz!” deyince insan otomatik olarak şöyle düşünüyor: Acaba “tarafsız
ve bağımsız yargı” derken “Hele biz bir iş başına gelelim, bizim tarafsız ve
bağımsız yargıyı görürsünüz.” tarzında bir gizli fanteziniz mi var? (AK PARTİ
sıralarından alkışlar) 
MUSA
ÇAM (İzmir) – Yapma Hocam, hiç alakası yok. Nereden çıkarıyorsunuz? 
MEHMET
NACİ BOSTANCI (Devamla) – Evet, evet. 
MUSA
ÇAM (İzmir) – Bekir Bey arkada, o bile gülüyor sizin söylediğinize.
MEHMET
NACİ BOSTANCI (Devamla) – Sonra, eski bir devrimci romantik retorik vardır;
böyle, çıkardı çocuklar -ben de Siyasalda okurken- “Halka hesap vereceksiniz.”
diye bağırırlardı. Baktım, CHP Grubunda da o romantik geçmişi hatırlatan
nostaljik sözler söyleniyor bizim için, “Halka hesap vereceksiniz.” diye. Gerçi
burada da söylendi “Halka hesap vereceksiniz.” diye. Ya, arkadaşlar, demokratik
sistemin içindeyiz, zaten hep halka hesap vere vere geliyoruz; siz de
veriyorsunuz, biz de veriyoruz. Buradaki sonuç, halka verilen hesabın sonucu.
(AK PARTİ sıralarından alkışlar) 
Peki,
FETÖ’yle mücadele… Sayın Genel Başkan FETÖ’yle mücadele konusunda bence bir
kolaj mantığıyla birtakım olayları aldı, oradan bir senaryo çıkarttı, bir
anlatı çıkarttı. 
ÖMER
FETHİ GÜRER (Niğde) – Ya, senaryo olur mu Hocam ya!
MEHMET
NACİ BOSTANCI (Devamla) – Aynı mantıkla, kolaj mantığıyla başka tür bir senaryo
da çıkartabilirsiniz. Temel duruşunuz nedir, önemli olan bu.
ALİ
ŞEKER (İstanbul) – Bizim temel duruşumuz belli başından beri.
MEHMET
NACİ BOSTANCI (Devamla) – Sayın Genel Başkan burada bir saat konuştu, emin olun
dikkatle dinledim. Dedim ki acaba her “FETÖ” dediğinde AK PARTİ’ye buradan bir
ihale çıkartan bu konuşma tarzının ötesinde ayrıca “Ya kardeşim, biz de
FETÖ’yle şöyle mücadele ettik, şöyle mücadele edeceğiz, şunları da yapmak
lazım.” diye bir şey söyleyecek mi? Söylemedi, tek kelime söylemedi. 
ALİ
ŞEKER (İstanbul) – “Gerçek FETÖ’cülerden hesap sorun." dedi.
MEHMET
NACİ BOSTANCI (Devamla) – Ama ne zaman AK PARTİ’ye çakacak Sayın Genel Başkan
FETÖ üzerinden çaktı. Bende şöyle bir izlenim oluştu, onu söyleyeyim: FETÖ
sadece AK PARTİ’yi eleştirinin bir aracı, evet, bütün anlatımın oturduğu hikâye
budur. Geçmişe gitti, geçmişte 2004 MGK kararları vesaire, oradan AK PARTİ’ye
bir ihale çıkarttı. Bugüne geldi, oradan bir ihale çıkarttı. Artık herkes şu
17-25 Aralık hikâyesinin ne olduğunu biliyor. Sonuçta bir de kasa, kutu
mevzusuna atıf yaparak aynı FETÖ diskuru içerisinden bir eleştiri daha getirdi.
Buna çok üzüldüğümü ifade etmeliyim. 
Kıymetli
arkadaşlar, bakın, bu FETÖ dediğimiz yapı karanlık bir yapı. Böyle, tarihe
tersinden bakmayalım, 15 Temmuz 2016’da bunlar darbe yaptı, oradan geriye doğru
bakarsanız başka türlü okursunuz, geçmişten bakarsanız başka türlü okursunuz.
Bunlar meşruiyet ile gayrimeşru organizasyonun iç içe olduğu bir yapı.
Kendilerini sureti haktan göstermek için her şeyi yapmışlar, yaptılar, toplumun
içine nüfuz ettiler. On binlerce, yüz binlerce insana ulaştılar, onlardan
yardımlar aldılar. “Kuyu kazıyoruz Sudan’da, Afrika’da fakirlere yardımcı
oluyoruz.” Bütün bu hazırlık ve tahkimat kırk yıllık süre içerisinde iktidar
odaklı bir tahkimattı. Bakın, AK PARTİ hasımlığından bahsetmiyorum, iktidar
odaklı. Kırk yıl önce bunlar yola çıkarken 2010’lu yıllarda iktidarın kim
olacağını bilebilirler miydi? Hayır. Siz olsaydınız aynı işler sizin başınıza
gelecekti. 
FETÖ
ne zaman FETÖ oldu? Bu sureti haktan görünmeye çalışan, gayrimeşruluğu
çekirdeğinde organize etmiş yapı ne zaman FETÖ oldu? Bir: 15 Temmuz; mutabık
mıyız? 15 Temmuz, mutabıkız. İkincisi, 17-25 Aralıktır. Niçin? İkisi de aynı
genetik koddadır. Bakın, bana hiç “Balyoz”, “Ergenekon” demeyin, onlar mevzi
olaylardır. 
BÜLENT
YENER BEKTAŞOĞLU (Giresun) – Hocam, bizi güldürme gözünü seveyim!
MEHMET
NACİ BOSTANCI (Devamla) – Halkın seçtiği bir iktidara karşı polis, istihbarat
ve hukuk organizasyonu üzerinden bir darbe girişiminde bulunmuşlardır. 
ALİ
ŞEKER (İstanbul) – İktidara dokunana kadar inanmayacaksın!
MEHMET
NACİ BOSTANCI (Devamla) – 15 Temmuz ve 17-25 Aralık aynı genetik koddaki iki
iştir, onun dışındakilerin hiçbiri öyle değildir. 17-25 Aralıkta da yapılan,
biz iktidarda olduğumuz için bize karşıdır. 
Orada
FETÖ’cülerin ortaya koyduğu ve kamuoyunu iktidara karşı hareketlendirmek için
kullanmaya çalıştığı kimi verilere aklınız yatmış olabilir, ayakkabı kutusuydu
filan gibi kışkırtıcı unsurlara. Ama sizden şunu ayırt etmeniz beklenirdi:
Halkın seçtiği bir iktidara karşı girişimde bulunan karanlık bir örgüte tavır
almak ile öbür ayırdığınız konuları kendi hukuki zemininde tartışmak veya orada
speküle etmek tarzında bir ayrım, siz onu yapmadınız. Orada 17-25’te FETÖ
kamuoyunu hareketlendirmek için iktidara karşı ortaya ne malzeme koyduysa siz
de o malzemeyi AK PARTİ’ye karşı kullandınız; asıl yanlış olanı, benim için
trajik olanı, hâlâ kullanmaya devam ediyorsunuz, bu bana tuhaf geliyor.
MUHARREM
ERKEK (Çanakkale) – Rüşvetler ne oldu, rüşvetler!
MEHMET
NACİ BOSTANCI (Devamla) – Peki, siz… Yani “FETÖ’yle mücadele iktidarın görevi.”
Tamam, iktidarın görevi; sizin hiç mi göreviniz yok? Siz nasıl mücadele
ediyorsunuz? 
ALİ
ŞEKER (İstanbul) – Biz uyardığımızda siz ne yaptınız?
MEHMET
NACİ BOSTANCI (Devamla) – Ne yapıyorsunuz FETÖ’ye karşı? Böyle oturdunuz,
“İktidar ne yapıyor?”, hemen iktidara buradan iki taş atalım; bu pozisyon iyi
bir pozisyon değil. Dolayısıyla, mesele memleketse, hani vatansa gerisi
teferruattır. Madem öyle, teferruatla uğraşmayın, vatan meselesine gelin, vatan
meselesine. (AK PARTİ sıralarından alkışlar) 
TÜRABİ
KAYAN (Kırklareli) – Siz gelin, siz! 
MEHMET
NACİ BOSTANCI (Devamla) – Aslında HDP’li arkadaşlara söyleyecek çok sözüm
vardı…
MAHMUT
TOĞRUL (Gaziantep) – Şu fotoğraflara bak da söyle Naci Bey, şu fotoğraflara bak
da söyle.
MEHMET
NACİ BOSTANCI (Devamla) – …fakat Sayın Kılıçdaroğlu diskuru itibarıyla
fazlasıyla şu yarım saatlik konuşmamda pay aldı.
Size
sadece şu kadarını söyleyeyim kıymetli arkadaşlar: Demokrasi, özgürlükler,
serbest irade, hukuk… Çok söylüyorsunuz. Sizin pratiğiniz ne? Bu konularda
sıfır, pratiğiniz sıfır arkadaşlar. (AK PARTİ sıralarından alkışlar) 
(Mikrofon
otomatik cihaz tarafından kapatıldı) 
SİBEL
YİĞİTALP (Diyarbakır) – Pratiğimizi halk mahkûm edebilir, halk; siz pratiğimizi
mahkûm edemezsiniz. 
BAŞKAN
– Efendim, bir dakika ekliyorum.
MEHMET
NACİ BOSTANCI (Devamla) – Adınız “Halkların Demokratik Partisi” değil mi?
SİBEL
YİĞİTALP (Diyarbakır) – Evet, öyleyiz.
MEHMET
NACİ BOSTANCI (Devamla) – Ama ne zaman kendinizi böyle baskı altında
hissetseniz “halkımız” diye konuşmaya başlıyorsunuz. Ne oldu “halklar”a?
“Halkımız” diye kime söylüyorsunuz? (AK PARTİ sıralarından alkışlar)
SİBEL
YİĞİTALP (Diyarbakır) – Halkımıza söylüyoruz. 
MEHMET
NACİ BOSTANCI (Devamla) – Kime? Kime? 
SİBEL
YİĞİTALP (Diyarbakır) – Halkımıza söylüyoruz. 
MEHMET
NACİ BOSTANCI (Devamla) – “Halklar” ne oldu?
SİBEL
YİĞİTALP (Diyarbakır) – Sizin halkınıza ne oldu?
MEHMET
NACİ BOSTANCI (Devamla) – Kürtler… Kürtler…
SİBEL
YİĞİTALP (Diyarbakır) – Onlarca zırhlı araçla ablukaya aldığınız halktan ne
bekliyorsunuz? 
MEHMET
NACİ BOSTANCI (Devamla) – Başka bir partiye oy verdiklerinde saygıdeğer midir,
onurlu mudur söyleyin. (AK PARTİ sıralarından alkışlar) Onlara “makul Kürt”
diye başlayıp aşağılamaktan baskı uygulamaya kadar her şeyi yapıyorsunuz. Bu mu
demokrasi? Bu mu özgürlük? Kendinize bakın, kendinize.
SİBEL
YİĞİTALP (Diyarbakır) – Sandıkta halk mahkûm eder, sandıkta.
MEHMET
NACİ BOSTANCI (Devamla) – Bu lafları burada gelip retorik olarak kullanmak
farklı bir şey, pratiğin içerisinde bunları hayata taşımak farklı bir şey;
pratiğiniz sıfır arkadaşlar. 
SİBEL
YİĞİTALP (Diyarbakır) – Sandığa müdahale edemezsiniz.
MEHMET
NACİ BOSTANCI (Devamla) – Saygılarımla. (AK PARTİ sıralarından alkışlar)
BAŞKAN
– Teşekkür ediyorum Sayın Bostancı.
SİBEL
YİĞİTALP (Diyarbakır) – Kayyum atayarak halkın iradesini darbeleyen sizsiniz,
arkadaşlarımızı tutuklayan sizsiniz.
ÖZGÜR
ÖZEL (Manisa) – Sayın Başkanım…
BAŞKAN
– Buyurun efendim.
ÖZGÜR
ÖZEL (Manisa) – Sayın Bostancı yapmış olduğu konuşmasında Cumhuriyet Halk
Partisi Grubuna eleştiri sınırlarını da aşacak şekilde sataşmalarda
bulunmuştur. Cevap hakkımızı kullanmak isteriz.
BAŞKAN
– İki dakika için buyurun efendim.
V.- SATAŞMALARA İLİŞKİN KONUŞMALAR (Devam)
2.- Manisa Milletvekili Özgür Özel’in, Amasya
Milletvekili Mehmet Naci Bostancı’nın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Çok teşekkür ederim Sayın Başkan. 
Değerli
milletvekilleri, öncelikle Sayın Genel Başkanımızın Parlamentonun belki de bu
formatında, eğer sizin amaçladıklarınız gerçekleşecek olursa, yapacağı son
bütçe konuşmasında, bütçe görüşmelerinde, örneğin, belki de bugün ilk şansını
kullanmayıp bir daha da bu formatta bir bütçe görüşmesinde konuşma hakkı
olmayacak olan bir Başbakanın, gelecek sene de bu konuşmayı yapma ihtimali
üzerine parlamenter sisteme sahip çıkan konuşmasını dikkatle dinlemenizi
memnuniyetle takip ettik. Sayın Bostancı’nın Trabzon’dan falan dolanıp gelip
kabalığın sınırlarını zorlayan nezaketine de dehşetle tanık olduk ama
kendisinin verdiği örneklerden, 550’li yıllarda yaşamış olan Konfüçyüs’ün tam
da bu durumu özetleyen “Öğrenmeyi sevmeksizin dobra olmaya çalışırsanız, bu
sizi ya kabalığa ya küstahlığa götürür.” sözünü de hatırlatmak isterim. (CHP
sıralarından alkışlar)
Geldiğimiz
noktada, Sayın Bostancı Cumhuriyet Halk Partisinin Sayın Genel Başkanının
burada kullandığı birtakım ifadelerin nasıl bağlamından koparılabileceğine
örnekler verirken, bu konuda iktidarda bulunmanın gelecekteki bir olası
muhalefete nasıl hazırlıksız olunduğunu, eleştirmeye kalkıldığında içerikten
yoksun, sadece ve sadece önceki grup konuşmalarına da dönüp gelerek yaptığı
eleştirilerini dikkatle izledik ama Ergenekon, Balyoz meselesine girilmesinden
korkmasını da şundan anlarım: Üzerinde uzun uzun konuştuğumuz Cumhuriyet Halk
Partisi burada “özel hayatın gizliliği” deyince, Sayın Bostancı’nın arkasından
“Ateş olmayan yerden duman çıkmaz.” “Masumiyet karinesi” deyince “Allah’ın
bildiğini kuldan mı saklayacaksınız?” diyen bir grubun bugün yine önünde oturup
arka tarafı savunmanın güçlüğünü de yakından izliyoruz.
Çok
teşekkür ederim.
BAŞKAN
– Çok teşekkür ederim.
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – Sayın Bostancı konuşmasında grubumuza ve bize ilişkin
sataşmalarda bulundu, İç Tüzük’e göre söz hakkı kullanmak istiyorum.
BAŞKAN
– Yeni bir sataşmaya imkân vermeyelim. 
Buyurun,
iki dakika. (HDP sıralarından alkışlar) 
3.- Diyarbakır Milletvekili Çağlar Demirel’in, Amasya
Milletvekili Mehmet Naci Bostancı’nın 433 sıra sayılı 2017 Yılı Bütçe Kanunu
Tasarısı ile 434 sıra sayılı 2015 Yılı Kesin Hesap Kanunu Tasarısı’nın tümü
üzerinde AK PARTİ Grubu adına yaptığı konuşması sırasında Halkların Demokratik
Partisine sataşması nedeniyle konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Şimdi,
Halkların Demokratik Partisinin söylediği demokrasi, özgürlük, hukuk, hak,
adalet, hiçbiri bu ülkede gerçekleşmedi. 
GÖKCEN
ÖZDOĞAN ENÇ (Antalya) – Sen nasıl konuşuyorsun?
ÇAĞLAR
DEMİREL (Devamla) – Çünkü, iktidar hakkı, hukuku, adaleti değil, kendi
iktidarını hayatta tutmak için zoru, devletin bütün zor aygıtlarını kullanarak
hareket etti, hiçbir zaman muhalefetin sözüne dikkat etmedi ve sözünü
dinlemedi. Muhalefetin sözünü dinlememenin dışında aslında halkın iradesiyle
seçilen Parlamento ve “Cumhurbaşkanı” olarak ifade ettiğiniz… Peki, halkın
iradesiyle seçilen ve bu Parlamentoda bulunan eş genel başkanlar, grup başkan
vekili ve 7 milletvekili kimin iradesiyle buraya geldi? Sayın Bostancı buna
vereceğiniz hiçbir cevap yoktur.
ALİM
TUNÇ (Uşak) – Onlar hesap vermeye gitti, hesap.
ÇAĞLAR
DEMİREL (Devamla) - Çünkü hakla, hukukla değil; devletin zor aygıtlarıyla bugün
bizim milletvekillerimiz, eş başkanlarımız ve grup başkan vekilimiz rehin
olarak tutuluyor. Neden?
ALİM
TUNÇ (Uşak) – Sırtınızı halka değil de terör örgütüne dayandırırsanız olacağı
bu.
ÇAĞLAR
DEMİREL (Devamla) - Çünkü “FETÖ’nün siyasi ayağını açığa çıkartın.” dediler,
çünkü 17-25 Aralıktaki yolsuzluğun açığa çıkmasını istediler, çünkü hakkın,
hukukun bu Türkiye’de pratikleşmesini istediler. 
HÜSEYİN
BÜRGE (İstanbul) – Dayanak çöktü, düştünüz.
ÇAĞLAR
DEMİREL (Devamla) - Aslında, pratiği olmayan sizlersiniz. 
HÜSEYİN
BÜRGE (İstanbul) – Dayandığınız payandalar düştü. 
ÇAĞLAR
DEMİREL (Devamla) - Çünkü, bu ülkede tek pratiği olmayan AKP Hükûmetinin,
iktidarının geldiği nokta, bugün yolsuzluğun ve işsizliğin, aynı zamanda dış
politikanın… 
NİHAT
ÖZTÜRK (Muğla) – Zorlama kendini fazla, zorlama.
ÇAĞLAR
DEMİREL (Devamla) – Dışarıda ve içeride hiçbir dostu kalmayan bir ülke konumuna
düştük.
ALİM
TUNÇ (Uşak) – Teröre değil de halka dayanacaksınız.
ÇAĞLAR
DEMİREL (Devamla) – Bu yüzden, hesap vermesi gereken iktidardır. Muhalefet
eleştirecek de, hesap da soracak. Bunun hesabını iktidar vermek zorundadır.
“Yargı…” diyorsunuz, hangi yargıdan bahsediyorsunuz? Bugün Türkiye’de yargıya
güven yüzde 3’lere düşmüştür.
GÖKCEN
ÖZDOĞAN ENÇ (Antalya) – Hangi anket? Senin anketin o. 
ÇAĞLAR
DEMİREL (Devamla) – Aslında, halka ilk önce bunun hesabını sizler verin, sonra
da muhalefeti eleştirmeye kalkın.
Teşekkür
ediyorum. (HDP sıralarından alkışlar)
BAŞKAN
– Teşekkür ediyorum efendim.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (Devam)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (Devam)
BAŞKAN
– Adalet ve Kalkınma Partisi Grubu adına ikinci konuşma Grup Başkan Vekili ve
İstanbul Milletvekili Sayın Mehmet Muş tarafından yapılacaktır. 
Buyurun
Sayın Muş. (AK PARTİ ve Bakanlar Kurulu sıralarından alkışlar)
Süreniz
otuz dakika Beyefendi.
AK
PARTİ GRUBU ADINA MEHMET MUŞ (İstanbul) – Sayın Başkan, değerli
milletvekilleri; 2017 yılı bütçesi üzerine AK PARTİ Grubu adına söz almış
bulunmaktayım. Sizleri ve Genel Kurulu saygıyla selamlıyorum. 
Değerli
milletvekilleri, Adalet ve Kalkınma Partisi iktidarlarının bu yaptığı 15’inci
bütçe ve şimdiden, daha önceki bütçelerde olduğu gibi, bu bütçe hedeflerinin de
yakalanacağını ifade etmek istiyorum.
Değerli
milletvekilleri, 2008 küresel krizi sonrası geçen süre zarfında kriz sonrası
dönemin kriz öncesi dönem gibi kolay kolay olmayacağı artık netlik kazanmış
durumdadır. Dünya, artık düşük büyüme girdabına girmiştir. Tabii, küresel
ekonominin tüm paydaşlarının arzusu bu girdaptan hırpalanmadan, yara almadan
çıkabilmektir. Yedi senedir tüm para ve maliye politikalarındaki genişlemeye
rağmen dünya hâlen bu girdaptan çıkabilmiş değildir. Küresel ekonomik büyüme
yılda birkaç kez aşağı yönlü revize edilmektedir. Gelişmiş ülkelerde
istikrarlı, düşük büyüme devam ederken gelişmekte olan ülkelerde ise, başta Çin
olmak üzere, yavaşlama sürecine girilmiştir. Yüzde 11-12 bandında büyüyen Çin
yüzde 6-7 oranlarına düşmüştür. Rusya, Brezilya, Güney Afrika, Meksika -bunlar
bize benzer ülkeler- bunların da durumu ortadadır, birazdan bunlarla alakalı
başka bilgileri de sizlerle paylaşacağım. 
Böyle
bir ortamda, terör saldırılarına, güneyimizdeki savaşa, Avrupa gibi
pazarlardaki düşük talebe rağmen 2016 yılının ilk yarısında Türkiye yüzde 3,9
büyümeyi başarmıştır. Bu dönemde yaklaşık yüzde 1,5 oranında büyüyen -Çin ve
Hindistan hariç- gelişmekte olan ülkelerin 2,5 katı büyüme anlamına gelir bu.
2015’teyse bu az önce saydığım ülkelerin 2,2 katıydı. Bu başarısıyla, Türkiye,
aslında, Çin ve Hindistan hariç diğer gelişmekte olan ülkelerden pozitif olarak
ayrılmaktadır. Tabii, bu oranlar Türkiye gibi büyük potansiyel taşıyan bir ülke
için yeterli değildir. Yalnız dünyadaki değil bölgedeki tüm gelişmeleri dikkate
almamız gerekir ve bunları dikkate alınca da göreceli bir başarı olduğunu ifade
edebiliriz. 
Değerli
milletvekilleri, bakın, kriz sonrası, 2009 krizinden sonra 2010-2015 yılları
arasında Türkiye’nin büyüme miktarı ortalama yüzde 5,2’dir. Benzer ülkelerdeki
büyüme oranları şöyledir: Meksika 3,2; Brezilya 2,5; Güney Afrika 2,3; Rusya 1,9;
Endonezya 5,7; Hindistan 7,3; Çin 8,3. Burada görüleceği üzere, aslında
Türkiye, Çin ve Hindistan’dan sonra büyüme anlamında diğer ülkelerden ciddi
şekilde ayrılmaktadır. 
Değerli
milletvekilleri, 2009 yılının son çeyreğinden bu yana tam 27 çeyrektir Türkiye
büyümektedir. Hiç şüpheniz olmasın, son aylarda yaşadığımız tüm badirelere
rağmen Türkiye eski rotasına oturacak ve güçlü büyümesini sürdürecektir. Üçüncü
çeyrekteki 15 Temmuz kanlı darbe girişimine rağmen, Türkiye'nin 2016 yılını
yüzde 3 civarı bir büyümeyle kapatacağı öngörülmektedir. Amerika’da Donald
Trump’ın seçilmesiyle birlikte küresel belirsizlikler daha da artmıştır;
küresel risk iştahı düşmüş, gelişmekte olan ülkelere sermaye girişi azalmıştır.
Bunun sonucu olarak, gelişmekte olan ülkelerin para birimleri dolar karşısında
değer kaybetmiştir.
Değerli
milletvekilleri, Trump sonrası küresel ticaretin nasıl şekilleneceği,
korumacılığın ne denli ön plana çıkacağı gibi tartışmalar küresel ticaret
üzerinde negatif baskı oluşturmaktadır. Öyle görünüyor ki zaten kriz öncesi
döneme göre çok büyük ivme kaybeden küresel ticaretin Trump’ın vaatlerini
uygulaması durumunda daha da büyük ivme kaybı yaşayacağı ortadadır. 
Türkiye
ekonomisi 15 Temmuz gibi büyük bir şok yaşamasına rağmen, kısa sürede
toparlanmayı başarmıştır. Ama 15 Temmuz sonrası kredi derecelendirme
kuruluşlarının kirli yüzünü hep beraber bir kez daha gördük. Not artırımında
Türkiye için bin dereden su getiren bu kurumlar, darbe girişimi sonrası
piyasaların hızla toparlandığı zeminde fırsatçılık yapıp hemen not indirimine
gitmişlerdir. Türkiye'nin kredi notunu yatırım yapılabilir seviyeye dahi
çıkarmayan Standard&Poor's hiç vakit kaybetmemiş not indirimine gitmiştir.
Moody's ise iki gün önce Türkiye ekonomisi için olumlu görüş bildirip iki gün sonra
not indirimine gitmiştir veya verilen bir talimatla bunu yerine getirmiştir.
Açıklıkla söylüyorum: Bu verilen kararlar tamamen siyasi saiklerle verilmiş
kararlardır.
Değerli
milletvekilleri, bu kuruluşların sicilleri bir hayli bozuktur. 2008 küresel krizine
zemin hazırlayan kurumların başında gelmektedirler. 2008 krizi öncesi toksik
büyük riskli varlıklar kâğıtları en yüksek derecede notlayarak yatırımcıları
tüm dünyada yanıltmışlardır. Bu işin ayyuka çıkmasıyla finansal piyasalar büyük
bir deprem yaşamış ve küresel krizi tetiklemişlerdir.
Bakınız,
değerli milletvekilleri, 2016 Ağustos ayı itibarıyla Türkiye'de işsizlik rakamı
yüzde 11,3 olarak ölçülmüştür. İşsizlikteki kısmi yükselişin sebebi istihdam
kaybı değil, iş gücüne katılımın artması ve istihdamdaki sektörel geçişlerdir.
Türkiye'nin istihdam oluşturmak gibi bir sorunu yoktur. Türkiye, krizden bu
yana en yüksek istihdamı oluşturmuş ülkelerin başında gelmektedir, hatta
OECD’de en fazla istihdam oluşturabilmiş iki ülkeden biridir. 
Değerli
milletvekilleri, Türkiye'nin 2009 krizinden bu yana yaklaşık 7 milyon istihdam
oluşturduğu istatistiklerle sabittir. 2010 yılında 20,5 milyon olan istihdam
sayısı bugün 27,5 milyona çıkmıştır. Genç nüfusun ve kadınların iş gücüne
katılımı, kırsaldan kente göç, iş gücüne katılım oranını son yılların zirve
noktasına çıkarmıştır. Türkiye'de işsizlik oranının sabit kalması için yıllık
ortalama 750 bin ek istihdam oluşturulması gerekmektedir. Şöyle bir örnek
vermek istiyorum: Eğer bu ağustos ayında iş gücüne katılım oranı yüzde 52,6
değil de 2015 Ağustostaki gibi yüzde 52,1 kalsaydı işsizlik yüzde 11,3 olarak
değil de yüzde 10,4 olarak ölçülecekti. Kaldı ki bu iş gücüne katılım oranları
çok daha düşük seviyelerden bu oranlara gelmişlerdir ve bunlar hep AK PARTİ
döneminde gerçekleşmiştir.
Değerli
milletvekilleri, dünya, para ve maliye politikalarında gevşemeye giderek
küresel krizden çıkmaya çalışmaktadır. Para politikalarının
sürdürülebilirliğine yönelik kaygıların artması nedeniyle, son yıllarda maliye
politikaları ön plana çıkmaktadır. Bu sebeple, devletlerin bütçe açıklarının
oluşacağı ve artacağı kaçınılmazdır. Türkiye ise uyguladığı para, maliye ve
ekonomi politikalarıyla, az önce de ifade ettiğim gibi, krizden en hızlı çıkan
ülkelerden biridir. 
İktidarımız,
kamu maliyesi noktasında, hem bütçe tarafında hem de borç yükü tarafında
muhafazakâr ve disiplinli pozisyonunu hep korumuştur. Bir örnek vereceğim:
1992-2002 arasında ortalama bütçe açığı yüzde 6,5 iken 2003-2015 döneminde
ortalama bütçe açığı yüzde 2,7’dir. Şöyle birkaç tane ülkeye bakalım. Mesela
2015 itibarıyla biz yüzde 1,2 bütçe açığı verdik, Brezilya 10,3 vermiştir,
Japonya 6 vermiştir, İspanya 5 vermiştir, İngiltere 4,40 vermiştir, Hindistan
3,90 vermiştir, Amerika Birleşik Devletleri 2,5; Rusya 2,60; Çin 2,30 -hep
örnek verdiğimiz- Türkiye'den çok daha fazla bütçe açıkları vermişlerdir. Bu,
Türkiye'nin aslında bütçedeki mali disiplininden taviz vermeyişinin önemli bir
faktörüdür. Bir şey daha ifade edelim: Amerika Birleşik Devletleri’nin 2015’te
2,5 olan bütçe açığının bu yıl yüzde 3,2 olarak gerçekleşeceği öngörülmektedir.
Burada da bir kontrol kaybı vardır. 
Değerli
milletvekilleri, Trump’ın gelmesiyle beraber vadedilen vergi indirimleri ve
altyapı yatırımlarının ABD’nin bütçe açığını daha da artıracağı tahmin
edilmektedir. Peki, bu, bizim için ne anlama gelmektedir? Böylelikle, borçlanma
gereğinin ve borç yükünün artacağı düşünülmektedir. Türkiye’de, bir yılda 2
seçim geçirmemize rağmen, bütçe disiplininden asla ve asla taviz verilmemiştir.
2015 yılında, az önce de ifade ettim, Türkiye'nin bütçe açığı yüzde 1,2’dir.
2016 yılında ise bütçe açığının 1,6 olacağı tahmin edilmektedir. 2017
bütçemizde, az önce Maliye Bakanımız da ifade etti, yatırımlarda önemli bir
artış söz konusu ve bütçe açığı da yüzde 1,9 olarak hesaplanmış, hedeflenmiş.
Ben bunun da rahatlıkla yakalanacağını düşünüyorum. 
Bakınız,
değerli milletvekilleri, Türkiye'nin her yerinde yatırımlarımıza devam
ediyoruz. Doğu ve Güneydoğu Bölgelerimizde GAP ve DAP bittiğinde önemli bir
ekonomik katma değer ve istihdam oluşacak. 2017’de GAP için 5,5 milyar TL
kaynak ayırdık, DAP için ise ayrılan kaynak 4,5 milyar TL’dir. Maalesef, Doğu
ve Güneydoğu Anadolu’nun ekonomik potansiyelinin terörden dolayı ülke
ekonomisine tam olarak katkı sunamadığını görmekteyiz. Bölgedeki ve Türkiye'nin
güneyindeki sorunlar nihayete erdiğinde bölgenin kapasitesi de ekonomimize
eklenecek ve ekonomimiz çok daha farklı bir noktaya taşınacaktır. 
Değerli
milletvekilleri, tüm bu anlattıklarım aslında şunu gösteriyor: Dünyada yeni bir
trend oluştu. Bu yeni trendin içerisinde ne var? Burada, artık, dünya
ticaretinin daralacağı, küresel büyümenin düşük olacağı, gelişen ekonomilerde
büyümenin ivme kaybı yaşayacağı, emtia ihraç eden ülkelerin büyümelerinin artık
zayıflayacağı, düşük faizli ve genişleyici para politikalarının artık dünyada
uygulanacağını görebilmekteyiz. 
Değerli
milletvekilleri, Türkiye son yıllarda terörle mücadelede, özellikle terör
örgütü PKK’yla mücadelede ciddi başarılar elde etmiştir. Bugün, terör örgütü
PKK’nın âdeta beli kırılmıştır. Kırsalda ve şehirlerde kar kış demeden yapılan
başarılı operasyonlar Hükûmetimizin bu terör illetini bitirme kararlılığının
sonucudur. Terör örgütü artık ne sınır ötesinde ne de Türkiye’nin herhangi bir
bölgesinde rahattır. Yerli teknolojiyle üretilen insansız hava araçları ve
diğer silahlarla teröristler bulundukları yerde saldırıya geçemeden etkisiz
hâle getirilmektedir. 
Bölge
halkından destek göremeyen, hareket kabiliyetini yitiren ve bitişini fark eden
terör örgütü PKK’nın bomba dolu araçlarla intihar saldırısı yapma girişimleri
de güvenlik güçlerimizin önceden müdahaleleriyle etkisiz hâle getirilmektedir.
PKK’nın uzun süre önce başlattığı çukur ve şehir savaşları stratejisi
çökmüştür. PKK’lı teröristlerin kazdıkları çukurlar kendilerine mezar olmuştur.

Bakınız
değerli milletvekilleri, tabii terörle mücadele sadece teröristle mücadele
değildir; onlara yardım ve yataklık edenlerle, siyasi sözcülüğünü yapanlarla da
mücadele etmeyi gerektirmektedir. Zira, PKK’ya verilen her türlü destek
güvenlik güçlerimize, sivil vatandaşlarımıza ve çocuklarımıza bomba ve kurşun
olarak dönmektedir. Bunun içindir ki terör örgütüne destek verenlerle ilgili
yargı makamları harekete geçmiştir. Mesleğine, statüsüne, konumuna
bakılmaksızın kim terör ve terör örgütüne destek veriyorsa gereken adli
işlemler yapılmıştır. 
Bu
anlamda, Türkiye Büyük Millet Meclisi olarak bizler de üzerimize düşen
sorumluluğu yerine getirerek milletvekili dokunulmazlıklarını kaldırdık ve
yargının gereken soruşturmaları yapmasına olanak sağladık. Teröristlerin
sırtını sıvazlayanların, canlı bomba cenazelerinde teröristleri teşvik
edenlerin elbette yargıya hesap vermesi gerekiyordu. Keza, belediye binalarını
PKK’nın mühimmat deposu hâline getirenlerin, belediye imkânlarını PKK’ya sunanların…
MAHMUT
TOĞRUL (Gaziantep) – Ayıp! Her şeyden önce ayıp! Biraz yüzünüz kızarsın.
MEHMET
MUŞ (Devamla) - …iş makineleriyle PKK için çukur kazanların elbette mahkemede
yargılanması gerekiyordu.
GARO
PAYLAN (İstanbul) – Grup Başkan Vekilisin, ayıp ya!
MEHMET
MUŞ (Devamla) - Hukuk herkes için geçerlidir. Demokratik bir hukuk devletinde
terör asla meşru görülemez. İfade özgürlüğü terörü övme özgürlüğü değildir.
Basın hürriyeti teröriste destek hürriyeti değildir.
MAHMUT
TOĞRUL (Gaziantep) – Peki, sizin FETÖ örgütünüze ne oldu? Niye siz
yargılanmıyorsunuz?
MEHMET
MUŞ (Devamla) - Evet, terörist kurşun sıkar, bomba patlatır ama ona o bombayı
veren, kurşunu tedarik eden bir el vardır. İşte Türkiye, teröre destek veren o
eli içeride de olsa dışarıda da olsa kırmaktadır, çocuklarımızın canına
kasteden, geleceğine kasteden o kanlı elleri yok etmektedir ve yok etmeye de
bundan sonra devam edecektir. (AK PARTİ sıralarından alkışlar) Türkiye, artık
kararlı bir şekilde terörü bitirmek için her türlü legal, meşru ve hukuki
yöntemi devreye koymuştur. Manşetleriyle terörün sözcülüğünü yapanlar
gazetecilik faaliyetlerinden değil terör faaliyetlerinden adli işleme tabi
tutulmuşlardır. Terör örgütünün yayın organı olarak faaliyet gösterenler
gazeteci değil terör destekçileridir. 
MAHMUT
TOĞRUL (Gaziantep) – Aslı Erdoğan’dan yüzün kızarmıyor mu?
MEHMET
MUŞ (Devamla) - Bir gazete düşünün ki sürekli Kandil’den terör tehdidi
mesajları aktarıyor, “…”(X) adı altında halkı isyana davet
ediyor, topluma korku salıyor ve şiddeti meşru yöntem olarak gösteriyor. Buna
basın özgürlüğü diyebilir miyiz? Bir başka gazete düşünün ki devlet içerisinde
sinsi bir şekilde kümelenen FETÖ’cü paralel yapının darbe teşebbüsüne destek
veriyor, onun algı operasyonlarına katkı sunuyor. Yine, bir başka gazete
düşünün ki devlet sırlarını ifşa ediyor, Türkiye’yi uluslararası camiada teröre
destek veren bir ülke olarak göstermeye çalışıyor ve Türkiye’ye uluslararası
yaptırım istiyor. Bir muhabir düşünün ki birazdan fotoğraflarını da
göstereceğim size…
MAHMUT
TOĞRUL (Gaziantep) – Zaman gazetesinde yazan grup başkan vekillerinize bir
sorun niye yazıyorlardı orada!
MEHMET
MUŞ (Devamla) – Bir muhabir düşünün ki gündüz sözde gazetecilik faaliyeti
yürütüyor, haber topluyor; gece askerimize kurşun sıkıyor. Bunları bir hukuk
devleti nasıl kabul edebilir, buna nasıl göz yumulur? Elbette, demokratik bir
hukuk devletinde buna müsaade edilmez. Dolayısıyla, manşetleriyle terörün
sözcülüğünü yapanlar, şiddeti meşru görenler gazetecilik faaliyetlerinden
değil, terör faaliyetlerinden yargı karşısına çıkarılmıştır.
Değerli
milletvekilleri, Türkiye, Suriye’de yaptığı askerî operasyonlarla hem terör
örgütü DAEŞ’i geriletmiş hem de PYD’nin kantonları birleştirerek bir terör
koridoru oluşturma hayalini suya düşürmüştür. Türkiye, koalisyon güçlerinin beş
yılda yapamadığını birkaç ayda yapmış ve DAEŞ’in elinde bulunan önemli
merkezlerin DAEŞ’ten temizlenmesine destek olmuştur. Türkiye'nin Suriye’de
yaptığı operasyonlar Suriye’deki gidişatı değiştirmiştir. Bugün DAEŞ önemli
ölçüde güç kaybetmiştir. Keza, terör örgütü PYD’nin sözde Afrin ve Kobani
kantonlarını birleştirme hayalleri suya düşmüş, manevra kabiliyeti iyice
azalmıştır. Bu minvalde, Türkiye, Suriye’nin kuzeyinde ve Irak’ın Sincar
bölgesinde ikinci bir Kandil’e asla ve asla müsaade etmeyecektir. 
Değerli
milletvekilleri, burada Avrupa Birliğiyle ilgili de birkaç kelamda bulunmak
istiyorum. Türkiye, Avrupa Birliği ilişkilerini hep bir demokratikleşme
perspektifi olarak görmüştür. AB süreci başladığından bu yana demokratikleşme
yönünde birçok reform adımı AK PARTİ iktidarları döneminde atılmıştır. Bütün bu
demokratikleşme adımları sadece AB’ye üye olmak için değil, insanımızın
refahını artırmak, yaşam standardını yükseltmek ve Gazi Mustafa Kemal’in de
hedef gösterdiği muasır medeniyetler seviyesinin üzerine çıkmak içindir.
Türkiye, AB konusunda gösterdiği iyi niyeti ne yazık ki Avrupalı
muhataplarından görememiştir. Türkiye’yi elli küsur yıldır Avrupa Birliği
kapısında bekleten Avrupalılar, Türkiye’den çok sonra başvuru yapan ve üyelik
kriterlerini dahi tam anlamıyla karşılayamayan pek çok ülkeyi Avrupa Birliğine
üye yapmışlardır. Annan Planı’nı kabul etmeyen Güney Kıbrıs AB üyesi yapılarak
Kuzey Kıbrıs Türk Cumhuriyeti âdeta cezalandırılmış ve Türkiye'nin üyeliği
önünde engeller çıkartılmıştır.
Avrupa’nın
birçok başkentinde PKK ve PYD terör yandaşları temsilcilikler aşmış,
Avrupalılar tarafından övülmüştür. Avrupa’nın kalbi Brüksel’de Avrupa
Parlamento binasında PKK sergisi açılmış, terörist fotoğrafları salona
asılmıştır. Yine Brüksel’de PKK çadırı kurulmasına müsaade edilmiş, hatta bu
çadırı korumak için Belçika polisi bir de polis birimi, bir polis timi
görevlendirmiştir. Almanya, PKK ve FETÖ gibi 2 terör örgütünün propagandasını
yapmaktan yargılanan kaçak bir terör sanığını Türkiye’ye teslim etmek yerine,
Alman Cumhurbaşkanlığı makamında ağırlamış ve âdeta ödüllendirmiştir. 
Geçtiğimiz
ay açıklanan AB ilerleme raporunda hain darbe girişimini yapan FETÖ’den “Gülen
hareketi” olarak bahsediliyor. Bu eli kanlı darbecileri masumlaştırmaya
çalışmak AB’nin tarihine kara bir leke olarak geçmiştir. Türkiye bütün bunlara
sessiz kalmamıştır, bundan sonra da kalmayacaktır. İşte, Türkiye, teröre destek
veren bu uygulamaları eleştirdiği için, hakikati haykırdığı için Avrupa
Parlamentosunun garabet bir kararıyla karşı karşıya kalmıştır. Bu garabet
kararla AB kendi koyduğu değerlerden ve ilkelerden giderek uzaklaştığını tüm
dünyaya göstermiştir. 
Şunu
özellikle ifade etmek istiyorum: Ne Avrupa Parlamentosu Başkanı ne de AB
Raportörü Türkiye’yi tehdit edemez, Türkiye’ye parmak sallayamaz. Sayın
Cumhurbaşkanımız ve Hükûmetimiz, Türkiye'nin izzetini ve şerefini her
platformda savunmuştur ve savunmaya devam edecektir. Teröristlerle kol kola
gezenler, teröristlere kucak açanlar, finans kaynaklarına ev sahipliği yapanlar
Türkiye’ye demokrasi dersi veremez. Bırakın 3 milyon mülteciyi, sadece bin
mülteciyi dahi ülkesine kabul etmemek için her türlü bahaneyi uyduranlar,
Türkiye’ye insan hakları dersi veremezler. (AK PARTİ sıralarından alkışlar) 
Mülteci
kamplarındaki çadırları yakanlar, mültecilere zulmedenler, Nazi Almanyası’nda
olduğu gibi kollarına işaret takanlar kendi koydukları Avrupa İnsan Hakları
Sözleşmesi’ne aykırı davranmışlardır. Danimarka Meclisi, geçtiğimiz ocak ayında
bir utanç yasasına imza atmıştır; ülkesindeki mültecilerin 1.500 dolardan daha
pahalı takılarına, eşyalarına el koymuştur. Bu uygulama, Birleşmiş Milletler
İnsan Hakları Evrensel Beyannamesi’ne de aykırıdır; kendi koyduğu beyannameye
de aykırıdır, Birleşmiş Milletler İnsan Hakları Evrensel Beyannamesi’ne de
aykırıdır. 
Türkiye,
Suriye’deki iç savaş başladığından bu yana Suriyeli kardeşlerine kucak açmış ve
insani sorumluluğunu yerine getirmiştir. Peki, Avrupa Birliği ne yapmıştır?
Suriyeliler için söz verdiği yardım miktarını bile yapamamıştır, “Aman
göçmenler Avrupa’ya yaklaşmasın.” diyerek feryat figanı basmıştır. AB,
Türkiye’yle daha iyi ilişkilere sahip olmak istiyorsa teröre destek vermeyi ve
Türkiye düşmanlarına kucak açmayı bırakmalıdır. 
Bakınız,
değerli milletvekilleri, buradan önemli konuşmalar yapıldı. Aslında konuşmamı
başka konulara ayırmıştım fakat bunlara değinmeden geçemeyeceğim. Burada
hatipleri dinledik. Değerli milletvekilleri, Ana Muhalefet Partisi Genel
Başkanının konuşmasını izledik, burada eleştiriler yaptı. Kendisini şöyle
tanımlıyor, diyor ki: “Hayatım FETÖ’yle mücadele ederek geçti.” Yani, bir Ana
Muhalefet Partisi Genel Başkanı tabii ki -karşıda bir terör örgütü var- bununla
mücadele ederek hayatının geçtiğini ifade edebilir ama uygulamada da bunu ne
yapmak isteriz? Görmek isteriz.
Değerli
milletvekilleri, bunlar benim uydurduğum şeyler değildir -biraz sonra
konuşmaları da sizlere arz edeceğim- bu, sadece, yapılanların bir özetidir;
benim bir yorumum bunun içerisinde yoktur. 
Bakın,
21 Ekim 2015, 1 Kasım seçimlerinden önce Zaman gazetesi ekibi Sayın Ana
Muhalefet Partisi Genel Başkanını ziyaret ediyor. (CHP sıralarından gürültüler)
MUHARREM
ERKEK (Çanakkale) – Komik bu ya! Ya çok komiksin ya!
MEHMET
MUŞ (Devamla) – Şimdi komik geliyor.
BARIŞ
YARKADAŞ (İstanbul) – Başka malzeme bulun, başka malzeme!
MEHMET
MUŞ (Devamla) – Burada FETÖ’nün… Bu nedir? Yayın organı. FETÖ’yle mücadele eden
Kılıçdaroğlu. 
Peki,
burada bir detay daha var, bakın, bu fotoğrafta bir detay daha var. Kim bu? Kim
bu? Kim bu kim? (CHP sıralarından gürültüler)
MUSA
ÇAM (İzmir) – Söyle söyle.
MEHMET
MUŞ (Devamla) – Hanım Büşra Erdal. Hanım Büşra Erdal kim? (CHP sıralarından
gürültüler) Hanım Büşra Erdal kim? 
Bakın,
okuyorum, Hanım Büşra Erdal diyor ki: “Şimdi Silivri’de olmak vardı, Balyoz
kadınları falan, haber merkezinden daha eğlenceli be!”
MURAT
BAKAN (İzmir) – Pensilvanya’ya gidince eşarbını atan kimdi?
MEHMET
MUŞ (Devamla) – “Twitter’da promosyon zamanı! Her 500’üncü takipçime bir günlük
Silivri’de konaklama, mahkemeyi gezme, duruşma izleme, sabah kahvaltı, öğle
yemeği.” Kim diyor? Kılıçdaroğlu’nun makamda ağırladığı Hanım Büşra Erdal
söylüyor. (CHP sıralarından gürültüler)
BÜLENT
YENER BEKTAŞOĞLU (Giresun) – Allah Allah!
MEHMET
MUŞ (Devamla) – “Balyoz kadınları hep sarışın ya, kim kimin eşi karıştırıyorduk.
Eşlerinin resmi basılı olan tişört giymişler, işimiz kolaylaştı.” 
Şimdi,
bir taraftan “FETÖ’yle mücadele ettim.” diyeceksiniz, öbür taraftan bunları
makamınızda ağırlayacaksınız ve bunda hiçbir beis görmeyeceksiniz. 
BÜLENT
YENER BEKTAŞOĞLU (Giresun) – Ya, olmadı; bu hiç olmadı, hiç olmadı. Bu hiç
olmadı!
MUHARREM
ERKEK (Çanakkale) – Beraber yürüdünüz.
FATMA
KAPLAN HÜRRİYET (Kocaeli) – Olmadı olmadı!
MEHMET
MUŞ (Devamla) – Oluyor oluyor arkadaşlar.
BÜLENT
YENER BEKTAŞOĞLU (Giresun) – Hiç olmadı bu! Hiç olmadı bırak!
MEHMET
MUŞ (Devamla) – Zaman gazetesi kapatıldıktan sonra yeni bir gazete açıyorlar.
Peki, ilk ziyaretleri kime?
MUHARREM
ERKEK (Çanakkale) – Biraz hocandan örnek al sen!
MEHMET
MUŞ (Devamla) – Kılıçdaroğlu’na.
MAHMUT
TOĞRUL (Gaziantep) – Zaman okumak zorunluydu bir ara!
MEHMET
MUŞ (Devamla) – Arkadaşlar, bakın, tanıyamazsanız yakın göstereyim. (AK PARTİ
sıralarından alkışlar) Yine, ilk ziyaretlerini oraya yapıyorlar. 
MUHARREM
ERKEK (Çanakkale) – Zaman gazetesini her yere dağıtıyordunuz!
MEHMET
MUŞ (Devamla) – Burada ne dedi, ne dedi Sayın Genel Başkan? Dedi ki…
BARIŞ
YARKADAŞ (İstanbul) – Kimse Yok Mu Derneğine yardım topluyordun, yardım!
Unuttun mu onları? Yardım topluyordunuz!
MEHMET
MUŞ (Devamla) – Arkadaşlar, bizim temiz bir dil kullanmamız yani saygılı bir
dil kullanmamız lazım, saygılı bir dil kullanmamız lazım.
Bakın,
17-25’in ne olduğunu burada Sayın Bostancı anlattı.
MAHMUT
TOĞRUL (Gaziantep) – Size dokununca oldu!
MEHMET
MUŞ (Devamla) – Tekrar tekrar anlatmaya gerek yok.
Şimdi,
19 Kasım 2014’te Sayın Kılıçdaroğlu katılıyor, terör örgütünün yayın organında
bakın ne diyor: “Yurt dışına kaçmaktan başka çaresi yok, Erdoğan için
söylüyorum, kaçsa da onu bu ülkeye getireceğiz.” Kimin kaçtığı ortada ama bir
ana muhalefet liderinin de düşeceği en kötü durumdur bu, kendi Başbakanına
söylediği kelimeler ortada. (AK PARTİ sıralarından alkışlar)
BÜLENT
YENER BEKTAŞOĞLU (Giresun) – Mehmet, bunda da bir şey yok, bundan bir şey
çıkmaz.
MEHMET
MUŞ (Devamla) – Şimdi, Birgül Ayman Güler: “Cemaatle ittifak yaptık.” Biz
söylemiyoruz; kendi Genel Başkan Yardımcıları, Sayın Kılıçdaroğlu’nun en
mahreminde olan, MYK’sında olan birisi; bunu biz söylesek yorum katacağız.
MUHARREM
ERKEK (Çanakkale) – Sizin bakanlarınız “Fetullah Gülen hazretleri” diyorlardı. 
MEHMET
MUŞ (Devamla) – Daha sonra da zaten göstermediler. 
MUSA
ÇAM (İzmir) – Numan Kurtulmuş ne söylemişti? Sayın Numan Kurtulmuş neler
söylemişti?
MEHMET
MUŞ (Devamla) – Peki, Sayın Kılıçdaroğlu’nun…
MUHARREM
ERKEK (Çanakkale) – Bak, Sayın Adalet Bakanı şimdi çıkıp anlatır neler
söylediğini.
MURAT
BAKAN (İzmir) – Adalet Bakanının söylediğini söyle, Adalet Bakanının!
MEHMET
MUŞ (Devamla) – Değerli arkadaşlar, sakin.
Sayın
Kılıçdaroğlu’nun hemşehrisi, hemşehrisi… (CHP sıralarından gürültüler)
MUHARREM
ERKEK (Çanakkale) – Ayıp ya, ayıp, ayıp!
BARIŞ
YARKADAŞ (İstanbul) – İlhan İşbilen’i konuş, İlhan İşbilen’i! İlhan İşbilen yok
mu? 
MEHMET
MUŞ (Devamla) – Arkadaşlar, Hüseyin Aygün… 
Bakın,
Cumhuriyet Halk Partisini böyle bir iç tartışmayla görmek beni gerçekten üzüyor
ama bu duruma düşmüş vaziyette. 
MUSA
ÇAM (İzmir) – Üzmesin seni, üzmesin!
FATMA
KAPLAN HÜRRİYET (Kocaeli) – Hiç üzülmeyin, bizler için üzülmeyin!
BÜLENT
YENER BEKTAŞOĞLU (Giresun) – Kendine üzül, kendine!
MEHMET
MUŞ (Devamla) – Bakın, ne diyor Hüseyin Aygün, diyor ki: “Beni milletvekiliyken
‘Fetullah Gülen Cemaati’ni eleştirmek AKP’ye yarar.’ diyerek uyaran ve eli boş
dönen de Kılıçdaroğlu’dur.” diyor. 
LEVENT
GÖK (Ankara) – Hiç öyle bir şey söylemedi.
MEHMET
MUŞ (Devamla) – Neyden eliniz boş döndü? Ne istediniz? Ne yaptınız? 
LEVENT
GÖK (Ankara) – Hiç öyle bir şey yok, onların hepsi palavra Mehmet, hepsi
palavra.
MUHARREM
ERKEK (Çanakkale) – Verdiklerinizi anlat sen, verdiklerinizi!
MEHMET
MUŞ (Devamla) – Bakın, Mustafa Balbay ne diyor: “Cumhuriyette FETÖ’cülükten
Kürtçülüğe kadar her şey serbest, CHP milletvekili olarak yazı yazmak yasak.”
Bir yorum yapmış adam.
MUSA
ÇAM (İzmir) – Kim demiş onu, kim demiş?
MEHMET
MUŞ (Devamla) – Balbay. Sorun kendisine. 
MUSA
ÇAM (İzmir) – Burada cevabını verecek yarın öbür gün, verecek.
MEHMET
MUŞ (Devamla) – Sonra Kılıçdaroğlu ne diyor? 
MUHARREM
ERKEK (Çanakkale) – Sana ne gazetenin yayın politikasından? Beğenmezsen
okumazsın, almazsın. 
MEHMET
MUŞ (Devamla) – Arkadaş, arkası geliyor, bekle. 
“Cumhuriyeti
FETÖ’yle, PKK’yla suçlayanlar şeref yoksunudur.” Şimdi, arkadaşlar, biri
milletvekili, biri Genel Başkan… Arkadaşlar, uğraştığınız meseleler bunlar.
LEVENT
GÖK (Ankara) – Mehmet, çok zayıf kaldın; Mehmet, çok zayıf kaldın, çok zayıf
kaldın.
MUHARREM
ERKEK (Çanakkale) – Ucuz siyaset bu, ucuz siyaset! 
MEHMET
MUŞ (Devamla) – Şimdi, Kılıçdaroğlu 2010 yılında ne dedi? 2010 yılında kürsüden
kükrüyor: “Korkma, eğer bu ülkede darbe olursa biz dik dururuz. Darbe olursa
tankların önüne geçerim, üstüne çıkarım.” diyor. O gün biz de dedik ki:
Hakikaten helal olsun, adam büyük bir demokratik olgunluk gösteriyor, darbeye
karşı net bir tavır koyuyor. 
BÜLENT
YENER BEKTAŞOĞLU (Giresun) – Koydu da.
MEHMET
MUŞ (Devamla) - Darbe oldu, darbe gerçekleştirmek için bir girişimde bulunuldu.
Kılıçdaroğlu nerede? 
SALİM
USLU (Çorum) – Neredeydi?
MEHMET
MUŞ (Devamla) - Havalimanında. 
FATMA
KAPLAN HÜRRİYET (Kocaeli) – Sen neredeydin, sen; onu çok merak ediyorum.
MEHMET
MUŞ (Devamla) - Tanklar, aramanıza gerek yok, üstüne çıkmadı, yanından geçti,
otel aramışlar. (AK PARTİ sıralarından alkışlar) 
MUHARREM
ERKEK (Çanakkale) – Sayın Başbakan neredeydi?
LEVENT
GÖK (Ankara) – Senin Başbakanın nerede? Kastamonu tünelinde.
MEHMET
MUŞ (Devamla) - Arkadaşlar, otel aramış, otel arıyor. Niye otel arıyorsunuz?
Millet sokakta zaten. “Oteller almadığı için Bakırköy Belediye Başkanının evine
geçtik.” diyor. Bakın, buradan soruyorum, net soruyorum: Ne bizim ne
iktidarımızın ne milletvekillerimizin ne Cumhurbaşkanımızın bu darbeden haberi
yoktu. Sayın Kılıçdaroğlu darbenin sonucunu bekledi mi, beklemedi mi; cevabını
vereceksiniz…
BÜLENT
YENER BEKTAŞOĞLU (Giresun) – Ayıp, ayıp, çok ayıp!
LEVENT
GÖK (Ankara) – Ayıp bir şey ya!
MEHMET
MUŞ (Devamla) - Piyasaya çıkmadı, bunun cevabını vereceksiniz; bekledi mi,
beklemedi mi? (AK PARTİ sıralarından alkışlar)
FATMA
KAPLAN HÜRRİYET (Kocaeli) – Çok ayıp! Darbe sadece o gece olmadı, 2010’da darbe
yaptınız, siz neredeydiniz?
MUHARREM
ERKEK (Çanakkale) – Demokrasiye yapıldı bu darbe, size değil.
MEHMET
MUŞ (Devamla) – Bakın, değerli milletvekilleri…
KAZIM
ARSLAN (Denizli) – Sen, Hakan Fidan’ı konuş, Hakan Fidan’ı.
MUHARREM
ERKEK (Çanakkale) – Bütün Türkiye darbeye karşı durdu.
FATMA
KAPLAN HÜRRİYET (Kocaeli) – 2010’daki darbede neredeydiniz?
MEHMET
MUŞ (Devamla) - Grup başkan vekili buradaydı, kendisi piyasada yok. 
MUHARREM
ERKEK (Çanakkale) – Millet sizi kurtardı.
BARIŞ
YARKADAŞ (İstanbul) – Televizyonlara bağlanamadınız o gece televizyonlara!
MEHMET
MUŞ (Devamla) - Arkadaşlar, bakın, Türkiye’de şu eleştirilir, iletişimden
eleştiri yapılır. Sosyal medyayı yasaklıyormuşuz, Türkiye'nin iletişim
kurmasının önüne engeller konuluyormuş. 
BARIŞ
YARKADAŞ (İstanbul) – Anadolu Ajansı Cumhurbaşkanının açıklamasını
yayımlayamadı. Bırakın bu işleri.
BAŞKAN
– Lütfen müdahale etmeyin Sayın Barış. 
MUHARREM
ERKEK (Çanakkale) – Sayın Başkan, böyle siyaset olur mu?
BAŞKAN
- Hatibe müdahale etmeyelim.
MEHMET
MUŞ (Devamla) – Bakın, mobil abone sayısı 2003 yılında 27,9 milyon, bugün
Türkiye’de mobil abone sayısı ne kadar biliyor musunuz? 74,5 milyon. Bu ne
demektir? İsteyen istediği anda bütün dünyaya ulaşabiliyor. 27-28 milyondan
74,5 milyona çıkmış. Geniş bant abone sayısı da 20 binden 59 milyona çıkmış.
Arkadaşlar,
böyle bir ülkede siz iletişimden, dünyayı… İşte güya iletişimi kesiyormuşuz,
sosyal medyayı yasaklıyormuşuz insanlar haber almasın diye. Böyle bir şey
söyleyebilir misiniz? Bunlar bile aslında haber alma özgürlüğünün nereden
nereye geldiğini gösteriyor. 
MAHMUT
TOĞRUL (Gaziantep) – 17 ilde yasaklamadınız mı İnternet’i, 17 ilde?
MEHMET
MUŞ (Devamla) - Bakın, 67 tane uydu TV’si vardı, uydu televizyonu vardı, 374’e
çıktı.
BÜLENT
YENER BEKTAŞOĞLU (Giresun) – Kapattınız çoğunu.
MEHMET
MUŞ (Devamla) - Değerli milletvekilleri, 2.731 tane gazete var, 4 bin tane
dergi var Türkiye’de, toplam 6.800 yayın yapılıyor.
GARO
PAYLAN (İstanbul) – Kaç kaldı?
MEHMET
MUŞ (Devamla) - Sayın Kılıçdaroğlu burada madde madde okudu, basın
özgürlüğünden bahsetti. Bakın, şu nedir? “Ferman sarayın “…”(x) ne
demektir? “Ayaklanma.” Halkı isyana ve ayaklanmaya teşvik ediyor. Bu kapatıldı.
DİRAYET
TAŞDEMİR (Ağrı) – Yanlış çeviriyorsun, yanlış!
MAHMUT
TOĞRUL (Gaziantep) – Bilmiyorsun, bari anlamını öğren, bari anlamını; öyle
değil.
MEHMET
MUŞ (Devamla) - Sayın Kılıçdaroğlu buna çok üzülmüş. Savunduğu bu arkadaşlar. 
Peki,
bu ne? Bu da PKK’lı, askerlerimizi, polislerimizi şehit eden, daha sonra
operasyonlarda etkisiz hâle getirilen teröristlerin fotoğrafları:
“Şehitlerimizle varız.” Buna basın özgürlüğü, gazetecilik diye bir şey
söyleyebilir miyiz arkadaşlar? Sayın Kılıçdaroğlu’nun savunduğu gazetecilik
maalesef bu.
HAKAN
ÇAVUŞOĞLU (Bursa) – Yazık be, yazık! 
LEVENT
GÖK (Ankara) – Ayıp ya, ayıp Mehmet sana!
MEHMET
MUŞ (Devamla) – Peki, Cumhuriyet, Savcı Mehmet Kiraz’ı şehit eden 2 terörist;
bunlarla röportaj yapılıyor ve bu yayımlanıyor: “Bu eylem mecbur bırakıldığımız
bir yöntem.” Böyle bir şey olabilir mi? Böyle bir şey olabilir mi arkadaşlar;
bu nasıl bir gazeteciliktir, bu nasıl bir özgürlük anlayışıdır?
Başka
bir tane, bakın şu fotoğraf yayımlanıyor Kandil’den. Bunu bir gazete yayımlayıp
altına “Sigara izmaritlerini bile atmıyorlar.” diyebiliyor. Böyle bir
gazetecilik siz dünyada gördünüz mü? Bakın, muhabiri görüyor musunuz? 
BÜLENT
YENER BEKTAŞOĞLU (Giresun) – Bütçeden konuş bütçeden.
MUHARREM
ERKEK (Çanakkale) – Heyetleri gönderiyordunuz Kandil’e, Oslo’ya, İmralı’ya.
MEHMET
MUŞ (Devamla) – Arkadaşlar, muhabir, bak muhabir; gündüz muhabir, gece
terörist. İyi bakın; gündüz muhabir, gece terörist. (AK PARTİ sıralarından
alkışlar) 
Bu
arada Cumhuriyet gazetesini ilk kapatan da Cumhuriyet Halk Partisidir, beş ay
kapatma cezası vermiştir; bunun da böyle bilinmesi lazım.
GARO
PAYLAN (İstanbul) – Siz de ikinci olacaksınız.
MEHMET
MUŞ (Devamla) – Bakın, basın özgürlüğü anlayışı nedir Cumhuriyet Halk
Partisinin? “Markopaşa” diye bir mizah dergisi çıkıyor. Millî Şef dönemi,
isminde “paşa” olduğu için Millî Şef alınmış “Benimle bunlar dalga geçiyor.”
diye bunu kapattırdı. Hatta şöyle bir yazıyla çıkıyorlar diyorlar ki:
“Toplatılmadığı zamanlar çıkar veya yazarları hapishanede olmadığı zamanlar
çıkar.” bu ibarelerle çıkıyor. Bu dergiyi CHP kapatıyor, kapatıldıktan sonra
sırayla şu isimlerle açılıyor: “Markopaşa” kapatılınca sırasıyla “Merhumpaşa”
olarak çıkıyor, onu kapatıyorlar “Malumpaşa” olarak çıkıyor, onu da
kapatıyorlar “Yedi-Sekiz Hasan Paşa” olarak çıkıyor…
KAZIM
ARSLAN (Denizli) – Bugünden bahset.
İBRAHİM
ÖZDİŞ (Adana) – Ne bu şimdi, ne, ne?
OKAN
GAYTANCIOĞLU (Edirne) – Hani bütçe, hani, hani?
MEHMET
MUŞ (Devamla) – …onu da kapatıyorlar “Hür Marko Paşa” olarak çıkıyor, onu da
kapatıyorlar “Bizim Paşa” olarak çıkıyor, onu da kapatıyorlar “Ali Baba ve Kırk
Haramiler” olarak çıkıyor. 
MUHARREM
ERKEK (Çanakkale) – Siz de onları mı örnek alıp kapatıyorsunuz yani, onu mu
demek istiyorsun?
MAHMUT
TOĞRUL (Gaziantep) – Yarışın, yarışın onlarla.
MEHMET
MUŞ (Devamla) – Şimdi diyeceksiniz ki…
(Mikrofon
otomatik cihaz tarafından kapatıldı) 
BÜLENT
YENER BEKTAŞOĞLU (Giresun) – Biz demeyeceğiz.
BAŞKAN
– Bir dakikada toparlar mısınız Sayın Hatip.
MEHMET
MUŞ (Devamla) – …“Ya, siz de amma yaptınız, ta 1946’lara gittiniz.” Bunu
söyleyebilirsiniz, bu haklı bir eleştiri. Ama ben hemen geliyorum, 7 Haziran
öncesinde genel başkan yardımcılarının açıklamasına. Aradan kaç yıl geçmiş?
Yetmiş sene geçmiş. Ne diyor? Diyor ki: “8 Haziran sabahı ilk işimiz o
gazetelerin tamamını kapatmak.”
GARO
PAYLAN (İstanbul) - Siz kapattınız siz.
MEHMET
MUŞ (Devamla) – Cumhuriyet Halk Partisi yetmiş yıldır aynı yerde sayıyor. Basın
özgürlüğünden, ifade özgürlüğünden anladığı da budur değerli milletvekilleri.
Aslında
söylenecek daha çok şey var. 
BÜLENT
YENER BEKTAŞOĞLU (Giresun) – Söyle, söyle!
MEHMET
MUŞ (Devamla) – Bunların şu an için yeterli olduğunu ifade ediyorum.
MUHARREM
ERKEK (Çanakkale) – Gazete kupürleriyle siyaset yapıyorsun ya, gazete
kupürleriyle!
MEHMET
MUŞ (Devamla) – Bir şey daha, lütfen Genel Başkanınıza iletin: Bir daha teyit
etmeden burada ithamlarda bulunmasın. Sayın Cumhurbaşkanımızla ilgili “Döviz
hesabı var. TL’ye dönmedi, ‘Vatandaş dönsün.’ diyor.” dedi.
Cumhurbaşkanlığından biz gerekli bilgiyi aldık, Sayın Cumhurbaşkanının şu an
dövizi bulunmamaktadır, TL’ye dönmüştür. Lider önde gider hep, bunu da Genel
Kurula arz etmiş olayım. (AK PARTİ sıralarından alkışlar) 
MUHARREM
ERKEK (Çanakkale) – Evdeki paralar ne oldu ya, evdeki paralar!
BAŞKAN
– Teşekkür ediyorum Sayın Muş.
ÖZGÜR
ÖZEL (Manisa) – Sayın Başkan...
BAŞKAN
– Buyurunuz Sayın Özel, buyurun efendim.
ÖZGÜR
ÖZEL (Manisa) – Sayın Muş konuşması sırasında gerek Genel Başkanımıza gerek
partimize sataşmalarda bulundu. Uygun görürseniz cevap hakkımı kullanmak
istiyorum.
BAŞKAN
– Lütfen iki dakika için buyurun, yeni bir sataşma olmasın efendim. (CHP
sıralarından alkışlar) 
V.- SATAŞMALARA İLİŞKİN KONUŞMALAR (Devam)
4.- Manisa Milletvekili Özgür Özel’in, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Cumhuriyet Halk Partisi Genel
Başkanına ve Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Aslında Sayın Muş’a hak ettiği üslupta, hak ettiği düzeyde ve
ihtiyaç olan sürede şöyle enine boyuna bir cevap vermek gerekir ama bu
düzeyden, bu üsluptan sonra, arkadaşların da ricası var, buna değmeyeceğini
söylüyorlar. (CHP sıralarından alkışlar) 
LEVENT
GÖK (Ankara) – Değmez. 
MUSA
ÇAM (İzmir) – Değmez, değmez!
ÖZGÜR
ÖZEL (Devamla) – Ama şunu söylemek lazım tam da meselenin birinci elden
şahitlerinden bir tanesi Meclis Başkanı buradayken: İnsan biraz Allah’tan
korkar, insanda biraz vicdan olur. 
LEVENT
GÖK (Ankara) – Utanma da olur, utanma da!
ÖZGÜR
ÖZEL (Devamla) – Bu Meclis cuma akşamı kapalıyken Meclise “Hep beraber
açmalıyız.” diye koşan, şurada, merdivenlerde Sayın Başkanla demokrasi öpücüğü
alan veren, kendisinden sonraki konuşmayı bana verdiğinde “Sayın Genel
Başkanımız şu an uçakta, havada; indiği anda yaptığımız ilk görüşmede bize
talimatı Meclise ve demokrasiye sahip çıkma yönündedir. Doksan üç yıldır
seçimlerde yendik, yenildik ama darbecilere teslim olmadık. Yeni bir seçime
kadar biz darbecilerin karşısındayız ve bu Parlamentonun ana muhalefet
partisiyiz.” deyip de buradaki 93 arkadaşımız ve yukarıdan izleyenler ayakta
alkışlamadılar mı kardeşim? Ben senin düzeyine inecek olsam, Naci Bostancı’nın
yaptığı gibi, o zaman şunu beklerler benden: “Genel Başkan o gece neredeydi?”
sorusuna “Senin Başbakanın Kastamonu Tüneli’nde ne arıyordu?” derim ama dememek
münasiptir Sayın Bostancı. (CHP sıralarından alkışlar) Dememek münasip olur,
kaba kaçmasın veya senin Cumhurbaşkanın -Başbakan tünelde ya- milleti meydana
çağırınca, “Siz ne yapacaksınız?” denilince “İnşallah, Başbakanım da, ben de bu
gece meydanlarda olacağız.” deyip “Ankara’ya altı gün sonra nasıl gelebildi?”
diye sormak lazım ama bana yakışmaz Sayın Bostancı; kabalık kaçmasın diye
yapmıyorum. (CHP sıralarından alkışlar) 
ŞİRİN
ÜNAL (İstanbul) – Ya, senin karakterin o, sor, sor. 
ÖZGÜR
ÖZEL (Devamla) - Ben size şu kadarını söyleyeyim: 15 Temmuz bu ülkenin
iktidarıyla muhalefetiyle demokrasiye karşı kazandığı bir zaferdir. Bunun
içeriğini boşaltmak, bunu hakaretle… 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) - …iftirayla, gerçekten saparak bir noktaya getirmeye çalışmak
her şeyden çok 15 Temmuz şehitlerinin aziz hatırasına ihanettir. 
Saygılarımla.
(CHP sıralarından alkışlar)
BAŞKAN
- Teşekkür ediyorum Sayın Özel. 
MUHARREM
ERKEK (Çanakkale) – Darbe bastırılınca meydanlara çıktınız. 
ÇAĞLAR
DEMİREL (Diyarbakır) – Sayın Başkan…
MEHMET
NACİ BOSTANCI (Amasya) – Sayın Başkan…
MEHMET
MUŞ (İstanbul) – Sayın Başkan, hatip bana vicdansız…
BAŞKAN
– Buyurun Sayın Bostancı. 
MEHMET
NACİ BOSTANCI (Amasya) – Ben, Sayın Kılıçdaroğlu’nun Trabzon il başkanları
toplantısında yaptığı konuşmayı “Bir iç eleştiri, mantıklı, rasyonel, bunlar
değerli.” şeklinde takdim ettim, “Zalim bir şekilde kullanılmaya müsait.”
olduğunu söyledim. O zalim kullanmaya ilişkin de hiçbir örnek vermedim; vermeye
kalksaydım, başka türlü olurdu Sayın Özgür Özel. Ben sadece atıfta bulundum
böyle kullanmamak gerekir diye. Dolayısıyla, burada söylediği sözler, bana
atfederek, kesinlikle haksız ve yersizdir.
ÖZGÜR
ÖZEL (Manisa) – Sayın Başkanım, ben de tutanaklara geçsin…
Sayın
Muş, herhâlde kürsüden cevap verecek. 
BAŞKAN
– İsterseniz mikrofona konuşun. 
Naci
Bey, siz de aynı şekilde. 
ÖZGÜR
ÖZEL (Manisa) – Sayın Başkanım, şimdi, siyaset tutarlılık; siyaset, günü gelip
yanlışın bile arkasında gururla durabilmek, öz eleştiri yapabilmek ama bir
yanlış yaptıysan o yanlışa sahip çıkabilmektir; siyaset, biraz nezakettir ama
biraz da cesarettir. Tutup da kürsüden Trabzon il başkanlığı toplantısında
yapılmış, basına sızmış ve maksatlı olarak çarptırılmış bir konuşmanın tamamını
a’dan z’ye söyleyip, sonra “Ben bunları okusaydım, söyleseydim yanlış olurdu
ama yapmıyorum.” deyip biraz önce söylediğim gibi kabalık sınırlarını zorlayan
bir nezaket üslubu bizi şaşırtmıştı, bir benzerini yapınca ne kadar incindiğini
ortaya fırlarken ki ruh hâlinden gördük.
Çok
teşekkür ediyorum efendim.
ÇAĞLAR
DEMİREL (Diyarbakır) – Sayın Başkan…
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Sayın Başkan, hatip hem bir seviyeden bahsetti hem beni
vicdansızlıkla itham etti. 
LEVENT
GÖK (Ankara) – Sen iki saattir bahsettin Muş.
MEHMET
MUŞ (İstanbul) - O açıdan bu açık sataşmadır, uygun görürseniz…
BAŞKAN
– Buyurun efendim. (AK PARTİ sıralarından alkışlar)
İki
dakika lütfen… 
5.- İstanbul Milletvekili Mehmet Muş’un, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
MEHMET
MUŞ (İstanbul) – Sayın Başkan, ben yorum katmayacağımı size söyledim. Bu Genel
Kurulda dinleyenlere, milletvekillerine bir yorum katmadan arşivlerdekilerini
çıkartıp alt alta koyduğumu ifade ettim. 
MUHARREM
ERKEK (Çanakkale) – Gazete kupürleri…
MEHMET
MUŞ (Devamla) – Burada aslında konuşmamı yapıyorken dedim ki: Grup başkan
vekili buradaydı, beraberdik gece; bunu ifade ettim ben konuşmamın başında. 
LEVENT
GÖK (Ankara) – Saat kaçtı Mehmetçiğim o zaman, saat kaçta beraberdik?
MEHMET
MUŞ (Devamla) – Bir saniye…
LEVENT
GÖK (Ankara) – Kaçta beraberdik, onu da söyle ama.
MEHMET
MUŞ (Devamla) – Bir saniye…
LEVENT
GÖK (Ankara) – O gün geldiğimiz zaman hepiniz öpüyordunuz bizi. Öyle değil mi
Sayın Başkan?
MEHMET
MUŞ (Devamla) – Sayın Kılıçdaroğlu, şunu çıkıp söylüyor, diyor ki: “Darbeden
önceden haberiniz var mıydı?” Biz buradaydık gece, siz de biliyordunuz gece
burada olduğumuzu. Bu nasıl bir sözdür, bu nasıl bir ithamdır? Eğer siz bu
ithamı yaparsanız, o zaman şunun karşılığını alırsınız: Siz de o zaman Genel
Başkan olarak, demek ki beklediniz.
MAHMUT
TANAL (İstanbul) – Hayati Yazıcı’ya sorun, Hayati Yazıcı’ya. Hayati Yazıcı’yla
aynı uçaktaydı.
MEHMET
MUŞ (Devamla) – Milletvekillerinizi göndermişsiniz, beklemişsiniz. Bunu sormak
bizim en doğal hakkımızdır değerli milletvekilleri. 
LEVENT
GÖK (Ankara) – Mehmetçiğim neyi beklemişiz biz?
MEHMET
MUŞ (Devamla) – Bunu sormak bizim en doğal hakkımızdır, hakkımızdır.
LEVENT
GÖK (Ankara) – Neyi beklemişiz ya, neyi beklemişiz? Onu anlat bize ya.
MEHMET
MUŞ (Devamla) – Neticeyi beklemiş demek ki. Bunu sormak…
MAHMUT
TANAL (İstanbul) – Milletvekili Hayati Yazıcı, Hayati Yazıcı’ya sorun onu.
MEHMET
MUŞ (Devamla) – Arkadaşlar, lütfen dinleyin.
LEVENT
GÖK (Ankara) – Neyi beklemişiz? Yazık, günah ya!
MAHMUT
TANAL (İstanbul) – Hayati Yazıcı’ya sorun, aynı uçaktadırlar birlikte.
MEHMET
MUŞ (Devamla) – Bunu sormak, bizim en doğal hakkımızdır. 
LEVENT
GÖK (Ankara) – Bakanlar Kurulu, hep beraber sığınıkta olmadık mı?
MEHMET
MUŞ (Devamla) – İkincisi, buradan “Darbeyi önceden biliyor muydunuz?” diye kükrüyorken
kürsüden, Sayın Genel Başkanınıza soracaktınız, bu kadar da yapma, ayıptır
günahtır diyecektiniz. 
Eğer
bunu yapmayıp da o zaman siz Bakırköy Belediye Başkanının evinde demek ki
neticeyi beklediniz, bakacaktınız durum ne olacak? 
LEVENT
GÖK (Ankara) – Neyi beklemişiz ya, neyi beklemişiz ya?
MEHMET
MUŞ (Devamla) – Buradan grup başkan vekillerini, milletvekillerini ayrı
tuttuğumu ifade ettim. Ayrı tuttuğumu ifade ettim, onlar buradaydılar.
Şimdi,
değerli milletvekilleri, ağzınızdan bir söz çıkıyorken bunun nereye gideceğini,
nereye varacağını hesap edeceksiniz. İtham ediyorken, bazı söylemlerde
bulunuyorken hesap etmezseniz bunun karşılığını alırsınız. 
İkincisi,
bu darbe sürecini AK PARTİ’nin getirdiğini iddia etti.
MUHARREM
ERKEK (Çanakkale) – Devlette kim kadrolaştırdı Fetullah Gülen cemaatini? 
MEHMET
MUŞ (Devamla) – Değerli milletvekilleri, biz bu darbe, biz bu terör örgütüyle
mücadele ediyorken Sayın Kılıçdaroğlu ne yapıyordu, ne yapıyordu?
Teşekkür
ederim. (AK PARTİ sıralarından alkışlar)
MUHARREM
ERKEK (Çanakkale) – Devlette kim kadrolaştırıldı? Devletin bütün kurumlarını
teslim ettiniz.
BAŞKAN
– Teşekkür ediyorum.
ÇAĞLAR
DEMİREL (Diyarbakır) – Sayın Başkan… 
BAŞKAN
- Buyurunuz Hanımefendi. 
ÇAĞLAR
DEMİREL (Diyarbakır) – Sayın Başkan, daha önceki konuşmasında Sayın Muş hem
partimize hem de tutuklanan milletvekili arkadaşlarımıza yönelik yargıç
muamelesi yaparak doğrudan sataşmada bulunmuştur. 
MEHMET
MUŞ (İstanbul) – Ben sataşmadım ya, “HDP” demedim.
ÇAĞLAR
DEMİREL (Diyarbakır) – Ondan dolayı söz hakkı istiyorum. 
MEHMET
MUŞ (İstanbul) – Sayın Başkan, ben “terör örgütü” dedim, “PKK” dedim, “PKK’ya
destek verenler” dedim. 
BAŞKAN
– Efendim, iki dakika içinde lütfen ifade ediniz ve yeni bir sataşmaya meydan
vermeyiniz rica ediyorum. 
Buyurun
Sayın Demirel. 
6.- Diyarbakır Milletvekili Çağlar Demirel’in, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan. 
Aslında
çok net olarak ifade edilmesi gerekiyor ki bugün AKP Hükûmetinin geldiği aşama
tamamen bir savunma psikolojisine girmiş bir durumdur çünkü bütçede bütçe
konusunu konuştuğumuzda bu kadar bütçe açığına nasıl cevap vereceğini
bilemeyen, dış politikada dibe vuran bir Hükûmet politikası söz konusudur.
Bütçe görüşmelerini yapıyoruz, dolara ilişkin bu kadar yükselişin halkın cebinden
ne kadar çıkardığını hesaplayan bir bütçe görüşmesini ortaya koymamız
gerekirken bugün kalkıp kalkınmadan bahsediyoruz. Halkın daha fazla
yoksullaştığı bir durumu gözlerimizle görmek istemiyoruz aslında. Nedir bu?
Savunma psikolojisidir. Nedir başka? Muhalefete saldırayım, kendimi koruyayım
meselesidir. 
Kim
terör örgütüyle iç içeydi, kim Pensilvanya’da “Fetullah Hoca Efendi” deyip diz
çöktü, bir söyleyin yani? Sizler değil miydiniz burada Pensilvanya’yı su yoluna
çeviren, orada biat eden, orada fotoğraf çeken, terör örgütlerini kendi
içinizde her yere yükselten siz değil misiniz? Neden bunlara cevap
veremiyorsunuz? Kimmiş terör, terörist kimmiş? Sizin gibi düşünmeyen gazeteci,
öğretmen, siyasetçi, sanatçı, aydın, yazar, sizin gibi düşünmeyen, sizi eleştiren
herkesi bir terör mantığı içerisinde ele alıyorsunuz. 
Peki,
belediyelerin parsel parsel Hoca Efendiye verdikleri arsaların hesabını niye
sormuyorsunuz? Bugün bizim belediyelerimize kayyum atayarak aslında halkın
iradesini gasbettiğinizi bütün Türkiye toplumu biliyor. Siz bunların hesabını
vereceksiniz. 
Evet,
Bostancı, bunu söylüyoruz, doğrudur, vereceksiniz bir gün bunların hesabını.
Halkın iradesini gasbeden, halkın iradesinin bulunduğu yeri işgal edenler bunun
bir gün hesabını vereceklerdir. “Seçimle gelen seçimle gider.” mantığı
demokraside ele alınan bir mantıktır. Az önce söylediniz ama ne yazık ki
seçimle gelenleri gasbederek elde etmeye çalışıyorsunuz ama bir gün bunun
hesabını vereceksiniz. (HDP sıralarından alkışlar)
BAŞKAN
– Sayın Demirel, ortada bir gasp yok. (HDP sıralarından gürültüler) Türkiye
demokratik bir hukuk devleti. 
GARO
PAYLAN (İstanbul) – Sayın Başkan…
MAHMUT
TOĞRUL (Gaziantep) – Sayın Başkan…
ÇAĞLAR
DEMİREL (Diyarbakır) – Başkan, nasıl yok?
BAŞKAN
– Yok beyefendi, olamaz. (HDP sıralarından gürültüler)
Ve
rehin diye bir hadise yok. Türkiye’de hukuk devleti var ve hukukun kaideleri
işliyor. (HDP sıralarından gürültüler) Lütfen, buna riayet edelim. (HDP
sıralarından gürültüler) Millî birlik ve bütünlüğü bozmayalım. 
AYHAN
BİLGEN (Kars) - Sayın Başkan, AKP ne yapıyor? AKP cevap versin. Siz niye cevap
veriyorsunuz? 
BAŞKAN
- Bir hususu açıklamak istiyorum. Sayın Özgür Özel Bey, benim şehadetime
başvurdu… (HDP sıralarından gürültüler) 
AYHAN
BİLGEN (Kars) - Böyle bir şey olmaz ya!
BAŞKAN
– Lütfen oturunuz efendim. Lütfen oturunuz efendim. Lütfen buyurun. Lütfen bir
yerinize… (HDP sıralarından gürültüler)
ÇAĞLAR
DEMİREL (Diyarbakır) – Oturun ne demek! 
BAŞKAN
– Sayın Özgür Özel, benim… Lütfen… Oturunuz efendim.
AYHAN
BİLGEN (Kars) - Sayın Başkan, İç Tüzük açık; siz cevap veremezsiniz.
AYŞE
ACAR BAŞARAN (Batman) – Tarafsızlığınız bitmiştir.
BAŞKAN
– Lütfen oturunuz, Ayhan Bey, lütfen… Lütfen…
AYHAN
BİLGEN (Kars) - İç Tüzük açık; siz cevap veremezsiniz.
BAŞKAN
– Efendim, burada millî değerlere, millî bütünlüğe aykırı sözler söylettirmem.
(HDP sıralarından gürültüler)
AYŞE
ACAR BAŞARAN (Batman) – Hangi millî değeri bıraktınız? Millet mi bıraktınız,
değeri kalsın? Hepiniz cemaatin, Fetullahçıların önünde diz çöktünüz.
BAŞKAN
- Burası Türkiye Büyük Millet Meclisi ve bu yüce milletin Meclisi. (AK PARTİ
sıralarından alkışlar) Lütfen oturun… (HDP sıralarından gürültüler) 
AYHAN
BİLGEN (Kars) – FETÖ millî değerleri tehdit etmiyor mu?
BAŞKAN
- Özgür Bey, zatıalinizin bir beyanı oldu. Ve 15 Temmuz gecesinden bahsettiniz.
15 Temmuz gecesi teşrii masuniyet gibi dokunulmaz bir gecedir. Bütün bu
milletin payı olan müşterek bir gecedir. (HDP sıralarından gürültüler) 
SİBEL
YİĞİTALP (Diyarbakır) – Millî değer AKP zihniyeti mi?
AYHAN
BİLGEN (Kars) – Bırakın Allah aşkına ya!
AYŞE
ACAR BAŞARAN (Batman) – Tabii, dokunulmaz bir gece… Halkın iradesi dokunulmaz
değil mi? Sadece siz olunca mı dokunulmaz? Ayıptır ya!
BAŞKAN
- Evet, zatıaliniz buradaydınız. Ve 7 kişiyle başlayan bir topluluk 106 kişiye
çıktı ve sizler burada 2 kâtip üye varken ben bu kâtip üyelerden rica ettim.
(HDP sıralarından gürültüler)
AYŞE
ACAR BAŞARAN (Batman) – Şunlara bakın, şu oturanlara bakın… O darbeye neden
olanlar versin. Konuşma! (AK PARTİ sıralarından “otur yerine” sesleri) Ne lan,
dövecek misin?
MUSTAFA
ŞÜKRÜ NAZLI (Kütahya) - Şerefsiz!(x)
AYŞE
ACAR BAŞARAN (Batman) – Bunu da yaptınız utanmazlar! Şerefsiz sensin! Ahlaksız,
terbiyesiz! Haddini bil! Hadsiz!
BAŞKAN
– “Her partinin grup başkan vekili gelsin.” dedim, zatıaliniz geldiniz, Mehmet
Muş Bey geldi ve Erkan Bey geldi ve hepimiz buradaydık, HDP’nin katılması
ertesi gün oldu, üç siyasi parti katıldı ve dörtlü deklarasyona HDP de imza
attı. (HDP sıralarından gürültüler) O geceyi dokunulmaz olarak görelim. O
gecenin birliğini ve bütünlüğünü devam ettirelim. (HDP sıralarından gürültüler)
Ve Yenikapı’daki birliği ve beraberliği hep devam ettirelim. Ben bunu rica
ediyorum. (HDP sıralarından gürültüler)
Arkadaşlarım,
lütfen oturunuz. Ben size gerektiği kadar söz hakkı tanıdım. 
LEZGİN
BOTAN (Van) – Sayın Başkan, siz grup başkan vekili değilsiniz, siz Meclis
Başkanısınız, lütfen! AKP’nin grup başkan vekilleri burada. Çok ayıp bir şey!
AYHAN
BİLGEN (Kars) – Sayın Başkan, siz İç Tüzük’e bağlı olmak zorundasınız! 
BAŞKAN
– Herkese sözünüzü dinlettirmek ve kabul ettirmek zorunda değilsiniz. 
SİBEL
YİĞİTALP (Diyarbakır) – Sayın Başkan, sizin için sadece millî irade demek AKP
demek, bunun dışında bir şeyi kabul etmiyorsunuz; size göre millî irade demek
sadece AKP demek, başka bir şey yok. Biz de buradayız. 
BAŞKAN
– Efendim, sizin kendi görüşlerinizdir, ben toplantıya devam ediyorum. (HDP
sıralarından gürültüler)
SİBEL
YİĞİTALP (Diyarbakır) – Siz bağımsız ve objektif olmak zorundasınız.
AYHAN
BİLGEN (Kars) – Sayın Başkan, bakın, siz bu İç Tüzük’le bağımlısınız. Siz İç
Tüzük’e uygun davranmak zorundasınız. 
BAŞKAN
– Efendim, bir söz talebi vardır, Özgür Bey’in bir talebi vardır. 
Konuşacak
mısınız beyefendi? (Gürültüler)
AYHAN
BİLGEN (Kars) – Bakın, bir kadına “şerefsiz” diye bağırıyor orada, utanmıyor
ama, ayıptır ama yani yapılan. 
AYŞE
ACAR BAŞARAN (Batman) – O benden özür dileyecek, özür dilemeden bu Meclis
çalışmayacak ya! (AK PARTİ sıralarından “Otur yerine!” sesleri) “Otur yerine.”
ne demek? Bana “şerefsiz” diyen özür dileyecek! (AK PARTİ sıralarından
gürültüler) Konuşma! 
BAŞKAN
– Efendim, bir konuşma talebiniz vardı? (Gürültüler)
Sayın
Mehmet Muş, bir konuşma talebiniz vardı? Yok. (Gürültüler)
SİBEL
YİĞİTALP (Diyarbakır) – Ama niye erkek arkadaşlar böyle yapıyor? Yakışıyor mu?
Ama bakın hâlâ devam ediyor. Biz tartışabiliriz, birbirimizi eleştirebiliriz
ama…
BAŞKAN
– Efendim, müsaade buyurun. 
MİHRİMAH
BELMA SATIR (İstanbul) – Ara vermeyin, devam edin. İstedikleri o zaten. Sayın
Başkan, devam edelim. 
ÖZGÜR
ÖZEL (İzmir) – Ya bu böyle sürmez ki…
BAŞKAN
– Buyurun Sayın Balbay. 
MUSTAFA
ALİ BALBAY (İzmir) – Sayın Başkan, sayın konuşmacı “Balbay burada.” diyerek,
adımı da vererek, benim bir “tweet”imi çok çarpıtarak kullandı. 
BAŞKAN
– Takip ettim. 
Buyurun
efendim. 
İki
dakika lütfen. 
AYHAN
BİLGEN (Kars) – Sayın Başkan, özür dileyecek o zaman, çıkacak, özür dileyecek!
SİBEL
YİĞİTALP (Diyarbakır) – Hayır, oturmayacağız, bu konu çözülecek yani. Hayır,
konuşulmadan, çözülmeden bu iş biz oturmayacağız yani. 
AYHAN
BİLGEN (Kars) – “Şerefsiz” diye hepimizin duyacağı şekilde konuştu. 
LEZGİN
BOTAN (Van) – Bir kadın vekile “şerefsiz” diyen bir vekil var burada. 
BAŞKAN
– Ben zabıtları inceleyeyim, gerekeni yerine getiririm, tutanakları
inceleyeyim, hay hay. Hassasiyetinizi takip edeceğim efendim. 
AYŞE
ACAR BAŞARAN (Batman) – Gelip özür dileyecek!
BAŞKAN
– Sayın Mustafa Balbay Bey, buyurun beyefendi. 
MAHMUT
TOĞRUL (Gaziantep) – Sayın Başkan, o sözü söyleyen özür dilesin. Çok ayıp! 
SİBEL
YİĞİTALP (Diyarbakır) – Bu konu çözülecek, konuşturmayacağız… (CHP sıralarından
“Ara verelim.” Sesleri) 
BAŞKAN
– Ara vermiyorum efendim. 
Buyurun
efendim. (Gürültüler)
ÖZGÜR
ÖZEL (Manisa) – Sayın Başkan, hatibi kürsüye davet ettiniz ama bu kadar gürültü
varken…
BAŞKAN
– Durur efendim. 
Buyurun.
(Gürültüler)
ÖZGÜR
ÖZEL (Manisa) – Devam etmeyin efendim, böyle olmaz, bu kadar gürültü varken…
BAŞKAN
– Gürültü durduğunda konuşmaya başlayın. 
ÖZGÜR
ÖZEL (Manisa) – İç Tüzük’e göre sizin sessizliği sağlamanız gerekir.
BAŞKAN
– Eğer grup başkan vekilleri müştereken bir ara istiyorsanız beş dakika bir ara
vereyim. 
Erkan
Bey?
ÖZGÜR
ÖZEL (Manisa) – İstiyoruz yani. 
AYŞE
ACAR BAŞARAN (Batman) – İşte, şuradaki, sizin o arkadaşınız, o benden özür
dilemeden bu Meclis çalışmayacak! 
MAHMUT
TOĞRUL (Gaziantep) – Başkan, bir kadına “şerefsiz” diyen nasıl geriliyor ya. O
zaman çıksın özür dilesin. 
AYŞE
ACAR BAŞARAN (Batman) – O kişi özür dileyecek! Gitmesin o, gitmesin! Hepiniz de
duydunuz. Sakinleşmiyorum, o benden özür dilemeden ben sakinleşmiyorum.
Dingo’nun ahırına döndü burası. 
AYHAN
BİLGEN (Kars) – Herkes duydu, siz de duydunuz ya. 
MAHMUT
TOĞRUL (Gaziantep) – Sanki duymamış gibi yapmayın. O adam gelsin, özür dilesin.

SİBEL
YİĞİTALP (Diyarbakır) – Gelip özür dileyecek. 
ÖZGÜR
ÖZEL (Manisa) – Beş dakika bir ara verin. 
BAŞKAN
– Naci Bey, ara istiyor musunuz?
ÖZGÜR
ÖZEL (Manisa) – Efendim, istiyoruz yani.
BAŞKAN
- Grup başkan vekillerinin ortak talebiyle beş dakika ara veriyorum. 
Kapanma Saati: 20.43
BEŞİNCİ OTURUM
Açılma Saati: 21.08
BAŞKAN: İsmail KAHRAMAN
KÂTİP ÜYELER: Emre KÖPRÜLÜ (Tekirdağ), Mustafa AÇIKGÖZ
(Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 31’inci Birleşiminin
Beşinci Oturumunu açıyorum. 
2017
Yılı Merkezî Yönetim Bütçe Kanunu Tasarısı ile 2015 Yılı Merkezî Yönetim Kesin
Hesap Kanunu Tasarısı’nın görüşmelerine devam edeceğiz fakat, bu arada, ara
verme vesilesi olan, sebebi olan bir durum var, onun tavzihi gerekiyor.
Dolayısıyla, zabıtlarda Sayın Mustafa Şükrü Nazlı Bey’in “şerefsiz” diye bir
kelimesi var. Kendisini açıklama yapmak üzere, tavzih etmek üzere, tashih etmek
üzere kürsüye davet ediyorum.
İki
dakika müsaade ediyoruz, zaman tanıyoruz.
MEHMET
DOĞAN KUBAT (İstanbul) - Yerinden yapsın Başkanım.
LEVENT
GÖK (Ankara) - Yerinden açıklasın, yerinden açıklasın.
MEHMET
NACİ BOSTANCI (Amasya) - Yerinden, yerinden Başkanım.
BAŞKAN
- Yerinden de olabilir, takdir size ait. 
VI.- AÇIKLAMALAR (Devam)
3.- Kütahya Milletvekili Mustafa Şükrü Nazlı’nın,
Dördüncü Oturumda yerinden sarf ettiği bazı ifadelerini düzelttiğine ilişkin
açıklaması (x)
MUSTAFA
ŞÜKRÜ NAZLI (Kütahya) - Sayın Başkanım, değerli milletvekilleri; az önceki
tartışma esnasında şahsıma da ifade edilen, şu anda tekerrür etmediğim o sözü
ben de gayriihtiyari olarak kullandım. Ancak şunu söyleyeyim: Bu ülkede yaşayan
bu ülkenin tüm insanlarının şerefi benim de şerefim ve haysiyetimdir. Bundan
dolayı, eğer maksadını aşan bir söz söylediysem, Türkiye Büyük Millet
Meclisinin manevi şahsına da uygun olmayan bu sözü sarf ettiğim için gerçekten
çok üzgünüm, özür diliyorum ve teşekkür ediyorum. (AK PARTİ ve CHP sıralarından
alkışlar)
BAŞKAN
- Çok teşekkür ediyorum efendim.
ÖZGÜR
ÖZEL (Manisa) - Bravo!
BAŞKAN
- Teşekkür ediyor ve takdirle karşılıyoruz.
AYHAN
BİLGEN (Kars) - Sayın Başkan…
BAŞKAN
- Evet, şeref, onur herkesin hayatının ana hedeflerindendir. Hepimiz
şerefliyiz.
Seçimleri
hatırlıyorsunuz, biliyorsunuz. Süzgeçlerden geçerek buraya gelen bir güzel
kadro var, öyle kolay değil. Hepimiz aynı hedefe yöneliğiz, Türkiye’mizin
mutluluğu için çalışıyoruz. Gruplar olabilir ama yumruk tek, bunu gösterdik, 15
Temmuzda gösterdik, Yenikapı’da gösterdik. O ruh yine devam etmelidir diyorum.
Buna benzer hadiseler toplumda tuhaf yankılara sebep oluyor, örnek alınıyor.
Hani meşhur bir söz var ya “Balık baştan kokar.” diye. Tepedeki kavga tabana
iniyor, biz tersini yapalım. Tepedeki hukuku geliştireceğiz inşallah,
hukukumuzu fikirlerimizi de açıklayarak rahatlıkla geliştireceğiz inşallah
diyorum. 
Ayhan
Bey…
AYHAN
BİLGEN (Kars) – Sayın Başkan, biraz önceki tartışmanın sebebi sizin grup başkan
vekilimiz konuşurken “gasp” kelimesiyle ilgili gösterdiğiniz tepkidir. “Gasp”
kelimesi hukuki bir kavramdır. “Yetki gasbı”, “fonksiyon gasbı” gibi
literatürümüzde çok net tespitler var, çok net kavramlar var ama siz her konuya
bulunduğunuz makamdan tepki veriyorsunuz. 
Bakın,
ben tarihle ilgili bir aktarımda bulundum, Millî Savunma Üniversitesi
Rektörünün açıklamasını okudum. Siz çocuk katliyle ilgili Osmanlı tarihinden
düzeltme yapıyorsunuz. Usul tartışmasında, Sayın Başkan, çok net madde, bundan
başka bir Tüzük varsa lütfen açıklayın. Diyor ki: “Usulle ilgili bir talepte
bulunulduğunda Başkan usul tartışması açar.” “Açabilir.” demiyor, “Açmaya
yetkilidir.” demiyor, “Açar.” diyor. Sonunda oylama yapıp yapmama sizin
yetkinizde. Ama herhangi bir grup başkan vekili usul tartışması talep ettiğinde
açmak görevini, siz görevinizi yapmıyorsunuz şu anda. Çok açık, ben
hatırlatıyorum, takdir sizin.
BAŞKAN
– Efendim, Ayhan Bey, teşekkür ediyorum. 
İkazınız
öyle ama bu konu -daha evvel de izah ettim- özel gündemle ilgili olmayan bir
durumdu. Yaptığım doğrudur. 21’inci Dönemde 6 tane, 22’nci Dönemde 30 tane, çok
örneği var, Başkanların takdir hakkı var çünkü ilgili değil. O zaman sonu
gelmez. Sizin buyurduğunuz o maddeyle ilgili değil. 
AYHAN
BİLGEN (Kars) – Yapmayın Sayın Başkan ya İç Tüzük çok açık.
BAŞKAN
– Gelelim tarih meselesine. Zatıaliniz şöyle bir şey söylediniz: “Osmanlının
yıkılışı evlat katliyle oldu.”
AYHAN
BİLGEN (Kars) – Sayın Başkan, bırakın bunu başkası takdir etsin.
BAŞKAN
– Oysa I. Ahmet’ten sonra yani üç yüz on sene hiçbir kimse katledilmedi. Olmaz,
olmaz. 
AYHAN
BİLGEN (Kars) – Yapmayın, burada tarih kürsüsü kurmadık. Tartışma platformu
yapmıyoruz. Tartışma platformu değil burası. Siz beni nasıl tashih edersiniz? 
BAŞKAN
– Biraz daha araştırırsanız göreceksiniz. 
Teşekkür
ediyorum. 
AYHAN
BİLGEN (Kars) – Siz beni tashih edemezsiniz Sayın Başkan. Ben bir
milletvekiliyim. Yanlış bilgi veriyorsam düzeltilmesiyle ilgili her
milletvekili çıkar görüşünü açıklar. Olur mu böyle bir şey? Siz Meclis Başkanı
olarak benim tarih görüşümü nasıl tartışırsınız?
BAŞKAN
– Evet, tutanağa geçiyor, bunlar yarın belgedirler efendim. 
Teşekkür
ediyorum. 
AYHAN
BİLGEN (Kars) – Olmaz ki. Bu İç Tüzük geçerliyse siz yapamazsınız bu işi. 
GARO
PAYLAN (İstanbul) – Başöğretmen değilsiniz. 
MUSTAFA
ALİ BALBAY (İzmir) – Sayın Başkan…
BAŞKAN
– Buyurun Sayın Balbay.
V.- SATAŞMALARA İLİŞKİN KONUŞMALAR (Devam)
7.- İzmir Milletvekili Mustafa Ali Balbay’ın, İstanbul
Milletvekili Mehmet Muş’un 433 sıra sayılı 2017 Yılı Bütçe Kanunu Tasarısı ile
434 sıra sayılı 2015 Yılı Kesin Hesap Kanunu Tasarısı’nın tümü üzerinde AK
PARTİ Grubu adına yaptığı konuşması sırasında şahsına sataşması nedeniyle
konuşması
MUSTAFA
ALİ BALBAY (İzmir) – Teşekkür ediyorum Sayın Başkan.
Sevgili
arkadaşlar, cumhuriyet tarihine bakın, gazetecilerin ve milletvekillerinin
tutuklandığı hiçbir dönem ama hiçbir dönem hayırla anılmamıştır. Benden önceki
sayın konuşmacı cumhuriyet tarihinin bizim de “olmasaydı” dediğimiz
dönemlerinden örnekler vererek bugünkü haksız, hukuksuz uygulamalarına haklılık
kazandırmaya çalışmıştır, bunu reddediyorum. 
MEHMET
METİNER (İstanbul) – “Tweet”ini açıkla, “tweet”ini açıkla.
MUSTAFA
ALİ BALBAY (Devamla) – Cumhuriyet gazetesiyle ilgili olarak da şahsımın
gazetedeki fikir tartışmasına dayalı bir gerilimi, buradan terör üretmesini tam
da AKP’nin hukuksuzluğuna uygun bir davranış olarak görüyorum. Cumhuriyet
gazetesinden elinizi çekin.
MEHMET
METİNER (İstanbul) – O “tweet”i attın mı atmadın mı? 
MUSTAFA
ALİ BALBAY (Devamla) – Bu gazetenin 10 yazarını ve yöneticisini tutuklamaya
hakkınız yok. Sayın AKP’liler, yarın iktidardan düştüğünüzde en çok
başvuracağınız gazetelerden biri Cumhuriyet gazetesi olacak, Cumhuriyet olacak.
(CHP sıralarından alkışlar)
MEHMET
METİNER (İstanbul) – Allah nasip etmesin!
MUSTAFA
ALİ BALBAY (Devamla) – Bugün CHP iktidarda olsaydı, Cumhuriyet Halk Partisi
iktidarda olsaydı belki de CHP’nin kızdığı gazetelerden biri Cumhuriyet
gazetesi olacaktı, kendince doğruları söyleyecekti.
MEHMET
METİNER (İstanbul) – O “tweet”i attın mı atmadın mı? 
MUSTAFA
ALİ BALBAY (Devamla) – Bu gazete tarihi boyunca çok darbeler gördü, çok yazarı
tutuklandı, öldürüldü ama ayakta kaldı. Bizim Hakan Kara’nın, Kadri Gürsel’in,
Musa Kart’ın terörle ne ilgisi olabilir, FETÖ’yle ne ilgisi olabilir?
MEHMET
METİNER (İstanbul) – O “tweet” senin mi değil mi, onu açıklasana.
MUSTAFA
ALİ BALBAY (Devamla) – FETÖ’yle ilgili sizin… 2003 yılında iktidara
geldiğinizde protokole soktunuz. Dışişleri Bakanını açıklamaya davet ediyorum.
Protokole soktunuz, 2003 yılı Nisan ayında sayın milletvekilleri. 
Cumhuriyet
gazetesinin yazarlarının, yöneticilerinin bir an önce serbest bırakılmasını
istiyorum ve Cumhuriyet gazetesi üzerinde cumhuriyetçileri birbirine düşürmeye
yönelik hiçbir planınızın tutmayacağını bir kez daha söylüyorum. 
MEHMET
METİNER (İstanbul) – Niye attın o “tweet”i o zaman, niye attın? Arkasında dur
sözlerinin. 
MUSTAFA
ALİ BALBAY (Devamla) – Hepinize saygılar sunuyorum. (CHP sıralarından alkışlar)
BAŞKAN
– Şimdi, Hükûmet adına iki konuşma olacaktır.
MAHİR
ÜNAL (Kahramanmaraş) – Sayın Başkan, şahsı adına.
ÖZGÜR
ÖZEL (Manisa) – Hayır, öncesinde şahsı adına.
BAŞKAN
– Müddetler otuzar dakikadır.
İlk
söz, Başbakan Yardımcısı Sayın Mehmet Şimşek’e aittir.
ÖZGÜR
ÖZEL (Manisa) – Hayır, Sayın Başkan!
LEVENT
GÖK (Ankara) – Hayır, Sayın Başkan!
İLKNUR
İNCEÖZ (Aksaray) – Hayır, hayır.
MAHİR
ÜNAL (Kahramanmaraş) – Hayır hayır, Sayın Başkan! 
İLKNUR
İNCEÖZ (Aksaray) – Sayın Başkan... 
BAŞKAN
- Buyurunuz Sayın Şimşek. (AK PARTİ sıralarından alkışlar)
LEVENT
GÖK (Ankara) – Sayın Başkan, lehine olacak.
ÖZGÜR
ÖZEL (Manisa) – Sayın Başkan, şahsı adına lehinde konuşma.
LEVENT
GÖK (Ankara) – Ondan sonra.
MAHİR
ÜNAL (Kahramanmaraş) – Sayın Başkan…
İLKNUR
İNCEÖZ (Aksaray) – Sayın Başkan, önce şahsı adına konuşma, daha sonra Bakan.
MAHİR
ÜNAL (Kahramanmaraş) – Vallahi bizi atladılar, bu kadar gürültüde kaybolduk.
BAŞKAN
– Efendim, teamülen bütçe hakkında son söz şahıs adına konuşmaya ait. 
LEVENT
GÖK (Ankara) – O, lehte ve aleyhte ama.
BAŞKAN
- Bana verilen listede sıraya göre gidiyorum. 
LEVENT
GÖK (Ankara) – Ne var efendim, Mahir Bey’i bildirmemişler mi size?
BAŞKAN
- Bir konuşmayı sona bırakabiliriz ama isterseniz Hükûmetten sonra değil, önce
konuşma verelim. Yani esasında son söz milletvekilinin.
MAHİR
ÜNAL (Kahramanmaraş) – Nasıl isterseniz Sayın Başkanım.
ÖZGÜR
ÖZEL (Manisa) – Tabii, öyle olacak.
LEVENT
GÖK (Ankara) – O, aleyhte olan, son söz.
ÖZGÜR
ÖZEL (Manisa) – Efendim, o, MHP’nin kullanacağı son söz.
MEHMET
DOĞAN KUBAT (İstanbul) – Evet, efendim, iki şahıs arasında Hükûmetin konuşması
daha uygun olur.
ÖZGÜR
ÖZEL (Manisa) – O, aleyhte MHP’nin bir hakkı var, efendim zaten.
LEVENT
GÖK (Ankara) – Önce bir lehte vereceksiniz, ondan sonra Hükûmet, sonra aleyhte.
Mahir Bey’i bir konuşturun.
BAŞKAN
– Efendim, lehte ve aleyhte iki tane söz var. Onar dakikalık. 
Hükûmetten
sonra en son söz milletvekilinin diyerek sona bırakabilirim.
MUSA
ÇAM (İzmir) – Tamam, şimdi, Mahir Bey lehte konuşacak Sayın Başkan. 
ÖZGÜR
ÖZEL (Manisa) – Kardeşim doğru bilgilendirin Başkanı! Ona göre değiştiriyorsun,
buna göre değiştiriyorsun.
BAŞKAN
– Efendim?
ÖZGÜR
ÖZEL (Manisa) – Sözüm size değil efendim, arkanızdaki bürokrata. Bir yanlıştan
dönmek mümkün.
BAŞKAN
– Hay hay, dönelim efendim. 
ÖZGÜR
ÖZEL (Manisa) – Size bir şey dediğimiz yok.
LEVENT
GÖK (Ankara) – Sayın Başkan, şimdi, önemli bir görüşme yürütüyoruz. Yani
Meclisimizin bugüne kadar uygulanan tüm teamüllerinde -biz de tabii, bakıyoruz
AKP’nin de bir hukukunu savunuyoruz şu anda- yani bir lehe görüşme olduğu zaman
Hükûmet görüşmesinden önce görüşülür…
İLKNUR
İNCEÖZ (Aksaray) – Biz söyledik zaten. Biz söyledik onu.
LEVENT
GÖK (Ankara) – …ondan sonra Hükûmet görüşür, en son konuşma da aleyhte olur. O
nedenle öncelikle bir lehte görüşmeye çağırmanız gerekiyor, ondan sonra
Hükûmet, ondan sonra en son aleyhte. Şimdiye kadar yaptığımız usul bu.
BAŞKAN
– Sayın Gök, aranızda yaptığınız toplantıda beraber olduğunuz müddetler
bakımından ve kişiler bakımından bir sıralamaya göre, o sıralamaya göre
götürüyorum. Sizin anlaştığınız şekilde benim önüme kondu.
Şimdi,
önce lehte, Hükûmet, sonra aleyhte vereceğiz.
LEVENT
GÖK (Ankara) – Evet, usul böyle.
ÖZGÜR
ÖZEL (Manisa) – Aynen.
BAŞKAN
– Öyle yapalım. 
LEVENT
GÖK (Ankara) – Tamam, doğrusu bu.
BAŞKAN
– Kaynağı daha önceki toplantınız ve bürokrasinin ona göre hazırlığı.
ÖZGÜR
ÖZEL (Manisa) – Efendim, yerimden pek kısa bir söz istiyorum.
BAŞKAN
– Buyurun.
VI.- AÇIKLAMALAR (Devam)
4.- Manisa Milletvekili Özgür Özel’in, Meclis
bürokrasisinin tarafsız tavır göstermesini, gruplar arasında ayrımcılık
yapmamasını beklediklerine ilişkin açıklaması
ÖZGÜR
ÖZEL (Manisa) – Sayın Başkan, bu kadar uzun, yorucu ve yoğun bir tempoda hata
hepimize mahsus, hiçbir sıkıntı yok ama başka bir sıkıntıyı dile getirmek
isterim. Burada el birliğiyle bir doğruyu yapmak istiyoruz. Hoş da bir şey
söyledi sayın grup başkan vekilim, “Mahir Bey’in de hakkını biz savunacağız.”
dedik, gün gelecek onlar da bizimkini savunacak. Ama, burada doğrudan hiç
ayrılmayacak bir yer var, o da Meclis bürokrasisidir. Meclis bürokrasisinin,
son dönemde bizim tarafımızdan da eleştiriye tabi olan ve bu Meclisin
geleneğinde her zaman tarafsızlığını korumasını beklediğimiz bürokrasinin biraz
önceki bir küçük hatayı, hatadan dönmek için hepimiz gayret gösteriyorken bile,
“Öyle de olur efendim, böyle de olur efendim; sizin ağzınızdan böyle çıktıysa…”
Bunlar doğru değil. Bunlar, Meclis bürokrasisinin onlardan beklediğimiz
tarafsız tavrına ve bizim onlardan duymak istediğimiz ve bugüne kadar
duyduğumuz güvene halel getirmektedir. Bu konuda, lütfen, sizin, elbette
bizlerin huzurunda değil ama kendilerinden doğrunun yapılmasını, gruplar
arasında ayrımcılık yapılmamasını, kendilerinin sizin danışmanınız değil,
yasama uzmanları olduğunu özellikle ilgili dairenin başkanı olan arkadaşımıza
hatırlatmanız gerekir. Zira, güneş çarığı, çarık ayağı sıkmaktadır; canımıza
tak etmiştir.
Teşekkür
ediyorum.
BAŞKAN
– İnşallah tak etmez. Çarık dönemi geçti Sayın Özel.
Efendim,
ikazınıza, itirazlarınıza teşekkür ediyorum ve saygı duyuyorum.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (Devam)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (Devam)
BAŞKAN
– Şimdi, şahsı adına olmak üzere ve lehte ilk söz Kahramanmaraş Milletvekili
Sayın Mahir Ünal Beyefendi’ye aittir. 
Buyurun
Sayın Ünal. (AK PARTİ sıralarından alkışlar) 
Süreniz
on dakikadır. 
MAHİR
ÜNAL (Kahramanmaraş) – Sayın Başkan, değerli milletvekilleri; 2017 Yılı Merkezi
Yönetim Bütçe Kanunu Tasarısı lehinde şahsım adına konuşmak üzere söz almış
bulunmaktayım. Hepinizi saygıyla selamlıyor, 2017 yılı bütçesinin ülkemize ve
milletimize hayırlı olmasını diliyorum. 
Sayın
milletvekilleri, 15’inci bütçemizi görüşüyoruz. Bu, AK PARTİ iktidarları
döneminde yakalanan istikrar ve güven Türkiye’nin tüm meselelerini cesaretle
çözme iradesini gösteren bir siyasetin eseri. Demokrasimizin saygınlığı da
cumhuriyetimizin yükselişi de hukuk devletimizin işleyişi de vatandaşlarımızın
huzuru da siyasi ve iktisadi kalkınma da yine bu iradenin sağlamlığına
bağlıdır. Çünkü, toplumlar siyasetin ne kadar güçlü bir şekilde konsolide
olmasının rekabetiyle gelişirler. Çok şükür ki bu güçlü irade AK PARTİ’de
konsolide olmuş, Sayın Başbakanımız ve Cumhurbaşkanımızın şahsında da kendisini
göstermektedir. 
AK
PARTİ hükûmetlerince hazırlanan geçmiş 14 bütçede olduğu gibi 2017 yılı
bütçesinin de yine insanı merkeze alan bir anlayışla oluşturulduğu
görülmektedir. Bu anlayışın doğal bir yansıması olarak yeni bütçede eğitime,
sağlığa, adalet ve emniyete, toplumun her kesimini gözeten sosyal harcamalara
önemli paylar ayrılıyor. AK PARTİ hükûmetleri bütçe hazırlarken rakam oyunları
yerine bugüne kadar yapılan bütün bütçe tasarıları incelendiğinde tahminî bütçe
ile yıl sonu reel bütçe arasındaki farkın daha iyi bir sonuç verdiği açık bir
şekilde görülür. Yani, günü kurtarma, sorumsuz ve tedbirsiz programlarla
gelecek kuşakların üstüne yük bırakmaz. Hazırlanan son 14 bütçeye baktığınızda,
çocuklarımızı borçlandıran anlayıştan uzak olduğunu, bu bütçelerin hem geçmişin
borcunu ödediğini hem geleceğe yatırım yaparak ileriki nesillerin üstüne borç
bırakmadığını görürsünüz. Bilakis, biz dedemizin borcunu öder, kendimiz borç
bırakmaz, gelecek kuşakların iş, aş, üretim, ticaret, donanım altyapısı için de
yük alır, risk alırız. Israrla sürdürdüğümüz mali disiplinin ana mantığı da
budur. 
Değerli
arkadaşlar, eski Türkiye'nin en zayıf yanı, bütçe dengesizliği ve kamu
harcamalarındaki savurgan bütçe planlarını bozan giderlerdi. AK PARTİ
iktidarlarıyla bütçe dengesi, mali disiplin ve kamu harcamalarındaki planlı
tutumlar yeni Türkiye'nin en büyük gücü olmuştur. 
2017
yılı bütçesi, AK PARTİ hükûmetlerinin diğer bütçelerinde olduğu gibi ülkemizin
dört bir tarafına ihtiyaç duyduğu yatırımı götüren, reel kesimi destekleyen,
ekonomik ve sosyal kalkınmaya odaklanmış, toplumsal refahı, ekonomik ve mali
istikrarı gözeten bütçedir.
Sayın
Başkan, değerli milletvekilleri; merkezî bütçeler öz itibarıyla vatandaştan
alınan verginin nerelere nasıl harcanacağının beyanıdır. Hükûmetler “Ey
vatandaş, biz senden aldığımız emanet parayı burada ve şunlar için
harcayacağız, şunları yapacağız.” demektedir. Sadece bütçe içi faiz
ödemelerinin on dört yıllık düşüş trendi incelense AK PARTİ iktidarlarının
millî çıkar konusundaki hassasiyeti ve samimiyeti ortaya çıkacaktır. Faiz
giderlerinin bütçe içindeki payına baktığımızda 2002’de 43,2 iken, bugün
2016’da 8,9’a düşmesi de birçok şeyi ortaya koymaktadır. Zira, faiz
harcamalarında ortaya çıkan bu ciddi düşüş faiz giderleriyle alakalı hiçbir şey
yapmasa bile AK PARTİ’nin 2002’den bugüne yüzde 43’ten 8,9’a inmesiyle birlikte
yaklaşık 1 katrilyonun üzerinde bir desteğin bütçeye kaldığını göstermesi
açısından da bu oldukça önemli. Çünkü 2017 bütçesi de bundan önceki on dört
yılda olduğu gibi vatandaşlarımızın refahını artıran, ihtiyaç duydukları
hizmetleri karşılayan ve faize değil, kamu hizmetlerine kaynak ayıran bir bütçe
olma özelliğini göstermektedir. 
2017
yılı bütçesinde en büyük pay hangi kaleme ayrılmıştır diye baktığımda eğitime
ayrıldığını görüyoruz. Eğitimin payı 122 milyar lira ve böylelikle bütçe
giderlerinin yaklaşık yüzde 20’si eğitime ayrılıyor. 2002 yılında merkezî
yönetim bütçesinden eğitime ayırdığımız kaynak millî gelirin yüzde 3,2’siyken
2017 yılında bu oran yüzde 5,1’e çıkmıştır. Yine, eğitimle doğru orantılı
olduğunu belirttiğimiz ekonomik refahın artışı gibi araştırma geliştirmeye
yatırım yapmanın uzun vadede sizi sektörde rekabet avantajı sağlayacak şekilde
öne geçireceği açıktır. Bilgiyi üreten ve o bilgiyi kaliteli kullanımla ticari
hayatta artı bir değer olarak sunabilecek bir AR-GE geleneğini ve anlayışını
oluşturmak AK PARTİ hükûmetlerinin hedeflerinden birisi olmuştur.
Yine,
görüşmekte olduğumuz 2017 yılı bütçesinde göze çarpan en önemli ve AK PARTİ
hükûmetlerinin en başarılı olduğu sahalardan birisi de sağlıktır. Sağlığa
ayrılan ödeneklerin bir önceki yıla yani 2016 yılına göre yüzde 17 oranında
arttığını ve 111 milyar lira olduğunu görüyoruz. Eğitim için 122 milyar lira,
sağlık için 111 milyar lira kaynak. Aile hekimliği harcamaları için ayrılan 6,4
milyar lira kaynaktan da anlaşılacağı üzere, aile hekimliği uygulaması hız
kesmeden yaygınlaşmasını sürdürecektir. 2017 yılında 89 adet hastane inşaatının
tamamlanması ve mevcut yatak kapasitesine 17.500 yeni yatak eklenecek olması
bütçe açısından dikkate değer bir olgudur.
Türkiye’nin
son yıllarda dünyada millî gelirine göre en fazla insani yardım yapan ülkeler
arasında olması, gerek devletimizin gerekse milletimizin STK’lar eliyle bu
konuda bizi yurt dışında onurla temsil ediyor olmaları ve başarıdan başarıya
koşmaları bizim için bir öz güven ve övünç kaynağıdır. 1999 depreminde milletin
en zor anlarında aranıp da bulunamayan bir devletin yerine, şimdi Türk
Kızılayı, AFAD, TİKA gibi kurumlarıyla yeni Türkiye'nin merhamet eli tüm
dünyaya uzanmaktadır. 
Özetle,
bahsettiğim bu başarılardaki temel faktör nedir diye sorarsanız, bu, siyasi ve
ekonomik istikrar adına çok önemli adımlar atmış olan ve küresel krizi mali
disiplinle psikolojik direnç açısından başarıyla yöneten AK PARTİ
hükûmetlerinin performansıdır. Son on bir yıldaki ekonomik istikrarı ve güçlü
büyümeyi AK PARTİ hükûmetlerinin sağladığı siyasi istikrar, uyguladığı doğru
makroekonomik politikalar ile kararlılıkla yürüttüğü yapısal reformlara
borçluyuz. Bu sayede son on dört yıllık dönemde yıllık ortalama yüzde 4,5
büyüyerek Türkiye dünyanın 20 gelişmiş ekonomisi arasındaki yerini aldı. 
Değerli
milletvekilleri, AK PARTİ olarak yola çıktığımızda her adımımızı bu aziz
milletle atacağımızı, millet iradesi dışında bir güç aramayacağımızı en başında
beyan ettik. Bu aziz milletimize, insanımıza verdiğimiz o sözü dün de, bugün de
tutmanın bahtiyarlığı içindeyiz. İnşallah yarın da sözümüzün eri olmaya devam
edeceğiz. 
(Mikrofon
otomatik cihaz tarafından kapatıldı) 
BAŞKAN
– Sayın Ünal, lütfen toparlar mısınız.
MAHİR
ÜNAL (Devamla) – Bu duygu ve düşüncelerle 2017 yılı bütçesinin milletimize
hayırlı olmasını diliyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN
– Çok teşekkürler Sayın Ünal.
Şimdi
Hükûmet adına iki konuşma olacak. İlk söz Başbakan Yardımcısı Sayın Mehmet
Şimşek Bey’e aittir.
Süreniz
otuz dakikadır.
Buyurun
Beyefendi. (AK PARTİ sıralarından alkışlar) 
BAŞBAKAN
YARDIMCISI MEHMET ŞİMŞEK (Gaziantep) – Sayın Başkan, değerli milletvekilleri,
ekranları başında bizleri izleyen sevgili vatandaşlarımız; sizleri sevgiyle saygıyla
selamlıyorum.
Görüşmekte
olduğumuz 2017 yılı merkezî yönetim bütçemizin ülkemize, milletimize hayırlı
olmasını temenni ediyorum.
Bütçe
görüşmeleri sırasında ve bugün eleştiri, öneri ve uyarılarıyla bütçemize
katkıda bulunan bütün milletvekillerimize teşekkür ediyorum. Türkiye Büyük
Millet Meclisi Plan ve Bütçe Komisyonu Başkanımıza ve üyelerine, AK PARTİ ve
muhalefet partilerimizin bütün milletvekillerine, başta Maliye Bakanımız olmak
üzere bütün bakan arkadaşlarıma, Maliye Bakanlığı ile tüm kamu idarelerinin
temsilcilerine, uzmanlarına teşekkür ediyorum.
Sayın
Başkan, değerli milletvekilleri; bu gazi Meclis çatısı altında her birimiz
milletimize vekâlet ediyoruz. Dolayısıyla önemli ve ağır bir sorumluluk
taşıyoruz. İktidar partisine mensup milletvekilleri de, muhalefetin
milletvekilleri de millî iradenin tecelli etmesiyle buradalar. Demokrasinin en
güzel tarafı, muhalefet ile iktidarın bir arada olması, birbirini
tamamlamasıdır. Türkiye’nin her meselesinin müzakere yeri ve çözüm yeri bu yüce
Meclis çatısıdır. “Her şey Türkiye için.” diyerek çıktığımız yolda
siyasetimizin esası, vatandaşımızın memnuniyeti, refahı ve mutluluğudur. Hep
hizmet siyaseti yaptık. Demokrasinin standartlarını yükseltmek, vesayet
odaklarıyla mücadele etmek, hukuk devletini güçlendirmek, siyasi güven ve
istikrarı sağlamak hep öncelikli hedeflerimizden oldu.
Sayın
Başkan, değerli milletvekilleri; siyasi partiler ve milletvekilleri, milletten
güç alır, hesabı da millete verir. Hesabımızı da bugün millete veriyoruz. AK
PARTİ hükûmetleri olarak ilk günden beri bütçelerimizi halkımızın ihtiyaçlarına
göre belirledik. Mali disiplinden hiçbir zaman taviz vermedik, vermeyeceğiz.
Ülkemizin refahını artırdık, artan refahın toplumun bütün kesimlerine
yayılmasını sağladık. Alın teriyle, akıl teriyle çalışarak ülkemizin
kalkınmasına, refahına katkı sağlayan çalışanlarımızı enflasyona ezdirmedik.
Para politikasında daima fiyat istikrarını esas aldık ve enflasyonla mücadeleyi
kararlı bir şekilde sürdürüyoruz.
Sayın
Başkan, değerli milletvekilleri; Genel Kurulda bugün görüşmeleri başlayan 2017
yılı bütçesi, AK PARTİ hükûmetlerinin hazırladığı 15’inci bütçe. Hükûmet
politikalarının önceliklerini belirleyen en önemli siyasi metinler, bütçe ve
tamamlayıcı nitelikte orta vadeli programlardır. 2017 yılı için büyümeyi,
istihdamı, yatırımları desteleyen, makrofinansal istikrarı gözeten bir bütçe
hazırladık. Eğitim, sağlık, sosyal yardım gibi alanlara ağırlık veren, kamu
yatırımları teşvik ve destekleriyle reel sektörü önceleyen bir bütçe
hazırladık. Sadece bir yılı değil, orta ve uzun vadeli hedeflerimizi esas alan
bir bütçe ortaya koyduk. Hiçbir zaman tutmayacağımız sözleri vermedik,
verdiğimiz sözlerin tamamını tuttuk. On dört yıl boyunca işçimizin,
memurumuzun, çiftçimizin, esnafımızın alın terinden ödediği vergileri emanet
bildik ve yine milletimizin istifadesine sunduk. Derslik sıkıntısı olan
şehirlerimize derslik, hastane eksiği olan illerimize hastane yaptık; yeri
geldi iki kıtayı denizin altından birbirine bağladık, yeri geldi köprülerle
kıtaları birleştirdik, aşılamayan dağları tünellerle geçtik. 
2017
yılı bütçemizde, benzer şekilde, tarıma, üretime, ihracata, bölgesel
teşviklere, AR-GE faaliyetlerine desteklerimiz artarak devam edecektir. Aynı
zamanda, 2017 yılı bütçemiz, sağlık ve altyapı yatırımlarını önceleyen,
vatandaşlarımızın refahını artırmayı hedefleyen ve sosyal yönü güçlü bir
bütçedir. Bütçe açığının millî gelire oranının 2017 yılında yüzde 1,9
seviyesinde olmasını öngörüyoruz. Bu, Maastricht Kriterleri’yle uyumludur,
bütçe disiplinine verdiğimiz önemi ortaya koymaktadır.
Bütçemizin
en belirgin özelliği, kamu yatırımlarındaki artıştır. Çünkü, biliyoruz ki
sıkıntılı bir dönemden geçiyoruz. 2017 yılı bütçemiz, bu anlamda bir yatırım
bütçesidir. 2017 yılı, inşallah bir yatırım yılı olacaktır. Geçen yıla göre
yatırımlara ayrılan ödenekleri enflasyonun 3 katından fazla artırıyoruz.
Böylece yatırımlarımız reel olarak artıyor, Türkiye ekonomisine can katıyoruz.
Biliyoruz ki daha çok yatırım daha çok üretim demek, daha çok üretim de daha
çok istihdam demek.
İnsan
kaynağının en önemli sermayemiz olduğu bilinciyle yine en büyük payı eğitime
ayırdık. 2017 yılında bütçemizin yaklaşık beşte 1’ini eğitime ayırıyoruz.
Böylece merkezî yönetim bütçesinden eğitime ayırdığımız kaynağı millî gelirin
bir oranı olarak OECD ortalamalarına yani yüzde 5,1’e çıkartmış oluyoruz.
Benzer
şekilde, sağlığa ayırdığımız bütçeyi artıyoruz, 111 milyara yükseltiyoruz.
Böylece bütçemizin üçte 1’inden fazlasını eğitim ve sağlığa ayırmış oluyoruz.
İnsan merkezli bütçe böyle olur.
2017
yılı bütçemiz, sosyal yönü de güçlü bir bütçedir. Hükûmetlerimiz döneminde
sosyal yardım ve sosyal koruma harcamalarının kapsamını genişlettik. 2000’li
yılların başında sosyal yardım ve hizmetler için harcanan 1,6 milyar liralık
bir bütçeyi 2017 yılında yaklaşık 40 milyar liranın üzerine çıkarıyoruz. 
Yine,
tarım sektörünü güçlü bir şekilde desteklemeye devam ediyoruz. 2017 yılında
bütçemizden tarıma ayırdığımız kaynağı, öngördüğümüz enflasyon oranının 3 katı
kadar artırıyoruz. 
AK
PARTİ hükûmetleri olarak yerel yönetimlere yepyeni bir anlayış getirdik, yerel
hizmetlerin etkinliğini artırdık, 2017 yılı bütçemizde mahallî idarelerin gelir
paylarını bir önceki yıla göre enflasyonun yine çok üzerinde artırıyoruz. 
Özetle,
2017 bütçemizin merkezinde insan var, hizmet var. 
Sayın
Başkan, değerli milletvekilleri; 2017 bütçemiz, kamu yatırımları ve reel
ekonomiye sağlayacağı imkân ve desteklerle üretimi, ihracatı ve istihdamı
artırmayı amaçlamaktadır. 
Burada
şu noktayı belirtmek isterim: On dört yıldır bütçeden faiz ödemelerine ayrılan
kaynağı, sürekli bir şekilde aşağı çektik. Topladığımız vergileri daha fazla
borç faizi ödemelerinde kullanmak yerine milletimizin hizmetine sunduk. 2002
yılında bütçe giderlerimizin yüzde 43’ü faiz harcamalarına gidiyordu. 2017 yılında,
inşallah bu oran yüzde 9’un altına inecek. Eskiden her 100 liralık verginin 86
lirası faize giderken 2017 yılında sadece 11 lirası faiz harcamalarına gitmiş
olacak. Kalan kısmını eğitime, sağlığa, yatırıma, tarıma, sosyal yardıma,
kısaca halkımızın refahına harcıyoruz. 
Bütçe
disiplini sayesinde, bir yandan insanımıza daha fazla hizmet götürürken bir
yandan da kamu borcunu endişe kaynağı olmaktan çıkardık. Avrupa Birliği tanımlı
borç stokunun millî gelire oranı, bu senenin sonunda muhtemelen yüzde 32,8’e
düşmüş olacak. Bu oran, OECD ortalamalarının üçte 1’inden az, Maastricht
Kriterlerinin yarısı kadardır, hatta bu konuda 25 Avrupa Birliği üyesi ülkeden
daha iyi bir konumdayız. 
Sayın
Başkan, değerli milletvekilleri; 2008 yılındaki küresel krizin etkileri hâlâ
sürüyor. Gelişmiş ve gelişmekte olan ülkelerin büyüme oranlarında beklenen
iyileşme maalesef sağlanamadı, özellikle 2016 yılında küresel ekonomi
beklentilerinin altında bir performans gösteriyor. Büyüme, küresel kriz sonrası
en düşük düzeyde. Zayıf uluslararası ticaret, korumacılık, İngiltere’nin Avrupa
Birliğinden ayrılması, azalan sermaye akımları, artan küresel borçluluk gibi
faktörler, bütün ülkelerin büyüme oranları üzerinde ciddi baskı oluşturuyor. 
Türkiye
ekonomisini küresel gelişmelerden bağımsız anlamak ve değerlendirmek tabii ki
mümkün değildir. Küresel ekonomideki zorlu koşullara rağmen, büyük kriz sonrası
dönemde Türkiye ekonomisi, 27 çeyrekte üst üste ortalama yüzde 5,2 oranında
büyümüştür. Küresel ekonomideki durgunluğu, çevre ülkelerdeki jeopolitik
gelişmeleri ve 15 Temmuz hain darbe girişimini göz ardı ederek Türkiye'nin
performansını eleştirmek hakkaniyete sığmaz. Bütün bu sıkıntılara rağmen her
birisi kıta büyüklüğünde olan, Çin ve Hindistan hariç, gelişmekte olan
ülkelerin ortalama büyümesi yüzde 2,1. Türkiye, böylesine zorlu bir yılda bile
gelişmekte olan bu anlamdaki ülkelerden daha hızlı büyümeyi başarmıştır.
Büyümeyi orta vadede daha yükseğe çıkartmayı, 2018 ve 2019 yıllarında tekrar
yüzde 5 seviyesine çıkartmayı hedefliyoruz. Bunu da yapısal reformlarla
başaracağız. 
Türkiye'nin
millî gelirini büyütürken insanımıza iş sağlamanın gayreti içerisindeyiz. 2007
yılından bu yana 6,9 milyon vatandaşımıza ekmek, iş kapısı açtık. OECD ülkeleri
arasında en yüksek istihdam artışı sağlayan 2’nci ülke olduk. Ancak iş gücüne
katılım oranının yüzde 44’ten yüzde 52’ye yükselmesi, işsizlik oranının
düşüşünü sınırlamıştır. İstihdamı daha da artırmak için hem reform yapıyoruz
hem de bütçeden güçlü destekler sağlıyoruz.
Kadınların
iş gücüne ve istihdama katılımlarını teşvik eden uygulamaları hayata geçirdik.
On yıl önce yüzde 23 olan kadınların iş gücüne katılım oranı bugün yüzde 33’e
yükselmiştir ama bu yetersizdir, daha çok çaba göstermemiz lazım. 
Sayın
Başkan, değerli milletvekilleri; mali disiplindeki sağlam duruşumuz, dünya
ekonomisinin en sıkıntılı dönemlerinde Türkiye'yi şoklara karşı dirençli
kılmıştır. Bütçe disiplini, sağlanan güven ve istikrar ortamı, sağlıklı
politikalar enflasyonun düşmesinde kilit rol oynamıştır. Otuz dört yıl aradan sonra
enflasyonu yeniden tek haneye düşürdük. 2016 yılında yüzde 7,5 olan hedefimizi
muhtemelen tutturacağız, ancak bu yetmez, enflasyonu daha düşük seviyelere
çekmek için çabalayacağız. 
Son
yıllarda Türkiye'nin en önemli sorunlarından biri olan cari işlemler açığını
önemli ölçüde düşürdük. 2011 yılında yüzde 9,6’ya kadar yükselen cari açığın
millî gelire oranını, 2016’da yüzde 4,3 seviyesine düşüreceğimizi öngörüyoruz.
2017 yılında turizm kayıplarımızın önemli ölçüde telafi edilmesiyle bu açığın
daha da gerileyeceğini tahmin ediyoruz. 
Yine,
bu kapsamda, yurt içi tasarrufları artırmak, enerjide dışa bağımlılığı azaltmak
ve ihracatın katma değerini artırmak için birçok tedbir aldık, almaya devam
ediyoruz. 
Bireysel
emeklilik sisteminde, devlet katkısıyla katılımcı sayısını ve fon büyüklüğünü
2’ye katladık. 1 Ocak 2017 tarihinde başlayacak olan otomatik katılımla
birlikte tasarruf oranlarımız daha da yükselecektir. 
Bankacılık
ve finansal sektörümüzün sağlıklı ve güçlü olması, Türkiye ekonomisinin gücüne
güç katmakta, direncini artırmaktadır. Bankacılık sektörümüzün aktif kalitesi
yüksek ve sermaye yeterliliği güçlüdür. 
On
dört yıl boyunca yatırım ortamını iyileştirmek, yerli ve uluslararası yatırımı
teşvik etmek için yine önemli adımlar attık. Bu yatırımcı dostu politikalarımız
sonucunda, 2003 yılından bu yana neredeyse 173 milyar dolar uluslararası
yatırım çektik. Daha önce Türkiye'de faaliyet gösteren 5 bin civarında firma
varken, bu sayıyı 2016 yılında 51 binin üzerine yükselttik. 
Müteahhitlerimiz,
2003 yılından bu yana, yurt dışında 277 milyar dolardan fazla iş üstlendiler.
Dünyanın en büyük 250 müteahhitlik şirketinin 40’ı Türk firması. 
Sayın
Başkan, değerli milletvekilleri; Türkiye ekonomisi, 2009 yılındaki küresel
krizden, 17-25 Aralık sürecinden asgari düzeyde etkilenmiştir. 15 Temmuz darbe
girişiminin ve ABD seçimleri sonrasındaki finansal dalgalanmaların etkileri de
reformlar sayesinde arızi olacaktır, geçici olacaktır. Türkiye ekonomisi ve
finans sektörü, dayanıklılığını defalarca ispatlamıştır. Bu zorlu konjonktürde
ekonomimizi desteklemek için 2017 yılı bütçemizde reel sektöre verdiğimiz
destek ve teşvikleri önemli ölçüde artırıyoruz. Reel kesim desteklerini 2017
yılında enflasyonun 2 katından fazla artırarak 30 milyar liraya çıkarıyoruz.
Ayrıca, Kredi Garanti Fonu çerçevesinde hazine desteğiyle reel sektöre çok
güçlü destek veriyoruz. Bu destekler içerisinde en büyük payı, istihdama çok
önemli katkısı olan sosyal güvenlik işveren prim desteğine ayırıyoruz.
İhracatın
desteklenmesine ayrıca büyük önem veriyoruz. Şimdi ihracatta seferberlik
zamanı. İhracat desteklerini 1 milyar liradan 3 milyar liraya yükseltiyoruz.
Böylece 2017 yılında ihracatımızın rekabet gücünü daha da artıracak teknoloji
yoğun ürünlerin ihracatını daha güçlü bir şekilde destekleyeceğiz. 
Yine,
2017 yılında turizm sektörüne verdiğimiz desteği yaklaşık 4 katına çıkarıyoruz.

Ürettikleri
katma değer ve istihdamdaki yüksek paylarıyla reel sektörün bel kemiği olan
küçük ve orta ölçekli işletmelerimizin çok önemli desteğe ihtiyacı var. Bu
desteği de 2017 yılı bütçemize koyduk. Özellikle genç girişimcilerimize KOSGEB
üzerinden hibe ve faizsiz kredi sağlıyoruz. Markalaşma, kurumsallaşma, AR-GE,
inovasyon desteklerimizle birlikte toplamda KOSGEB’e 1,1 milyar liralık kaynak
ayırıyoruz. 
Esnafımızın
finansmana erişimini sağlamak ve finansman maliyetlerini düşürmek için esnaf
kredileri faiz desteğine 1,3 milyar lira kaynak ayırdık. Sizlerle birlikte
burada önemli bir reform yaptık. Özellikle taşınır rehni, KOBİ’lerin finansmana
erişimini ciddi bir şekilde artıracaktır. Benzer şekilde, tarımsal kredi faiz
desteğini de yüzde 37 artırarak 2,4 milyar liraya çıkartıyoruz. 
Kamu
yatırımlarımızdaki artış ve reel sektöre verdiğimiz desteklerle birlikte 2017
yılında yatırım, üretim, ihracat ve istihdamdaki canlanmayı inşallah hep
birlikte göreceğiz. Bu destekler ve reformlar sayesinde Türkiye ekonomisinin
başarı hikâyesi örnek gösterilen performans olmaya devam edecektir. Biz
işçimize, memurumuza, esnafımıza, çiftçimize, girişimcilerimize, iş dünyamıza,
kısacası milletimize güveniyoruz. Biz potansiyelimizin farkındayız, güçlü ve
büyük Türkiye için var gücümüzle çalışıyoruz.
Sayın
Başkan, değerli milletvekilleri; AK PARTİ hükûmetleriyle gelen güven ve
istikrar ortamı sayesinde Türkiye çok değerli kazanımlar elde etti, şimdi bu
kazanımları korumak için daha çok çabalayacağız. 
Bu
dönemde küresel ölçekte birçok mega projeyi hayata geçirdik. 2013’te halkımızın
hizmetine sunduğumuz Marmaray Projesi’yle Asya, Avrupa kıtalarını denizin
altından demir yolu sistemiyle birbirine bağladık. 
Kuzey
Marmara Otoyolu ile Yavuz Sultan Selim Köprüsü’nü ağustos ayında hep birlikte
trafiğe açtık. 
Dünyanın
en uzun 4’üncü asma köprüsü olan Osmangazi Köprüsü’nü temmuz ayında hizmete
sunduk. 
Avrupa’nın
ve Türkiye’nin ilk, dünyanın ise 3’üncü denize inşa edilen havalimanı olan
Ordu-Giresun Havalimanı’nı açtık. 
İstanbul
Boğazı Karayolu Tüp Geçişi Projesi olan Avrasya Tüneli’ni Aralık ayının
20’sinde inşallah hizmete açıyoruz. 
Şimdi
dünyanın ilk 3 katlı tünelinin çalışmalarına başladık.
Dünyanın
en büyük yolcu taşıma kapasitesine sahip havaalanını İstanbul’a inşa ediyoruz. 
Gebze-Orhangazi-İzmir
Otoyolu’yla ülkemizin iki önemli sanayi ve turizm şehri olan İstanbul ve
İzmir’i birbirine bağlıyoruz. İstanbul-İzmir arasını inşallah sekiz saatten üç
buçuk saate indirmiş olacağız. 
Çanakkale
Boğaz Köprüsü, dünyanın en uzun açıklığa sahip köprüsü olacak. Köprünün
ihalesini 2017 yılında yapacağız. 
Karadeniz
limanlarını doğu, güneydoğu ve Akdeniz’e bağlayacak olan Ovit Tüneli’ni 2017
yılında tamamlamayı planlıyoruz. Ovit Tüneli, dünyanın 2’nci büyük çift tüp
tüneli olacak. 
Sağlık
alanında da dev adımlar atıyoruz. 29 şehir hastanesi projemizi hayata
geçiriyoruz. Bu projelerden Mersin ve Yozgat şehir hastanelerini yıl sonunda
inşallah hizmete açıyoruz. 
Savunma
sanayimize yatırım yapmaya devam edeceğiz. Savunma sanayimizin yerli ve millî
imkânlarla güçlenmesi için gerekli bütün projeleri hayata geçiriyoruz. 
Sayın
Başkan, değerli milletvekilleri; eğitim, sağlık ve sosyal güvenlik alanlarında
çok önemli düzenlemeler yaptık, büyük yatırımlara imza attık. 
81
ilimize üniversite açtık, üniversitesiz il bırakmadık. 
On
dört yılda yarım milyondan fazla öğretmen atadık, 270 bin yeni dersliğin
yapımını tamamladık. 
2003-2016
yılları arasında değişik ölçeklerde 2.718 sağlık tesisini vatandaşımızın
hizmetine sunduk. 
İktidara
geldiğimizde 6.389 olan kamu hastanelerimizdeki nitelikli yatak sayısını 60
binin üzerine çıkarttık. Böylece, nitelikli yatak oranını yüzde 6’dan yüzde 51
düzeyine çıkarttık. 2023 yılında hedefimiz nitelikli yatak oranımızı yüzde
100’e çıkartmaktır.
OECD
ülkeleri arasında gelir eşitsizliğini en fazla iyileştiren ülkelerden biri
olduk. Mutlak yoksulluğu azalttık. Gelir dağılımında, yatırımlarda
bölgelerarası farklılıkları azalttık. 
Tüm
vatandaşlarımızı genel sağlık sigortasından yararlanır hâle getirdik. 
Söz
verdiğimiz gibi 1 Ocak 2016 tarihinden itibaren asgari ücreti net 1.300 lira
yaptık. 
Yaptığımız
seyyanen ve oransal artışlarla en düşük emekli aylıklarında reel olarak yüzde
42 ile yüzde 356 oranında artış sağladık.
Engelli
çalıştıran işverenlere prim desteği uygulaması başlattık.
Toplu
Konut İdaresi eliyle dar ve orta gelir grubuna yönelik 81 ilimizde 704 bin
konut yaptık. Kentsel dönüşümü önceliklendirdik.
Ulaştırmada,
sanayide, enerjide, tarımda yatırımlarımızı hız kesmeden sürdürüyoruz. 
Ulaşım
ve haberleşmede dev yatırımlar yaptık. Aktif havaalanı sayısını 26’dan 55’e
çıkartarak hava yolunu halkın yolu yaptık ve bir lüks olmaktan çıkarttık. Uçuş
ağımızı 3 kattan, yolcu trafiğini 4 kattan daha fazla artırdık. 
Bölünmüş
yol ağımızı 3 kattan fazla artırarak neredeyse 25 bin kilometreye ulaştırdık.
Böylece 6 ilimiz bölünmüş yollarla birbirine bağlıyken bugün 76 ilimiz bölünmüş
yollarla birbirine bağlanmış oldu. Sadece bölünmüş yollar için 112 milyar lira
yatırım harcaması yaptık. 
Ankara-Eskişehir-İstanbul,
Ankara-Konya, Konya-Eskişehir-İstanbul hatlarında 29 milyon vatandaşımıza
ulaşımda yüksek hızlı tren seçeneğini sunduk. 2019 yılına kadar Afyonkarahisar,
Uşak, Manisa, İzmir, Kırıkkale, Yozgat, Sivas, Karaman, Bursa, Adana ve Mersin
olmak üzere toplam 11 ilimizden yüksek hızlı ve hızlı tren hattını geçirmeyi
hedefliyoruz.
Ülkemizde
bugüne kadar tamamlanan 166 organize sanayi bölgesi projesinin 101’ini biz
tamamladık. 
Tarım
sektörüne hak ettiği önemi verdik, gıda güvenliği noktasında çok önemli adımlar
attık. Tarımsal hasılada Avrupa’da 4’üncü sıradan 1’inci sıraya yükseldik. 2002
yılında yaklaşık 4 milyar dolar olan tarım ve gıda ürünleri ihracatımızı 2015
yılı itibarıyla tam 4 kat yükseltmiş olduk. 2016 yılında yem ve gübrede KDV’yi
kaldırdık. Çiftçilerimizin maliyetlerini düşürdük. Millî Tarım Projemizle 19
ürünü 941 havzada alan bazında destekleyeceğiz. 
Sayın
Başkan, değerli arkadaşlar; yapısal reformlar gelecek nesillere olan bir
borcumuzdur. Ülkemizin şoklara karşı direncini artıracak, büyüme oranlarını
sürdürülebilir yüksek seviyeye taşıyacak yegâne faktör, istikrar ve yapısal
reformlardır. 
2016
gibi zorlu bir yılda bile birçok reformu hayata geçirdik. Şubat ayında AR-GE
reformu, mayıs ayında iş gücü piyasası reformu, ağustos ve eylül aylarında
yatırım ortamının iyileştirilmesine yönelik reformlar, yine ağustos ayında
tasarruflarımızı artıracak bireysel emeklilik sistemine yönelik reform, ekim
ayında taşınır rehni reformu ve son olarak kasım ayında yargıyı hızlandıracak
bilirkişi reformunu yaptık.
Önümüzdeki
dönemde başta AR-GE ve yenilikçilik ekosistemini güçlendirmek üzere Patent
Kanunu, kitle fonlaması kalkınma bankacılığının yeniden yapılandırılmasına
ilişkin düzenlemeleri hep birlikte hayata geçireceğiz. Vergi reformu
kapsamında, Maliye Bakanımızın da ifade ettiği gibi, Gelir Vergisi Kanunu’na ve
Vergi Usul Kanunu’na yönelik düzenlemeleri hayata geçireceğiz. Yargıda ise
modern ara buluculuk sistemi ve yargıda ihtisaslaşmanın genişletilmesi
gündemimizde yer almaktadır. Eğitim reformu kapsamında zorunlu okul öncesi
eğitim, tam gün eğitim, yoğun yabancı dil, öğretmen akademisi, okul bazlı
bütçeleme, hayat boyu öğrenme merkezlerine yönelik düzenlemeleri hayata
geçirdik, geçiriyoruz. 
Sayın
Başkan, değerli milletvekilleri; bölgesel gelişmişlik farklarını da azaltmaya
kararlıyız. Doğu ve Güneydoğu Anadolu Bölgelerini kapsayan yatırım
teşviklerinde önemli bir adım attık. Görece az gelişmiş bölgelerdeki yatırım
ortamını canlandırmak, istihdam, üretim ve ihracatı artırmak için Cazibe
Merkezleri Programı’nı başlattık. Doğu ve Güneydoğu Bölgelerimizde
başlattığımız büyük yatırım hamlesiyle özel sektörle birlikte, dile kolay, dört
yılda 140 milyar liralık yatırım yapmayı hedefliyoruz. Altyapıdan sağlığa,
ulaşımdan tarıma, hayvancılığa, iletişimden spora pek çok alanda yapacağımız
yatırımlarla bu bölgelerimizin çehresini değiştireceğiz. Doğu ve Güneydoğu
Anadolu, Türkiye'nin yeni büyüme motoru olacak. Nasıl ki Türkiye,
Avrupa’yla arayı kapatıyorsa Doğu ve Güneydoğu da batıyla arayı kapatmaya devam
edecektir. 
Stratejik
sektörlerde yüksek teknoloji transferine dayalı yerli üretimin geliştirilmesini
kamu alımları yoluyla destekliyoruz. Maliye Bakanımızın bugün de belirttiği
gibi, kamu maliyesi reformu çerçevesinde öncelikli dönüşüm programlarından Kamu
Harcamalarının Rasyonelleştirilmesi Programı’nı uygulamaya koyacağız. 
Sayın
Başkan, değerli milletvekilleri; son olarak, Avrupa Birliği üyeliği konusunda
ilk gün ne diyorsak bugün de onu diyoruz.
ÖZGÜR
ÖZEL (Manisa) – Sen öyle diyorsun da millet öyle demiyor.
BAŞBAKAN
YARDIMCISI MEHMET ŞİMŞEK (Devamla) – Türkiye, üyelik sürecinin gerekenlerini
yerine getirdi, getirmeye devam edecektir. Son dönemde FETÖ ve bölücü terör
örgütü, Avrupa Birliğiyle ilişkilerimizi zehirleme çabasındadır. Buna asla izin
vermeyeceğiz. İnanıyoruz ki Avrupa Birliği, yakında bölücü terör örgütü ve
FETÖ’yle mücadelemizi çok daha iyi anlayacak. Avrupa Birliğiyle ilişkilerimizin
zedelenmesine onlar da izin vermeyecektir. Kaliteli kurumların inşası,
demokrasimizin daha da güçlenmesi, hukuk devleti ilkesinin pekişmesi için
Avrupa çıpasını önemsiyoruz. 
Sayın
Başkan, değerli milletvekilleri; konuşmamı bitirirken bir kez daha 2017 yılı
bütçemizin ülkemize, milletimize hayırlı olmasını temenni ediyorum. 2017
yılında Türkiye'nin huzuru, refahı ve kalkınması için çalışmaya devam edeceğiz;
79 milyon insanımızın onurunu, mutluluğunu esas alacağız. Hak ve özgürlükleri
daha da genişletmeye, demokratik istikrarı daha da güçlendirmeye gayret edeceğiz.

Yüce
Meclise, siz saygıdeğer milletvekillerimize tekrar tekrar teşekkür ediyorum.
Bütçemiz hayırlı olsun, emeği geçen herkesten Allah razı olsun. Allah mahcup
etmesin. Amin. (AK PARTİ ve CHP sıralarından alkışlar)
BAŞKAN
– Teşekkür ediyoruz Sayın Şimşek.
Hükûmet
adına ikinci konuşmayı Adalet Bakanı Sayın Bekir Bozdağ yapacaklardır. 
Buyurunuz
Beyefendi. (AK PARTİ sıralarından alkışlar)
Süreniz
otuz dakikadır.
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; 2015
bütçesi kesin hesabı ve 2017 bütçe görüşmeleri vesilesiyle hepinizi saygıyla
selamlıyorum. 
Bugün
65’inci Türkiye Hükûmetinin ilk bütçesini, AK PARTİ hükûmetlerinin hazırladığı
15’inci bütçeyi müzakere ediyoruz. AK PARTİ hükûmetlerinin hazırladığı bütün
bütçeler olduğu gibi 2017 bütçesi de insanımızın ve ülkemizin refahını ve daha
ileri gitmesini esas alan, samimi, güvenilir, tutarlı, açık, net, gerçekçi ve
gerçekleştirilebilir hedefleri içeren bir bütçedir. Bütçemizin hayırlı ve
uğurlu olmasını temenni ediyor, emeği geçen herkese şükranlarımı sunuyorum.
Sayın
Başkan, saygıdeğer milletvekilleri; iktidarda olduğumuz on beş yıllık sürede,
aziz milletimizin refahını artırmak, ülkemizi bölgesinde ve dünyada güçlü bir
aktör yapmak için gece gündüz demeden çalıştık. Cumhuriyetimizi demokrasiyle
taçlandırdık, demokrasimizi güçlendirdik. İnsan hak ve hürriyetlerini daha
güçlü teminatlara kavuşturduk. Ekonomimizi yaklaşık 3 kat büyüttük, insanımızın
ve ülkemizin refahını da 3 kat artırdık. Millî iradeye, demokrasiye, istikrarımıza,
huzurumuza ve güvenliğimize yönelik bütün saldırılar karşısında dik durduk,
eğilmedik ve bütün saldırıları bertaraf ede ede bugünlere geldik. Geleceğe de
aynı inanç ve kararlılıkla yürüyoruz, yürümeye de devam edeceğiz.
Millî
iradeyi, milletimizin sandıkta verdiği emaneti hep namusumuz ve canımız gibi
aziz bildik. Çiğnemedik, çiğnetmedik, ölümüne muhafaza ve müdafaa ettik.
Halkımızın sandıkta verdiği oya Ankara’da başkalarının ortak olmasına asla izin
vermedik. Vesayetin her türüne karşı çıktık. Milletimize verdiğimiz her sözün
takipçisi ve icracısı olduk. 
3
Kasımda milletimiz bize sadece iktidar olma yetkisini vermedi, aynı zamanda,
Türkiye'nin 11’inci Cumhurbaşkanını seçme yetkisini de vermişti. Türkiye’de her
Cumhurbaşkanlığı seçimi kriz, kaos ve istikrarsızlığa neden olmuş; nitekim,
2007 Cumhurbaşkanlığı seçim sürecinde de aynı bildik hastalık tekrar etmiş,
Ankara’daki vesayet odakları ayağa kalkmış, “Size Cumhurbaşkanı seçtirmeyiz…”
Biz de “Seçeriz.” dedik ve bir sürü hadise yaşandı. 27 Nisan e-bildirisi,
yırtıp çöpe attık; 367, Anayasa Mahkemesinin verdiği utanç kararı.
Demokrasinin, millî iradenin ve hukuk devletinin yolu maalesef Anayasa
Mahkemesinin verdiği Anayasa’ya aykırı bu kararla kesildi, yolu açmaya gücümüz
yetmedi. Bunun üzerine, seçim kararı aldık, milletimizin huzuruna gittik,
milletimizin desteğini talep ettik ve milletimizin verdiği güçle demokrasi,
millî irade ve hukuk devletinin önüne Anayasa Mahkemesi tarafından konulmuş
taşı kaldırdık, kapanan yolu açtık ve milletimizin istediği Cumhurbaşkanı
seçildi Türkiye’de. İlk defa, vesayet odaklarına rağmen ve milletin emanetine
sahip çıkarak milletin iradesi doğrultusunda bir seçimi gerçekleştirdik.
Esasında, bu, millî iradenin vesayet odaklarına attığı bir Osmanlı tokadıdır,
bir millî irade zaferidir. Ayrıca, halkın doğrudan Cumhurbaşkanını seçmesinin
önünü açtık. Türkiye’de Cumhurbaşkanlığı seçimleri kriz ve kaos nedeni olmasın
diye tarihî bir değişime imza attık çünkü Türk milleti bugüne kadar hiçbir
dönemde devlet başkanını doğrudan seçme imkânı bulamamıştı, bu imkânı getirdik
ve bu hakkı verdik, 10 Ağustos 2014’te de Türk milleti kendi devlet başkanını
doğrudan ilk defa seçme onurunu yaşadı ve AK PARTİ Genel Başkanı Sayın Recep
Tayyip Erdoğan’ı Türk milletinin tarihte doğrudan seçtiği ilk Cumhurbaşkanı
olma onuruyla onurlandırdı ve Cumhurbaşkanlığı seçimi kriz olmaktan çıktı. (AK
PARTİ sıralarından alkışlar) 
AK
PARTİ 2008’de kapatma davasıyla muhatap oldu. Esasında, vesayet odaklarının
emriyle hazırlanmış olan kapatma iddianamesi demokrasiye ve millî iradeye
vurulmuş en büyük darbelerden bir tanesidir. Düşünebiliyor musunuz, seçim
olmuş, seçimden yaklaşık sekiz ay sonra, hem de oyunu yüzde 34’ten yüzde 47’ye
çıkarmış, 341 milletvekili kazanmış, tek başına iktidar olmuş bir partiye, onun
Genel Başkanına, Başbakana, Cumhurbaşkanına ve 71 kişiye beş yıl siyasi yasak
talep eden bir iddianameyle karşı karşıya kaldık. Dünyada iktidar partisini
tamamen kapatmaya ve iktidardan düşürmeye, cumhurbaşkanına, başbakanına yasak
getirmeye dönük böyle bir iddianame asla yoktur, böyle bir örneği de yoktur.
Bir de düşünün, finans krizi var, siz yolda gidiyorsunuz son sürat, sizin
iradeniz dışında birisi arabanın frenine basıyor. Bu frene basanlar,
Türkiye’nin arabası uçurumdan yuvarlansın ve pert olsun ve Türkiye kaybetsin
diye bunu yaptılar. Tayyip Erdoğan ve arkadaşları gitsin ama kıyamet koparsa
kopsun diye yaptılar. Ama başardılar mı? Başaramadılar. Neden? Çünkü arabanın
şoförü usta bir şofördü, araba kaza yapmadı, yoluna devam etti. (AK PARTİ sıralarından
alkışlar) 
Değerli
arkadaşlar, eğer Anayasa Mahkemesi kapatma kararı vermiş olsaydı, Başbakana
yasak getirmiş olsaydı -Başbakanın düşmesi Anayasa’mıza göre hükûmetin düşmesi
demektir- 50’ye yakın milletvekiline yasak getirmiş olsaydı AK PARTİ yeni hükûmeti
kuramayacak demekti. Ne yaptık? Bütün bunların karşısında dik durduk. Bereket
ki Anayasa Mahkemesi bu vesayet odaklarının darbe teşebbüsüne geçit vermedi;
367 ayıbını, bu millete yeni bir ayıp daha yaşatarak tekrar ettirmedi; büyük
bir darbe teşebbüsünden Türkiye kurtulmuş oldu. Ama bitmedi, pek çok hadise
oldu. Gezi hadiseleri, 17-25 Aralık hadisesi, 6-7 Ekim olayları, çukur terörü,
bunların tamamı Türkiye’de iktidar değişikliğini neticelendirmek için
kurgulanmış kirli tezgâhlardı. Ama bütün bu tezgâhları da aziz milletimizin
desteğiyle bozduk ve en nihayetinde 15 Temmuz 2016 darbe teşebbüsü bunların en
kanlısı ve Türkiye’ye yapılmış en büyük ihanet teşebbüsü olarak tarihe geçti. 
15
Temmuz kanlı darbe girişimi, hiç şüphesiz, Sayın Cumhurbaşkanımızın ölümü göze
alan cesur liderliğinde, Meclisimizin, Başbakanımızın ve Hükûmetimizin, siyasi
partilerimizin, medyamızın, sivil toplum örgütlerimizin, dahası da görüş
ayrılıklarını bir tarafa bırakan 79 milyon aziz vatandaşımızın demokrasiye,
hukuk devletine, iradesine ve seçtiklerine sahip çıkması nedeniyle başarısız
kılınmıştır. Ama bu sırada 248 vatandaşımız şehit oldu, 2.194 vatandaşımız
yaralandı. Ben bu vesileyle, hem 15 Temmuz şehitlerimizi hem bu vatanı bize
emanet eden bütün şehitlerimizi ve rahmete intikal etmiş gazilerimizi bir kez
daha rahmet, minnet, şükran ve duayla yâd ediyorum. Rabb’im bir daha Türkiye’ye
15 Temmuzları göstermesin, yaşatmasın diyorum.
Değerli
milletvekilleri, 15 Temmuz, Türkiye’de başarısız olmuş tek darbe teşebbüsüdür.
Daha öncekileri de saydım, onları koymuyorum bir kenara ama silahlı, kanlı ve
Türk Silahlı Kuvvetlerinin içerisindeki FETÖ’cü hainlerin ve onlara
katılanların iş birliğiyle yapılmış ama başarısız olmuş tek darbe teşebbüsüdür.
Neden başarısız oldu? İşte bunun ana sırrı bu Parlamentoda yatıyor, bu
Hükûmette yatıyor, bu millette yatıyor.
Bakın,
geçmişte Türkiye’de darbe teşebbüsleri olmuş ama ne olmuş? 9/4/1963’te bir
kanun çıkarılmış, denmiş ki: “Hürriyet ve Anayasa Bayramı; 26 Mayıs öğleden
sonra başlar ve 27 Mayıs günü devam eder.” Parlamento, darbenin olduğu günü
bayram ilan eden kanun çıkarmış ve 1980 darbesine kadar bu uygulanmış. Yine, 12
Mart 1971 muhtırası hem Millet Meclisinde 12 Mart 1971 Cuma günü okunmuş,
arkasından da Cumhuriyet Senatosunda 13 Mart 1971 Cumartesi günü okunmuş;
muhtırayı Divan okutmuş ve burada bütün siyaset bu muhtırayı dinlemiş ve tavır
koyamamış. Ama bakın, aradan geçen zaman sonra darbeciler bomba yağdırırken
Başkanlık Divanı Parlamentoyu açmış, siyasi parti farkı gözetmeksizin milletvekilleri,
gruplar ölümü göze alarak Parlamentonun içerisinde durmuş ve millî irade
nöbetini halk sokakta tuttuğu gibi onlar da burada tutmuştur ve sonuçta
milletimiz kazanmıştır, devletimiz kazanmıştır, demokrasimiz kazanmıştır;
hainler ve iş birlikçiler kaybetmiştir. Allah’a hamdediyoruz böylesi bir
Parlamentonun üyesi olmaktan, mensubu olmaktan dolayı çünkü bu Parlamento
gerçekten, kuruluşun ve kurtuluşun yapıldığı dönemde nasıl büyük bir
kahramanlık ve gazilik örneği gösterdiyse 15 Temmuzda da aynı gaziliği
göstermiştir. O zaman Türk milleti Kurtuluş Savaşı’nı veren Gazi Mustafa Kemal
Atatürk’ün arkasında istiklal ve istikbali için nasıl bir araya gelmişse bu
sefer de Türkiye’nin lideri Sayın Cumhurbaşkanımızın etrafında demokrasiyi,
hukuku, millî iradeyi korumak için bir araya gelmiştir; büyük bir demokrasi
zaferine, büyük bir başarıya da imza atmıştır. Ben, bu vesileyle tekrar 15
Temmuz 2016 darbe teşebbüsünde darbecilere karşı duran sokaktaki
vatandaşımızdan Parlamentodaki milletvekilimize kadar herkese gönülden
şükranlarımı sunuyorum; sağ olsun, var olsunlar. Eğer bugün Parlamento açıksa
bu büyük mücadele sayesindedir. 
Sayın
Başkan, değerli milletvekilleri; görüldüğü gibi, AK PARTİ hükûmetleri
döneminde, millî irade, demokrasi ve hukuk devletine yapılan her saldırı ve her
ihanet girişimi başarısız olmuştur. AK PARTİ hükûmetleri, millî irade,
demokrasi ve hukuk devletini daima güçlendirmiş, müdafaa etmiş, kurulan ihanet
tuzaklarını boza boza, her tür ihanet saldırısını da bertaraf ede ede bugünlere
gelmiştir. AK PARTİ hükûmetleri, millete ve millî iradeye saygısı olmayanlara
milletin ve millî iradenin kıymetini, millete ve millî iradeye saygıyı öğrete
öğrete bugünlere gelmiştir, bilmeyenlere öğrete öğrete de bundan sonra yoluna
devam edecektir. (AK PARTİ ve Bakanlar Kurulu sıralarından alkışlar) Milletin
iradesinden geriye dönüş ve milletin iradesine saygısızlık yapanlar karşısında
saygıyı öğretmek için en büyük çabayı bundan sonra da yapmaya devam edeceğiz. 
Sayın
Başkan, değerli milletvekilleri; bu darbe teşebbüsünden sonra çok ciddi adımlar
atıldı. Bir defa yeni darbelerin olmaması için kararlar alındı. Bugüne kadar
Türkiye’de darbeler olmuş ama -demin arz ettim- 1980’e kadar da darbenin
yapıldığı gün Hürriyet ve Anayasa Bayramı olarak kutlanmış. Yeni darbelerin
olmaması için tedbirler alınmamış, adımlar atılmamış. Şimdi biz tedbir
alıyoruz, adım atıyoruz, darbelerin tekrar edemeyeceği bir Türkiye ve Türkiye
demokrasisi olsun diye uğraşıyoruz; bundan dolayı suçlanıyoruz. Takdir edilmek
gerekmez mi? Ne tedbir aldılar bizden öncekiler? Hiçbir tedbir almadılar.
Tanklar yürüdü, tedbir yok; darbeler oldu, tedbir yok. Yahu, neden oluyor bu
darbeler, hangi güç ve imkânla bunlar yapılıyor? Bizim vazifemiz tedbir almak
değil mi? Almaktır. Yapıldı mı? Yapılmadı. İlk defa, “Türkiye’de bundan sonra
darbeler olmasın.” diye tedbir alan hükûmet AK PARTİ Hükûmetidir, ilk defa
bizim Hükûmetimiz tedbir almıştır ve almaya da devam edeceğiz. Bundan sonra
Türkiye’de kimse darbe rüyası göremeyecek, görenlerin rüyası kâbusa dönecektir.
(AK PARTİ sıralarından alkışlar) Bundan hiç kimsenin endişesi asla olmamalıdır.

Darbeyi
yapan Fetullahçı terör örgütü ve bunlarla irtibatlı, iltisaklı olanlarla
mücadele de bu Parlamentonun ve Hükûmetimizin asli vazifesidir. Türkiye
devletinin içine yuvalanmış bu terör yapısıyla mücadele etmeyecek miyiz?
Edeceğiz. İşte OHAL’i biz bir yandan yeni darbe teşebbüsleri olmasın, yeni
tekrarlar yapılmasın diye koyarken, öte yandan da Türkiye’de darbelerin
olmayacağı bir altyapı oluşturmak için de kullanıyoruz ve devletin içerisinde
yuvalanmış bu yapıyı devletten ayıklamak için de kullanıyoruz. Ve şu anda
yaptığımız o. Ne yapıyoruz? Bir terör örgütüyle irtibatlı, iltisaklı olanlarla
ilgili adım atıyoruz. Her devlet, çalıştırdığı insanlarda devlete sadakati arar.
Sadakatinden şüphe ettiği kişilerle çalışmama hakkına sahiptir. Sovyetlerin
dağılışı üzerine bunu biz Batı’da gördük; onlar yaptılar, ayıklama kanunları
çıkardılar. Onlar yapınca doğru, biz yapınca yanlış mı oluyor? 
İBRAHİM
ÖZDİŞ (Adana) – Garibanla uğraşıyorsunuz, garibanla.
ADALET
BAKANI BEKİR BOZDAĞ (Devamla) - Bizim yaptığımız, devletimizi ve demokrasimizi
korumak için doğru adımları atmaktır. 
İBRAHİM
ÖZDİŞ (Adana) – Sayın Bakan, garibanla uğraşıyorsunuz, garibanla
uğraşıyorsunuz. 
ADALET
BAKANI BEKİR BOZDAĞ (Devamla) – Bakın, Fetullahçı terör örgütüyle ilgili burada
Sayın Genel Başkan konuştu, âdeta örgütün suç ortağı AK PARTİ yapmak için bir
gayret içerisinde konuştu. Çok net söylüyorum, çok net, açık bir şekilde,
Fetullahçı terör örgütüyle bugüne kadar AK PARTİ dışında etkin, açık, net bir
mücadele vermiş ikinci cumhuriyet hükûmeti var mıdır? Yoktur. (AK PARTİ
sıralarından alkışlar) 
ÖMER
FETHİ GÜRER (Niğde) – Meclis araştırmalarını reddettiniz siz.
ADALET
BAKANI BEKİR BOZDAĞ (Devamla) – Gösterin bana, hangi hükûmet mücadele etmiş? 
İBRAHİM
ÖZDİŞ (Adana) – Yapma, yapma!
ADALET
BAKANI BEKİR BOZDAĞ (Devamla) - Hiçbir hükûmetin mücadelesi yok. 
İBRAHİM
ÖZDİŞ (Adana) – Siz büyüttünüz, siz Sayın Bakan. 
ADALET
BAKANI BEKİR BOZDAĞ (Devamla) - İlk defa bu terör örgütüyle mücadeleyi biz
yapıyoruz. Mücadele yapan insanları terör örgütüne yardım etmekle suçlama
garabetini de siz yapıyorsunuz. 
ÖMER
FETHİ GÜRER (Niğde) – “Mücadele edin.” dediğimiz zaman etmediniz. 
ADALET
BAKANI BEKİR BOZDAĞ (Devamla) – Bu örgütün gerçek kimliği ortaya çıktıktan
sonra örgüte tavır alan biziz, örgütle mücadele eden biziz ama 17 Aralıktan
sonra, bütün milletin bu örgütün çirkin yüzünü öğrenmesinden sonra bu örgütün
kumpas kasetlerini burada millete kim seyrettirdi? Seçimlerde bu örgütle kim
ittifak yaptı? 
İBRAHİM
ÖZDİŞ (Adana) – Fehmi Koru’yu kim gönderdi? 
ADALET
BAKANI BEKİR BOZDAĞ (Devamla) - Hâlâ bu örgütün mağduriyet edebiyatını, hâlâ bu
örgütün uluslararası çevrelerde yaymaya çalıştığı fikirlerin müdafiliğini kim
yapıyor? 
İBRAHİM
ÖZDİŞ (Adana) – Fehmi Koru’yu kim gönderdi?
ADALET
BAKANI BEKİR BOZDAĞ (Devamla) - Terör örgütünün kimliği, vasfı ortaya çıktıktan
sonra bu örgütün söylemlerinin Türkiye’de takipçisi kim? 
ÖMER
FETHİ GÜRER (Niğde) – Yeni mi farkına vardınız, yeni mi farkına vardınız Sayın
Bakan? 
ADALET
BAKANI BEKİR BOZDAĞ (Devamla) - Bakın, Adil Öksüz’le ilgili burada konuştu
Sayın Genel Başkan. 
BÜLENT
YENER BEKTAŞOĞLU (Giresun) – Evet. 
ADALET
BAKANI BEKİR BOZDAĞ (Devamla) - Ben, bu buradan soruyorum…
BÜLENT
YENER BEKTAŞOĞLU (Giresun) – Sor.
ADALET
BAKANI BEKİR BOZDAĞ (Devamla) - Adil Öksüz’le ilgili elinizde bir bilgi, belge
var mı, yok mu?
BÜLENT
YENER BEKTAŞOĞLU (Giresun) – Ben hükûmet miyim? 
ÖMER
FETHİ GÜRER (Niğde) – Hükûmet sizsiniz. 
ADALET
BAKANI BEKİR BOZDAĞ (Devamla) - Dedi ki: ”Ajan.” O zaman biz de dedik ki:
“Ajansa buyurun, açıklayın.” Bak, kürsü burada, niye açıklamadınız? 
ÖMER
FETHİ GÜRER (Niğde) – Hükûmet sizsiniz, Hükûmet. 
BÜLENT
YENER BEKTAŞOĞLU (Giresun) – Ben hükûmet miyim?
ADALET
BAKANI BEKİR BOZDAĞ (Devamla) - Başka yerde de var, yapılmadı. 
İBRAHİM
ÖZDİŞ (Adana) – Niye bıraktınız, niye bıraktınız?
ADALET
BAKANI BEKİR BOZDAĞ (Devamla) - Peki, ben buradan soruyorum Sayın
Kılıçdaroğlu’na: Adil Öksüz’le ilgili size yurt içinden veya yurt dışından
herhangi bir bilgi geldi mi, gelmedi mi? Bu bilgi geldiyse siz bu bilgiyi
nereyle paylaştınız? FETÖ “tiyatro” diyor. Bu işin tiyatro olduğunu ispat etmek
de sanki CHP’ye düşmüş gibi. 
KAZIM
ARSLAN (Denizli) – Allah Allah, bu nereden çıktı şimdi? 
İBRAHİM
ÖZDİŞ (Adana) – Ne alaka ya? 
ADALET
BAKANI BEKİR BOZDAĞ (Devamla) – Ne alakası var? Çok alakası var. 
Bakın,
Adil Öksüz üzerinden yapılmak isteneni bütün Türkiye görüyor, bilecektir.
Bununla ilgili soruşturma açıldı, gereği yapılıyor, hâkimler açığa alındı.
Kollukla ilgili İçişleri Bakanlığı da soruşturma yapıyor, onlar da gereğini
yapacaklar. 
ÖMER
FETHİ GÜRER (Niğde) – Adam gitti.
ADALET
BAKANI BEKİR BOZDAĞ (Devamla) - Ama öte yandan bunu başka bir noktaya çekmek
için gayret etmek fevkalade yanlıştır.
ÖMER
FETHİ GÜRER (Niğde) – Adam gitti adam.
ADALET
BAKANI BEKİR BOZDAĞ (Devamla) - Bakın, bir şey daha söyleyeceğim: Türk Silahlı
Kuvvetleri içerisindeki yapılanmadan AK PARTİ hükûmetlerini sorumlu tutmak
büyük bir insafsızlıktır. (CHP sıralarından “Allah Allah” sesleri) Gerçekten
insafsızlıktır.
MUHARREM
ERKEK (Çanakkale) - Kim sorumlu?
İBRAHİM
ÖZDİŞ (Adana) - Kim sorumlu ya, kim sorumlu?
ADALET
BAKANI BEKİR BOZDAĞ (Devamla) – Bakın, bakın, kim karar veriyor terfilere? YAŞ
karar veriyor. YAŞ’ın 15 üyesi var; 13’ü asker, 2’si sivil; birisi Başbakan,
birisi Millî Savunma Bakanı. 
ÖMER
FETHİ GÜRER (Niğde) - Kim onaylıyor? Kim onaylıyor?
ADALET
BAKANI BEKİR BOZDAĞ (Devamla) - Karar veriyorlar, parmakla karar veriyorlar,
Hükûmetin dediğini yaparak değil. Şimdi konuşuyor bazı emekli generaller de.
ÖMER
FETHİ GÜRER (Niğde) - Kim onaylıyor, kim?
ADALET
BAKANI BEKİR BOZDAĞ (Devamla) – “FETÖ’cüleri biz atıyorduk da bunlar
koymuyordu.” Ya, sen namaz kılanı FETÖ’cü diye atıyordun, oruç tutanı
atıyordun, eşinin başı kapalı olanları atıyordun. (AK PARTİ sıralarından
alkışlar) 
ÖMER
FETHİ GÜRER (Niğde) – Siz de cezaevine attınız.
ADALET
BAKANI BEKİR BOZDAĞ (Devamla) - Ama FETÖ’cüler size kendilerini yutturmak için
namaz da kılmıyor, oruç da tutmuyor, eşinin başını da açıyor, alkol de
kullanıyor. Sen “FETÖ’cü temizliyorum.” diye FETÖ’cülere alan açtın, alan. Ve
onları doldurdu oraya.
BÜLENT
YENER BEKTAŞOĞLU (Giresun) - Yapma ya, yapma.
ADALET
BAKANI BEKİR BOZDAĞ (Devamla) - Ve biz çok… 
İBRAHİM
ÖZDİŞ (Adana) - Yazıklar olsun!
ADALET
BAKANI BEKİR BOZDAĞ (Devamla) - Yazıklar olsun, evet. Kim yaptıysa yazıklar
olsun. 
İBRAHİM
ÖZDİŞ (Adana) - Siz büyüttünüz, siz! Aynı yolun yolcusuydunuz Sayın Bakan, aynı
yolun yolcusuydunuz!
ADALET
BAKANI BEKİR BOZDAĞ (Devamla) - Ama bakın YAŞ’ın yapısını biz değiştirdik işte.
Biz, sivillerin ağırlıkta olduğu YAŞ yapısı koyduk ki orada da millî iradenin
dediği olsun diye adım attık. Bu adımı da biz attık. Ama bakıyorsunuz oradan
suçluyor, diyor ki: “Ben nereden bileceğim?” Ya, senin emrinde… Bazı askerler
diyor: “Biz nereden bileceğiz?”
MUHARREM
ERKEK (Çanakkale) - MİT’ten raporlar nasıl geliyordu?
ADALET
BAKANI BEKİR BOZDAĞ (Devamla) - Senin emrinde çalışan kişilerin kim olduğunu
bilmez misin? Bilirsin ama bunlara ilişkin gelince “MİT bize bilgi verdi mi,
vermedi mi?” Peki, senin alay komutanın, bölük komutanın, tabur komutanın,
bunlar, senin emrinde çalışanlarla ilgili, bunlar falan terör örgütüyle
irtibatlı, iltisaklı diye hiç bilgi getirmedi mi?
BÜLENT
YENER BEKTAŞOĞLU (Giresun) – Bütün kabahat bende efendim(!)
ADALET
BAKANI BEKİR BOZDAĞ (Devamla) - Ama gelen bilgiler başka, onlara alan açıldı. 
ÖMER
FETHİ GÜRER (Niğde) – Asya Bankı da mı biz açtık? 
ADALET
BAKANI BEKİR BOZDAĞ (Devamla) - O yüzden biz bu alanla ilgili de adımlarımızı
attık, atmaya da devam edeceğiz. 
Bakın,
bir başka husus: Sayın Cumhurbaşkanımızın yaptığı işlerle ilgili burada
değerlendirme yapıldı. Sayın Cumhurbaşkanımızın yaptığı her iş Anayasa ve
yasalara uygundur. 
İBRAHİM
ÖZDİŞ (Adana) – FETÖ’yü söyler misiniz. 
ADALET
BAKANI BEKİR BOZDAĞ (Devamla) – Anayasa ve yasaya aykırı bir işi Sayın
Cumhurbaşkanımız yapmamıştır, yapması da söz konusu değildir. 
İBRAHİM
ÖZDİŞ (Adana) – FETÖ… 
ADALET
BAKANI BEKİR BOZDAĞ (Devamla) – Devletin başıdır, milletin birliğini temsil
eder, organların uyumlu çalışmasını ve Anayasa’nın doğru uygulanmasını takip
eder. Şimdi, dış politikada bir bürokrat konuşacak, siyasetçi konuşacak,
gazeteci konuşacak, akademisyen konuşacak, Türkiye’nin Cumhurbaşkanı konuşunca
ayıplanacak. Böyle bir şey olabilir mi? (AK PARTİ sıralarından alkışlar)
Elbette Türkiye’nin Cumhurbaşkanı dış politika üzerinde de konuşacak, başka
konularda da konuşacak. 
İBRAHİM
ÖZDİŞ (Adana) – Ama hep konuşuyor.
ADALET
BAKANI BEKİR BOZDAĞ (Devamla) – Bundan önceki cumhurbaşkanları da konuştu,
Sayın Sezer de konuştu, başkaları da konuştu, Meclisin açılış günlerinde alın
bakın neler söylediler; ekonomiden dış politikaya kadar, teröre kadar, her
konuda milletvekillerine hitap ettiler. Onlara mübah olanın Türkiye’nin
Cumhurbaşkanına haram edilmeye çalışılmasını anlamak mümkün değildir. 
BÜLENT
YENER BEKTAŞOĞLU (Giresun) – Efendim, arada bir bütçeden de bahsedin lütfen. 
ADALET
BAKANI BEKİR BOZDAĞ (Devamla) – Bu kabul edilemez bir şeydir. Bunu buradan bir
kez daha ifade etmek isterim. 
Değerli
milletvekilleri, bakın, cezaevlerinde işkence ve kötü muamele olduğuna ilişkin
iddialar dile getiriliyor. 
GARO
PAYLAN (İstanbul) – Fotoğraflar var, fotoğraflar. 
ADALET
BAKANI BEKİR BOZDAĞ (Devamla) - Kim getiriyor bu iddiaları? Bir: FETÖ’cüler
getiriyor, uluslararası alanda, her yerde onlar getiriyorlar. 
İBRAHİM
ÖZDİŞ (Adana) – Siz Birleşmiş Milletlere yazmışsınız. 
BAŞKAN
– Sayın Bakan, bir dakika efendim. 
Sayın
Özdiş, rica ediyorum, defaatle müdahale ediyorsunuz, insicamı bozmayın. 
İBRAHİM
ÖZDİŞ (Adana) – Efendim, doğru söylemiyor Sayın Bakan. 
BAŞKAN
– Efendim, onun kendi kanaatleri. Herkesin kanaati muhterem. Lütfen müdahale
etmeyiniz ve konuşmanın insicamını bozmayınız efendim. 
Teşekkür
ediyorum. 
ADALET
BAKANI BEKİR BOZDAĞ (Devamla) – İki: PKK terör örgütü bunu söylüyor ve bunlarla
irtibatlı olanlar bunu söylüyor ve Türkiye’nin düşmanları bunu söylüyor. Ben de
diyorum ki: Türkiye cezaevlerinde kötü muamele ve işkence olduğunu söyleyen,
cezaevinin adını söyleyecek, yapanı söyleyecek, zamanını söyleyecek, nerede
oldu söyleyecek. O zaman eğer Hükûmet gereğini yapmazsa bizi o zaman
suçlayacaksınız. İsim verin. Vermiyorlar. Nerede yapıldı? Söylemiyorlar. Ne
zaman yapıldı? Onu da söylemiyorlar. “Türkiye’de kötü muamele ve işkence
vardır.” Bu, terör örgütlerinin bildik ezberleridir. Bu ezberlere alet olmak bu
Parlamentonun altında bulunanlara yakışmaz. Ben örnek istiyorum; isim verin.
Bazı örnekler gösteriliyor, fotoğraflar. Darbe teşebbüsü gülle mi bastırıldı?
Elbette orada, darbe teşebbüsü yapanlara karşı bir müdahale yapıldı; halkın
müdahalesi var, kolluğun müdahalesi var. Bu müdahale sırasında yapılanları
cezaevinde veya gözaltında yapılmış gibi göstermek fevkalade büyük bir
yanlışlıktır, Türkiye’ye karşı da büyük bir ayıptır. 
Bakın,
çok net söylüyorum: Biz Avrupa İnsan Hakları Sözleşmesi’nin 15’inci maddesine
göre işkence ve kötü muameleyi askıya almadık, onunla ilgili derogasyon da
koymadık. 
ÖZGÜR
ÖZEL (Manisa) – Koyamıyorsun zaten onu.
ADALET
BAKANI BEKİR BOZDAĞ (Devamla) - Yine, aynı şekilde, biz Birleşmiş Milletlerle
ilgili sözleşmenin işkence ve kötü muameleyle ilgili kısmını da kaldırmadık
çünkü şeyin oraya konma imkânı yok. Çok açık, burada yazılıyor.
LEVENT
GÖK (Ankara) – Sayın Başkan, Sayın Başkan… 
ADALET
BAKANI BEKİR BOZDAĞ (Devamla) - Türkiye’nin hangi maddelerle ilgili şey
koyduğunu ve açık açık yazıyor. 
LEVENT
GÖK (Ankara) – 13 madde var.
ADALET
BAKANI BEKİR BOZDAĞ (Devamla) - İşkence ve kötü muamele de bunun içerisinde
yoktur. 
LEVENT
GÖK (Ankara) – Sayın Bakan, bir okur musunuz onu. 
ADALET
BAKANI BEKİR BOZDAĞ (Devamla) – Çok net bir şekilde bunu buradan bir kez daha
ifade ederim. 
LEVENT
GÖK (Ankara) – Sayın Bakan, tam da bu arada bir okuyun o zaman onları burada.
Neleri verdiğinizi bir okuyun; lütfen, hadi. Yüzleşelim, biz de öğrenelim, siz
de öğrenin. Hangilerini verdiniz?
BAŞKAN
– Sayın Gök, rica ediyorum… 
LEVENT
GÖK (Ankara) – Ama bakın, çok önemli bir noktaya işaret etti. 
BAŞKAN
- Ama rica ediyorum, araya giriyorsunuz efendim. 
LEVENT
GÖK (Ankara) – Buyurun efendim, açıklasın o zaman Sayın Bakan. 
BAŞKAN
– Grup Başkan Vekilisiniz, lütfen efendim, lütfen…
LEVENT
GÖK (Ankara) – Sayın Bakan, bir açıklama…
ADALET
BAKANI BEKİR BOZDAĞ (Devamla) – İşkence ve kötü muamele derogasyon
verilemeyecek maddelerle alakalıdır. 
LEVENT
GÖK (Ankara) – Sayın Bakan, verdiniz, verdiniz. O metin elimizde bizim. 
ADALET
BAKANI BEKİR BOZDAĞ (Devamla) - Hem Avrupa İnsan Hakları Sözleşmesi bakımından
hem de Birleşmiş Milletlere verdiğimiz beyan bakımından da aynı şekildedir,
bunu buradan bir kez daha ifade etmek isterim. 
İşkenceye
sıfır tolerans uygulamasını biz getirdik, zaman aşımını biz kaldırdık. 
LEVENT
GÖK (Ankara) – Onları bir söyleyin ama, söyleyin onları bir.
ADALET
BAKANI BEKİR BOZDAĞ (Devamla) - Bu dönem değil, ne zaman gelirse gelsin
bunlarla ilgili işlemlerin gereği yapılacaktır. 
Ege
adalarıyla ilgili, AK PARTİ hükûmetleri döneminde Ege adalarının hukuki ve
fiilî statüsünde herhangi bir değişiklik olmamıştır, bizden önceki hukuki ve fiilî
durum neyse aynıdır. Bunun aksini söyleyen doğru söylemiyor. (AK PARTİ
sıralarından alkışlar) Hilafıhakikat bir beyanda bulunuyor, bunu kabul etmemiz
mümkün değildir. 
Bakın,
Annan Planı’nı biz kabul ettik, Türkler de kabul etti, referandumda Rumlar
reddetti. Niye reddettiler? “Ya, bu Türkler haklarını savunamadı, bize fazla
şey verdiler. Reddedelim de daha sonra onlar daha çoğunu alsın.” diye mi
yaptılar? Aleyhlerine gördükleri için reddettiler. Biz Kıbrıs’ta da, bütün
uluslararası alanda da milletimizin ve devletimizin hukukunu koruduk, bundan
sonra da korumaya devam edeceğiz, bundan kimsenin şüphesi olmamalıdır. 
Eğer
Türkiye'nin Ege’de kaybettiği yerlerle ilgili sorumlu aranacaksa o sorumlu biz
değiliz ha, onu da söyleyelim. 10 Şubat 1947 Paris Antlaşması’yla On İki Ada
Yunanlılara bırakıldı. O zaman Başbakan kimdi?
KAZIM
ARSLAN (Denizli) - Ondan bahsetmiyoruz, o ayrı.
ADALET
BAKANI BEKİR BOZDAĞ (Devamla) - Merhum İsmet İnönü’ydü. 
ÖMER
FETHİ GÜRER (Niğde) - İsmet İnönü’ye gidiyorsun ya!
ÖZGÜR
ÖZEL (Manisa) - Ne alakası var, ne konuşuyorsun?
ADALET
BAKANI BEKİR BOZDAĞ (Devamla) - Ve Paris Antlaşması’na Türkiye delegasyon bile
göndermedi, katılmadı, katılmadı “Askerimiz yok, mali durumumuz iyi değil.”
diye. Şimdi oradaki, Türkiye'nin burnunun dibindeki bu yapılar bizim eserimiz
değil, sizin eserinizdir.
BÜLENT
YENER BEKTAŞOĞLU (Giresun) - Kıbrıs’ta görüşürüz. 
ADALET
BAKANI BEKİR BOZDAĞ (Devamla) - Ve biz bununla ilgili de gereken neyse, bunları
bugüne kadar yaptığımız gibi bundan sonra da yapmaya devam edeceğiz, bunu da
buradan bir kez daha ifade etmek isterim.
Tabii,
Sayın Cumhurbaşkanımızla ilgili buradan başka şeyler de söylendi -daha önce de
ifade ettim- işte “Cumhurbaşkanı dolar çağrısı yapıyor, kendisi hesapta dolar
tutuyor.” Bak, işte dekont burada. 
BÜLENT
YENER BEKTAŞOĞLU (Giresun) - Daha önce bozdurmuş. 
ADALET
BAKANI BEKİR BOZDAĞ (Devamla) - Cumhurbaşkanına vurmak size prim yaptırmaz.
Vuran kaybediyor, vuran kaybediyor, kaybediyor. (AK PARTİ sıralarından
alkışlar) Bak, Avrupa’da da vuran gidiyor, dokunan yanıyor. Seçimde de millet
hesabını görüyor. Onun için de buradan size ekmek çıkmaz, onu da buradan bir
kez daha ifade etmekte fayda görüyorum.
Saygıdeğer
milletvekilleri…
BÜLENT
YENER BEKTAŞOĞLU (Giresun) - Sayın Bakan, arada bir bütçeden de bahsedin
efendim, arada bir bütçeden de bahsedin, rica ediyorum. Bir kelime bütçeden
bahsedin, bir kelime; yoksa gideceğim, protesto ediyorum.
ADALET
BAKANI BEKİR BOZDAĞ (Devamla) - Şimdi, senin Genel Başkanın bütçeden mi
konuştu, neleri konuştu? (AK PARTİ sıralarından “Bravo” sesleri, alkışlar)
Burada bütçeye kaç dakika ayırdı? Burada bir sürü şey söyleyecek, bunun
cevabını duyunca neden rahatsız oluyorsunuz?
Bakın,
Parlamentoda milletvekillerinin dokunulmazlığı kaldırıldı, hem AK PARTİ’den hem
CHP’den hem de MHP’den milletvekillerinin dokunulmazlıkları kaldırıldı, 154 milletvekilinin
810 dosyada dokunulmazlığı kaldırıldı ve milletvekillerinin bir kısmı gitti,
ifadelerini verdiler, bir kısmı gitmedi. 
Şimdi,
biz bir hukuk devletiyiz. 
MAHMUT
TOĞRUL (Gaziantep) – Nerede hukuk? Nerede hukuk?
ADALET
BAKANI BEKİR BOZDAĞ (Devamla) – Hukuk devletinde kanun önünde herkes eşittir.
Kimseye farklı bir muamele yapılması beklenemez. Eş genel başkanlar çok net
açıklamalar yaptılar, “Biz tıpış tıpış gitmeyeceğiz. Bizi zorla almak
istiyorsanız öyle alın veya nasıl istiyorsanız öyle alın.” dediler. Siz hukuku
tanımazsanız, hukuka uymazsanız, uymayacağınızı da açık açık söylerseniz hukuk
sizi bulur, bulunduğunuz yerden alır, savcının da, mahkemenin de huzuruna
götürür. (AK PARTİ sıralarından alkışlar) 
LEZGİN
BOTAN (Van) – Hukuku tanımayan Cumhurbaşkanı.
MAHMUT
TOĞRUL (Gaziantep) – O hukuk seni bulacak, seni. O hukuk sizi de bulacak. Sen
de aynı hukuktan yargılanacaksın, aynı hukuktan yargılanacaksın.
HİŞYAR
ÖZSOY (Bingöl) – Parmak sallamayın, ayıp!
DİRAYET
TAŞDEMİR (Ağrı) – Onu sen Cumhurbaşkanına söyle, Cumhurbaşkanına.
ADALET
BAKANI BEKİR BOZDAĞ (Devamla) – Bu ülkenin hukukunu sen de tanıyacaksın, senin
arkandakiler de tanıyacak, tanımayanlara tanıtmak da bizim boynumuzun borcudur,
borcudur. Hiç endişe etmeyin, herkes tanıyacak. 
MAHMUT
TOĞRUL (Gaziantep) – Bu hukuku sen de tanıyacaksın, sen de.
ADALET
BAKANI BEKİR BOZDAĞ (Devamla) – Türkiye'nin hukukuna… Bu Parlamentonun çatısı
altında duracaksınız, “Biz bu hukuka uymayacağız.” diyeceksiniz. Var mı öyle
şey? Herkes hukuka uyacak.
LEZGİN
BOTAN (Van) – Önce Cumhurbaşkanı uyacak, Anayasa’yı çiğneyen Cumhurbaşkanı
uyacak!
MAHMUT
TOĞRUL (Gaziantep) – Oğlunu göndermeyene söyle, oğlunu göndermeyene.
LEZGİN
BOTAN (Van) – Bilal niye gitmiyor, Bilal? 4 eski bakan niye gitmiyor?
“Anayasa’yı tanımam.” diyen kendileri değil mi?
ADALET
BAKANI BEKİR BOZDAĞ (Devamla) – Hukuka uymayan vatandaş nasıl zorla
götürülüyorsa milletvekili de zorla götürülecektir. 
(Mikrofon
otomatik cihaz tarafından kapatıldı) 
ADALET
BAKANI BEKİR BOZDAĞ (Devamla) – Siz terörle aranıza mesafe koymadıkça, terörü…
HİŞYAR
ÖZSOY (Bingöl) – Bakanım, komiksiniz vallahi.
LEZGİN
BOTAN (Van) – Çok komiksiniz, çok.
GÖKCEN
ÖZDOĞAN ENÇ (Antalya) – Sözünü kestiler Sayın Başkan, çok kestiler. 
BAŞKAN
– Efendim, bir dakika… 
ADALET
BAKANI BEKİR BOZDAĞ (Devamla) – Sayın Başkanım, önceden iki dakika süre vardı,
bana iki dakika süre…
BAŞKAN
- Öyle mi, alacağınız var? Peki, ödeyelim.
Üç
dakika süre veriyorum.
ADALET
BAKANI BEKİR BOZDAĞ (Devamla) – Sayın Başkanım, değerli milletvekilleri;
terörle araya mesafe koymak siyaset yapan herkes için birinci esastır. Mesafe
koyacaksınız. 
MAHMUT
TOĞRUL (Gaziantep) – En başında sen koysaydın. Sen niye mesafe koymadın?
Fetullahçılara güzellemeler yapan senin suçun yok mu? Sen güzellemeler
yapıyordun.
ADALET
BAKANI BEKİR BOZDAĞ (Devamla) – Hendek kazanları kutsamak, hendeklerin
arkasındakilere destek olmak ve onların aleyhinde konuşmayı menetmek, “Onlara
destek vermeyene soruşturma açarım.” demek ne oluyor? Bunu kim söyledi? Şimdi,
hendekleri kazdılar, çukurları kazdılar, bombaları koydular, tuzakları
kurdular, sokakları, caddeleri, mahalleleri yaşanmaz hâle getirdiler, bölgede
yaşayan insanları zorla göçe mecbur ettiler.
MAHMUT
TOĞRUL (Gaziantep) – Siz göç ettirdiniz. 
ADALET
BAKANI BEKİR BOZDAĞ (Devamla) – Siz gidip bu teröristlere “Neden hendek
kazıyorsunuz? Niye bomba koyuyorsunuz? Niye tuzak kuruyorsunuz?” dediniz mi?
Demediniz.
SİBEL
YİĞİTALP (Diyarbakır) – Kim hendek kazmış ya? Kim? Kim hendek kazmış?
ADALET
BAKANI BEKİR BOZDAĞ (Devamla) – Oradaki vatandaşların güvenliğini sağlamak,
huzurunu sağlamak…
AYŞE
ACAR BAŞARAN (Batman) – İnsanları bodrumda yakarak mı? İnsanları bodrumlarda
yakarak mı insanların güvenliğini sağlamış?
ADALET
BAKANI BEKİR BOZDAĞ (Devamla) – …ve orada yeniden kamu düzenini tesis etmek
için mücadele eden güvenlik güçlerini engellemek için uğraştınız. Teröristler
sıkıştığı zaman imdadına koştunuz. Devleti katliam yapmakla suçladınız,
teröristleri masum gibi gösterdiniz. Böyle bir şey olabilir mi? 
AYŞE
ACAR BAŞARAN (Batman) – İnsanları bodrumda yaktınız, bodrumda. 
ADALET
BAKANI BEKİR BOZDAĞ (Devamla) – Bakın, canlı bombalar oldu ve bu canlı bombalar
çocuk, kadın, sivil onlarca insanın şehit olmasına, pek çoğunun yaralanmasına
neden oldu. Ben şimdi soruyorum; bu Parlamentonun altında milletvekilliği yapan
birisi canlı bombanın cenazesine hangi iyi işi yaptı diye gider? (AK PARTİ
sıralarından alkışlar)
MAHMUT
TOĞRUL (Gaziantep) – Ailesi için gider, ailesi için, cenazeye ailesi için
gider.
ADALET
BAKANI BEKİR BOZDAĞ (Devamla) – Hangi iyi işi yaptı diye gider? Patlatıp
öldürdüğü masum insanlarla ilgili bir vicdan azabı duydunuz mu? 
AYŞE
ACAR BAŞARAN (Batman) – Siz yaktığınız masum insanlarla ilgili vicdan azabı
duydunuz mu? Göz göre göre, dünyanın gözü önünde yaktığınız insanlarla ilgili
vicdan azabı duydunuz mu?
ADALET
BAKANI BEKİR BOZDAĞ (Devamla) – Dünyanın hangi demokratik hukuk devletinde
canlı bombaların, teröristlerin cenazesine gidip onları kahraman gibi
göstermeye çalışanlara müsamaha edilebilir, hoşgörüyle bakılabilir? Böyle bir
şey olabilir mi?
SİBEL
YİĞİTALP (Diyarbakır) – Adalet Bakanısınız; niye suçlayıcı dil kullanıyorsunuz?
Nasıl bir Adalet Bakanısınız ya?
ADALET
BAKANI BEKİR BOZDAĞ (Devamla) – Elbette olmaz, olması da mümkün değil. 
Bakın,
Herri Batasuna kararı var Avrupa İnsan Hakları Mahkemesinin.
SİBEL
YİĞİTALP (Diyarbakır) – Adalet Bakanı olarak suçlayıcı bir dil kullanmayın.
Hukuku temsil ediyorsunuz, adaleti temsil ediyorsunuz. 
ADALET
BAKANI BEKİR BOZDAĞ (Devamla) – Ben adaletten yanayım, terörden yana değilim;
ben hukuktan yanayım, hendekçiden yana değilim; ben milletten yanayım,
Kandil’den yana değilim. (AK PARTİ sıralarından “Bravo” sesleri, alkışlar) Öyle
şey yok. 
SİBEL
YİĞİTALP (Diyarbakır) – Adaleti temsil ediyorsanız adaletli konuşun. 
LEZGİN
BOTAN (Van) – Bu kürsüden Gülen Hoca için yaptığın konuşmaları hatırla. 
ADALET
BAKANI BEKİR BOZDAĞ (Devamla) – Bakın, Herri Batasuna kararı çok net. Orada
açıkça diyor ki mahkeme; bazı sloganlar atılıyor, yürüyüşler yapılıyor, bunu
teröre ve şiddete destek olarak görüyor. Parti üyelerinin ve liderlerinin
amaçlarına ulaşmak için kuvvet kullanımını reddetmediklerini ve bunun teröre
dolaylı bir destek olduğunu söylüyor. 
MAHMUT
TOĞRUL (Gaziantep) – Bakın, yargılanıyorsunuz, yargılanıyorsunuz. Şu anda
Birleşmiş Milletler sizin bu zirvede yaptığınızı konuşuyor. 
ADALET
BAKANI BEKİR BOZDAĞ (Devamla) – Siz bugüne kadar PKK terör örgütünü kınadınız
mı?
(Mikrofon
otomatik cihaz tarafından kapatıldı) 
BAŞKAN
– Sayın Bakan, lütfen toparlar mısınız. 
ADALET
BAKANI BEKİR BOZDAĞ (Devamla) – “Bu şiddeti durdurun, bu terörü durdurun,
ölümlere son verin.” dediniz mi? Demediniz. Terörü bitirmek için uğraşanlara
hep kara leke sürmeye, iftira atmaya çalıştınız.
SİBEL
YİĞİTALP (Diyarbakır) – Bizim kadar ölümleri durdurmak isteyen hiçbir parti
olamaz.
ADALET
BAKANI BEKİR BOZDAĞ (Devamla) - Sayın Başkanım, değerli milletvekilleri; ben
bütçemizin hayırlı uğurlu olmasını diliyor; emeği geçen herkese ayrı ayrı
teşekkür ediyor, yüce Meclisi saygıyla selamlıyorum. (AK PARTİ ve Bakanlar
Kurulu sıralarından alkışlar)
BAŞKAN
– Teşekkür ediyorum Sayın Bozdağ.
ÖZGÜR
ÖZEL (Manisa) – Sayın Başkan…
AHMET
YILDIRIM (Muş) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Bakan konuşması sırasında Genel Başkanımızın
değerlendirmelerine “garabet” dedi ve Cumhuriyet Halk Partisi Grubunun almış
olduğu pek çok karara atfen ağır sataşmalarda bulundu. Cevap hakkımızı
kullanmak istiyoruz efendim.
BAŞKAN
– Pekâlâ, lütfen iki dakikalığına...
Levent
Bey, buyurun.
LEVENT
GÖK (Ankara) – Daha sonra da benim talebim var.
BAŞKAN
– Anlayamadım.
LEVENT
GÖK (Ankara) – Özgür Bey’den sonra benim de talebim var.
BAŞKAN
– Buyurun.
V.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Cumhuriyet Halk Partisi Genel Başkanına ve CHP
Grubuna sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; tabii, Sayın Bakanın
konuşmasının ilk on beş dakikasına, muhalefetin de hakkını teslim eden
konuşmasının o kısımlarına söylenecek hiçbir söz yok ama Sayın Bakan şunu
bilmeli: Bir ülkenin kurucu babalarına dil uzatmak bir Sayın Bakana yakışmaz ve
İsmet Paşa’yı On İki Ada’yı vermekle suçlarken ilk önce 1912 Trablusgarp
Savaşı’nı, Balkan Savaşları sonunda o On İki Ada’nın Osmanlı tarafından fiilen
İtalyanlara verildiğini, daha sonra bu On İki Ada’nın Yunanistan’a geçtiğini…
Yok, eğer 1947’yi söylüyorsa o zaman -Sayın Bakan son on dakika devlet adamı
gibi konuşmadınız ama- bu ülkenin gelmiş geçmiş en büyük devlet adamından
gelsin size cevap: “Evet, ben sizin çocuklarınızı belki şekersiz bıraktım ama
onları babasız bırakmadım.” demiştir İsmet İnönü. (CHP sıralarından alkışlar)
Siz diyorsanız ki: “İkinci Dünya Savaşı’na gireydi de, masaya oturup On İki
Ada’yı alaydı.” Onun hesabını siz vicdanınıza verin. 
HAKAN
ÇAVUŞOĞLU (Bursa) – Delege gönderecek oraya. Paris’e delege gönderecek, savaşa
girmeyecek. 
ÖZGÜR
ÖZEL (Devamla) - Sayın Bakan, şunu söyleyelim: Eğer öz güveniniz varsa… Bütün
hâkimleri, savcıları değiştirdiniz... 
HAKAN
ÇAVUŞOĞLU (Bursa) – Delege bile göndermedi! “Savaşa gir.” diyen yok, Paris’e
delege gönderecek. 
MUHARREM
ERKEK (Çanakkale) – Bağırma! Bağırma! (AK PARTİ ve CHP sıralarından karşılıklı
laf atmalar, gürültüler)
BAŞKAN
– Sayın milletvekilleri, lütfen… Bir dakika efendim.
ÖZGÜR
ÖZEL (Devamla) – …Anayasa Mahkemesini yeniden dizayn ettiniz. Eğer cesaretiniz
varsa, eğer şu kadar cesaretiniz varsa getirin, o 4 bakan için şimdi soruşturma
komisyonunu kuralım, Yüce Divana götürelim, yargılansınlar. Neden bakan
yapmadığınızı hepimiz biliyoruz, neden milletvekili yapmadığınızı biliyoruz ama
siz de şunu bilin: Deliller, 17-25 Aralıkta yasaya, usulüne aykırı ortaya
çıkmış olabilir ama bu, 17-25 Aralığın, kan kardeşlerin kan davalı olduğu gün
olduğu gerçeğini, işveren ile taşeronun birbirine düştüğü gerçeğini, haram
paraların haramzadeler arasındaki bölüşüm ilişkilerindeki kavganın…
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – …ülke gündemine oturduğu gerçeğini değiştirmez,
değiştirmeyecek. (CHP sıralarından alkışlar)
BAŞKAN
– Teşekkür ediyorum.
LEVENT
GÖK (Ankara) – Sayın Başkan…
BAŞKAN
– Sayın Gök, grubunuz adına konuşuldu. Buyurun sizin mikrofonunuzu açayım
efendim. 
ŞAHİN
TİN (Denizli) – Genel Başkan iftira attı, onun cevabını verin.
ÖZGÜR
ÖZEL (Manisa) – Neyin cevabını?
ŞAHİN
TİN (Denizli) – “200 bin dolar var.” dedi, hani nerede?
ÖZGÜR
ÖZEL (Manisa) – “Bozdurdu.” diyor, dekont gösteriyor. 
Yolla
dekontun fotokopisini Sayın Bakan, yolla dekontun fotokopisini.
İLKNUR
İNCEÖZ (Aksaray) – Ne gerek var, niye yollayacağız? 
ÖZGÜR
ÖZEL (Manisa) – Seni dekontun fotokopisini yollamaya davet ediyorum. Yollayın
dekontun fotokopisini.
İLKNUR
İNCEÖZ (Aksaray) – Öyle bir mecburiyetimiz yok. İftirayı atıyorsun, müfteri
cevabını aldığında…
BAŞKAN
– Levent Bey, mikrofonunuzu açayım, daha iyi değil mi? Zapta da geçer.
LEVENT
GÖK (Ankara) – Sayın Başkan, Meclisimizi doğru bilgilendirmek gerekir. Sayın Bakan
konuşmasında benim müdahalem üzerine sizin de karıştığınız bir tartışmada bana
hitaben… 
HAKAN
ÇAVUŞOĞLU (Bursa) – 3 diplomat gönderemediniz Paris’e, o adalar gitti. Kimse
“Savaşın.” demedi size, “Delege gönderin.” dedi oraya.
BAŞKAN
– Sayın Çavuşoğlu, rica ediyorum, lütfen efendim.
LEVENT
GÖK (Ankara) – …Birleşmiş Milletlere Türkiye Cumhuriyeti Hükûmetinin vermiş
olduğu bildirimde Genel Başkanımızın söylediği konuların yanlış olduğunu
söyledi.
HAKAN
ÇAVUŞOĞLU (Bursa) – Çocukların hayatını, babalarını kurtarmış! Delege
gönderseydin o zaman. 
LEVENT
GÖK (Ankara) – Ben de “Doğrusunu siz söyleyin.” dediğimde o hâlâ ısrarla kendi
görüşünü… 
HAKAN
ÇAVUŞOĞLU (Bursa) – Burnumuzun dibindeki adaları verdiler.
LEVENT
GÖK (Ankara) – …savunmak suretiyle Genel Başkanımıza ve bana karşı yanlış
söylediğimiz konusunda bir sataşmada bulunmuştur. Ben belgeleri getirdim.
HAKAN
ÇAVUŞOĞLU (Bursa) – Oradaki insanların ahı tuttu sizi zaten.
LEVENT
GÖK (Ankara) – Kamuoyunun ve Meclisimizin bilgilenmesi gerekiyor. Bunları
açıklamak üzere sataşmadan dolayı söz istiyorum.
BAŞKAN
– Peki, buyurun. (CHP sıralarından alkışlar)
9.- Ankara Milletvekili Levent Gök’ün, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında şahsına sataşması nedeniyle konuşması
LEVENT
GÖK (Ankara) – Sayın Başkan, öncelikle teşekkür ederim size. 
Değerli
milletvekilleri, tabii, burada, kamuoyunun ve Meclisimizin doğru
bilgilendirilmesi esastır. Hele bakanlığı adalet olan bir bakanlığın makamında
bulunan kişinin burada söylediklerinin de hesabını vermesi gerekir ve
yüzleşmekten de kaçınmaması gerekir.
Sayın
Bakan, ben ısrarla “Birleşmiş Milletlere Türkiye Cumhuriyeti’nin olağanüstü hâl
ilanından sonra vermiş olduğu kısıtlamalara ilişkin siz elinizdeki belgeyi
açıklayın,” dediğim zaman, hiçbir açıklama gelmedi ama ben açıklıyorum.
Sayın
Başkan, değerli milletvekilleri; bu İngilizcesi, bu da Türkçesi. Birleşmiş Milletlerin
“Kişisel ve Siyasal Haklar Uluslararası Sözleşmesi” diye bir sözleşmesi var, ta
1966 tarihli. Bunun 27 maddesi kişisel ve siyasal haklara ilişkindir. Türkiye
bu sözleşmenin 27 maddesinden tam 13 tanesini Birleşmiş Miletlere bildirmiştir.
Bakın, zabıtlara geçsin ve Sayın Bakan da öğrensin diye bildiriyorum. Eğer
Sayın Bakan benim konuşmamdan sonra “Levent Gök, sen doğruyu söylemiyorsun,
doğrusu budur.” derse, onu da dinleyelim. Ama, biz neyi bildirdik? O
sözleşmenin 2/3, 2/9, 2/10, 2/12, 2/13, 2/14, 2/17, 2/19, 2/21, 2/22, 2/25,
2/26 ve 2/27’nci maddelerinde kısıtlamaya gideceğimizi Birleşmiş Milletlere
bildirdik. Şimdi Bakan, gözümüzün içine baka baka bizim doğru söylemediğimizi
söylüyor. E, siz doğruyu söyleyin. Bunun 2/3’üncü maddesi işkenceyle ilgilidir,
14’üncü maddesi adil yargılanmayla ilgilidir. 
Sayın
Bakan, sizi buradan kürsüye davet ediyorum, buyurun. Ben belgemi açıklıyorum.
Cumhuriyet Halk Partisi hem İngilizcesini hem de Türkçesini kamuoyuyla
paylaşıyor. Türkiye’nin Birleşmiş Miletler Daimi Temsilcisinin verdiği belgeyi
sizlere sunuyoruz, açıklama yapıyoruz; buyurun bunu çürütün, yüzleşelim, biz
doğrusunu öğrenelim ya da siz kalkın bizden özür dileyin, olur mu böyle bir
şey! Sayın Bakan, bekliyorum bunu. Sayın Bozdağ, bekliyoruz. (CHP sıralarından
alkışlar) 
AHMET
YILDIRIM (Muş) – Sayın Başkan…
BAŞKAN
– Buyurun Ahmet Bey. 
AHMET
YILDIRIM (Muş) – Sayın Bakan Grubumuza dönerek son dört dakikada bizim
partimizle ilgisi olmayan ithamlarda bulundu. Bu nedenle sataşmadan söz
istiyoruz. 
BAŞKAN
– Buyurun Beyefendi, iki dakika. 
AHMET
YILDIRIM (Muş) – Grubumuz adına Bingöl Milletvekilimiz Hişyar Özsoy konuşacak. 
BAŞKAN
– Peki efendim. 
Yeni
bir sataşmaya lütfen meydan açmayalım, meydan vermeyelim. 
Buyurun.
(HDP sıralarından alkışlar) 
10.- Bingöl Milletvekili Hişyar Özsoy’un, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşması sırasında Halkların Demokratik Partisine sataşması nedeniyle
konuşması
HİŞYAR
ÖZSOY (Bingöl) - Sayın Başkan, değerli milletvekilleri; öncelikle teşekkür
ediyorum. Genel Kurulu saygıyla selamlıyorum. 
Yalnız,
Sayın Bakan çok gergin ve çok sinirli konuştu. Doğrusu, normalde nezaketle
konuşan Sayın Bakanımız bugün bayağı bir gergindi. 
ŞAHİN
TİN (Denizli) – Hayır değil, değil. Gayet güzel konuştu, hiç öyle değildi. 
ZEHRA
TAŞKESENLİOĞLU (Erzurum) – Gerçekleri söyledi. 
HİŞYAR
ÖZSOY (Devamla) – Bağırdı çağırdı, bizimkilere döndü “terörist” dedi. Olabilir.
Arkadaşlar, bağırma çağırmayla olmuyor. Bakın, Türkiye’de yapılan anketlere
göre hiçbir ankette hukuk kurumlarına duyulan güven yüzde 50’nin üzerinde
değil. Artı, Ekonomi Bakanımız burada, Maliye Bakanlarımız burada, şu hukuk
kurumlarının içinde olduğu durum yüzünden de ekonomik kriz gerçekten
derinleşiyor. Bağırabiliriz, buyursun bize bağırsın, zaten sürekli
bağırıyorsunuz, hiçbir yere gidemiyorsunuz. 
Bir
de Sayın Bakanım, biliyorsunuz -siz tabii hukukçusunuz, ben değilim de-
savcılığa ifadeye gitmemek tutuklama gerekçesi değildir. Polis geldi, zorla
götürdü, ifadesini aldı ama tutuklama gerekçesi isnat edilen suçlardır.
Tutuklama gerektiriyor mu gerektirmiyor mu? Türkiye’nin de üyesi olduğu Avrupa
Konseyinin ilgili kurumları, Uluslararası Parlamenterler Birliği, Avrupa
Konseyi İnsan Hakları Komiserliği, bütün bunların hepsi açıkça şunu söylüyor
diyor ki: Hem dokunulmazlıkları kaldırmanız kendi Anayasa’nıza ve taraf
olduğunuz sözleşmelere aykırı hem de bu tutuklamaların hiçbir mantıklı
gerekçesi olamaz. Siz zannediyorsunuz ki biz bağıracağız çağıracağız, bu
sesleri bastıracağız ama gerçek, inatçı bir şeydir, döner dolaşır, gelir
yakanıza yapışır. Bakın, Sayın Bakanım, bu yapılanların hepsinin bumerang
etkisi olur. İnşallah bugün bizim eş başkanlarımızın olduğu hücrelerde bir gün
sizler de olmazsınız, böyle bir adaletsizliğe sizler de maruz kalmazsınız. 
Teşekkür
ediyorum. (HDP sıralarından alkışlar) 
BAŞKAN
– Teşekkür ediyorum Sayın Özsoy. 
ADALET
BAKANI BEKİR BOZDAĞ (Yozgat) – Sayın Başkan…
BAŞKAN
– Buyurun Sayın Bakan. 
ADALET
BAKANI BEKİR BOZDAĞ (Yozgat) – İzniniz olursa sataşmalar var şahsıma, ona cevap
vermek istiyorum. 
BAŞKAN
– Doğrudur efendim.
Buyurunuz
lütfen, iki dakika. (AK PARTİ sıralarından alkışlar) 
11.- Adalet Bakanı Bekir Bozdağ’ın, Ankara Milletvekili
Levent Gök’ün sataşma nedeniyle yaptığı konuşması sırasında şahsına sataşması
nedeniyle konuşması
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; Türkiye,
Avrupa İnsan Hakları Sözleşmesi ve Medeni ve Siyasi Haklara İlişkin
Uluslararası Sözleşme’ye derogasyon bildiriminde bulundu ve bazı maddelerini
askıya alacağını oraya resmen bildirdi. Bakın, Avrupa İnsan Hakları
Sözleşmesi’nin ilgili maddeleri çerçevesinde, yaşama hakkı, madde 2; işkence ve
kötü muamele, madde 3; kölelik ve zorla çalıştırma, madde 4; kanunsuz ceza
olmaz… Bu maddeleri bizim, bir defa, askıya alma imkânımız yok. Neden?
LEVENT
GÖK (Ankara) – Hangilerini aldınız Sayın Bakan? 
ADALET
BAKANI BEKİR BOZDAĞ (Devamla) – Sözleşme de bunu açıkça söylüyor. 
LEVENT
GÖK (Ankara) – Hangilerini aldığınızı söyleyin siz.
ADALET
BAKANI BEKİR BOZDAĞ (Devamla) – Peki, şeye geldim. Bunlar alınamıyor çünkü…
LEVENT
GÖK (Ankara) – Hangilerini aldınız? 
ADALET
BAKANI BEKİR BOZDAĞ (Devamla) – Bu bir.
İki:
Şimdi, ne dedi Sayın Genel Başkan? İşte, “‘İşkence yaparım ben.’ diyorsunuz.”
diyor. 
LEVENT
GÖK (Ankara) – E, var içinde. 
ADALET
BAKANI BEKİR BOZDAĞ (Devamla) – Şimdi, açıklaması burada. Ne diyor? “Ben
tutulanlara insani muamele yapmayacağım, onlara işkence yapacağım ey Birleşmiş
Milletler.” diyor, bunu söylüyor. 
LEVENT
GÖK (Ankara) – Var.
ADALET
BAKANI BEKİR BOZDAĞ (Devamla) – Peki, bakalım şimdi; bizim koyduğumuz derogasyonda
7’nci madde var mı? Bir bak bakalım. Lütfen, bir bak bakalım 7’nci madde var
mı? 7’nci madde, işkence yasağı; bu yok. Kölelik hakkı yasağı, 8’inci madde; bu
yok. 6’ncı madde, yaşama hakkı; bu yok. 
LEVENT
GÖK (Ankara) – Sayın Bakan, hangilerini aldınız?
ADALET
BAKANI BEKİR BOZDAĞ (Devamla) – Ama, Genel Başkan buraya geldi, “Siz ‘Ben
işkence yapacağım.’ diye bildirimde bulundunuz.” diyor. Ya, açık, bizim
bildirimde bulunduğumuz maddeler burada, gizli saklı madde değil. 
LEVENT
GÖK (Ankara) – Sayın lütfen, sayın. 
ADALET
BAKANI BEKİR BOZDAĞ (Devamla) – Ama, bunun içinde işkence ve kötü muamele yoktur.
“Var.” diyen yalan söylüyor. Yalan söylüyorsun. (AK PARTİ sıralarından
alkışlar) 
LEVENT
GÖK (Ankara) – 14 var mı, yok mu?
ADALET
BAKANI BEKİR BOZDAĞ (Devamla) – Kanun burada. Bizim derogasyonumuz burada.
Ayıptır. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum Sayın Bozdağ.
LEVENT
GÖK (Ankara) – Sayın Başkanım…
BAŞKAN
– Evet… 
LEVENT
GÖK (Ankara) – Sayın Başkanım, bakın, Sayın Bakan bizi yalan söylemekle
suçladı. Sayın Bakan hâlâ hangi maddelerde Birleşmiş Milletlere bildirimde
bulunduklarını açıklamıyor. 
ADALET
BAKANI BEKİR BOZDAĞ (Yozgat) – İşkence ve kötü muamele var mı, yok mu? Onu
tartışıyoruz. Yok işte. Varsa çıkın, gösterin. 
LEVENT
GÖK (Ankara) – Sayın Bakan, “Var.” diyorum ben size. Hangisi var siz onu
açıklayın.
BAŞKAN
– Efendim, lütfen, ikili konuşmaya meydan vermeyelim. Sizin aranızda farklı bir
görüş var. 
LEVENT
GÖK (Ankara) – Sayın Başkan bizi yalancılıkla suçluyor.
ÖZGÜR
ÖZEL (Manisa) – Yalancılıkla suçladı.
BAŞKAN
– Farklı yorumluyorsunuz, bu anlaşıldı. Zabıtlara, tutanaklara da geçti. Mesele
kalmadı efendim.
LEVENT
GÖK (Ankara) – Sayın Başkan, Sayın Bakan bizi yalancılıkla suçladı. Ben
sataşmadan dolayı söz istiyorum.
BAŞKAN
– Lütfen, bulunduğunuz yerden mikrofonu açayım efendim. Bunun sonu gelmez.
LEVENT
GÖK (Ankara) – Peki, sizi kırmayacağım.
BAŞKAN
– Buyurunuz Sayın Gök.
VI.- AÇIKLAMALAR (Devam)
5.- Ankara Milletvekili Levent Gök’ün, Adalet Bakanı
Bekir Bozdağ’ın sataşma nedeniyle yaptığı konuşmasındaki bazı ifadelerine
ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Bakan, hâlâ sözlerini dolaştırarak benim sorduğum soruya cevap vermiyor. 
ADALET
BAKANI BEKİR BOZDAĞ (Yozgat) – İşkenceyle ilgili söyledim. Benim söylediğimi
çarpıtma. 
LEVENT
GÖK (Ankara) – Sayın Bakan, ben çok net bir soru sordum: Bana madde madde sayar
mısınız hangi maddelerde kısıtlamaya gittiğinizi?
ADALET
BAKANI BEKİR BOZDAĞ (Yozgat) – İşkence var mı içinde, kötü muamele var mı
içinde?
LEVENT
GÖK (Ankara) – Evet, o madde de var. Siz sayar mısınız bana lütfen? Siz
sayamıyorsunuz ki bana. 14’üncü madde adil yargılanma hakkı değil mi? Niye
sayamıyorsunuz? 
ADALET
BAKANI BEKİR BOZDAĞ (Yozgat) – Ben adil yargılanmayla ilgili konuşmadım,
işkence ve kötü muameleyle ilgili konuştum. 
LEVENT
GÖK (Ankara) – 2/3 maddesi…
ADALET
BAKANI BEKİR BOZDAĞ (Yozgat) – Onun için…
LEVENT
GÖK (Ankara) – Sayın Başkan, karşılıklı konuşmayalım.
BAŞKAN
– Lütfen evet, dinliyorum.
LEVENT
GÖK (Ankara) – Bakın, Sayın Bakan Türkiye Cumhuriyeti Hükûmetinin Birleşmiş
Milletlere hangi maddelerde kısıtlama getirdiğini açıklayamıyor. Lütfen
açıklasın. Ben belge koyuyorum ortaya, Sayın Bakandan da aynı şekilde belge
bekliyorum. Evet, söyledikleri bir farklı konu, o doğrudur ama Türkiye tam 13
maddede kısıtlama yapacağını bildirmiştir. 
ADALET
BAKANI BEKİR BOZDAĞ (Yozgat) – Biz onu inkâr etmiyoruz ki.
LEVENT
GÖK (Ankara) – Adil yargılanma hakkı var, kötü muameleyle ilgili maddeler var.
Sayın Bakan, eğer ben yalan söylüyorsam, Genel Başkanımız yalan söylüyorsa
hangi maddeleri Birleşmiş Milletlere bildirmişler söylesinler. Niye
söyleyemiyorlar? Niye dolanıyorlar?
BAŞKAN
– Sayın Gök…
GÖKCEN
ÖZDOĞAN ENÇ (Antalya) – Çıkışta konuşsunlar.
LEVENT
GÖK (Ankara) – Ben elimdeki belgeyi açıklıyorum size.
BAŞKAN
– Efendim, aynı belgeden hareketle diyor ki: “İşkenceye ait 7’nci maddede
derogasyonumuz yok.” 
ADALET
BAKANI BEKİR BOZDAĞ (Yozgat) – Sayın Başkan…
LEVENT
GÖK (Ankara) – Sayın Başkan, ben de var diyorum efendim.
BAŞKAN
– İyi, anlıyorum.
LEVENT
GÖK (Ankara) – Hangi maddeler olduğunu söylesin o zaman.
BAŞKAN
– Bunlar zabıtlara geçti, tutanağa geçti.
LEVENT
GÖK (Ankara) – Olur mu öyle şey. Bir bakan bunu söyleyebilir mi?
BAŞKAN
– Tamam, beyanlarınızda bulundunuz, Sayın Bakan da bulundu.
LEVENT
GÖK (Ankara) – 14’üncü madde var mı, yok mu Sayın Bakan? 14’üncü madde, adil
yargılanmayla ilgili var mı, yok mu?
BAŞKAN
– Aynı belge üzerinden farklı bakışlar var.
ADALET
BAKANI BEKİR BOZDAĞ (Yozgat) – Sayın Başkan, ben bir açıklama yapabilir miyim?
ÖZGÜR
ÖZEL (Manisa) – Sayın Başkanım…
BAŞKAN
– Evet Özgür Bey.
ÖZGÜR
ÖZEL (Manisa) – İç Tüzük 60’a göre yerimden bir dakika pek kısa bir söz
söylemek istiyorum efendim. 
BAŞKAN
– Buyurun.
6.- Manisa Milletvekili Özgür Özel’in, Adalet Bakanı
Bekir Bozdağ’ın 433 sıra sayılı 2017 Yılı Bütçe Kanunu Tasarısı ile 434 sıra
sayılı 2015 Yılı Kesin Hesap Kanunu Tasarısı’nın tümü üzerinde Hükûmet adına
yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Efendim, tabii, tartışmanın bu boyutunda Sayın Bakanın
netleşmesini bekliyoruz. 
Bir
diğer husus da bir Sayın Bakan kürsüden “İşte dekontu burada.” derse bu
Meclisin, bütün grupların hakkıdır; o dekontun fotokopisini istiyoruz. 
Bizim
iddiamız… Sayın Cumhurbaşkanının mal bildiriminde olan o hesaptaki döviz hangi
tarihte bozulmuş, nerede bozulmuş? Onunla ilgili dekontu mademki gösterdiniz,
fotokopisini gruplarla ve Başkanlık Divanıyla paylaşmanız gerekiyor efendim.
Teşekkür
ederim. (CHP sıralarından alkışlar) 
MEHMET
NACİ BOSTANCI (Amasya) – Sayın Başkanım…
BAŞKAN
– Buyurunuz Sayın Bostancı.
7.- Amasya Milletvekili Mehmet Naci Bostancı’nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Başkanım, Sayın Genel Başkan konuşurken 200 bin
dolarlık bir hesaptan bahsetti, bunun dekontunu Hükûmetten isteyip de
konuşmadı. 
BAŞKAN
– 800 mü, 100 mü?
MEHMET
NACİ BOSTANCI (Amasya) – 200 bin dolar.
Nereden
aldıysa arkadaşlar gitsinler oradan alsınlar.
Teşekkürler.
(AK PARTİ sıralarından alkışlar) 
ÖZGÜR
ÖZEL (Manisa) – Hayır, mal beyanında var, mal beyanında, kamuya açık. 
ADALET
BAKANI BEKİR BOZDAĞ (Yozgat) – Sayın Başkan, yerimden kısa bir açıklama yapmak
istiyorum.
BAŞKAN
– Buyurun.
8.- Adalet Bakanı Bekir Bozdağ’ın, Ankara Milletvekili
Levent Gök’ün yaptığı açıklamasındaki bazı ifadelerine ilişkin açıklaması
ADALET
BAKANI BEKİR BOZDAĞ (Yozgat) – Sayın Başkan, değerli milletvekili arkadaşlarım;
benim Medeni ve Siyasi Haklara İlişkin Uluslararası Sözleşme’de askıya
aldığımız maddelere dair bir açıklamam yok, yapmadım da. 
LEVENT
GÖK (Ankara) – Ben de onu istiyorum.
ADALET
BAKANI BEKİR BOZDAĞ (Yozgat) – Bir dakika, müsaade buyur.
Sadece
“İşkence ve kötü muamele bu kapsamda askıya alındı.” dendi, ben ona cevap
verdim. Ama başka şeyler söyleniyor. Biz 2’nci maddenin 3’üncü paragrafı,
9’uncu madde, 10’uncu madde, 12, 13, 14, 17, 19, 21, 22, 25, 26 ve 27’nci
maddelere ilişkin çekince koyduğumuzu, daha doğrusu askıya aldığımızı oraya
ifade ettik. Şimdi, bunların içerisinde işkence ve kötü muamele yok. 
MAHMUT
TANAL (İstanbul) – Var, 26’ncı madde var.
ADALET
BAKANI BEKİR BOZDAĞ (Yozgat) – 7’nci madde… Ben onu söyledim, benim söylediğim
7’nci maddedir; onu bir kez daha buradan ifade ediyorum. Yoksa maddeleri tek
tek saymaktan çekinecek hâlimiz yok. Bunlar resmî kayıtlar, burada tekrarlamam
bir şey ifade etmez.
ÖZGÜR
ÖZEL (Manisa) – 26…
ADALET
BAKANI BEKİR BOZDAĞ (Yozgat) – İkincisi, Sayın Cumhurbaşkanımızla ilgili.
Bakın, ben buradan dekontu gösterdim.
ÖZGÜR
ÖZEL (Manisa) – Gönder!
ADALET
BAKANI BEKİR BOZDAĞ (Yozgat) – Şimdi, müddei iddiasını ispatla mükelleftir.
ÖZGÜR
ÖZEL (Manisa) – Yolla dekontu!
ADALET
BAKANI BEKİR BOZDAĞ (Yozgat) – Biz aksini ispat ediyoruz, hâlâ “Bana bunu ver.”
diyor.
ÖZGÜR
ÖZEL (Manisa) – Yolla dekontu!
ADALET
BAKANI BEKİR BOZDAĞ (Yozgat) – Bak işte elimde dekont, burada bütün millete gösteriyorum.
ÖZGÜR
ÖZEL (Manisa) – Yolla yolla, gelsin!
ADALET
BAKANI BEKİR BOZDAĞ (Yozgat) – Allah sizi ikna etsin, ben ne diyeyim.
ÖZGÜR
ÖZEL (Manisa) – Yahu, yolla dekontu, kavas orada!
ADALET
BAKANI BEKİR BOZDAĞ (Yozgat) – Bu kadar gözünüz göre göre, söylediğiniz yalana
inanmaya devam ediyorsunuz.
ÖZGÜR
ÖZEL (Manisa) – Kavas orada, yolla dekontu!
BAŞKAN
– Efendim, teşekkür ediyorum. Tebeyyün etmiştir durum, herkes kendi fikrini
açıklamıştır ve söylemiştir. Dolayısıyla ben gündeme devam edeyim müsaadenizle.
LEVENT
GÖK (Ankara) – Bir cümle de bana verin o zaman.
BAŞKAN
– Levent Bey, buyurun.
9.- Ankara Milletvekili Levent Gök’ün, Adalet Bakanı
Bekir Bozdağ’ın yaptığı açıklamasındaki bazı ifadelerine ilişkin açıklaması
LEVENT
GÖK (Ankara) – Sayın Başkan, Sayın Bakan nihayet ısrarlarımız sonucunda tam 13
madde üzerinde kısıtlamaya gidildiğini -Birleşmiş
Milletlere- bildirdi. Şimdi, bakın, 25’inci, 26’ncı maddelerinde yazılanları
iyi okumakta yarar var. Ben 2/3’üncü maddesini okuyorum… “Burada tanınan hak ve
özgürlükleri çiğnenen bir kişiye bu uygulama resmî görevliler tarafından
yapılmış olsa bile etkin bir yargı olanağı sağlamak” maddesidir Sayın Bakan.
Kişinin hak ve özgürlüklerini çiğneyenler resmî görevliler olsa dahi yargı
yoluna gitmeyi kapattınız. 2’nin 3’ü tam budur.
ADALET
BAKANI BEKİR BOZDAĞ (Yozgat) – Varsa isimleri gereğini yaptıralım.
LEVENT
GÖK (Ankara) – 14’üncü madde adil yargılanma hakkıdır, 25’inci madde yine kötü
muameleyle ilgilidir. Yani, şimdi, bunları siz bilmeyeceksiniz de kim bilecek
Sayın Bakan? Rica ediyorum.
ADALET
BAKANI BEKİR BOZDAĞ (Yozgat) – Yorumla yapmayın lütfen.
BAŞKAN
– Teşekkür ediyorum.
LEVENT
GÖK (Ankara) – Bir de ayrıca şu dekontu istiyoruz efendim. (CHP sıralarından
alkışlar) 
BAŞKAN
– Değerli milletvekilleri, bu tip anlaşmalarda ülkelerin derogasyon koyması
hakkıdır. Hangi mütalaayla ve mülahazayla hangilerine koymuş, hangilerine
koymamış o müzakereleri bilemeyiz. Bu bir dış politika hadisesi, içeri de
yansıyabilir. Alınan bir karar var. Herkes görüşünü izah etti.
Teşekkür
ediyorum. 
ÖZGÜR
ÖZEL (Manisa) – Dekont… Dekont…
BAŞKAN
– Şahısları…
ÖZGÜR
ÖZEL (Manisa) – Sayın Başkanım, Sayın Bakan şu dekontun fotokopisini yollasın
efendim. Şu dekontun fotokopisini rica ediyoruz.
BAŞKAN
– Efendim, burası dekont müessesesi değil ki. (AK PARTİ sıralarından alkışlar)
Artı, Cumhurbaşkanımızın şahsı manevisini korumak bizim boynumuzun borcudur.
Lütfen, daha önceden verilmiş bir servet beyanını, hangi tarihte bozulmuş,
bilmediğinizi belge olarak ortaya koyup da bu mevzuyu tutup kaşımanın bize
yanlış geleceğini, uygun olmayacağını düşünüyorum.
ÖZGÜR
ÖZEL (Manisa) – Sayın Başkanım, şimdi, bakın, sorun o değil, sorun şu: Biz
zaten böyle bir hesabın olduğunu biliyoruz.
BAŞKAN
– Hayır, kendi beyanı var.
ÖZGÜR
ÖZEL (Manisa) – Bu döviz bozulmuş mu, bozulmuşsa ne zaman bozulmuş? Sayın Bakan
da diyor ki “Dekontu milletime gösteriyorum.” 
ABDULKADİR
YÜKSEL (Gaziantep) – Genel Başkanın çıkartsın.
ÖZGÜR
ÖZEL (Manisa) – Milletin vekiliyiz biz, yollayın dekontun fotokopisini görelim.
Yolla dekontu, yolla dekontu. Bu kadar söylüyorum, başka bir şey değil. (CHP
sıralarından alkışlar) 
UĞUR
AYDEMİR (Manisa) – Sayın Başkanım, gündeme devam edelim lütfen. 
BAŞKAN
– Sayın Özel, biz banka şubesi değiliz, Meclisiz. Her şeyin bir usulü var. 
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2017 Yılı Merkezi Yönetim Bütçe Kanunu Tasarısı
(1/774) ile Plan ve Bütçe Komisyonu Raporu (S. Sayısı 433) (Devam)
2.- 2015 Yılı Merkezi Yönetim Kesin Hesap Kanunu
Tasarısı (1/733), 2015 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2015 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/828), Merkezi Yönetim Kapsamındaki
Kamu İdarelerine, Sosyal Güvenlik Kurumlarına ve Diğer Kamu İdarelerine Ait
Toplam 211 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/829), 2015 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/830), 2015 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/831), 2015 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/832), 6085 Sayılı Sayıştay Kanunu
Uyarınca Hazırlanan 2015 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/834) ile Plan ve Bütçe
Komisyonu Raporu (S. Sayısı: 434) (Devam)
BAŞKAN
- Şimdi, şahıslar adına ikinci söz, aleyhinde olmak üzere, Bursa Milletvekili
Sayın Kadir Koçdemir’e aittir.
Buyurun
Beyefendi, süreniz on dakikadır. (MHP sıralarından alkışlar) 
KADİR
KOÇDEMİR (Bursa) – Sayın Başkan, saygıdeğer milletvekilleri; sözlerimin başında
hepinizi saygıyla selamlıyorum.
Bilmemek
iyi bir şey değil ama bilmediğini bilmemek daha da kötü bir şey. Aynı şekilde,
bir ülkenin, bir insanın sorunlarının olması kötü bir şey değil ama sorunları
yok saymak, “Sorun yoktur.” demek sorunun olmasından çok daha kötü bir şey. 
Bugün
bütçeyi konuşuyoruz. Bütçe geleceğe dair bir planlamadır, bütçe bir umuttur,
bütçe geleceğe dair bir niyettir. Geleceğin denkleminde eğer belli şeyleri
sabit tutamıyorsanız bütün planlarınız altüst olur. Bugün bütçe “masraf etmek,
harcamak” demek. Harcamayla ilgili paramızın değerinin, önümüzdeki yılı
bırakın, yıl sonunda ne olacağına dair bir bilgimiz var mı? Geçen hafta,
biliyorsunuz, dolar karşısında Türk lirası değer kaybetti. Burada çıkan sayın
bakanlarımız, bütün konuşmacılar bunun küresel bir durum olduğunu, sadece
Türkiye’nin değil, bütün ülkelerin para birimlerinin değer kaybettiğini
söylüyorlar ama Mahfi Eğilmez Hoca 8 tane ülkenin ortalamasını almış -8 ülke
para biriminin içinde Türkiye de var- ortalama değer kaybı 0,47; Türk lirasının
cuma akşamına kadarki değer kaybı 3,08. Yani, ortalamadan yaklaşık 7 kat daha
fazla değer kaybetmişiz. Eğer bundan sonra da biz diyorsak “Bu küresel bir
durumdur.” diye, o zaman meseleyi çözmede bir adım geriye düşmüşüz demektir.
Benzer
şeyler şu anda sabit kabul ettiğimiz pek çok değer bakımından geçerli. Mesela,
Türkiye’de kişi başına düşen millî gelir ne kadar? Orta vadeli planlarda
belirtildiği gibi 9.200 dolar mı, yoksa cuma günü gerçekleşen kur üzerinden
hesapladığımızda bulduğumuz 7.200 dolar mı? Bunları bilmeden planlama yaparsak
bu planlar tutmaz. Zaten son zamanlarda sık sık açıklanan bütün orta vadeli
planlarda bütün rakamların revize edildiğini görüyoruz: İşsizlik rakamı revize
ediliyor, büyüme rakamı revize ediliyor. 4,5’la başladık, herhâlde 2,5’a razı
olacağız 2016 yılı büyümesi için. İşte, bu planların yapılmaması nereden
kaynaklanıyor? Çünkü, şu anda iktidarda ehil olmayan, emin olmayan ve
realiteye, halka yakın olmayan kadrolar var. Bu kadroların yaptıkları hesaplar
tutmuyor. Zafer Havaalanı’nı yapıyoruz, yılda 900 bin yolcu gelecek ve her sene
yüzde 7 artacak diyoruz, ilk yıl 43 bin yolcu geliyor; ikinci yıl 40 bine
iniyor; belki bu yıl 30 binli rakamlarda. Osmangazi Köprüsü’nü yapıyoruz, günde
geçecek araç sayısında 40 bin diyoruz, 15 bin geçiyor; 25 bin yanılıyoruz ve
yaptığımız şeylerden, ücret sistemi sebebiyle gelecek nesilleri de maalesef
ipotek altına alıyoruz. 
Sayın
bakanlar burada Maastricht Kriterleri’nden bahsettiler. Bütçe açığının millî
gelire oranı buna uygun olduğundan, diğer ülkelerin pek çoğundan iyi olduğumuzu
söylediler ama nedense Avrupa Birliği ülkelerinde ortalaması 0,4 olan
enflasyonun revize edile edile niye bizde hâlâ 8’in üzerinde olduğunu
hatırlamak istemediler. Yine, Avrupa ortalaması 0,5 olan faiz haddinin niye
bizde 10 civarında olduğunu da açıklamadılar. 
İşin
aslı şu arkadaşlar: 57’nci Hükûmet sırasında yine küresel ölçekte geçerli olan
bir krizden sonra Türkiye devleti tedbirlerini aldı. Türkiye, 1980’den 2000
yılına kadar bütçe açığını veren, devlet harcamalarının ekonomide lokomotif
rolünü oynadığı bir kalkınma modeli uyguladı. Bu modelde kamu kesiminin
borçlanma gereksinimi yüksekti, enflasyon yüksekti, bütçe açığı yüksekti ve
bunlar mali kesimin zayıflığıyla birleşince dışarıdan gelen küresel kriz
Türkiye’de daha büyük bir etkiye yol açtı ve 57’nci Hükûmet bununla ilgili
tedbirleri aldı. AKP hükûmetleri bu tedbirleri devam ettirdiler. Bunu ben şuna
benzetiyorum: Bir insan düşünün, yüksek tansiyonundan başına bir iş gelmiş,
kriz geçirmiş, felç olmuş, hastaneye yatmış. Ondan sonra, biz bu insanda sadece
tansiyon değerine bakarak bu insanın sağlığıyla ilgili rahat ediyoruz.
Tansiyonunu belli değerlerde tuttuğumuzda sağlığının da düzgün kalacağını
varsayıyoruz. Türkiye de aynısını yaşadı AKP hükûmetlerinde, hiçbir yapısal
reform yapılmadı. 2008, 2009’a kadar bu parametrelere bakarak bir şekilde
Türkiye gitti. Bunun Türkiye’ye bedeli ne oldu? Siz kamunun borçlanma
gereksinimini düşürürseniz, bütçe disiplinini sağlarsanız özel kesim borçlanır.
Özel kesim çok yüksek borçlandı, tasarruf-yatırım dengesini sağlayamadığınız
için cari açık sürekli yükseldi ve bu ikisini yapamadığınız için işsizlik
Türkiye'nin kaderi oldu. Dünyada yüzde 10’un, 11’in üzerinde, dar manada,
işsizliği olan kaç tane ülke var arkadaşlar? Ve bütün bunlardan sonra biz bunu
eğer bir başarı olarak kabul ediyorsak, bugün “Sorunlar yok.” diyor isek o
zaman çözüm konusunda umutlu olmak için çok fazla bir sebebimiz yok demektir. 
Yine,
57’nci Hükûmet sonrasında AKP hükûmetlerinde diğer krizler -burada konuşmacılar
söyledi- başta Milliyetçi Hareket Partisi olmak üzere diğer partilerin katkı ve
katılımıyla çözüldü. Başörtüsünden Cumhurbaşkanının Mecliste seçimine, bugün
yaşadığımız FETÖ'yle mücadeleye kadar pek çok konuda “Önce ülkem ve milletim,
sonra partim ve ben.” diyen anlayış bu meselelerin çözümünde önemli bir pay
sahibi oldu. Arkadaşlar, biz bir trenin vagonlarına benzetirsek şeyi, vagonun
içinde kendimize göre başarılar elde edebiliriz ama önemli olan milletler
ailesi, devletler ailesi içindeki yerimizin ne olduğudur.
Ben,
şimdi, özellikle Sayın Adalet Bakanımızın dikkate alması istirhamıyla
uluslararası endekslerden birkaç rakam veriyorum: Uluslararası Özgürlük
Endeksi’nde Suudi Arabistan 78’inci, Türkiye 79’uncu, Güney Afrika 80’inci 178
ülke arasında. Yolsuzluk Algısı Endeksi’nde 2010 yılında 56’ncı olduğumuz
sıradan 2014 yılında 66’ncılığa gitmişiz. Küresel Barış Endeksi’nde İsrail
144’üncü, Türkiye 145’inci, Lübnan 146’ncı. Küresel Terörizm Endeksi’nde en
kötü 26’ncı ülkeyiz dünyada. Basın Özgürlüğü Endeksi’nde Tacikistan 150’nci,
Türkiye 151’inci, Kongo 152’nci. İnsani Gelişmişlik Endeksi’nde İran 69’uncu,
Türkiye 72’nci, Sri Lanka 73’üncü sırada. Demokrasi Endeksi’nde Kırgızistan
93’üncü, Kenya 97’nci, Türkiye 98’inci, Lübnan da bizle beraber 98’inci.
MİLLÎ
EĞİTİM BAKANI İSMET YILMAZ (Sivas) – Sen inanıyor musun buna?
KADİR
KOÇDEMİR (Devamla) – Hukuk endeksinde Kırgızistan 83’üncü, Guatemala 97’nci,
Myanmar 98’inci, Türkiye 99’uncu ve Kenya 100’üncü 113 ülke arasında. 
ABDULKADİR
YÜKSEL (Gaziantep) – Yani siz inanıyor musunuz buna? Siz inanıyor musunuz?
KADİR
KOÇDEMİR (Devamla) – Temel haklar endeksinde 99 ülke içinde 2014’te 72’nciyiz,
113 ülke içinde de 108’inciyiz. 
Ve
esas önemlisi, arkadaşlar, kredi risk priminde -bu dolardaki, aradaki 7 kat
fazla artmasının temel sebebi budur- yılbaşında 281 olan puanımız, 15 Temmuz
günü bu hareket başlamadan 225, 16 Temmuzda 275, 16 Temmuzdan sonra bu hukuk
içinde kalma yönündeki belli titizlikleri koruyamadığımızdan bugün 306…
(Mikrofon
otomatik cihaz tarafından kapatıldı) 
BAŞKAN
– Efendim, bir dakikada tamamlar mısınız.
KADİR
KOÇDEMİR (Devamla) – 2017 bütçesinin hayırlı uğurlu olmasını diliyor, hepinize
saygılar sunuyorum. (MHP sıralarından alkışlar)
BAŞKAN
– Teşekkür ediyorum Sayın Koçdemir.
Sayın
milletvekilleri, 2017 Yılı Merkezi Yönetim Bütçe Kanunu Tasarısı ile 2015 Yılı
Merkezi Yönetim Kesin Hesap Kanunu Tasarısı’nın tümü üzerindeki görüşmeler
tamamlanmıştır. 
Şimdi,
2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı’nın maddelerine geçilmesini oylarınıza sunacağım. 
2017
Yılı Merkezi Yönetim Bütçe Kanunu Tasarısı’nın maddelerine geçilmesini
oylarınıza sunuyorum: Kabul edenler… Kabul etmeyenler… Kabul edilmiştir. 
MAHMUT
TANAL (İstanbul) – Bakmadın ki Sayın Başkan, nasıl kabul edilmiştir?
BAŞKAN
– Görülüyor efendim, görülüyor. O kadar bariz ki Sayın Tanal. O takdir bana ait
beyefendi. 
ÖZGÜR
ÖZEL (Manisa) – Efendim, biz de şu dekontu görebilseydik. 
BAŞKAN
– 2015 Yılı Merkezi Yönetim Kesin Hesap Kanunu Tasarısı’nın maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Böylece,
2017 Yılı Merkezi Yönetim Bütçe Kanunu Tasarısı ile 2015 Yılı Merkezi Yönetim
Kesin Hesap Kanunu Tasarısı’nın maddelerine geçilmesi kabul edilmiştir. 
Şimdi
sırasıyla her iki tasarının da 1’inci maddelerini okutuyorum: 
2017
YILI MERKEZİ YÖNETİM BÜTÇE KANUNU TASARISI
BİRİNCİ
BÖLÜM
Gider,
Gelir, Finansman ve Denge
Gider
MADDE 1- (1)
Bu Kanuna bağlı (A) işaretli cetvellerde gösterildiği üzere, 10/12/2003 tarihli
ve 5018 sayılı Kamu Malî Yönetimi ve Kontrol Kanununa ekli;
a) (I) sayılı cetvelde yer
alan genel bütçe kapsamındaki kamu idarelerine 634.176.488.900 Türk lirası,
b) (II) sayılı cetvelde yer
alan özel bütçeli idarelere 79.433.539.000 Türk lirası,
c) (III) sayılı cetvelde yer
alan düzenleyici ve denetleyici kurumlara 4.216.853.000 Türk lirası,
ödenek verilmiştir.
2015
YILI MERKEZİ YÖNETİM KESİN HESAP KANUNU TASARISI
Gider bütçesi
MADDE 1- (1)
22/12/2014 tarihli ve 6583 sayılı 2015 Yılı Merkezi Yönetim Bütçe Kanununa
bağlı (A) işaretli cetvellerde gösterildiği üzere, 10/12/2003 tarihli ve 5018
sayılı Kamu Malî Yönetimi ve Kontrol Kanununa ekli;
a) (I) sayılı cetvelde yer
alan genel bütçe kapsamındaki kamu idarelerine 464.163.399.000 Türk Lirası,
b) (II) sayılı cetvelde yer
alan özel bütçeli idarelere 53.069.588.000 Türk Lirası,
c) (III) sayılı cetvelde yer
alan düzenleyici ve denetleyici kurumlara 3.212.692.000 Türk Lirası,
ödenek verilmiştir.
(2) Kanunların verdiği
yetkiye dayanarak yıl içerisinde eklenen ve düşülen ödenekler sonrası merkezi
yönetim kesin hesap gider cetvellerinde gösterildiği üzere, 5018 sayılı Kanuna
ekli; 
a) (I) sayılı cetvelde yer
alan genel bütçe kapsamındaki kamu idarelerinin 2015 yılı bütçe giderleri
toplamı 491.864.454.769,49 Türk Lirası,
b) (II) sayılı cetvelde yer
alan özel bütçeli idarelerin 2015 yılı bütçe giderleri toplamı
78.095.077.559,43 Türk Lirası,
c) (III) sayılı cetvelde yer
alan düzenleyici ve denetleyici kurumların 2015 yılı bütçe giderleri toplamı
3.037.046.230,62 Türk Lirası,
olarak gerçekleşmiştir.
(3) 2015 yılı merkezi yönetim
net bütçe gideri toplamı 506.305.092.576,61 Türk Lirasıdır.
BAŞKAN
– Sayın milletvekilleri, Anayasa’nın 164’üncü maddesi uyarınca bütçe kanunu
tasarısı ile kesin hesap kanunu tasarısının görüşmeleri birlikte yapılacağından,
okunmuş bulunan 1’inci maddeler kapsamına giren kuruluşların 2017 yılı merkezî
yönetim bütçeleri ile 2015 yılı merkezî yönetim kesin hesaplarının
görüşmelerine yarınki birleşimde başlanacaktır. 
Bugünkü
çalışmalarda katkınız dolayısıyla teşekkürlerimi sunuyorum.
Alınan
karar gereğince, programa göre kuruluşların bütçe ve kesin hesaplarını görüşmek
için, 6 Aralık 2016 Salı günü yani yarın saat 11.00’de toplanmak üzere
birleşimi kapatıyorum, teşekkür ederim.
Kapanma Saati: 23.09




(x) 433, 434 S. Sayılı Basmayazılar ve
Ödenek Cetvelleri tutanağa eklidir. 


(X) Bu bölümlerde hatip tarafından Türkçe
olmayan bir kelime ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu cümleye ilişkin düzeltme bu
birleşim Tutanak Dergisi’nin 334’üncü sayfasındadır.


(x) Bu düzeltmeye ilişkin ifade bu
birleşim Tutanak Dergisi’nin 325’inci sayfasındadır. 




