



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 11’inci
Birleşim
 6
Kasım 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Faruk Bal’ın,
Konya-Akşehir-Isparta kara yolunda meydana gelen ve 18 vatandaşın hayatını
kaybettiği trafik kazasına ilişkin gündem dışı konuşması
2.- Sivas Milletvekili Malik Ecder Özdemir’in, Sivas’ta
yaşanan bazı sorunlar ile Kangal Termik Santrali’nde işten çıkarılan işçilerin
durumuna ilişkin gündem dışı konuşması
3.- Diyarbakır Milletvekili Mine Lök Beyaz’ın, aile
dostu politikalara ilişkin gündem dışı konuşması

V.- AÇIKLAMALAR
1.- Kayseri Milletvekili Yusuf Halaçoğlu’nun, MHP Grubu
olarak İsrail’in Mescid-i Aksa’ya saldırısını kınadıklarına ilişkin açıklaması
2.- Ankara Milletvekili Levent Gök’ün, CHP Grubu olarak
İsrail’in Mescid-i Aksa’ya saldırısını kınadıklarına ilişkin açıklaması
3.- Bingöl Milletvekili İdris Baluken’in, HDP Grubu
olarak, İsrail’in Mescid-i Aksa’ya saldırısını kınadıklarına, YÖK’ün kuruluş
yıl dönümüne ve Milliyetçi Hareket Partisine mensup bir milletvekilinin
Halkların Demokratik Partisine yönelik bazı ifadelerine ilişkin açıklaması
4.- İstanbul Milletvekili Mihrimah Belma Satır’ın,
İsrail’in Mescid-i Aksa’ya saldırısını kınadıklarına ilişkin açıklaması 
5.- Bingöl Milletvekili İdris Baluken’in, HDP grup
önerisini neden geri çektiklerine ilişkin açıklaması
6.- Konya Milletvekili Faruk Bal’ın, Adana Milletvekili
Fatoş Gürkan’ın MHP grup önerisi üzerinde yaptığı konuşmasındaki bazı
ifadelerine ilişkin açıklaması 
7.- Adana Milletvekili Muharrem Varlı’nın, Adana
Milletvekili Fatoş Gürkan’ın MHP grup önerisi üzerinde yaptığı konuşmasındaki
bazı ifadelerine ilişkin açıklaması 
8.- Adana Milletvekili Ali Halaman’ın, Adana
Milletvekili Fatoş Gürkan’ın MHP grup önerisi üzerinde yaptığı konuşmasındaki
bazı ifadelerine ilişkin açıklaması 
9.- Amasya Milletvekili Mehmet Naci Bostancı’nın,
Bingöl Milletvekili İdris Baluken’in sataşma nedeniyle yaptığı konuşmasındaki
bazı ifadelerine ilişkin açıklaması
10.- Ankara Milletvekili Levent Gök’ün, Adalet Bakanı
Bekir Bozdağ’ın 640 sıra sayılı Kanun Tasarısı’nün tümü üzerindeki soru-cevap
işlemi sırasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
İstanbul Milletvekilleri Mehmet Muş ve Ahmet Berat Çonkar’ın NATO PA
üyeliğinden, Ankara Milletvekili Mehmet Emrehan Halıcı’nın ise Cumhuriyet Halk
Partisinden istifa etmeleriyle boşalan üyelikler için, AK PARTİ Grubu
Başkanlığınca bildirilen Bursa Milletvekili Mustafa Öztürk ve Çorum
Milletvekili Cahit Bağcı ile CHP Grubu Başkanlığınca bildirilen İzmir
Milletvekili Rıza Türmen’in üyeliklerinin Başkanlık Divanında yapılan
incelemede uygun görüldüğüne ilişkin tezkeresi (3/1616)
2.- Türkiye Büyük Millet Meclisi Başkanlığının, Antalya
Milletvekili Menderes Türel’in Antalya Büyükşehir Belediye Başkanı seçilmesi
nedeniyle Akdeniz Parlamenter Asamblesi (Akdeniz PA) Türk Delegasyonundaki
üyeliğinin sona ermesiyle boşalan üyelik için, AK PARTİ Grubu Başkanlığınca
bildirilen Ordu Milletvekili Fatih Han Ünal’ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/1617)
3.- Türkiye Büyük Millet Meclisi Başkanlığının, Mali
Ulusal Meclisi Başkanı Issaka Sıdıbe’nin beraberinde bir parlamento heyetiyle
birlikte ülkemizi ziyaret etmesinin, Türkiye Büyük Millet Meclisi Başkanlık
Divanının 13/10/2014 tarih ve 77 sayılı Kararı’yla uygun bulunduğuna ilişkin
tezkeresi (3/1618)
4.- Türkiye Büyük Millet Meclisi Başkanlığının, Sağlık,
Aile, Çalışma ve Sosyal İşler Komisyonu Başkan Vekili ve İstanbul Milletvekili
Türkan Dağoğlu’nun, Avrupa Konseyi Parlamenter Meclisi Sosyal İşler, Sağlık ve
Sürdürülebilir Kalkınma Komisyonu Avrupa Sosyal Şartı Alt Komisyonu tarafından
10/11/2014’te Fransa’nın başkenti Paris’te düzenlenecek “Güvenli ve Sağlıklı
İstihdam Koşullarının Sağlanması” başlıklı parlamenter seminerine katılmasına
ilişkin tezkeresi (3/1619)

B) Önergeler
1.- İstanbul Milletvekili Ercan Cengiz’in, (9/8) esas
numaralı Meclis Soruşturması Komisyonundan istifa ettiğine ilişkin önergesi
(4/207)

C) Meclis Araştırması Önergeleri
1.- İstanbul Milletvekili İhsan Özkes ve 24
milletvekilinin, asker kışlalarında meydana gelen intihar olayları ile asker
ölümlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1085)
2.- İstanbul Milletvekili İhsan Özkes ve 25
milletvekilinin, 5/9/2012’de Afyonkarahisar’daki askerî mühimmat deposunda
meydana gelen patlamanın nedenlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1086)
3.- Balıkesir Milletvekili Ayşe Nedret Akova ve 25
milletvekilinin, maden arama ve çıkarma faaliyetleri nedeniyle çıkan yangınların
Kaz Dağlarına verdiği zararın ve yangınların arkasındaki sabotaj ihtimalinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1087) 

VII.- ÖNERİLER
A) Siyasi Parti Grubu Önerileri
1.- MHP Grubunun, 23/10/2014 tarih ve 996 sayıyla Adana
Milletvekili Muharrem Varlı ve arkadaşları tarafından, pamuk çiftçisinin
ithalattan kaynaklanan sıkıntıları ve destekleme miktarının düşüklüğü hakkında
gerekli araştırmaların yapılması, buna göre alınacak önlemlerin ve gerçekleştirilmesi
gereken uygulamaların yerine getirilmesi amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 6
Kasım 2014 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- CHP Grubunun, 5/11/2014 tarihinde Aydın
Milletvekili Bülent Tezcan ve 32 milletvekili tarafından, medya yoluyla gerçekleştirilen
ulusal değerlerimize yönelik saldırıları önlemek için alınacak önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin (1555 sıra no.lu), Genel Kurulun bilgisine sunulmak
üzere bekleyen diğer önergelerin önüne alınarak, Genel Kurulun 6 Kasım 2014
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- Aydın Milletvekili Bülent Tezcan’ın, Elâzığ
Milletvekili Şuay Alpay’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması 
2.- Amasya Milletvekili Mehmet Naci Bostancı’nın,
Şırnak Milletvekili Hasip Kaplan’ın 640 sıra sayılı Kanun Tasarısı’nün tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
3.- Bingöl Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında HDP Grubuna sataşması nedeniyle konuşması
4.- Şırnak Milletvekili Hasip Kaplan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
5.- Tunceli Milletvekili Kamer Genç’in, Adalet Bakanı
Bekir Bozdağ’ın 640 sıra sayılı Kanun Tasarısı’nün tümü üzerindeki soru-cevap
işlemi sırasında şahsına sataşması nedeniyle konuşması
6.- Adalet Bakanı Bekir Bozdağ’ın, Tunceli Milletvekili
Kamer Genç’in sataşma nedeniyle yaptığı konuşması sırasında şahsına sataşması
nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın'ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç'in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) -(S. Sayısı: 615) 
4.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)
5.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (S. Sayısı: 616)
6.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu ve Dışişleri Komisyonu Raporları (S. Sayısı: 565) 
7.- Türkiye Cumhuriyeti Hükümeti ile İsveç Krallığı
Hükümeti Arasında Askeri Alanda Eğitim, Teknik ve Bilimsel İş Birliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (S. Sayısı: 387) 
8.- İstanbul Milletvekili Mehmet Domaç ve 6
Milletvekilinin; Eczacılar ve Eczaneler Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Manisa
Milletvekili Özgür Özel ve Giresun Milletvekili Selahattin Karaahmetoğlu'nun;
Mersin Milletvekili Ali Öz'ün; Muş Milletvekili Demir Çelik'in Benzer
Mahiyetteki Kanun Teklifleri ve Sağlık, Aile, Çalışma ve Sosyal İşler Komisyonu
Raporu (S. Sayısı: 617)

X.- YAZILI SORULAR VE CEVAPLARI
1.- Kütahya
Milletvekili Alim Işık'ın, yazılı soru önergelerine ve bunların
cevaplandırılmasına ilişkin sorusu ve Millî Savunma Bakanı İsmet Yılmaz’ın
cevabı (7/52402)

6 Kasım 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Sadık YAKUT
 KÂTİP
ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Türkiye Büyük Millet
Meclisinin 11’inci Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz,
Konya-Akşehir-Isparta kara yolunda meydana gelen 18 vatandaşımızın hayatını
kaybettiği elim trafik kazası hakkında söz isteyen Konya Milletvekili Faruk
Bal’a aittir.
Buyurun Sayın Bal. (MHP sıralarından
alkışlar)

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Faruk Bal’ın,
Konya-Akşehir-Isparta kara yolunda meydana gelen ve 18 vatandaşın hayatını
kaybettiği trafik kazasına ilişkin gündem dışı konuşması

FARUK BAL (Konya) – Sayın Başkan,
değerli milletvekilleri; 31 Ekim günü Evliya Çelebi’nin şehribeyzasında,
Nasreddin Hoca’nın memleketinde kara bulutlar fakir fukaranın üzerine çöktü ve
elim bir trafik kazası neticesinde 18 fakir hayatını kaybetti ve 26 fakir de
ağır bir şekilde yaralı, bunların da sakat kalması ve hayati tehlikelerinin
devam etmesine dair endişeler sürüyor.
Değerli milletvekilleri, bu bir faciadır
ve bu bir kaza değil, katliamdır. Bu kazanın ya da facianın hazırlanmasında çok
ciddi hizmet kusurları ortaya çıkmıştır. Fakirin hayatının ucuz olduğu, fakirin
ölümünün ucuz olduğu, yaralısının ucuz olduğu, yasının ucuz olduğu bir kez daha
anlaşılmıştır. Buraya gelene kadar, AKP’nin uyguladığı ekonomik ve tarım
politikaları bu kazayı hazırlamıştır. Köyünden, tarlasından, bağından,
bahçesinden verim alamayan köylü, Akşehir’in Konarı, Kundullu, Turgut, Ortaköy
gibi köylerinden göçüp Akşehir’in varoşlarına yerleşmiştir. Bunlar, açlık
sınırı altında bir aile, bir tek odada, 3-4 çocukla birlikte yaşamaya mahkûm
edilmiş ve böyle bir durum AKP’nin ortaya koyduğu politikaların neticesinde
ortaya çıkan taşeron işçiliğin yanında, köle işçiliği ortaya çıkarmıştır. Köle
işçilik şudur: Mevsim nedeniyle haşhaş, pancar çapası, çilek, kiraz, vişne ve
elma toplaması için açlık sınırının altında yaşayan insanlar köleliğe mahkûm
edilmektedir. Bunlar, “dayıbaşı” adı altında birtakım insanların organizasyonu neticesinde, 80 ila
100 kilometrelik mesafelere insanlığa yakışmayacak şartlar altında taşınmakta
ve insanlığa yakışmayacak ücretlere mahkûm edilmektedir. İşte, bu, Akşehir’deki
kazayı hazırlayan ana sebeptir. 
Dayıbaşı olarak bilinen kişi ve bu kazada rahmetli olan kişi,
tarla sahiplerinden işçi başına 50 lira ücret almakta, bunun 15-20 lirasını
nakliye ücreti ve komisyon olarak cebine atmakta, geriye kalan 30-35 lirayı… Sabahın
dördünde, yemeklerini naylon torbalar içerisine koyan, kuru ekmeği, acı soğanı
öğle akşam yemeklerini gidermek için azıklarına koyan işçileri, 46 kişiyi 23
kişilik 1999 model Iveco marka bir araca doldurmaktadır. Böyle doldurmasının
sebebi, 23 kişi yerine 46 kişiyi taşıdığı takdirde kişi başına alacağı nakliye
ve komisyon onu böyle bir hırsa sürüklemektedir.
Şimdi, böyle bir durumu devletin organlarının kontrol etmesi
gerekmektedir. Kaza mahalline gidilirken Akşehir şehir merkezinden hareket
edilmiştir. Şehir merkezindeki trafiği belediyenin zabıtası kontrol etmek
zorundadır, devletin polisi kontrol etmek zorundadır, devletin jandarması
kontrol etmek zorundadır. Eğer bunlar trafiğe çıkmaya müsait olmayacak şekilde
arızaları bulunun, fren arızası, kapı arızası, motor arızaları bulunan ve
içerisinde 46 fakirin bulunduğu aracı görüp yasanın gerektirdiğini yerine
getirmiş olsalardı bu kaza olmayacaktı. Dolayısıyla, devletin burada ağır
hizmet kusuru vardır. Bu hizmet kusuru, mahallî ve merkezî birimlerin başında
bulunan, idari sorumluluk bakımından, İçişleri Bakanlığına terettüb etmektedir.
İçişleri Bakanlığı bu işten doğrudan sorumlu ve İçişleri Bakanlığının mensup
olduğu siyasi parti olarak da Adalet ve Kalkınma Partisi siyaseten 18 fakirin
ölümünden, 26 fakirin yaralanmasından doğrudan sorumludur. Bu hizmet
kusurunun Danıştay kararlarına göre varlığı tespit edildiğine göre fakir fukara
mahkemelerde süründürülmemelidir. Bunların uğramış olduğu mağduriyetler gerek
Aile ve Sosyal Politikalar Bakanlığınca gerek Fak Fuk Fon yönetimince devletin
sosyal devlet olmasının gereği olarak giderilmeli, tazminatları ödenmelidir.
Bunlar, fakir fukara olarak avukat tutacak, mahkeme peşinde koşacak insan
değildir.
(Mikrofon
otomatik cihaz tarafından kapatıldı) 
FARUK
BAL (Devamla) – Çünkü, bunlar, AKP’nin köleliğe mahkûm ettiği, açlık sınırı
altında yaşamaya mahkûm ettiği sadece Akşehir’de mevsimlik olarak çalışan en az
bin tane ailedir. 
Değerli
arkadaşlarım, dolayısıyla bunu Türkiye Büyük Millet Meclisinin gündemine
getirerek mevsimlik işçilerle ilgili bir düzenleme yapılması ve işçilerin
nakliyesiyle ilgili devletin sorumluluklarının tekrar gözden geçirilmesi, yeni
can kayıplarının engellenmesi için söz almış bulundum ve buna yüce Meclisin
ilgi göstereceğini düşünerek hepinize saygılar sunuyorum. (MHP sıralarından
alkışlar)
BAŞKAN
– Teşekkür ediyorum.
Gündem
dışı ikinci söz, Kangal Termik Santrali’nden çıkarılan işçilerin sorunları
hakkında söz isteyen Sivas Milletvekili Malik Ecder Özdemir’e aittir. 
Buyurun
Sayın Özdemir. (CHP sıralarından alkışlar) 

2.- Sivas Milletvekili Malik Ecder Özdemir’in, Sivas’ta
yaşanan bazı sorunlar ile Kangal Termik Santrali’nde işten çıkarılan işçilerin
durumuna ilişkin gündem dışı konuşması

MALİK
ECDER ÖZDEMİR (Sivas) – Teşekkürler Sayın Başkan.
Sayın
Başkan, değerli milletvekilleri; Sivas’ta yaşanan bazı sorunları gündeme
getirmek için söz almış bulunuyorum. Bu vesileyle yüce heyetinizi saygıyla
selamlıyorum.
Değerli
arkadaşlarım, Sivas, uzun zamandan bu tarafa işsizlik ve buna bağlı olarak
yaşanan göç nedeniyle en çok göç veren illerimizin başında gelmektedir. Ne
yazık ki, on iki yıllık AKP iktidarı döneminde AKP’ye Türkiye ortalamasının
üstünde oy veren il olmasına rağmen, bu sorunlarımız bir türlü çözülmemiş, tam
tersine giderek daha da derinleşmiştir. Şimdi, yaşanan işsizliklere başka
işsizlikler eklenmektedir. 
Temeli
1978 yılında Cumhuriyet Halk Partisi iktidarı döneminde atılan bir Kangal
Termik Santrali’miz var. Hilmi Bey de Kangallı, buradalar. Bu santral uzun
zamandır kâr eden ve elimizde kalan son kamu kuruluşu olmasına rağmen iki yıl
önce özelleştirmeye tabi tutulduğunda Cumhuriyet Halk Partisi milletvekilleri
olarak bunun doğru olmadığını, özelleştirmeye karşı çıktığımızı söyledik çünkü
her özelleştirmenin yeni bir hukuksuzluğa, yeni bir adaletsizliğe ve yeni
işsizliklere yol açacağını biliyorduk. Ne yazık ki sözümüzü dinletemedik,
burası özelleştirildi, bir firmaya verildi. Şimdi, satın alan firma, daha bir
yılı dolmadan, Kangal Belediyesiyle yaşadığı üretimle ilgisi olmayan başka
sorunlarını gerekçe göstererek burada çalışan işçilerin işine son vermeye
başladı. Bugün itibarıyla, 150’nin üzerinde termik santral çalışanı işinden
çıkarıldı. Tam da kış mevsimi ekmeğinden, aşından olan insanlar günlerdir
santralin önünde gösteri yapıyorlar, dertlerini anlatacak bir sorumlu
arıyorlar. Ne yazık ki bu sorun çözülememiş bir vaziyette devam ediyor. 
Yine, Özal döneminde Sivas’ta yapılan
bir demir çelik fabrikası var. Adı “demir çelik fabrikası” ama bir garabettir
çünkü Türkiye’de demir cevherinin büyük çoğunluğu Kangal ve Divriği’de
çıkarılıyor olmasına rağmen, burada cevherden demir üreten bir fabrika yapmak
yerine, Özal zamanında hurdadan pik imal eden bir modern haddehane yapıldı.
Sivaslı olarak buna da razıydık, hiç olmazsa birkaç insanımız iş bulacak diye
düşündük. Bu fabrika da kurulduktan kısa bir süre sonra, uzunca bir dönem de satışa
çıkarıldı ve öyle bir süreç yaşandı ki fabrika durmadan el değiştirdi, yıllar
boyunca bu fabrikanın gerçek sahibinin kim olduğunu ne yazık ki hiçbir Sivaslı
çözemedi. En son, Erol Evcil şirketler grubuna satıldığını biliyoruz. Bir
taraftan fabrika çalışıyor ama çalışanların parası ödenmiyor, hiçbir çalışanın
sigorta primi ödenmiyor. Sivas’ta esnaf dolandırılıyor kelimenin tam anlamıyla,
yasa dışı bir çalışma stili götürülüyor. Ve burada, sendikalı olmayan 150 beyaz
yakalı işçi var, çoğu mühendis; bunların dört aydan daha fazla alacakları var,
firma bunu ödemiyor. Türkçesi, mafya usulü bir yönetim anlayışı Sivas’ta devam
ediyor. 
İşini kaybedecek olan insanlar Sivas’ta
başka iş bulamayacakları için ve geçmişten bu tarafa biriken kıdem
tazminatlarını acaba alabilir miyiz duygusuyla âdeta bir kölelik düzeniyle
burada çalışmaya devam ediyorlar. İşsizliği körükleyen bu iki problemin bir an
önce çözülmesi lazım. 
Bir başka sorunumuz var değerli
arkadaşlarım: Başta Kangal, Divriği, İmranlı’nın bağlı köyleri olmak üzere
Sivas’ta 300’e yakın orman köylümüz var. Burada yaşayan insanlarımız, geçmişten
bu tarafa, devlete her yıl ödedikleri cüzi bir para karşılığında kışlık
odunlarını ormandan kesim yaparak karşılarlardı. Bu sene Sivas’ta bir il orman
müdürü bu kesimi yaptırmayacağını, müteahhide yaptıracağını ve buradan çıkan
odunu köylüye satacağını ifade etti. Böyle bir uygulamanın doğru olmayacağını
defalarca anlatmaya çalıştık. Orman Genel Müdürüyle konuştuk, bölge
müdürlüğüyle konuştuk, en sonunda il müdürlüğü bu dayatmadan vazgeçti ama geçen
yıl insanların 49 liraya aldığı odunu, bu sene 150 liraya satmak durumunda
kaldı; kelimenin tam anlamıyla bir orman kanunu işletildi. Şimdi, Sivas’ta kış
gelmiş vaziyette. İnsanlar bu gecikmeden dolayı kışlık odun ihtiyaçlarını
gideremediler, dağda karın altında orman ürünlerini köye taşımaya çalışıyorlar.

Vaktim yok, biliyorum... Türkiye
genelinde bir sorun var, Sivas’ta da yaşanıyor. Meraların kiralanmasıyla ilgili
bir yasa çıkarıldı. Gerçekten köylü ancak bu kadar perişan edilebilirdi.
İnsanlar malını, davarını otlatacak mera bulamıyor. Devletin sanki başka olanağı,
kaynağı yokmuş gibi başka sürü sahiplerine kiraya verildi. Şimdi, bu köylerde
giderek sosyal barışın bozulduğu, kavgaların çıkabileceği, oradaki
insanlarımızın perişan edildiği bir süreçten geçiyoruz. 
Sivas’a ait sorunlar çok fazla,
biliyorum, beş dakikada bunları anlatmak mümkün değil ama bu sorunların en kısa
zamanda giderilmesini diliyor, yüce heyetinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum. 
Gündem dışı üçüncü söz, aile dostu
politikalar hakkında söz isteyen Diyarbakır Milletvekili Mine Lök Beyaz’a
aittir. 
Buyurun Sayın Beyaz. (AK PARTİ
sıralarından alkışlar)

3.- Diyarbakır Milletvekili Mine Lök Beyaz’ın, aile
dostu politikalara ilişkin gündem dışı konuşması

MİNE LÖK BEYAZ (Diyarbakır) – Sayın
Başkanım, değerli milletvekillerim; AK PARTİ tüzüğü ve programında yer aldığı
üzere, aile dostu politikaları kuruluşumuzdan bu yana geliştirerek uyguladık ve
uygulamaya devam ediyoruz. Sayın Cumhurbaşkanımızın ifade ettiği üzere eğer bir
milletin aile yapısı çökmüşse o millet çökmüştür, çökmeye namzettir ama aile
yapısı ne kadar güçlüyse o millet o kadar güçlüdür. 
2023 vizyonunu ortaya koyarken dünyanın
ilk 10 ekonomisi arasına girmeyi hedefleyen yeni Türkiye, elbette bunu, ailenin
yaşam kalitesini artırıp ailenin ekonomisini güçlendirerek yapacaktır.
Unutmayalım ki güçlü toplumun yolu güçlü aileden geçer. Sosyal
politikalarımızın esası, toplumumuzun gücünü oluşturan ve geleceğimizi
şekillendiren ailelerimizin korunması, geliştirilmesi ve desteklenmesidir. 
2002 yılında kişi başına aylık 30
doların altında bir gelire sahip 136 bin kişi varken 2012 yılında 30 doların
altında bir gelire sahip nüfus kalmamıştır. Aylık 65 doların altında bir
gelirle yaşayan nüfus 2002 yılında 2,1 milyon kişiyken 2012 yılında 46 bin
kişiye düşmüştür. 129 doların altında bir gelirle mutlak yoksulluk düzeyinde
yaşamak zorunda kalan kişi sayısı 2002’de 20,7 milyon iken bu sayı 2012 yılında
1,7 milyona inmiştir. 
2023 için temel hedefimiz, hak ve
sorumluluk temelli, aileyi merkeze alan bütüncül sosyal politikalarla mutlak
yoksulluğu tamamen ortadan kaldırmaktır. 
Sosyal yardım ve hizmet alanında
kullanılan kaynak miktarını 15 kat artırdık. Yıllık ortalama 3 milyon çocuk
için annelere, şartlı eğitim ve şartlı sağlık yardım programları kapsamında
düzenli nakit desteği sağladık. 2003-2012 döneminde yaklaşık 3 milyar 453
milyon yardım yapılmıştır. 15 milyon öğrenciye ücretsiz ders kitabı, 2 milyonu
aşkın haneye her yıl düzenli olarak yakacak yardımı, taşımalı eğitimde yıllık
ortalama 600 bin öğrencinin yemek giderlerinin karşılanması sağlanmıştır.
Yıllık olarak yaklaşık 240 bin eşi vefat eden kadına aylık 250 TL bağlanmıştır.

Türkiye’de Engelliler Yasası ilk defa
2005’te çıkmış, 15 yönetmelik ve ilgili diğer mevzuatla birlikte yaklaşık 1.500
maddelik engelliler hukuku oluşturulmuştur. Aile politikalarımızın temelinde
engelli vatandaşlarımız ve ailelerinin yaşam kalitesini artırmak vardır. Ailesi
yanında bakılan 447 bin engellimiz için aylık asgari ücret ödemekteyiz. Tüm
engelli çocuklarımızın özel eğitim ve rehabilitasyon merkezlerinden ücretsiz
yararlanmasını sağlamaktayız. 
Şehit ve gazi ailelerimiz bizim
başımızın tacıdır. 43 ayrı mevzuatta düzenlenen şehit yakınları ve gazilerle
ilgili düzenlemeler 6353 sayılı Yasa’yla 12/7/2012 tarihinde kanunlaşmıştır. 
Yine 2002’den bu yana TOKİ aracılığıyla
üretilen 600 bin konutla, ailenin en temel ihtiyacı barınma noktasında, ev
alması hayal olan birçok ailemiz ev sahibi yapılmıştır. Alt gelir grubuna
yönelik konut üretimi aile politikalarımız içerisinde önemli yer tutar. 
Sağlıkta devrimle yeni Türkiye yolunda
hastane kapılarındaki kuyruklar bitmiş, insanımız hak ettiği değeri görmüş ve
bu altyapı aileyi güçlendirmiştir.
Anne ve babalar başta olmak üzere
ailelere kendi içinde sorun çözme kapasitesi kazandırmak maksadıyla ve ailenin
ihtiyaçları doğrultusunda aile eğitim programları yapılmıştır. Türkiye’de Aile
Birliğinin Güçlendirilmesi ve Korunması Eylem Planının Uygulanmasına Dair
İşbirliği Protokolü 18 Haziran 2013 tarihinde o zaman Başbakanımız olan
Cumhurbaşkanımız Recep Tayyip Erdoğan önderliğinde Aile ve Sosyal Politikalar
Bakanımız, 8 bakanımız ve TOKİ Başkanımız tarafından imzalanmıştır. 
2012’de uygulanmaya başlayan ASDEP yani
Aile Sosyal Destek Programı haneleri ziyaret ederek yerinde durum tespitiyle
aileye direkt ulaşmayı hedeflemiştir. Sayın Başbakanımız Ahmet Davutoğlu’nun da
Hükûmet Programı’nda vurguladığı bu sistemle aile odaklı çalışmalarımız devam
edecektir.
Diyarbakır’dan İstanbul’a biz birlikte
Türkiye’yiz ve biz birlikte büyük bir aileyiz diyerek hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Sayın Halaçoğlu, buyurun.

V.- AÇIKLAMALAR
1.- Kayseri Milletvekili Yusuf Halaçoğlu’nun, MHP Grubu
olarak İsrail’in Mescid-i Aksa’ya saldırısını kınadıklarına ilişkin açıklaması

YUSUF HALAÇOĞLU (Kayseri) – Teşekkür
ederim Sayın Başkanım.
İsrail’in, İsrail askerlerinin
saygısızca, İslam dünyası için kutsal bir mekan olan Mescid-i Aksa’ya
postallarıyla girmelerini Milliyetçi Hareket Partisi olarak şiddetle kınıyoruz.
Hiç kimse unutmasın ki kendileri dışında başka inançlara saygı göstermeyenlere
de saygı gösterilmez. İsrail’in pervasız bu hareketinin Orta Doğu’da yeni
çatışmalara sahne olacağının, saygısız bu davranışlarının İslam dünyasında
Yahudilere yönelik yeni olumsuz birtakım davranışlara yol açması durumunda
bunun müsebbibinin de başkaları yerine kendileri olacağının bilinmesini
istiyoruz.
İslam’ı terörle eş değer gösterenlere
de asıl teröristin kim olduğunu hatırlatıyoruz.
Teşekkür ediyorum. (MHP sıralarından
alkışlar) 
BAŞKAN – Teşekkür ediyorum.
Sayın Gök, buyurun.

2.- Ankara Milletvekili Levent Gök’ün, CHP Grubu olarak
İsrail’in Mescid-i Aksa’ya saldırısını kınadıklarına ilişkin açıklaması

LEVENT GÖK (Ankara) – Sayın Başkan,
İsrail’in Mescid-i Aksa’daki bu hoyratça ve dinî inançları ve ibadeti ağır bir
baskı altına alan ve kullandırmayacak boyutta oradaki Müslüman kardeşlerimizin
bütün duygularının incinmesine neden olacak şekilde yapmış olduğu bu tavır,
kabul edilebilir bir tavır değildir. Hangi dinden olursa olsun herkesin farklı
dindeki insanların ibadetlerine, onların ibadet yerlerine saygı göstermeleri
her türlü dinin başlıca emri olmasına karşın, böyle bir uygulamanın İsrail
devleti tarafından Müslüman kardeşlerimizin en kutsal ibadethanesine
yapılmasını kabullenmemiz söz konusu değildir, Cumhuriyet Halk Partisi olarak şiddetle
kınadığımızı ifade etmek istiyorum ben de.
BAŞKAN – Teşekkür ediyorum.
Sayın Baluken, buyurun.
3.- Bingöl Milletvekili İdris Baluken’in, HDP Grubu
olarak, İsrail’in Mescid-i Aksa’ya saldırısını kınadıklarına, YÖK’ün kuruluş
yıl dönümüne ve Milliyetçi Hareket Partisine mensup bir milletvekilinin
Halkların Demokratik Partisine yönelik bazı ifadelerine ilişkin açıklaması

İDRİS BALUKEN (Bingöl) – Teşekkür
ediyorum Sayın Başkan.
Bir süredir Gazze’ye yönelik insanlık
dışı saldırılar düzenleyen İsrail devleti, dün sabah saatlerinden itibaren
Filistin’e yeni bir saldırı başlatmıştır. İsrail’in son saldırısının hedefi de
Mescid-i Aksa’dır. Hiçbir uluslararası hukuk kuralını, insani ve dinî
hassasiyeti gözetmeden Mescid-i Aksa’ya giren, Filistin halkına yönelik gaz ve
plastik mermileriyle öldürücü müdahaleler yapan İsrail devletini Halkların
Demokratik Partisi olarak buradan kınadığımızı ifade etmek istiyoruz. Bu
saldırıları hiçbir şekilde kabul etmediğimizi, mazlum Filistin halkının
davasına sonuna kadar yanında duracak şekilde her türlü desteği vereceğimizi
buradan ifade etmek istiyoruz. Protestolar sırasında yaşamını yitiren 1
Filistinli kardeşimiz var, onun için Filistin halkına başsağlığı diliyoruz ve
yaralılara da buradan acil şifalar diliyoruz.
Yine, bugün YÖK’ün kuruluş yıl dönümü.
1980 askerî darbesinin özgür düşünce, bilimsel bilgi ve üniversiteler üzerinde
âdeta bir demir yumruk işlevi görsün diye kurmuş olduğu bir kurumdan
bahsediyoruz. 1981 yılında kurulan ve akademiyi vesayet altında tutarak
Türkiye’de özgür düşüncenin zapturapt altına alınmasına sebep olan YÖK’ün bir
an önce kaldırılması gerektiğini, bu konuda Meclisteki bütün siyasi partilere
önemli görevler düştüğünü ifade etmek istiyorum. 
Sayın Başkan, son olarak da Milliyetçi
Hareket Partisine mensup bir milletvekilinin partimize yönelik yapmış olduğu
ağır hakaretleri bilginize ve Genel Kurulun bilgisine sunmak istiyorum. 6-7
Ekim Kobani olaylarıyla ilgili yapmış olduğu bir değerlendirmede, Halkların
Demokratik Partisine yönelik “HDP bunun bedelini ödemek zorundadır. Hiçbir şey
yanlarına kâr kalmayacaktır. Biz bunları hiçbir şekilde affetmeyeceğiz. Bunu
böyle bilsinler. Bunlar giderek Anadolu’yu işgal eden Yunan çapulcularına
dönmeye başlamışlardır.” demek suretiyle partimize tehdit, ağır hakaretler ve
partimizi bir işgalci kuvvete benzetme teşebbüsünde bulunmuştur. Demokratik
siyaset hakkını kullanan, Türkiye’de son yapılan seçimde Türkiye’deki bütün
illerden, bütün sandıklardan oy alan bir siyasi partiye yönelik yapılan bu
tehditleri, ağır hakaretleri ve çirkin benzetmeleri hiçbir şekilde kabul
etmediğimizi, buradan şiddetle kınadığımızı ifade etmek istiyorum. Bu
söylemlerle ilgili gerekli hukuki işlemleri başlattık. Meclis Başkanlığı,
Milliyetçi Hareket Partisi Genel Başkanı ve grup yönetimi başta olmak üzere, bu
durumu bütün siyasi partilerin ve halklarımızın takdirine ve bilgisine sunuyorum.

Teşekkür ederim. 
BAŞKAN – Teşekkür ediyorum. 
Buyurun Sayın Satır. 

4.- İstanbul Milletvekili Mihrimah Belma Satır’ın,
İsrail’in Mescid-i Aksa’ya saldırısını kınadıklarına ilişkin açıklaması 

MİHRİMAH BELMA SATIR (İstanbul) –
Teşekkür ederim Sayın Başkan. 
Sayın Başkan, değerli milletvekilleri;
ben de Gazze’de yaşanan olayları ve Mescid-i Aksa’da son yaşanan olayları
yakından ve büyük bir üzüntüyle takip ettiğimizi belirtmek istiyorum. Mescid-i
Aksa, İslam dini için çok önemli bir mekândır. İsrail’de, o bölgede bütün
dinler için kutsal mekânların olduğu bu yerde yaşanan olaylar dünya insanlığı
için bir vahşettir. Gazze’de, Mescid-i Aksa’da ve diğer bölgelerde yaşanan bu
şiddet olaylarının bir an önce sona ermesini, uluslararası toplumun ve ilgililerin
daha fazla ilgilenmesini ve bir an önce bu olayların nihayete ermesini
diliyorum.
Saygılar sunarım. 
BAŞKAN – Teşekkür ediyorum. 
Gündeme geçiyoruz.
Başkanlığın Genel Kurula sunuşları
vardır. 
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım. 

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
İstanbul Milletvekilleri Mehmet Muş ve Ahmet Berat Çonkar’ın NATO PA
üyeliğinden, Ankara Milletvekili Mehmet Emrehan Halıcı’nın ise Cumhuriyet Halk
Partisinden istifa etmeleriyle boşalan üyelikler için, AK PARTİ Grubu
Başkanlığınca bildirilen Bursa Milletvekili Mustafa Öztürk ve Çorum
Milletvekili Cahit Bağcı ile CHP Grubu Başkanlığınca bildirilen İzmir Milletvekili
Rıza Türmen’in üyeliklerinin Başkanlık Divanında yapılan incelemede uygun
görüldüğüne ilişkin tezkeresi (3/1616)
  06
Kasım 2014
Türkiye Büyük
Millet Meclisi Genel Kuruluna
İstanbul Milletvekilleri Mehmet Muş ve
Ahmet Berat Çonkar'ın NATO PA üyeliğinden; Ankara Milletvekili Emrehan
Halıcı'nın ise Cumhuriyet Halk Partisinden istifa etmesiyle boşalan üyelikler
için; 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 2'nci maddesine göre Adalet ve
Kalkınma Partisi Grubu Başkanlığınca bildirilen Bursa Milletvekili Mustafa
Öztürk ve Çorum Milletvekili Cahit Bağcı ile Cumhuriyet Halk Partisi Grubu
Başkanlığınca bildirilen İzmir Milletvekili Rıza Mahmut Türmen'in mezkur
Kanun'un 12'nci maddesi uyarınca Başkanlık Divanında yapılan incelemede uygun
görülen üyelikleri Genel Kurulun bilgilerine sunulur.
 Cemil
Çiçek
 Türkiye
Büyük Millet Meclisi 
 
Başkanı
BAŞKAN – Bilgilerinize sunulmuştur. 
(9/8) esas numaralı Meclis soruşturması
komisyonundan bir istifa tezkeresi vardır, okutuyorum: 

B) Önergeler
1.- İstanbul Milletvekili Ercan Cengiz’in, (9/8) esas
numaralı Meclis Soruşturması Komisyonundan istifa ettiğine ilişkin önergesi
(4/207)

 05/11/2014
CHP Grup
Başkanlığına
Üyesi bulunduğum 4 eski Bakanla ilgili
yolsuzluk ve rüşvet iddialarını incelemek için kurulan Soruşturma Komisyonundan
istifa ediyorum.
Saygılarımla. 
 
Ercan Cengiz
 
İstanbul
BAŞKAN – Bilgilerinize sunulur. 
Meclis araştırması açılmasına ilişkin
üç önerge vardır, okutuyorum: 

C) Meclis Araştırması Önergeleri
1.- İstanbul Milletvekili İhsan Özkes ve 24
milletvekilinin, asker kışlalarında meydana gelen intihar olayları ile asker
ölümlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1085)

Türkiye Büyük
Millet Meclisi Başkanlığına
Asker kışlalarında meydana gelen
intihar olayları ile asker ölümlerinin araştırılarak alınacak tedbirlerin
belirlenmesi amacıyla Anayasa’nın 98 ve İç Tüzük’ün 104’üncü ve 105’inci
maddeleri gereğince Meclis araştırması açılmasını arz ederiz.
1) İhsan Özkes  (İstanbul)
2) Mustafa Sezgin Tanrıkulu  (İstanbul)
3) Engin Altay  (Sinop)
4) Mehmet Şeker  (Gaziantep)
5) Ali Sarıbaş  (Çanakkale)
6) Ali Serindağ  (Gaziantep)
7) Kadir Gökmen Öğüt  (İstanbul)
8) Namık Havutça  (Balıkesir)
9) Candan Yüceer  (Tekirdağ)
10) Ali Haydar Öner  (Isparta)
11) Mahmut Tanal  (İstanbul)
12) Özgür Özel  (Manisa)
13) Aytun Çıray  (İzmir)
14) Mehmet Hilal Kaplan  (Kocaeli)
15) Nurettin Demir 
(Muğla)
16) Mustafa Serdar Soydan  (Çanakkale)
17) Hasan Ören (Manisa)
18) Mehmet Ali Ediboğlu  (Hatay)
19) Ahmet İhsan Kalkavan  (Samsun)
20) Haydar Akar (Kocaeli)
21) Gürkut Acar  (Antalya)
22) Selahattin Karaahmetoğlu  (Giresun)
23) Sedef Küçük  (İstanbul)
24) Ramis Topal  (Amasya)
25) Aytuğ Atıcı  (Mersin)
Gerekçe: 
Türkiye genelinde vatani görevini
yerine getiren askerlerden zaman zaman intihar ve çeşitli nedenlerle hayatını
kaybedenler olmaktadır. Sayıları her geçen yıl artan bu vakalarla ilgili askerî
mahkemelerin kararları olmakla birlikte, ölen askerlerin ailelerine tatmin
edici açıklamaların yapılmadığı, şüphelerin giderilemediği ve ölüm nedenleri
üzerinde şaibelerin olduğu iddia edilmektedir. Bu şekilde hayatını kaybetmiş
olan asker ailelerinin verdiği bilgilerin araştırılması ve kuşkularının
giderilmesi, insanımızın çocuklarını gönül rahatlığıyla asker ocağına gönderme
geleneğinin yara almaması bakımından çok önemlidir.
Görevdeyken hayatını kaybeden
askerlerimizin her ne sebepten olursa olsun ölüm nedenlerinin net bir şekilde
aydınlığa kavuşturulması, sorumluların cezalandırılması, sebep olan etkenlerin
ortadan kaldırılması ve bütün bu sonuçların kamuoyuyla paylaşılarak kuşkuların
giderilmesi ve şeffaflığın sağlanması son derece önemlidir.
Yukarıda sunulan ve araştırma sırasında
belirlenecek nedenlerle Anayasa’nın 98’nci ve Türkiye Büyük Millet Meclisi İç
Tüzüğü’nün 104’üncü ve 105’inci maddeleri uyarınca, asker kışlalarında meydana
gelen intihar olayları ile asker ölümlerinin araştırılarak alınacak tedbirlerin
belirlenmesi için Meclis Araştırması açılmasını saygılarımızla arz ederiz.

2.- İstanbul Milletvekili İhsan Özkes ve 25
milletvekilinin, 5/9/2012’de Afyonkarahisar’daki askerî mühimmat deposunda
meydana gelen patlamanın nedenlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1086)

Türkiye Büyük
Millet Meclisi Başkanlığına
5 Eylül 2012'de Afyonkarahisar'daki
askerî mühimmat deposunda meydana gelen patlamanın nedenlerinin araştırılarak
alınacak tedbirlerin belirlenmesi amacıyla Anayasa’nın 98 ve İç Tüzük’ün 104
ve 105’inci maddeleri gereğince Meclis araştırması açılmasını arz ederiz.
1)
İhsan Özkes (İstanbul)
2)
Mustafa Sezgin Tanrıkulu (İstanbul)
3)
Mehmet Şeker (Gaziantep)
4)
Engin Altay (Sinop)
5)
Ali Serindağ (Gaziantep)
6)
Namık Havutça (Balıkesir)
7)
Aytun Çıray (İzmir)
8)
Ali Haydar Öner (Isparta)
9)
Mehmet Hilal Kaplan (Kocaeli)
10) Mahmut Tanal (İstanbul)
11) Aylin Nazlıaka (Ankara)
12) Candan Yüceer (Tekirdağ)
13) Özgür Özel (Manisa)
14) Kadir Gökmen Öğüt (İstanbul)
15) Nurettin Demir (Muğla)
16) Mustafa Serdar Soydan (Çanakkale)
17) Hasan Ören (Manisa)
18) Mehmet Ali Ediboğlu (Hatay)
19) Haydar Akar (Kocaeli)
20) Ahmet İhsan Kalkavan (Samsun)
21) Gürkut Acar (Antalya)
22) Ali Sarıbaş (Çanakkale)
23) Selahattin Karaahmetoğlu (Giresun)
24) Sedef Küçük (İstanbul)
25) Ramis Topal (Amasya)
26) Aytuğ Atıcı (Mersin)
Gerekçe:
5 Eylül 2012'de Afyonkarahisar Ataköy
Kışlacık köyünde konuşlu 500. İstihkam Ana Depo Komutanlığı mühimmat deposunda
meydana gelen patlamada 25 asker şehit olmuş, 4 asker de yaralanmıştır.
Olaydan sonra mühimmat tasniflerinde
görev alan personellerin yeterlilik düzeyi, mühimmatların imal tarihinden
kaynaklı problemler, tasnif işlemlerinde kurallara riayet edilip edilmediği,
mühimmat sevkiyatının gecenin geç saatlerine neden bırakıldığı ve sabotaj
ihtimalleri üzerine kamuoyunda çeşitli sorular oluşmuştur. Olayın tüm
yönleriyle açıklığa kavuşturulması, sonuçlarının kamuoyuyla paylaşılması ve bu
gibi toplumu derinden sarsan olayların bir daha vuku bulmaması için gerekli tedbirlerin
alınması ve uygulanması zorunluluğu ortaya çıkmıştır.
Yukarıda sunulan ve araştırma sırasında
belirlenecek nedenlerle Anayasa’nın 98 ve Türkiye Büyük Millet Meclisi İçtüzüğü’nün
104’üncü ve 105’inci maddeleri uyarınca "5 Eylül 2012'de Afyonkarahisar'daki
askerî mühimmat deposunda meydana gelen patlamanın nedenlerinin araştırılarak
alınacak tedbirlerin belirlenmesi" için Meclis araştırması açılmasını
saygılarımızla arz ederiz.

3.- Balıkesir Milletvekili Ayşe Nedret Akova ve 25
milletvekilinin, maden arama ve çıkarma faaliyetleri nedeniyle çıkan
yangınların Kaz Dağlarına verdiği zararın ve yangınların arkasındaki sabotaj
ihtimalinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1087) 

Türkiye Büyük
Millet Meclisi Başkanlığına
Tarih, kültür ve mitoloji kaynağı olan
Kaz Dağlarının maden arama ve çıkarma şirketlerinin kuşatmasıyla karşı karşıya
kalması endişe vericidir. Üstelik son dönemlerde çıkan yangınlar, hem bölge
insanının temiz, güvenilir su kaynağı olan hem de dünyanın ikinci oksijen
merkezi olan Kaz Dağlarını ciddi bir şekilde tehdit etmektedir. Çıkan her
yangında yer üstü zenginliğinin yok olmasından dolayı bölge insanı geri
döndürülemez kayıplarla karşı karşıya kalmaktadır. Bu bağlamda, Kaz Dağlarına
maden arama ve çıkarma faaliyetleriyle birlikte çıkan yangıların verdiği
zararın ve yangınların arkasındaki sabotaj ihtimalinin araştırılması ve
incelenmesi amacıyla Anayasa'nın 98’inci ve TBMM İçtüzüğü’nün 104’üncü ve 105’inci
maddeleri gereği Meclis araştırması açılmasını arz ederiz. 19.9.2012
Saygılarımızla.
1)
Ayşe Nedret Akova (Balıkesir)
2)
Özgür Özel (Manisa)
3)
Mustafa Sezgin Tanrıkulu (İstanbul)
4)
Mehmet Şeker (Gaziantep)
5)
İhsan Özkes (İstanbul)
6)
Engin Altay (Sinop)
7)
Ali Serindağ (Gaziantep)
8)
Aytun Çıray (İzmir)
9)
Namık Havutça (Balıkesir)
10) Ali Haydar Öner (Isparta)
11) Mehmet Hilal Kaplan (Kocaeli)
12) Mahmut Tanal (İstanbul)
13) Candan Yüceer (Tekirdağ)
14) Kadir Gökmen Öğüt (İstanbul)
15) Nurettin Demir (Muğla)
16) Mustafa Serdar Soydan (Çanakkale)
17) Hasan Ören (Manisa)
18) Mehmet Ali Ediboğlu (Hatay)
19) Ahmet İhsan Kalkavan (Samsun)
20) Haydar Akar (Kocaeli)
21) Gürkut Acar (Antalya)
22) Ali Sarıbaş (Çanakkale)
23) Selahattin Karaahmetoğlu (Giresun)
24) Sedef Küçük (İstanbul)
25) Ramis Topal (Amasya)
26) Aytuğ Atıcı (Mersin)
Gerekçe:
Tarih, kültür ve mitoloji kaynağı olan
Kaz Dağlarının maden arama ve çıkarma şirketlerinin kuşatmasıyla karşı karşıya
kalması endişe vericidir. Üstelik son dönemlerde çıkan yangınlar, hem bölge
insanın temiz, güvenilir su kaynağı olan hem de dünyanın ikinci oksijen merkezi
olan Kaz Dağlarını ciddi bir şekilde tehdit etmektedir. Çıkan her yangında yer
üstü zenginliğinin yok olmasından dolayı bölge insanı geri döndürülemez
kayıplarla karşı karşıya kalmaktadır.
Kaz Dağlarındaki yer altı maden
rezervlerinin yer üstü zenginliğinin yanında bir değeri yoktur. Kaz Dağları,
bünyesinde barındırdığı önemli sayıda endemik bitki ve hayvan varlığıyla önemli
bir gen merkezidir; tarih, kültür alanı ve mitoloji kaynağıdır; dünyanın en
kaliteli meyve ve sebzelerinin yetiştiği bir alandır; ülkemizin önemli zeytin,
süt ve et üretim merkezidir; ülkemizin eşsiz orman alanlarından biridir.
Kaz Dağları nda çok fazla maden arama
izni verilmiştir ve hâlen yapılan maden aramalarında da çevre ve doğal doku
tahrip edilmekte ve uzun dönemde de insan ve hayvan sağlığı tehdit altında
kalmaktadır. Bölgede çıkan yangınların arkasında çıkar amaçlı grupların ya da
terör gibi nedenlerin olup olmadığının da tespit edilmesi çok önemlidir.
Bölge insanının uzun dönemde doğal
kaynakları tüketilmiş, geriye kirletilmiş, tahrip edilmiş doğa ile yalnız,
yoksul bir şekilde tek başına kalmaması için, Kaz Dağlarına maden arama ve
çıkarma faaliyetleriyle birlikte çıkan yangınların verdiği zararın ve
yangınların arkasındaki sabotaj ihtimalinin araştırılması, gereken önlemlerin
alınması açısından zorunluluktur. Doğal dengeye geri döndürülemeyecek şekilde
zarar veren madencilik faaliyetlerinin ve çıkan yangınların engellenmesi için
güç birliği yapmamız, havamıza, suyumuza, toprağımıza, hayvanımıza, insanımıza
sahip çıkmamız gereklidir.
Devlet politikasında birinci önceliğin
insan ve çevre sağlığının korunması olması gerektiğinden hareketle, Kaz
Dağlarına maden arama ve çıkarma faaliyetleriyle birlikte çıkan yangınların
verdiği zararın ve yangınların arkasındaki sabotaj ihtimalinin araştırılması ve
incelenmesi amacıyla bir Meclis araştırmasına ihtiyaç duyulmaktadır.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır. 
Halkların Demokratik Partisi grup
önerisini geri çekmişlerdir. 
Sayın Baluken, gerekçesini izah
edeceksiniz herhâlde, buyurun.

V.- AÇIKLAMALAR (Devam)
5.- Bingöl Milletvekili İdris Baluken’in, HDP grup önerisini
neden geri çektiklerine ilişkin açıklaması

İDRİS BALUKEN (Bingöl) – Teşekkür
ediyorum Sayın Başkan. 
Sayın Başkan, değerli milletvekilleri;
bildiğiniz gibi, ülkemizdeki en önemli toplumsal sorunların başında mevsimlik
tarım işçilerinin yaşamış olduğu ağır sorunlar gelmektedir. Özellikle, son,
Isparta’da yaşanan elim bir trafik kazasında da 18 tarım işçimiz yaşamını
yitirmişti ve hepimiz hâlâ bu acı olayın üzüntüsünü taşımaktayız. Bugün,
mevsimlik tarım işçilerinin sorunlarının tespiti ve çözüm önerilerinin
geliştirilmesi amacıyla Genel Kurula Halkların Demokratik Partisi olarak bir
grup önerisi sunmuştuk ancak grup önerisi görüşmelerine başlamadan önce gerek
iktidar partisinden gerekse diğer muhalefet partilerinden bu grup önerimizi
destekleme yönünde görüşler bize iletildi ve önümüzdeki hafta içerisinde de her
dört siyasi partinin ortaklaşa vereceği önergelerle bir komisyonun
kurulabileceği belirtildi. Biz bunu büyük bir memnuniyetle karşılıyoruz ve bu
komisyonun kurulması amacıyla da bugünkü grup önerimizi haftaya görüşülmek
üzere geri çekiyoruz.
Teşekkür ederim.
BAŞKAN – Teşekkür ediyorum.
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Okutuyorum:

VII.- ÖNERİLER
A) Siyasi Parti Grubu Önerileri
1.- MHP Grubunun, 23/10/2014 tarih ve 996 sayıyla Adana
Milletvekili Muharrem Varlı ve arkadaşları tarafından, pamuk çiftçisinin
ithalattan kaynaklanan sıkıntıları ve destekleme miktarının düşüklüğü hakkında
gerekli araştırmaların yapılması, buna göre alınacak önlemlerin ve
gerçekleştirilmesi gereken uygulamaların yerine getirilmesi amacıyla Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 6 Kasım 2014 Perşembe günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi

Türkiye Büyük
Millet Meclisi Başkanlığına
Danışma Kurulunun 6/11/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
 Yusuf
Halaçoğlu
 Kayseri
 MHP
Grup Başkan Vekili 
Öneri:
23 Ekim 2014 tarih ve 996 sayıyla TBMM
Başkanlığına Adana Milletvekili Muharrem Varlı ve arkadaşlarının pamuk
çiftçisinin ithalattan kaynaklanan sıkıntıları ve destekleme miktarının
düşüklüğü hakkında gerekli araştırmaların yapılması, buna göre alınacak
önlemlerin ve gerçekleştirilmesi gereken uygulamaların yerine getirilmesi
amacıyla verdiği Meclis araştırması önergemizin 6/11/2014 Perşembe günü (bugün)
Genel Kurulda okunarak görüşmelerinin bugünkü birleşiminde yapılması
önerilmiştir.
BAŞKAN – Milliyetçi Hareket Partisi
grup önerisi lehinde söz isteyen Muharrem Varlı, Adana Milletvekili. 
Sayın Varlı, buyurun. (MHP sıralarından
alkışlar)
MUHARREM VARLI (Adana) – Sayın Başkan,
değerli milletvekilleri; bugün pamuk üreticilerinin sıkıntılarının
araştırılmasıyla alakalı önergemiz üzerine konuşma yapıyorum. Hepinizi saygıyla
selamlarım. 
Bir zamanlar şiirlere, hikâyelere,
filmlere konu olan pamuk üzerinde konuşacağız. Yani “Beyaz altın” dediğimiz
pamuk üzerinde konuşacağız. Şimdi ise neredeyse çiftçinin ekmekten nefret
ettiği, âdeta çiftçiye bıkkınlık getiren, çiftçiyi uzaklaştıran bir bitki
hâline geldi pamuk ne yazık ki. Bunun sebebi, bu ülkede yıllardan beri
uygulanan yanlış tarım politikalarıdır, özellikle de pamuk üzerinde uygulanan
yanlış politikaların neticesidir. 
Pamuk, aynı bir çocuk gibi toprakta ilk
fide hâlinde yetişmeye başladığı günden son toplanana kadar sürekli ilgi
isteyen, bakım isteyen, aşırı gübre ve ilaçlama yapılan, ekimi dikimi son
derece zor, yetiştirilmesi de son derece zor bir bitkidir. Ama pamuk, ülkemiz
ekonomisine çok büyük katkı sağlayan bir bitkidir. Bugün tekstil sektörünün
gelişmesinde, tekstil sektörünün büyümesinde en büyük katkıyı pamuk bitkisi
sağlamıştır. Ama özellikle 2000’li yıllardan sonra uygulanan yanlış politikalar
neticesinde ne yazık ki pamuk, şu anda ülkemizde çiftçinin ekmekten vazgeçtiği
hatta korkar hâle geldiği bir bitki hâline gelmiştir. 
2000’li yıllara kadar, dünyada ender
olan, bakın, dünyada ender olan pamuk ihraç eden ülkeler arasındaydı Türkiye;
Çin’den sonra pamuk ihraç eden ülkeler arasındaydı ama bugün dünyanın Çin’den
sonra en fazla pamuk ithal eden ülkesi hâline geldik ne yazık ki. Elbette ki
tekstil sektörü zarar etmesin, elbette ki tekstil sektörünü korumamız lazım, o
da bizim göz bebeğimiz ama tekstil sektörünü korurken pamuk üreticisini de
batırırsak, pamuk üreticisini yok edersek o zaman biz bu ülkeye en büyük
kötülüğü yapmış oluruz. 
Şimdi, Türkiye’nin, aşağı yukarı,
tekstil sektörü için ihtiyacı olan lif pamuk miktarı 1,5 milyon ton civarında.
Türkiye’nin ürettiği lif pamuk miktarı ne kadar? 800 bin ton civarında.
İsterse, çiftçiye destek verilirse, çiftçi korunursa 1,5 milyon ton pamuğu
üretebilir miyiz? Fazlasını yine üretiriz. Türkiye yine pamuk ihraç eden bir
ülke hâline gelebilir ama siz, her zaman çiftçiyi üvey evlat gördüğünüz gibi,
yine pamuk üreticisini… Yani çiftçi üvey evlat ama pamuk üreticisi için daha
ağır bir söz söyleyeceğim, terbiyem müsaade etmiyor ne yazık ki yani kusura
bakmayın. Ya, bu kadar itilir mi, bu kadar ötelenir mi? 
Geçen yıl pamuğun fiyatı eski rakamla 1
milyon 800 bin lira iken bu sene pamuğun fiyatı kiloda -kütlü pamuğun fiyatı- 1
milyon 250 bin lira, yüzde 40 fiyat kaybı var. Yahu, gübre artmış, mazot
artmış, işçilik artmış, traktör fiyatı artmış, her şey artmış ama pamuk fiyatı
bir yıl önceki fiyattan yüzde 40 aşağıya ne yazık ki alıcı bulabiliyor. Şimdi,
bu şartlarda pamuk üreten insanlar nasıl para kazanacaklar, nasıl çoluğunun
çocuğunun rızkını çıkaracaklar, nasıl pamuk ekmeyi göze alacaklar?
Bakınız, arkadaşlar, biz eğer ki
çiftçimize yeterli desteği verirsek çiftçimiz pamuk üretir ve dünyanın en
kaliteli pamuğunu üretir. Bugün Türkiye’ye ithal gelen pamuk Türkiye'de
üretilen pamuğun çok daha altında kalitede bir pamuk ve isteyen, istediği her
ülkeden, istediği şekilde pamuk ithal edip getirebiliyor. Yani, aynı, Suriye
sınırı nasıl kevgir olmuşsa pamuk ithalatı da Türkiye’de kevgir hâline gelmiş.
Böyle bir şey olur mu arkadaşlar ya? Yani biz çiftçimizi korumalıyız ki
çiftçimiz üretebilmeli ve ürettiğinden de para kazanabilmeli. 
DAP gübresi ne kadar biliyor musunuz?
Kilosu 1,5 milyon lira eski parayla. Pamuk ne kadar? 1 milyon 250 bin lira.
Yani Allah’tan reva mıdır bu? Bu çiftçiye bu zulmü yapmayın arkadaşlar. Yani bu
kadar, çiftçiyi öteleyip çiftçiyi ikinci plana iten politikalar izlemeyin.
Yine bakınız arkadaşlar: “Geçen yılki
fiyat ile bu yılki fiyat arasında yüzde 40 fark var.” dedim az önce. Şimdi, 800
bin ton pamuk üretildi, 1,5 milyon ton Türkiye'nin ihtiyacı var. Seneye bu 800
bin ton pamuğu da üretemeyeceğiz biz çünkü çiftçi ekmeyecek dolayısıyla mısıra
yüklenecek, ondan sonra mısır fiyatları düşecek. Zaten ithalatın önünü
açmışsınız, sınırsız, mısırda da serbest, buğdayda da serbest, pamukta da
serbest, ithalata dayalı bir siyaset izliyorsunuz. Kim kazanıyor? Amerika’nın
çiftçisi kazanıyor. Kim kazanıyor? Yunanistan’ın çiftçisi kazanıyor. Kim
kazanıyor? Hindistan’ın çiftçisi kazanıyor. Ya, benim çiftçim bunu üretebilecek
ve bunu yetiştirebilecek kapasitede. Yeter ki destek verin, yeter ki çiftçiyi
koruyun. Gübre fiyatları başını almış gitmiş, mazot fiyatları başını almış
gitmiş ama pamuk fiyatları her gün geriye doğru gidiyor. Böyle bir çarka
çiftçinin dayanması çok zor. 
Peki, her defasında çıkıyorsunuz: “Çözüm
nedir?” Bakın, ben her defasında size çözümü de söylüyorum: Çözüm, bir defa,
fon konulmalı, pamuk ithalatı yapanlara fon konulmalı, fon arttırılmalı, Dünya
Ticaret Örgütünün kabul edebileceği limitlerde pamuğa fon konulmalı ve
arttırılmalı, pamuk ithalatının önü kesilmeli. 
Çin, kendi çiftçisini korumak için senenin
başında çıktı, “Ben pamuk ithalatı yapmayacağım.” dedi, Türkiye'de de, bütün
dünyada da pamuk fiyatları birden bire gerilemeye başladı. Dolayısıyla, bizim
çözüm olarak önereceğimiz birinci konu budur.
Şimdi, ikinci konu nedir? İkinci konu,
desteklerin arttırılmasıdır. Gerçi desteklerin arttırılmasına maliye, hazine
karşı çıkıyor. Bugün saraylar yapılırken, bin tane odası varken, oraya 1,5
katrilyon para harcanırken hazine karşı çıkmıyor ama çiftçiye vereceği 3-5
kuruşa hazine karşı çıkıyor. Eğer bu ülkede Rıza Zarraf’ı koruduğunuz kadar
çiftçiyi korusaydınız vallahi çiftçimiz ihya olurdu. (MHP ve CHP sıralarından
alkışlar) Ama siz, Rıza Sarraf kadar, çiftçiyi koruyamadınız bu ülkede. Ne
diyor dinimiz? “İsraf haramdır.”diyor, “Yiyiniz, içiniz ama israf etmeyeniz.”
diyor. 
LÜTFÜ TÜRKKAN
(Kocaeli) – Reza’nın önüne yatana kadar çiftçinin önüne yatsalardı keşke!
MİHRİMAH BELMA
SATIR (İstanbul) – Sayın Başkan, lütfen müdahale eder misiniz.
LÜTFÜ TÜRKKAN
(Kocaeli) – Reza ortağınız, rahatsız olmayın.
MUHARREM VARLI
(Devamla) – Siz bu ülkede çiftçi perişanken, çiftçi sıkıntı içerisindeyken 1,5
katrilyonluk saraylar yapıyorsunuz. Ne gerek vardı buna arkadaşlar? O zaman
hazine ona karşı çıkmıyor, ona bir şey söylemiyor. Halk Bankasında Genel
Müdürlük yaptığı dönemde ayakkabı kutuları içerisinde para saklayanlara hazine
karşı çıkmıyor ama çiftçiye verilecek 3-5 kuruşa hazine karşı çıkıyor.
Diğer bir çözüm
önerimiz: Gübre fiyatlarını, mazot fiyatlarını mutlaka kabul edilir seviyeye
çekmemiz lazım. Eğer çiftçiyi eker, diker, üretir hâle getirmek istiyorsak,
çiftçiyi korumak istiyorsak mazot fiyatlarını ve gübre fiyatlarını makul
seviyelere çekmemiz lazım, yoksa bu çiftçinin bu şartlarda dünya çiftçisiyle
mücadele etme şansı yoktur arkadaşlar.
Amerika kendi
çiftçisini korumak için çok aşırı sübvansiyonlar uyguluyor. Onun için
Amerika’da pamuk üretimi çok fazla, Hindistan’da pamuk üretimi çok fazla ve
bizim tekstil sanayicimiz gidiyor Hindistan’dan, ABD’den pamuk alıyor,
getiriyor. Niye bizim kendi pamuğumuzu işlemesinler, niye bizim kendi pamuğumuz
kumaş hâline gelmesin? Ama, ithalatın önü sınırsız açılmış, ithalata fon
koymadığınız için isteyen istediği ülkeden -aynı Suriye sınırı gibi, kevgir
gibi- getiriyor, ithalat yapıyor. Dolayısıyla, arkadaşlar, bizim, çiftçimizi
korumamız lazım. 
Bakın, her
defasında yağlı tohumlardan bahsediyorsunuz, yağlı tohumları teşvikten
bahsediyorsunuz. Soya fasulyesi ne kadar biliyor musunuz? Soya fasulyesi
birinci sınıf yağlık üründür. Soya fasulyesi ne kadar biliyor musunuz? Soya
fasulyesi şu anda alıcı bulamıyor, alıcı. Birinci derecede yağ üretimi sağlayan
bir bitkidir soya fasulyesi, şu anda alıcı bulamıyor. Arkadaşlar, ya
söylediklerinizin arkasında durun ya da söyledikleriniz nedir acaba bunu iyice
inceleyin. Biz çiftçiyiz, alın terimizle üretiyoruz, alın terimizi toprağa
döküyoruz ve ürettiklerimizden de para kazanmak istiyoruz. Bedava para
kazananlar, müteahhitlik yapıp efendim bu Hükûmetin şişirdiği, zengin ettiği
insanlardan değiliz. Biz, alnımızın teriyle toprağı ekip dikip çoluğumuzun
çocuğumuzun rızkını kazanmak istiyoruz. 
Hepinize saygılar sunarım. (MHP ve CHP
sıralarından alkışlar) 
BAŞKAN – Teşekkür ediyorum. 
Milliyetçi Hareket Partisi grup önerisi
aleyhinde söz isteyen Erol Dora, Mardin Milletvekili. 
Buyurun Sayın Dora. (HDP sıralarından alkışlar)

EROL DORA (Mardin) – Sayın Başkan,
değerli milletvekilleri; Milliyetçi Hareket Partisinin pamuk çiftçisinin
ithalattan kaynaklanan sorunları ve destekleme miktarının düşüklüğü hakkında
gerekli araştırmaların yapılması ve buna ilişkin alınacak önlemlere dair Meclis
araştırması açılması hakkındaki önergesi üzerine Halkların Demokratik Partisi
adına söz almış bulunuyorum. Genel Kurulu saygıyla selamlıyorum.
Değerli milletvekilleri, tarım,
özellikle gelişmekte olan ülkelerde kırsal alanda yaşayan halkın geçimini
sağladığı temel bir sektördür. Ayrıca, tarım sektörü, ulusal ekonomilere,
halkın temel gıda maddelerinin üretimini garanti ederek, nüfusun önemli bir
kısmına istihdam olanağı sağlayarak, ulusal gelire ve ihracata destek olarak ve
sanayi sektörüne ara malı sağlayarak ve talep yaratarak katkılar sağlamaktadır.
Tarımdan sanayiye olan destek, ham madde,
iş gücü ve sanayi ürünlerine talep yaratma destekleri şeklinde olabilmektedir.
Bu yüzden, tarım sektörünün gelişmesi, kırsal bölgelerde yaşayan halkın
refahının yükselmesi anlamına gelmektedir. Özellikle tarımda çalışanların diğer
sektörlere oranla refah seviyesinin daha düşük olduğu genellemesi göz önünde
bulundurulduğunda, tarım sektöründeki gelişme ve refah artışı diğer sektörlerde
de oransal olarak daha büyük bir gelişme ve refah artışı sağlayacaktır.
Sayın Başkan, değerli milletvekilleri;
Türkiye tarımının yapısal eksikliklerinin ve dünya fiyat ve şartlarına göre
üretim yapamıyor olmasının en büyük sıkıntısını yine çiftçilerimiz çekmektedir.
Bilindiği gibi, Türkiye'de pamuk üretimi yaygın olarak üç bölgede, Ege,
Çukurova ve Güneydoğu Anadolu'da yapılıyor. Güneydoğu Anadolu Bölgesi ülke
üretiminin yarısından fazlasını gerçekleştiriyor. Şanlıurfa, Türkiye lif pamuk üretiminin yüzde 40'ını tek
başına karşılıyor.
Dünya pamuk fiyatlarındaki dalgalanma,
ithalatın kolaylaştırılması, pamuk üreticisinin alternatif ürünlerden daha iyi
para kazanması pamuk üretiminden kaçışın en önemli nedenleri olarak
belirtilmektedir.
Değerli milletvekilleri, son yılarda
pamuk tarımında ve üretimde çok büyük oranlarda gerilemeler görülmüştür. 1996
yılında yaklaşık olarak 960 bin dekar arazide pamuk ekilirken 2012 yılı
verilerine göre bu rakam 505 bin dekara gerilemiştir. Pamuk lif üretimiyse 1996 yılında 98.530
tonken 2013 yılında 112 bin tona yükselmiştir.
Değerli milletvekilleri, dünya pamuk
stokunun neredeyse yarısının Çin'in elinde olması, Çin'in pamuk ithalatını
kısıtlaması pamuk fiyatlarının uluslararası piyasalarda gerilemesinin nedenleri
arasındadır. 2013 yılında 550 bin ton pamuk üreten çiftçimiz, 2014 sezonunda
yaklaşık olarak 700 bin ton pamuk üretmiştir. Bu üretim artışının nedeni, pamuk
fiyatlarında yükselme beklentisidir.
Türkiye'nin yıllık 1,5 milyon ton
pamuğa ihtiyacı varken, cari açık ekonominin en büyük handikabı olarak
karşımızda dururken pamuk gibi en az elli sektörde katma değer yaratan bir
ürünün Avrupa Birliği ve Amerika Birleşik Devletleri standartlarında
desteklenmemesi Türk ekonomisi için bir çıkmazdır. Makineleşme, modern tarım
gereklerini uygulama, GDO'suz üretim ile dekar başı verimde üstün başarılar
elde etme başarısını göstermiş olan pamuk üreticilerimizin küstürülmesi,
pamuktan uzaklaştırılması Türkiye ekonomisi ve sosyal hayatı bakımından
umulmayacak olumsuz sonuçlar doğurmaktadır. Avrupa Birliği ve ABD gibi pamuk
üreten ülkelerin kendi çiftçilerini desteklemeleri, pamuk ihracatına
ayrıcalıklar sağlamaları, ülkemiz pamuk üreticisininse sadece 55 kuruşluk bir
desteklemeyle baş başa bırakılması pamuk tarım alanlarının ve üretiminin
gerilemesinin başlıca nedenleridir. 
2000'li yılların başında Türkiye'de
yaklaşık 130 bin olan pamuk üreticisi sayısı, 75 bin seviyelerine geriledi.
Faal çırçır fabrikası 2013 yılında 210'dan 107'ye kadar geriledi. Uzun yıllar
dünya pamuk üretiminden yüzde 4,5 oranında pay alan ülkemizin son yıllardaki
payı yüzde 3'ün altına inmiştir. 2000 yılından 2013 yılının sonuna kadar pamuk
ithalatı için ödenen döviz miktarı 15 milyar dolar oldu.
Pamuk üreticimiz, sembolik üretim yapan
Bulgaristan, İspanya ve Tayland gibi ülkeleri saymazsak dünyanın en yüksek
maliyetli pamuğunu üretmektedir. 2012-2013 sezonu verilerine göre 1 kilogram
kütlü pamuk maliyeti Amerika ve Yunanistan’da 88, Çin’de 73, Hindistan’da
sulanabilen arazilerde 42, Pakistan’da 35 cent, Türkiye'de ise 95 cent yani 1,71
liradır. Aynı sezonda, ortalama, 1 kilogram kütlü pamuk satış fiyatı 1,29 lira
olmuştur. 
Sayın Başkan, değerli milletvekilleri;
sıfır gümrük vergisiyle istenildiği kadar pamuk ithal edilebilen ancak
alternatif ürünlerin gümrük vergileriyle korunduğu bir ortamda pamuk
üreticisinin üretime devam etmesini bekleyemeyiz.
2000 ve 2013 yılları arasında önemli
girdilerden mazot fiyatı reel olarak yüzde 74, gübre fiyatı yüzde 46 artmış,
kütlü pamuk fiyatları ise yüzde 13 gerilemiştir. Kısaca söylemek gerekirse
pamuk üreticisinin en büyük sorunu maliyettir. Üreticimiz dünyanın en pahalı
mazotuyla üretim yapmaktadır. Açıkça görülmektedir ki Türkiye'nin pamuk üretimi
düşerken ithalatı artıyor.
Pamuk, ülke tarımı, sanayisi ve
ekonomisi için stratejik öneme sahiptir. Pamukta üretim düşerken ithalat
artıyor. Bu Hükûmet döneminde 2002'den 2013'e kadar toplam 8 milyon 24 bin ton
pamuk ithal edilirken bu ithalat için 13 milyar 82 milyon dolar ödenmiştir.
Tekstil ve hazır giyim sektörlerinin
ana ham maddesi olan pamukta 2013-2014 sezonunda dünya pamuk stokunun 20 milyon
ton olması bekleniyor. Bu stokun yüzde 50'si Çin'in kontrolünde.
Özetle, pamuk üreticisi olduğu için
tekstil ve konfeksiyonda ihracatçı konumunda olan Türkiye, yanlış tarım
politikaları nedeniyle pamukta üretim avantajını yitirdi, ürettiğinden çok daha
fazlasını ithal etmek zorunda kalıyor. Bu politikalar devam ederse pamuk
üretimi daha da düşecek, üretici alternatif ürünlere yönelecek, ithalatın
faturası daha da büyüyecek.
Gaziantep başta olmak üzere Güneydoğu
Anadolu Bölgesi’nde faaliyet gösteren pamuk depoları ve çırçır fabrikalarını
sigortalamayan sigorta şirketleri, üretici ve sanayiciyi çileden çıkarmış
bulunmaktadır. Konuyla ilgili ayrıntılı bir açıklama yapan Türkiye Pamuk
Konseyi üyesi ve Şahin Pamuk Enerji AŞ Yönetim Kurulu Başkanı Burhan Cahit
Bingöl: "Gaziantep başta olmak üzere Güneydoğu Anadolu Bölgesi’nde pamuk
üreticileri ve pamuk işletme tesisleri artık yerli ve yabancı sigorta
şirketleri tarafından sigorta edilmiyor.”
Buradan şunu belirtmek istiyorum: Tabii
ki bu sorunları biz çok ciddi buluyoruz. Bu nedenle Milliyetçi Hareket
Partisinin vermiş olduğu bu önergenin de desteklenmesi gerektiğini belirtiyor,
Genel Kurulu tekrar saygıyla selamlıyorum. (HDP sıralarından alkışlar) 
BAŞKAN – Teşekkür ediyorum.
Milliyetçi Hareket Partisi grup önerisi
lehinde söz isteyen Turgay Develi, Adana Milletvekili.
Buyurun Sayın Develi. (CHP sıralarından
alkışlar)
TURGAY DEVELİ (Adana) – Sayın Başkan,
değerli milletvekilleri; pamuk üreticileri ve çiftçilerin sorunları üzerine
verilen Meclis araştırması önergesi üzerine Cumhuriyet Halk Partisinin
görüşlerini dile getirmek için söz aldım. Hepinizi saygıyla selamlıyorum.
“Pamuk” denilince Çukurova akla gelir,
“Çukurova” denilince de tarım. Adalet ve Kalkınma Partisinin iktidara geldiği
günden bugüne kadar izlediği tarım politikası, ekonomik politika, küçük
çiftçilerin tasfiye edilmesi ve büyük aile şirketleri çiftliklerine
dönüştürülerek üretimin artırılmasına dönük. Bir anlamda bu, Dünya Bankasının,
küresel finansın Türkiye’ye biçtiği rolün AKP eliyle yerine getirilmesine
tekabül ediyor. Peki AKP, Türk çiftçisini, Türk tarımını tasfiye etmek için bu
Meclisten hangi yasaları çıkardı, onları sizlere özetle anlatmak istiyorum: Bir
tanesi, Toprak Kanunu. Toplulaştırmayı çıkararak küçük çiftçilerin elindeki
tarlalarını, küçük arazilerini, geçimlerine yetecek tarlaları toplulaştırma
yoluyla, miras bölüşümünü engelleyerek bu çiftçilerin, bu küçük üreticilerin
üretimden tasfiyesini sağladılar.
İkincisi, geride kalanlardan, geçtiğimiz
günlerde Mera Kanunu’nu çıkararak özellikle hayvancılıkta üreticilerin
hayvanlarını otlatacak sahaları bırakmayarak bir taraftan meraları, büyük
meraları imar yoluyla ranta açarken diğer taraftan da küçük çiftçilerin,
üreticilerin, hayvanlarını besleme alanlarını daralttılar. 2/B Yasası da buna
hizmet ediyordu. 
AKP sadece çiftçiyi, küçük çiftçiyi
tasfiye ederken, onların meralarını elinden alırken, Toprak Kanunu ile
topraklarını elinden alırken diğer taraftan da borçlandırarak diz çökmelerini
sağlamaya ve bir an önce tasfiyeyi sürekli hâle getirip hızlandırmaya
çalışıyor. Mülklerini elinden alarak, mülklerini el değiştirerek, bunları
sağlamak için de borçlandırarak süreci hızlandırıyor. Bunlardan en önemlisi,
bugün yaşanan, Türkiye’nin bütün bölgelerinde var; özel bankalar aracılığıyla
tapular artık ipotek kabul edilerek çiftçiye nakit kredi veriliyor, traktör
kredisi veriliyor, diğer tarım ekipmanları kredisi verilerek, hatta kredi
kartları verilerek, ceplerine konularak günü kurtarmaları sağlanıyor ama
aslında bunlar, yeteri kadar üretemeyen, yeteri kadar üretim alanları olmayan
çiftçilerin çöküşünü hızlandıran nedenler. 
Tabii, mevcut olanların tasfiyesi
sürerken, girdi fiyatlarının sürekli olarak yükseltilmesi, üretimden alınan
ürünün piyasada aynı değerde karşılık bulamaması çiftçinin her geçen gün
yoksullaşmasına da katkıda bulunuyor. Örneğin, geçen yıl üzümdeki fiyatlar 5
lirayken şimdi 2,5 lira olması, pamukta fiyatların geçen yılki fiyatları
bulmaması, mısırda bulmaması bunlara örnek olarak gösterilebilir. 
Artık, tarım kredi kooperatifleri,
çiftçinin tasfiyesi için, çiftçiye destek olması, onu yönlendirmesi, üretim
kapasitesinin arttırılması için kurulan, bu amaçla organize edilen tarım kredi
kooperatifleri, desteklenmesi için kurulan kredi kooperatifleri çiftçinin
tasfiyesi için bir araç olarak kullanılıyor.
Peki, arkadaşlar, burada istihdam
edilen, burada yerleşik hâlde tutulan Türkiye'nin bütün alanlarındaki küçük
çiftçiler tasfiye edilince ne oluyor, nereye gidiyor bu insanlar? Büyük kentlere,
gecekondulara, varoşlara sermayenin istediği ucuz iş gücü olarak akıyorlar.
Başka bir acı gerçek de şu: Büyük kentlere gitmeyen küçük üreticiler, üretimden
tasfiye olan çiftçiler şu günlerde yoğun olarak yaşadığımız maden kazalarının
da ucuz, sömürülen iş güçleri hâline dönüşüyorlar. 
Zonguldak’ta, Amasra’da, Ereğli’de,
Türkiye'nin bütün madenlerinde çalışan, maden ocaklarında çalışan işçilerin
neredeyse tamamı köylü. Topraktan koparılan köylü, topraktan tasfiye edilen
köylü, en yakınındaki işe, ölümü göze alarak madenlere iniyor, madenlere
indiriliyor. Sömürünün bu kadar can alıcı olduğu Türkiye'de -ülkemizde- Soma’da
301 madenciyi kaybettik; yetim bıraktıkları eş, çocukları, aileleri hâlâ kan
ağlıyor. 
Bu konuşma yapılırken Ermenek’te hâlâ
18 madenciden haber alınamamıştı. Enerji Bakanı ölü yıkayıcılığı yapıyor bugün
Ermenek’te. Kendinin Enerji Bakanı olarak müdahil olduğu, denetleyici kurum
olarak iş başında bulunduğu Sayın Bakan…
YILMAZ TUNÇ (Bartın) – Ne demek o?
Bakan orada olmasın mı?
TURGAY DEVELİ (Devamla) – Tabii.
Sayın Bakan, Çalışma Bakanlığı…
YILMAZ TUNÇ (Bartın) – Ne demek? Böyle
şey olmaz, ne demek “ölü yıkayıcılığı?”
TURGAY DEVELİ (Devamla) – Dinlersen
öğreneceksin.
YILMAZ TUNÇ (Bartın) – Ermenek’tekiler
daha çıkarılmadı Beyefendi, inşallah sağ kurtulurlar.
TURGAY DEVELİ (Devamla) – Çalışma
Bakanlığı, maden ocağını kapatmış arkadaşlar; “Bu maden ocağında oksijen yok.
Bu maden ocağında hava filtresi çalışmıyor. Bu maden ocağı insanların çalışması
için, üretimde bulunması için hayati tehlike taşıyor.” demiş, Çalışma
Bakanlığının belgesi. Ama, işte, o Enerji Bakanınıza bağlı Taşkömürü Kurumu,
kaçak çalışan madenden tam 6 kat fazla yapılan üretimi sanki kaçak
çalışmıyormuş gibi, “Bu üretim nerede yapıldı?” diye sormadan almış, parasını
ödemiş. Arkadaşlar, sen kaçak çalışan madene, zor şartlarda köle gibi
çalıştırılan o köylülere, insanlık dışı muameleyle çalıştırılan işçilere,
kapatılan ocaklarda üretim yaptırıp bunu kabul edersen ardından gelen facia
için de gidip Ermenek’te kamp yapıp ölü yıkayıcılığı yapmaman gerekiyor. Önce
görevini yapacaksın, önce denetlettireceksin, denetim yetkini kullanacaksın.
Bunu yapmayınca, şimdi, çıkıyorlar, “Madenciliğin fıtratında kaza var.”
diyorlar. 
Arkadaşlar, bu belgeler Sayıştayın
belgelerinde duruyor. Sayıştay uyarıyor, diyor ki: “Şu, şu, şu, şu madenlerde
üretim yapılamaz, her an facia yaşanabilir.” Bunları denetlemesi gereken,
bunları işleme koyması gereken Enerji Bakanı ne yapıyor biliyor muşunuz
arkadaşlar? KİT’lere yazı yazmış, diyor ki: “Sayıştayın teftiş ve soruşturma
taleplerini karşılamayın.” Niye? Örtmeye çalışıyorlar, gizlemeye çalışıyorlar.
Böyle bir şey olur mu arkadaşlar? Hani, AK PARTİ Hükûmeti bu kazaların ardını
soruşturacaktı; hani, bu kazalara engel olmak için her şeyi yapıyordunuz. Bu
kazaların sorumlusu, denetimleri yapmayan, denetimleri uygulatmayan, kaçak
çalışan maden ocaklarından üretimi kabul ederek onları legalleştiren hükûmet
anlayışıdır, mantığıdır.
Arkadaşlar, bu
madende çalışan işçiler köylü. Bölgelerinde üretecek tarla kalmayınca, üretecek
ürün kalmayınca, üretecek toprak kalmayınca bir kısmı büyükşehirlere,
gecekondulara gidiyor, bir kısmı da kendi bölgelerinde ölümü göze ala ala yerin
binlerce metre altına girerek nafakalarını çıkartmaya çalışıyorlar. Bu sistem
sürdürülemez, bu sistem sürdürülemez. Bu insanların, en azından toplulaştırma
yoluyla küçük toprakların büyük çiftliklere dönüştürülmesi için toprağı elinden
alınacak ailelerin, çiftçilerin dünyanın başka modern ülkelerinde olduğu gibi
rehabilite edilmesi gerekiyor, bunlara meslek edindirmek gerekiyor; bunlar iş
bulana kadar, sosyal sorumluluk çerçevesinde bunların finansmanının,
ailelerinin geçiminin sağlanması gerekiyor. Çiftçiyi bitirmek kolay,
bitiriyorsunuz zaten ama bunun açtığı sosyal sorunlar şimdi madenlerde olduğu
gibi önümüzdeki yıllarda Türkiye’nin başına çok büyük belalar getirecektir.
Hepinize
teşekkür ediyorum. (CHP sıralarından alkışlar)
BAŞKAN –
Teşekkür ediyorum.
Milliyetçi
Hareket Partisi grup önerisi aleyhinde söz isteyen Fatoş Gürkan, Adana
Milletvekili.
Buyurun Sayın
Gürkan. (AK PARTİ sıralarından alkışlar)
FATOŞ GÜRKAN
(Adana) – Sayın Başkan, değerli milletvekili arkadaşlarım; MHP grup önerisinin
aleyhinde söz aldım. Bizi izleyen milletvekillerimize ve değerli, aziz
milletimize de buradan saygılarımı sunmak istiyorum.
Tabii,
öncelikle, Soma Komisyonu üyesi bir milletvekili olarak, Soma’da, Ermenek’te
maden kazası nedeniyle hayatını kaybeden ya da umutla beklediğimiz
işçilerimize; yine, Isparta’da, özellikle tarım işçisi olup nakil sırasında
hayatını kaybeden işçilere buradan Allah’tan rahmet diliyorum, ailelerine sabır
diliyorum, ülkemizin de başı sağ olsun. 
Tabii, biraz önce eleştiriler oldu. Bir
de tabii işin güzel yanı vardı, konuşmacılar Adana Milletvekili
arkadaşlarımızdı. Tabii, Adana’da on beş ilçemiz var, pamuk üretimi yapılan
ilçelerimizin sayısı yaklaşık beş altı civarında. Beş altı ilçemizin tamamını,
hatta köylerinin hemen hemen tamamını gezen biri olarak, acaba aynı şehirde mi
yaşıyoruz diye de düşünmedim değil. 
Tabii ki tüm dünyada farklı zamanlarda,
ülkemizde de olduğu gibi, farklı sektörlerde zaman zaman üretimde, ithalatta,
ihracatta daralmalar, artmalar olabilir. Bu, gayet normal ama özellikle
tarımda, son yıllara baktığımızda, Türkiye, şu anda Avrupa’nın 1’inci
sırasında, tarımda. Pamuk üretiminde, bakıyoruz, dünyada Türkiye 8’inci sırada.

Ben, tek tek rakamları vermek
istemiyorum; tabii, Bakanlıktan da, İnternet’ten de merak eden arkadaşlarımız
özellikle bu bilgileri alabilir ama özellikle şu rakamları vermek istiyorum:
Hükûmetimizin 2003-2013 yılları arasında tarım sektörüne yaptığı desteklerle,
son on yılın dokuzunda tarım sektörü büyüyen sektör olmuş. 
Yine, tarımda kişi başına düşen millî
gelir 1.064 dolardan 3.475 dolara çıkarılmış. 
Türkiye, 192 ülkeye 1.681 çeşitle ürün
ihraç eden ülke durumuna gelmiş. 
Doğal afetlere karşı, biliyorsunuz,
tarım sigortasının yüzde 50 sigorta hibe desteğini özellikle Hükûmetimiz
karşılamakta. 
Yine, biraz önce eleştirildi ama toplulaştırma
reformu, eğer bu ülkede topraklar bölünmeye devam ederse gerçekten çiftçi
biter. Onun için, toplulaştırma reformu yapıldı ve Türkiye'de birçok alanda,
Adana’da da -özellikle Ceyhan, Karataş, Yumurtalık, İmamoğlu- birçok
ilçemizde yapıldı, Türkiye'de de birçok bölgede yapılıyor ve inşallah
tamamlanır. Bu, çiftçinin bitirilmesini engelleyen önemli bir reformdur.
Bunun yanında,
benim babam çiftçiydi, pamuk da üreten ve tarlada pamuk toplayan da biriyim,
yıllarca çiftçilik yaptı babam. Babamın, 100 gram tohumu 1 Adana burmasına
satın aldığı tarihleri biliyorum. Türkiye'de pamuk ya da diğer tohumları üreten
bir merkez yoktu, dünyanın üçüncü büyük tohum üreten merkezi Türkiye'de açıldı.
Bunlarla tabii herkesin gurur duyması lazım. 
BÜLENT TEZCAN
(Aydın) – Tohumculuğu bitirdiniz tohumculuğu, İsrail tohumuna muhtaç kaldık.
FATOŞ GÜRKAN
(Devamla) - Bunun yanında, tabii, tarımsal hasılaya bakarsak, 2002 yılında 36
milyar TL iken, 2013 yılında 117 milyar TL olmuş özellikle tarımsal üretim.
Tarımsal ihracat 2002’de 4 milyar dolarmış, 2013’te 18 milyar dolar olmuş.
Tarımsal destek 2002 yılında 1,8 milyar, 2014 yılında 9,7 milyar olmuş. Mazot
desteği bizim dönemimizde başladı, 2003-2014 yılları arasında 5,3 milyar TL
mazot desteği sağlanmış. Yine, gübre desteği; 2005-2014 yılları arasında 5
milyar TL destek verilmiş. Yani 2002 yılına baktığımızda, yine, 186 milyon TL
iken prim desteği, 2014 yılında 2,9 milyar TL olmuş. Yani Hükûmet çiftçiyi
bitirmeye değil, daha da büyütmeye yönelik önemli destekler sağlamış.
Ben, Ziraat Bankasının da avukatlığını
yaptım, yüzde 60’lardaydı faiz oranı, bugün Ziraat Bankasının faiz oranı yüzde
0’la 8,25 aralığında. Yine, tarımsal kredi miktarına bakıyoruz, biraz önce
”Kredi çok fazla alınıyor, çiftçi bitiriliyor.” denildi. Adana’dan örnek
veriyorum, traktör sayısını, rakamlarını almadım: Adana’da her köyde 4-5 evde
traktör varken şimdi evinin önünde traktör olmayan çiftçi yok, bazılarında 3-4
tane traktör var ve son model traktörler. Belki diyeceksiniz ki “Kredi alıp,
bununla alıyor.” Kredinin dönüş oranı da bakın, daha önce yüzde 71 oranında dönüş
yoktu, şu anda yüzde 38 oranında risk oluşturan grup var. Yani kredi kullanan,
traktör alan, üretim yapan çiftçi sayımız da artmış. 
Yine, tarımsal mekanizasyonlarda, yani
diğer kullandıkları alet edevata da Hükûmet yüzde 50 civarında tarım desteği veriyor.
Ben, özellikle, tabii, diğer rakamları
vermeyeceğim. Evet, Türkiye ithal pamuk getiriyor, ama biraz önce rakamları
Ticaret Borsamızın Başkanından aldım. Bu sene yaklaşık 850 bin ton civarında
pamuk üretimi var Türkiye'nin -TÜİK verileri de o yönde- yaklaşık 1 milyon 400
bin ton civarında da pamuk tüketimi var, ama aradaki üretilen, yani ithal
edilen pamuk üretiliyor, tekstil ve konfeksiyon sektörü 26 milyar liralık
ihracat yapıyor. Yani bu satın alınan pamuk, Türkiye’deki Türk vatandaşlarının,
yani burada kullanılan ürünler için getirilen pamuk değil; biz işliyoruz,
üzerine de kârıyla ihracat yaparak Türkiye'ye para kazandırıyoruz. 
Tabii ki ithalat yapılacak, ihracat da
yapılacak. Önemli olan, sizin bu sektörlerde dengeyi kurabilmeniz. 
Şu anda, Hükûmetimiz, özellikle pamuk
üretim alanlarının artmasıyla ilgili çok önemli destekler de veriyor; özellikle
birçok havzada, 13 havzada pamuk üretimiyle ilgili destekleme ve diğer
çalışmalar var. Kütlü pamuğa ürün desteği oldukça fazla. 
Bunun yanında, özellikle yeni bir
bilgi, onu da belirtmek istiyorum, antidamping soruşturması başlatıldı. Yani
özellikle Amerika’dan getirilen pamukla alakalı Hükûmetimiz, ilgili bakanlık şu
anda bir çalışma yapıyor; soruşturma bittiğinde antidampingle ilgili bir
uygulamaya gidilebilecek ve Amerika’dan getirilen pamuğa artı vergi
konulabilecek, böylelikle Türkiye'de üretilen pamuğun fiyatı da artmış olacak.
Yani böyle bir gelişme de var, bunu da belirtmek istiyorum.
Tabii ki ben Adanalı biri olarak sadece
pamuk değil, Adana’da bu sene çok şükür hem ayçiçeğinde hem mısırda hem
limonda, portakalda yani üretilen birçok üründe çiftçimiz gerçekten çok iyi
para kazandı. Arıyorlar bizleri, teşekkür ediyorlar. Ben Ziraat Odaları
Birliğiyle de, çiftçilerimizle de, oda başkanlarıyla da, hepsiyle de
görüşüyorum. Gerçekten bu anlamda çok memnunlar. Sizlerden buraları da ziyaret
etmenizi özellikle arzu ediyorum. Siz de bu…
TURGAY DEVELİ (Adana) – Küçük
çiftçileri anlat bir de Sayın Vekilim.
FATOŞ GÜRKAN (Devamla) – Ben küçük
çiftçi bir ailenin kızıyım. Babam şimdi yapmıyor, emekli.
TURGAY DEVELİ (Adana) – Babanın 100
gram tohuma 1 burma aldığı zamanlar geçti, geçti!
FATOŞ GÜRKAN (Devamla) – Ama ailemde
hâlâ çiftçilik yapan var. Onlardan da ben bilgi alıyorum. Hangi çiftçi olursa
olsun, kim oy verirse versin, iyi para kazanması, gelirinin yüksek olması
hepimizi mutlu eder; beni mutlu eder, eminim ki sizi de mutlu eder. 
Arzumuz, pamuk üreticimizin de
sayısının artması. Bundan otuz kırk yıl önce, elli yıl önceye gittiğimizde
pamuk üretimimiz fazlaydı, aynı oranlara gelmemiz… Ama şunu da özellikle
söylemek istiyorum: Havza bazlı üretim belki otuz yıldan daha az olabilir ama
verimlilik anlamında verimlilik oranı çok daha artmış durumda. Ben özellikle…
TURGAY DEVELİ (Adana) – Peki, Çukurova
çiftçisi niye pamuktan vazgeçti Sayın Vekilim? Bir de onu anlat.
YUSUF HALAÇOĞLU (Kayseri) – Niye
bahçeciliğe döndü?
FATOŞ GÜRKAN (Devamla) – Çukurova
çiftçisinin de neden pamuktan vazgeçtiğini özellikle söylemek istiyorum. Burada
çiftçilik yapan milletvekili arkadaşımız da var, konuşma yapan. Tabii ki
tarlada da pamuk üretiminde çalışmış biri olarak şunu söylemek istiyorum:
Pamuk, üretimi ve maliyeti yüksek ve üretimi zor bir ürün. Ayçiçeği, mısır buna
göre çok daha üretimi kolay olan ürünler. Çiftçi tabii ki daha az yorulacağı,
daha fazla para kazanacağı ürünlere giriyor, bu bir gerçek. Yani,
milletvekillerimizden bu işi yapan var, Adanalı çiftçimizden de sorabilirsiniz
ama bu, Hükûmetin pamuğa destek vermediği anlamına gelmez.
(Mikrofon otomatik cihaz tarafından kapatıldı)
FATOŞ GÜRKAN (Devamla) – Biz istiyoruz
ki pamuk üretimi daha da artsın, Adanamız pamuk ağalarıyla yine filmlerde de,
diğer alanlarda da konu olsun diyorum.
LEVENT GÖK (Ankara) – Destekliyor
musunuz?
YUSUF HALAÇOĞLU (Kayseri) – Destekliyor
musunuz yani?
FATOŞ GÜRKAN (Devamla) – Tabii ki
Hükûmet çalışmalarını yapıyor pamuk üretimiyle alakalı da, ihracat ve ithalatla
alakalı da.
LEVENT GÖK (Ankara) – Destekleyelim, bu
öneriyi destekleyelim ama.
FATOŞ GÜRKAN (Devamla) – Ben önerinin
arkasında olmadığımı, gerekli çalışmaların yapıldığını ifade etmek istiyorum.
YUSUF HALAÇOĞLU (Kayseri) – Ama bütün
bunları söyledikten sonra “Olmuyorum.” denir mi, bütün bunlardan sonra olur mu?
LEVENT GÖK (Ankara) – Bunu
destekleyelim.
FATOŞ GÜRKAN (Devamla) – Buradan herkese
saygılar sunuyorum. (AK PARTİ sıralarından alkışlar)
FARUK BAL (Konya) – Sayın Başkan… 
BAŞKAN – Buyurun Sayın Bal.
FARUK BAL (Konya) – Sayın hatip
konuşurken bir bölümünde Akşehir’de meydana gelen elim kazada ölenleri
Ispartalı olarak tanımladı. Onu düzeltmek için yerimden söz istiyorum efendim.
MİHRİMAH BELMA SATIR (İstanbul) –
Sataşma yok ki.
BAŞKAN – Buyurun Sayın Bal.

V.- AÇIKLAMALAR (Devam)
6.- Konya Milletvekili Faruk Bal’ın, Adana Milletvekili
Fatoş Gürkan’ın MHP grup önerisi üzerinde yaptığı konuşmasındaki bazı
ifadelerine ilişkin açıklaması 

FARUK BAL (Konya) – Evet, teşekkür
ediyorum Sayın Başkan.
Sayın hatibe, konuşmasının başında
Akşehir’de meydana gelen elim kazaya temas ettiği için teşekkür ediyoruz ancak
Akşehir’de yaşayan insanların AKP’nin uygulamış olduğu ekonomik politikalar
neticesinde açlığa mahkûm hâle geldiği ve Akşehir’in Konarı, Kundullu, Turgut,
Ortaköy gibi köylerinden, evlerinden barklarından, bağlarından, bahçelerinden
ayrılarak Akşehir’e yerleştikleri ve burada köle olarak tanımlanabilecek bir
hayat tarzı yürütürken açlığa mahkûm olan bu kişilerin Isparta’nın Gelendost
ilçesinde tarım işçisi olarak çalışmak üzere giderken öldüklerini, trafik
kazasında öldüklerini ve bunların Akşehirli olduklarını düzelterek ifade etmek
istedim.
Teşekkür ederim.
BAŞKAN – Teşekkür ediyorum.
MUHARREM VARLI (Adana) – Sayın Başkan…
BAŞKAN – Buyurun Sayın Varlı.
MUHARREM VARLI (Adana) – Sayın hatip
konuşmasında pamuk üretiminin niye terkedildiğini yanlış bilgi aktararak
söyledi. Onunla ilgili bir düzeltme yapmak istiyorum.
MİHRİMAH BELMA SATIR (İstanbul) –
Herkesin görüşü farklı.
FATOŞ GÜRKAN (Adana) – Benim görüşüm
ya. 
BAŞKAN – Buyurun, yerinizden bir dakika
süre veriyorum.

7.- Adana Milletvekili Muharrem Varlı’nın, Adana
Milletvekili Fatoş Gürkan’ın MHP grup önerisi üzerinde yaptığı konuşmasındaki
bazı ifadelerine ilişkin açıklaması 

MUHARREM VARLI (Adana) – Sayın hatip
konuşmasında pamuk alanlarının neden terk edildiğini, ayçiçeği ve diğer
ürünlerin daha kolay olduğunu, daha ucuza mal olduğunu söyledi. Doğru, pamuğun
maliyeti yüksektir ancak pamuk ekonomik değeri olan bir üründür. Elbette ki
çiftçimiz mecburiyetten ayçiçeğini ekmektedir çünkü ayçiçeği daha çok kıraç
alanlarda, kırsal alanlarda ekilir ama pamuk sulu alanlarda ekilen bir üründür ve
bu ülkede tekstil sanayisi geliştiyse bunun yegâne sebebi de pamuk ürünüdür. 
Sayın milletvekilimiz yanlış bilgi
vermişti, ben onu düzeltmek için söz aldım. 
BAŞKAN – Teşekkür ediyorum. 

VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, 23/10/2014 tarih ve 996 sayıyla Adana
Milletvekili Muharrem Varlı ve arkadaşları tarafından, pamuk çiftçisinin
ithalattan kaynaklanan sıkıntıları ve destekleme miktarının düşüklüğü hakkında
gerekli araştırmaların yapılması, buna göre alınacak önlemlerin ve
gerçekleştirilmesi gereken uygulamaların yerine getirilmesi amacıyla Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 6 Kasım 2014 Perşembe günkü birleşiminde sunuşlarda okunmasına ve
ön görüşmelerinin aynı tarihli birleşiminde yapılmasına ilişkin önerisi (Devam)

YUSUF HALAÇOĞLU (Kayseri) – Karar yeter
sayısı…
BAŞKAN – Milliyetçi Hareket Partisi
grup önerisini oylarınıza sunacağım, karar yeter sayısı talebi var, yerine
getireceğim. 
Kabul edenler… Kabul etmeyenler… Karar
yeter sayısı yoktur. 
Birleşime on dakika ara veriyorum. 
Kapanma Saati:
15.24
İKİNCİ OTURUM
Açılma Saati:
15.38
BAŞKAN: Başkan
Vekili Sadık YAKUT
 KÂTİP
ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 11’inci Birleşiminin İkinci Oturumunu açıyorum.
Milliyetçi Hareket Partisi Grubu
önerisinin oylanmasında karar yeter sayısı bulunamamıştı. 
Şimdi öneriyi tekrar oylarınıza sunacağım
ve karar yeter sayısı arayacağım.
Öneriyi kabul edenler… Kabul
etmeyenler… 
Evet, Kâtip Üyeler arasında uyuşmazlık
söz konusu. Elektronik cihazla oylama yapacağız.
Üç dakika süre veriyorum.
(Elektronik cihazla oylama yapıldı)
BAŞKAN – Sayın milletvekilleri, karar
yeter sayısı yoktur.
Birleşime on dakika ara veriyorum.
 Kapanma
Saati: 15.41

ÜÇÜNCÜ OTURUM
Açılma Saati:
15.54
BAŞKAN: Başkan
Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 11’inci Birleşiminin Üçüncü Oturumunu açıyorum.
Milliyetçi Hareket Partisi Grubu
önerisinin ikinci oylanmasında da karar yeter sayısı bulunamamıştı. 
Şimdi öneriyi tekrar oylarınıza
sunacağım ve karar yeter sayısı arayacağım.
Öneriyi kabul edenler… Kabul
etmeyenler… Öneri kabul edilmemiştir, karar yeter sayısı vardır. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.

2.- CHP Grubunun, 5/11/2014 tarihinde Aydın
Milletvekili Bülent Tezcan ve 32 milletvekili tarafından, medya yoluyla
gerçekleştirilen ulusal değerlerimize yönelik saldırıları önlemek için alınacak
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (1555 sıra no.lu), Genel Kurulun
bilgisine sunulmak üzere bekleyen diğer önergelerin önüne alınarak, Genel
Kurulun 6 Kasım 2014 Perşembe günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
6/11/2014

Türkiye Büyük Millet Meclisi Başkanlığına
Danışma
Kurulunun 6/11/2014 Perşembe günü (Bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Levent
Gök
 Ankara
 Grup
Başkan Vekili
Öneri: 
Aydın Milletvekili Bülent Tezcan ve 32
milletvekilinin medya yoluyla gerçekleştirilen ulusal değerlerimize yönelik
saldırıları önlemek için alınacak önlemlerin belirlenmesi amacıyla 05/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırma önergesinin (1555 sıra no.lu) Genel Kurulun bilgisine sunulmak üzere
bekleyen diğer önergelerin önüne alınarak, 06/11/2014 Perşembe günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN – Cumhuriyet Halk Partisi grup
önerisi lehinde söz isteyen Bülent Tezcan, Aydın Milletvekili. (CHP
sıralarından alkışlar) 
BÜLENT TEZCAN (Aydın) – Teşekkür ederim
Sayın Başkan.
Sayın Başkan, değerli milletvekilleri;
son dönemde bazı yayın organlarında ısrarlı bir şekilde Kurucu Önderimiz
Mustafa Kemal Atatürk ve cumhuriyet değerlerine karşı, kuruluş dönemimize karşı
sistematik ve kararlı bir saldırıyla karşı karşıyayız. Saldırıların o kadar
ölçüsüz bir hâle geldiğini görüyoruz ki söylenen sözleri günlük yaşam
içerisinde yüzümüz kızarmadan ifade edebilmemiz mümkün değil. 
Bakın, Atatürk için, Atatürk dönemi
için, bu yayın kuruluşlarındaki yalan, iftira üzerine kurulu yayınlarda
söylenen sözlere: “Din ve Allah düşmanı.” diyorlar. “Atatürk ve İnönü Allah’a
küfrü teşvik ediyor, milletvekilleri de bunun arkasından, bu teşvikin etkisiyle
küfür etmeye başlıyorlar.” diyor. “Boyunları tasmalı kapı kulları.” diyorlar bu
yayınlarda. “Yirmi yedi yıl Allah’ın zatına düşmanlar yönetti bu ülkeyi.” diye
televizyon yayınlarında ayan beyan 77 milyonun değerlerine hakaret edecek
yayınlar yapılıyor. Ve en acı olanı “Irz, namus yok.” diyecek kadar ahlak
düşkünü bir noktada yayınlar yapılabiliyor. 
Değerli arkadaşlar, tabii ki bunlarla
ilgili hukuki mücadeleleri yapıyoruz, Radyo ve Televizyon Üst Kuruluna müracaat
ediyoruz ancak bir konuyu Türkiye Büyük Millet Meclisiyle ve milletle paylaşma
ihtiyacımız var. Bu yayınlar ne yazık ki tesadüfen ortaya çıkmış yayınlar
değil; bu yayınların arka planında sistematik bir ideolojik saldırı var, bu
yayınların arka planında Atatürk düşmanlığının moda olduğu, Atatürk
düşmanlığının prim yaptığı ve Atatürk düşmanlığının belirli noktalarda
yükselmenin aracı hâline getirildiği bir dönemin yaratılmış olmasının ne yazık
ki etkisi var. 
Değerli arkadaşlar, bu sistematik bir
saldırıdır. Sadece yayın kuruluşları değil, her alanda ideolojik hegemonya
mücadelesiyle karşı karşıyayız. Bakınız, burada aslında saldırılmak istenen şey
çok nettir, altını çizmek lazım: Atatürk’le başlayan modernleşme hareketi yok
edilmek isteniyor, Atatürk’le başlayan modernleşme hareketiyle mücadele bu.
Bakın, ısrarla bunun arka planında neler yapıldı, nasıl gelindi bugüne, bir
hatırlayalım: Okul kitaplarından Atatürk’e ilişkin değerler ve ifadeler
çıkarıldı, tahrip edildi, yalan ve iftiralar okul kitaplarına sokuldu. Yetmedi,
devletin en yetkili ağızları “10 Kasımlarda sap gibi ayakta mı duracağız?”
demeye başladı. Yetmedi, devletin en yetkili ağızları “iki ayyaş” diye Mustafa
Kemal Atatürk ve İsmet İnönü’den söz etmeye başladılar. Bunlar tesadüfi bir
öfkenin ifadesi olmanın ötesinde, bunlar bilinçli ve sistemli bir ideolojik
saldırının parçalarıydı. 
Bakın, değerli arkadaşlar, değerli
milletvekilleri; Cumhuriyet Halk Partisi ve Atatürk’ün tarihi Türkiye’de
mutlakiyetten demokrasiye geçişin tarihidir ve ne yazık ki bugün Türkiye’de
içinde bulunduğumuz durum bunun tam tersidir; demokrasiden mutlakiyete hızla
sürüklendiğimiz bir iç acısı durumdur. 
Bakın, değerli milletvekilleri, bir
ülkenin temel problemlerinin altında demokrasinin yokluğu yatar. Eğer
demokrasiyi tahrip ederseniz, demokrasiyi tesis edemezseniz, demokratik hak ve
özgürlükleri ortadan kaldırırsanız, o ülke, temel problemlerini çözemez. Bugün
yaşadığımız nokta budur ve geldiğimiz noktada Türkiye'nin bütün temel
problemleri, ister Kürt sorununu alın ister inanç özgürlüğü meselesini alın,
Türkiye’deki demokratik hak ve özgürlükleri rafa kaldıran rejimlerin ürünüdür.
Yani mutlakiyetten demokrasiye yönelen anlayışın ürünü değil, demokrasiden
mutlakiyete yönelen anlayışın ürünüdür.
Bakınız, öyle bir tablo yaratıldı ki
açıyorsunuz televizyonları, dinliyorsunuz yetkili ağızları, siyasetçiler dâhil
olmak üzere, devleti yönetenler dâhil olmak üzere, Kürt sorunu konuşuluyor,
sorumlusu Atatürk; inanç özgürlüğü konuşuluyor, sorumlusu Atatürk. Değerli
arkadaşlar, herkes elini vicdanına koysun, bu ülkede en büyük mimar Mimar
Sinan’ın eserleri, mescitleri 1950-1960 yılları arasında yıkıldı, ne Atatürk
döneminde ne de Cumhuriyet Halk Partisi döneminde yapıldı. Ama bütün bunlar
olmamış gibi, yalan ve iftira üzerinden bir ideolojik mücadeleyle karşı
karşıyayız. 
Bakın, yanı başımızda bir Orta Doğu’ya
bakın, bir de Türkiye’ye bakın, Suriye’de, Irak’ta yaşananlara bakın,
Türkiye’de yaşananlara bakın. Eğer bugün biz, kendi içimizde etnik çatışmaların
kurbanı olmadan doksan yıldan bu yana ayakta durabilmiş isek bu, Atatürk
milliyetçiliğinin hiçbir etnik gruba ayrıcalık tanımayan anlayışıdır; bu,
Atatürk’ün büyüklüğüdür. (CHP sıralarından alkışlar) Eğer biz doksan yıldan bu
yana kendi coğrafyamızda, Anadolu coğrafyasında mezhep çatışmalarının bir
parçası olmamış isek, yanı başımızda Şii, Sünni, Alevi, Süryani, Yezidi diye,
inançlar ve mezhepler birbirini boğazlarken biz dimdik bütün kışkırtmalara
rağmen bu çatışmaların parçası değil isek bu, Mustafa Kemal Atatürk ve -ruhları
şad olsun- onun kadrolarının laiklik anlayışıdır, laik Türkiye Cumhuriyeti
anlayışıdır.
Değerli arkadaşlar, eğer “Yurtta sulh,
cihanda sulh.” anlayışını bir alay etme vesilesi olarak görmemiş olsaydı bugün
iktidar sahipleri, bunun yerine “Hazır ol cenge, sulhu salah istiyorsan.”
sözünü koyma maceracılığı ve hevesi içerisinde olmasalardı, Türkiye, bugün Orta
Doğu bataklığının bir parçası olmazdı. 
Bakın, bu sistematik ve ideolojik
saldırı hâlâ devam ediyor. Şimdi, bir Atatürk Orman Çiftliği var, tarihimizdeki
yeri nadidedir. Atatürk Orman Çiftliği bir simgedir. Atatürk Orman Çiftliği,
Atatürk’ün mülkü değildir. Atatürk Orman Çiftliği, milletin mülküdür,
cumhuriyetin kuruluş felsefesinin işaretidir, imajıdır. 
RECEP ÖZEL (Isparta) – İtiraz eden var
mı?
BÜLENT TEZCAN (Devamla) - Atatürk Orman
Çiftliği o bataklığın içerisinden bir uygarlığın fışkırabileceğini Mustafa
Kemal Atatürk’ün göstermesidir, bizzat yaşatarak göstermesidir. 
KEMALETTİN AYDIN (Gümüşhane) – Uygar
bir bina yaptık.
BÜLENT TEZCAN (Devamla) - Orada bir
bataklıktan büyük bir tarım işletmesi, büyük bir uygarlık vesilesi ortaya
kondu. Bakın, Atatürk Orman Çiftliği, üreten Türkiye'nin imajıydı, bütün
dünyaya “Biz bataklıkları kurutur, tarımda, sanayide üreten bir toplum
yaratırız.” mesajının ifadesiydi ama siz bunu anlamazsınız.
KEMALETTİN AYDIN (Gümüşhane) – Tamam,
Türkiye’de yayıldı.
BÜLENT TEZCAN (Devamla) - Siz ancak laf
atmayı bilirsiniz. Bunun yerine ne yaptınız? Atatürk Orman Çiftliği’ni,
ormanları kestiniz, tahrip ettiniz, şimdi oraya dönüp bir kaçak saray yaptınız,
bin odalı, 1,5 katrilyon lira tutarla, bedelle bir kaçak saray yaptınız hem de
hukuka aykırı olarak hem de mahkeme kararlarını yok sayarak. Şimdi, Türkiye
Cumhuriyeti’nin Cumhurbaşkanı kaçak binada oturuyor, yakışıyor mu? Türkiye
Cumhuriyeti’nin Cumhurbaşkanını kaçak binada oturtmak yakışıyor mu?
HAKAN CAVUŞOĞLU (Bursa) – O binada
sizin adınıza hiç kimse oturamayacak, bütün derdiniz o! O binada sizden kimse
oturamayacak, millet vermeyecek çünkü derdiniz o!
BAŞKAN – Sayın Çavuşoğlu…
BÜLENT TEZCAN (Devamla) – Şimdi, tabii,
o kaçak binanın hamisi Cumhurbaşkanının kendisi. Atatürk’ün “üreten Türkiye”
mesajına karşı bugün oraya dikilen bin odalı kaçak saray, bugünkü AKP
iktidarının “üretmeden tüketen Türkiye” anlayışının mesajıdır, işaretidir.
HAKAN ÇAVUŞOĞLU (Bursa) – Zorunuza
gitti değil mi? Altmış seneden beri vermiyor, gene vermeyecek. Gene vermeyecek
o binada oturmayı size millet, orası milletin malı! 
BÜLENT TEZCAN (Devamla) – Gelinen nokta
bu. Cumhuriyeti kuranlar “üreten Türkiye” diyordu, cumhuriyeti yıkmak
isteyenler, “üretmeden tüketen Türkiye”nin abidesini oraya diktiler. 
HAKAN ÇAVUŞOĞLU (Bursa) – Orası
milletin malı ama millet vermeyecek işte yetkiyi orada oturmak için! Bütün
derdiniz o. Vermeyecek millet işte, vermeyecek. Bunu bildiğiniz için böyle
haykırıyorsunuz, dert bu.
BÜLENT TEZCAN (Devamla) – Değerli
arkadaşlar, bakın, şimdi orada kaçak sarayın banisi oturuyor. Türkiye
Cumhuriyeti’nin banisinin yaptığı eserleri yıkıp kaçak sarayın banisi, kaçak
inşaatın üzerinde oturuyor. (AK PARTİ ve CHP sıralarından gürültüler)
HAKAN ÇAVUŞOĞLU (Bursa) – Köprüye
karşısınız, Cumhurbaşkanlığı sarayına karşısınız, Marmaray’a karşısınız, her
şeye karşısınız! 
LEVENT GÖK (Ankara) – Sükûneti sağlayın
Başkanım.
BAŞKAN – Sayın Çavuşoğlu... Sayın
Çavuşoğlu…
BÜLENT TEZCAN (Devamla) – Böyle bir Türkiye
yarattınız. Bakın, bu sistematik saldırı, Türkiye’nin bütün demokratik
değerlerine saldırıdır. Öyle düzenli bir şekilde hareket ediliyor ki, bugün,
kral hazretleri çıkmış, balkonda sigara içen gençten rahatsız olmuş,
“Cumhurbaşkanının önünde sigara içilir mi?” diyor. İçilir efendim.
HAKAN ÇAVUŞOĞLU (Bursa) – Öyle demedi
“Kapalı mekânda içilir mi?” dedi. 
KEMALETTİN AYDIN (Gümüşhane) – Sağlık,
sağlık!
BÜLENT TEZCAN (Devamla) – Kimse,
Cumhurbaşkanına secde etmek zorunda değildir.
KEMALETTİN AYDIN (Gümüşhane) – Bu
ülkenin kanunları var, kapalı yerde sigara içilmez, senin savunman lazım be!
BÜLENT TEZCAN (Devamla) – Krala secde
etme dönemi bitti, hiç kimse, kralın kulu değil. 
KEMALETTİN AYDIN (Gümüşhane) – Kapalı
yerde sigara içilmez, kanunu var. 
BÜLENT TEZCAN (Devamla) – Şimdi
kalkmışlar, talimatla, balkonda sigara içilmesine rağmen 6 bin lira ceza
kesmişler o işletmeye. 
KEMALETTİN AYDIN (Gümüşhane) - Yasak
var yasak, sen el kaldırdın burada o yasağa, Cumhuriyet Halk Partisi de el
kaldırdı o yasağa. 
AHMET YENİ (Samsun) – Konuştukça
batıyorsunuz.
BÜLENT TEZCAN (Devamla) – Niye? Çünkü
hazretleri, talimat verdi “Buraya ceza keseceksiniz.” diye, açık havada,
balkonda içilen sigaraya 6 bin lira ceza kesilmiş.
AHMET YENİ (Samsun) – Konuştukça
batıyorsunuz. 
KEMALETTİN AYDIN (Gümüşhane) – CHP el
kaldırmadı mı o yasağa?
BÜLENT TEZCAN (Devamla) – Ne yaparsanız
yapın, bu memleketin gençleri size kul olmayacak.
KEMALETTİN AYDIN (Gümüşhane) –Ya geç
bunları. Hangi kanuna el kaldırdığını bile bilmiyorsun. CHP el kaldırdı o kanuna,
yasağa.
AHMET YENİ (Samsun) – Konuştukça
battınız. 
BÜLENT TEZCAN (Devamla) – Hepinize
saygılar sunuyorum, sağ olun, var olun. (CHP sıralarından alkışlar) 
BAŞKAN – Teşekkür ediyorum.
Cumhuriyet Halk Partisi grup önerisi
aleyhinde söz isteyen Şuay Alpay, Elâzığ Milletvekili. 
Buyurun Sayın Alpay. (AK PARTİ
sıralarından alkışlar) 
ŞUAY ALPAY (Elâzığ) – Sayın Başkan,
değerli milletvekilleri; CHP’nin, medya yoluyla gerçekleştirilen, ulusal
değerlerimize yönelik saldırıları önlemek için alınacak önlemlerin tespiti
amacıyla Meclis araştırması açılması yolundaki grup önerisi aleyhinde AK PARTİ
grubu adına söz almış bulunuyorum. Bu vesileyle yüce heyetinizi ve aziz
milletimizi saygıyla selamlıyorum. 
Öncelikle, yine devlet terörü uygulayan
işgalci ve zalim İsrail, dün sabah Mescid-i Aksa’yı kirli ayaklarıyla yeniden
işgal etti ve bütün dünyaya bir defa daha utanç tablolarını göstermiş oldu,
gerçek yüzünü kirli tarafıyla göstermiş oldu. Zulmün sürekli olamayacağını ve
zulümle ayakta kalınamayacağını İsrail, şüphesiz, yakında öğrenecek. Mescid-i
Aksa’ya ve Filistin halkına yönelik bu alçakça saldırıyı şiddetle telin
ediyorum, kınıyorum, lanetliyorum ve zalimler için “Yaşasın cehennem.” diyorum.
(AK PARTİ sıralarından alkışlar) 
Sayın Başkan, değerli milletvekilleri;
demin, hatip, kürsüde bu öneriyle ilgili görüşlerini ifade ederken, aslında
bildiğimiz klasik CHP manzaralarını bir defa daha aziz milletimize sunmuş oldu.
Ama, şunu söylemek lazım, görmek lazım, CHP’de yönetici arkadaşların,
milletvekillerinin ve CHP’yi yöneten anlayışın şunu görmesi gerekiyor: Atatürk
ve cumhuriyet meselesi üzerinden artık bu ülkede size ekmek yok, başka tarafa
bakın. 
AHMET YENİ (Samsun) – Hah, bitti. 
BÜLENT TEZCAN (Aydın) – Hep beraber
sahip çıkalım. 
ŞUAY ALPAY (Devamla) - Dolayısıyla da
çok açık söylüyorum: Bu kapı çoktan kapandı. Polemik meselesi yaptığınız,
sürekli tükettiğiniz bir değer olmaktan bu ülke, bu milletin aziz evlatları, AK
PARTİ’yle birlikte topyekûn millet olarak, sizin bu faaliyetinizin önüne geçti
ve bu konuda buradan size ekmek çıkmayacak, bunu bilmeniz lazım. 
MEHMET HİLAL KAPLAN (Kocaeli) – Neyi
tükettiğimizi bir açıklar mısınız?
MAHMUT TANAL (İstanbul) – Siyaset,
ekmek alanı değil ya, iyi idare etme alanı. Siyaseti ekmek için yapmıyoruz, siz
yapıyorsanız da lütfen. 
ŞUAY ALPAY (Devamla) - Ben de tam da
onu söylüyorum. Evet, üretme zamanıdır; siyaset üretme alanıdır ve siyaset
değerler üzerinden yapılan iştir ve değerler üzerinden yapılırsa anlam ifade
eder, yoksa bazı kurumları, bazı değerleri tüketerek bir noktaya
gelinmeyeceğini sizin çok daha fazla görüyor olmanız lazım. 
Teklifimiz ve bu konudaki önerimiz,
gerçekten, size sonuç vermeyen, sizi de bir noktaya taşımayan, milleti de
yeniden birbirine düşürme noktasında, bazı değerleri tüketme noktasında kaotik
görüntülere süren bu yaklaşımdan vazgeçmenizdir. Doğru olan, akıllı olan ve
siyaset kurumuna yakışan da budur ve ben, CHP’nin bu konuda yeniden bu durumunu
test ederek, yeniden bu durumunu kontrol ederek bir defa daha durum
değerlendirmesi yapacağına yürekten inanıyorum .
AK PARTİ kurulduğu ilk günden itibaren
ve ilk iktidar bayrağını devraldığı günden itibaren bu milletin ve ülkenin
değerlerine topyekûn sahip çıkmış ve milletin değerlerini esas almak suretiyle
kendine bir siyaset etme modeli geliştirmiş ve programlar çizmiştir. Bütün bu
yaklaşımlarını ortaya koyarken de insanı merkeze aldığını hep deklare etmiş ve
bunu da samimi duruşla defalarca ortaya koymuştur ve bunu da bu gerçeklik
üzerinden inşa etmenin ciddi bir iş olduğuna inanarak ifade etmiştir. Bütün
dünya, AK PARTİ kadrolarını da böyle tanımıştır ve inşallah, böyle tanımaya
devam edecek. 
Yine,
kurulduğumuz ve iktidarı devraldığımız ilk günden itibaren başta Sayın
Cumhurbaşkanımız olmak üzere, Başbakanımız, AK PARTİ’nin bütün kadroları,
cumhuriyeti en büyük kazanımımız olarak ifade ettik ve bunu da yürekten
yaptık, cesurca yaptık, samimi olarak söyledik. Cumhuriyeti en büyük kazanım
olarak kabul ederken ve ifade ederken, bu cumhuriyetin kurucusu Gazi Mustafa
Kemal Atatürk ve silah arkadaşlarını da çok önemsedik ve bu milletin topyekûn
değeri olarak, ortak değeri olarak kabul ettik.
MALİK ECDER
ÖZDEMİR (Sivas) – “İki ayyaş” lafını kim söyledi? 
ŞUAY ALPAY
(Devamla) – Bu konuda samimi kanaatlerimizi hem Meclis kürsüsünden hem yurdun
çeşitli noktalarından aziz milletimize ve bütün dünyaya deklare etmek suretiyle
de ortaya koymuş olduk; bu konuda hiçbir endişemiz yok.
Buradan bir kez
daha ilan edelim, aslında bu konuda bir şeyi ispata ihtiyacımız yok ama bunu
bir kez daha ilan etmek durumundayız. Evet, AK PARTİ, parti olmanın ötesinde,
duruşuyla, tavrıyla, yaptığı icraatlarla bir siyasi harekete dönüşmüştür ve bu
siyasi hareket, cumhuriyeti, demokrasiyle taçlanan cumhuriyeti, Gazi Mustafa
Kemal Atatürk ve silah arkadaşlarını ve bu anlayışı bu milletin ortak değeri
olarak kabul etmiştir; bu konuda kararlıdır ve samimi duruşunu da böyle ortaya
koymuştur; bunda hiç kimsenin tereddüdü olmasın.
Tabii,
cumhuriyetin en büyük kazanım olduğunu ifade edip, bununla ilgili olarak
icraatlar yapan AK PARTİ, bir başka şeyi daha ortaya koydu: CHP’nin
demokrasiyle ilgili bütün tarif ve tanımlamalarını kategorik bir şekilde
kendine benzetmeye yönelik duruşuna da karşı çıktı. Evet, cumhuriyet
kazanımdır, fazilettir ama cumhuriyeti demokrasiyle taçlandırma noktasında biz
bir karar verdik ve yola böyle çıktık ve yaklaşık on üç yıllık icraatımız
içerisinde cumhuriyetin demokrasiyle taçlanması noktasında tarihî, cesur ve
bütün dünyaya örnek teşkil edecek önemli adımlar attık ve bunu birlikte takip
ettik. AK PARTİ kadroları ilk günden itibaren özellikle yasama faaliyetlerini
de bu anlayış üzerine, bu eksen üzerine oturttu ve özgürlüklerin önündeki bütün
engelleri kaldırmak, demokrasi önündeki bütün engelleri kaldırmak suretiyle
önemli bir yaklaşımı da ortaya koymuş oldu. 
Evet, biz… 
MEHMET HİLAL KAPLAN (Kocaeli)- Onun
için mi televizyon kanalından Atatürk’e hakaret etmeyi seyrediyorsunuz! 
ŞUAY ALPAY (Devamla) – Bakın
arkadaşlar, Türkiye, özgürlükler ve demokrasi ülkesi. Hukuk devletinin olduğu
yerde bizim gibi düşünmeyen, farklı kanaati olan insanlar olabilir. İlk günden
itibaren ifade ettiğimiz şey şu: Bakın, şu anda Türkiye’de, arkadaşlar, değerli
milletvekilleri, yüzlerce televizyon kanalı var. 
BÜLENT TEZCAN (Aydın) – Sizin finanse
ettiğiniz kanallar bunlar! 
ŞUAY ALPAY (Devamla) – Çok açık
söylüyorum, yüzlerce televizyon kanalında aynı anda binlerce insan, siyasi,
ekonomik, kültürel, toplumsal, sportif, değişik alanlarda görüşlerini
serdediyorlar. 
MALİK ECDER ÖZDEMİR (Sivas) – RTÜK ne
yapıyor? 
ŞUAY ALPAY (Devamla) – Allah’ınız
aşkına söyler misiniz, yüzlerce televizyon kanalının olduğu yerde ve binlerce
konuşmacının olduğu yerde siyaset kurumunu muaheze edecek ve bunu bağlayacak
bir konuşmanın yapıldığını kabul etmek doğru olabilir mi?
MAHMUT TANAL (İstanbul) – Sizin finanse
ettiğiniz televizyon kanalı! 
FARUK BAL (Konya) – “Alo Fatih”ler var,
“Alo Fatih”ler!
ŞUAY ALPAY (Devamla) – Binlerce
konuşmacı var, her farklı düşünceden, her farklı siyasi kanaatten, her farklı
etnisiteden insanlar çıkıp düşüncelerini ifade ediyorlar. 
Temel yaklaşımımız şudur, çok açık
olarak ifade ediyorum: AK PARTİ, düşünce ve ifade özgürlüğünü olmazsa olmaz
olarak kabul etmiştir. 
YUSUF HALAÇOĞLU (Kayseri) – Onun için
mi Başbakanlıkta hâlâ takip kurulu kuruldu, herkesin telefonunu dinlemek için? 
ŞUAY ALPAY (Devamla) – Düşünce ve ifade
özgürlüğünün temelini koyarken başkalarının özgürlük alanıyla da
sınırlandırmıştır. Anayasa’mız, kanunlarımız bu konuda sınırlamanın nasıl
yapılacağını ortaya koyuyor. Bunu benim size anlatmama gerek yok. Başından beri
ifade ediyoruz, herkes bu ülkede düşünce ve ifade özgürlüğüne sahiptir,
düşüncelerini ifade edebilir, ama, ama hiç kimse, başta Gazi Mustafa Kemal
Atatürk olmak üzere cumhuriyetimize ve bu ülkenin müşterek değerlerine hakaret
edemez ve kimse bu hakkı da kendinde göremez. 
AHMET YENİ (Samsun) – Bravo!
ŞUAY ALPAY (Devamla) – Bu konuda
kararlılığımızı ifade ettik. Kanaatimiz, herkes, Türkiye’de… Cumhuriyetle
birlikte başlayan siyasi tarihle ilgili olarak Türkiye’de tartışmalar oldu. Bu
tartışmalar mukadderdir. Hiç kimse bu tartışmalardan gocunmasın ancak temel
problem şudur: Hiç kimse, başta cumhuriyet olmak üzere, Atatürk’ün manevi
şahsına, bu ülkeye emek veren hiçbir büyüğe hakaret oluşturabilecek bir söz ve
eylem içerisinde bulunmamalıdır. Bunun yolu da bellidir, eğer bir konuşmacı
özel televizyonlarda, başka yollar vasıtasıyla görüşlerini ifade ederken hukuk
dışına çıkıyorsa, hukukun müeyyideyle karşılayacağı alanlarda suç oluşturan
fiilleri işliyorsa, eylemlerde bulunuyorsa bunun adı açıktır. Türkiye, hukuk
devletidir. Türkiye’de bununla ilgili olarak işlemler yapılır. Adaletin
uygulanmasıyla ilgili olarak hepimizin de zaman zaman yakındığı ve rahatsız
olduğu uygulamalar olabilir…
FARUK BAL (Konya) – RTÜK çalışmıyor
Şuay Bey, RTÜK çalışmıyor, RTÜK, AKP uydusu olmuş!
ŞUAY ALPAY (Devamla) - …ama genel
manada hukuk dışına çıkıldığında, bununla ilgili olarak uygulamalar yasalarda
bellidir ve bununla ilgili olarak devletin savcıları gerekli takibatları
yapacaktır ve şüphesiz, eğer varsa böyle bir hakaret ve bununla ilgili olarak
manevi şahsiyete yönelik bir eylem, sonuçsuz kalmayacaktır. Buna yürekten
inanıyoruz ve bu konudaki samimi kanaatimizi hep ifade ettik. 
Ve bakın, bu konuşmayı yapmazdan önce
RTÜK’le ilgili aldığım bilgilerde bu mesele yani bir özel televizyon kanalında
farklı kanaati taşıyan insanların siyasi düşünce ve kanaatlerini ya da başka
görüşlerini ifade ederken yapmış oldukları hakaretle ilgili olarak RTÜK’te
toplantıların yapıldığını ve bu toplantılarla ilgili olarak ağırlıklı olarak da
görüşün ceza verilmesi ve bir müeyyideyle karşılanması yolundadır. Ancak bu
eylemin karşılığında uygulanacak cezayla ilgili tartışmaların da olduğunu… 
Ve yine, çok açık söylüyorum, CHP’den
oraya seçilen arkadaşlarımızın oylamada göstermiş olduğu tavırlar sebebiyle
karar alınamadığını biliyoruz, sizler de biliyorsunuz, çok açık söylüyorum.
Biz, RTÜK uygulamalarını… RTÜK bu konuda üzerine düşeni yapıyor, yapmaya devam
edecek. Kurumsal olarak da bu konuda bir tereddüt yaşamıyoruz. Evet, Türkiye’de
diğer devlet kurumları gibi RTÜK de üzerine düşen vazifeyi yapacaktır, bu
konuda bahse konu eylemle ilgili olarak… 
MAHMUT TANAL (İstanbul) - Hepsi sizin
üyeniz ya, niye müdahale etmiyorsunuz!
ŞUAY ALPAY (Devamla) - …düşüncenin
açıklanması olarak kabul etmeyeceğimiz bir hakaret varsa bunun gereği
yapılacaktır. Ama bunun dışında Türkiye, hukuk devletiyken siyasetin buradan
hukuka nizam verme, başka türlü yaklaşım içerisinde bulunması kabul edilebilir
mi? Aksi takdirde hukuk devletinin gereği kalmaz. 
Siz de takdir edersiniz ki -demin de
ifade ettim- yüzlerce televizyon kanalından aynı anda binlerce konuşmacı
Türkiye’nin geleceğiyle ilgili meselelerle ilgili bir sürü açıklamalarda
bulunuyor. Şimdi, bizim bu konuda bütün konuşmacıları muaheze edecek,
engelleyecek “Şu konuşmalar yapılmasın.” diyebilme imkânımız var mı? Eşyanın
tabiatına uygun olmayan bir şeyden bahsediyorsunuz. Ama Türkiye hukuk
devletidir. Tekrar tekrar söylüyorum, bugün itibarıyla bahse konu mesele RTÜK
gündemindedir, RTÜK bununla ilgili toplantı yapmıştır, ancak dediğim gibi,
maalesef, CHP kontenjanından gelen arkadaşlarımızın, aktarılan bilgi açısından
söylüyorum… 
TURGAY DEVELİ (Adana) - Önce siz kendi
arkadaşlarınıza bakın, kendi arkadaşlarınıza! 
ŞUAY ALPAY (Devamla) - Bakın, bir
suçlama yapmak için söylemiyorum. 
TURGAY DEVELİ (Adana) - RTÜK de AKP’nin
stüdyosuna dönmüş. Bırakın bu işleri!
ŞUAY ALPAY (Devamla) - Arkadaşlar,
bakın lütfen… Burada bir suçlama yapmak için söylemiyorum. 
TURGAY DEVELİ (Adana) - Bizim
arkadaşlarımız görevlerini yapıyorlar. 
ŞUAY ALPAY (Devamla) – Ancak, toplantı
yapılıyor. Toplantıda yeter sayıya ulaşılamıyor. Yani bir karar alınamıyor,
ancak şu anda…
(Mikrofon otomatik cihaz tarafından
kapatıldı)
MEHMET HİLAL KAPLAN (Kocaeli) - Bizden
2 kişi var Sayın Başkan, 2 kişi var.
ŞUAY ALPAY (Devamla) – …kurulun
gündeminde bu mesele ve kurul da bununla ilgili gerekli araştırmayı yapacak. 
Fakat şunu söyleyeyim: Türkiye’de millî
ve manevi değerlere sahip çıkan ve bunun üzerinden siyaset yapan AK PARTİ’dir. 
MAHMUT TANAL (İstanbul) – Onun için
yolsuzluk yapılıyor değil mi? Rüşvet, yolsuzluk, banka kayıtları, ayakkabı
kutuları…
ŞUAY ALPAY (Devamla) – Neredeyse, büyük
oranda bu değerlerden habersiz olan CHP’nin bizi muaheze edecek açıklamalarını
da asla kabul edemez, doğru da bulmayız. 
Ben yüce heyeti saygıyla selamlıyorum.
(AK PARTİ sıralarından alkışlar) 
BAŞKAN – Teşekkür ederim. 
LEVENT GÖK (Ankara) – Sayın Başkan… 
BAŞKAN – Buyurun Sayın Gök. 
LEVENT GÖK (Ankara) – Sayın Başkan, sayın
hatibin konuşmasında “Cumhuriyet Halk Partisini yöneten anlayışa ekmek yok.
Size buradan ekmek çıkmaz. Cumhuriyet Halk Partisi bu durumu test ederek…” 
BAŞKAN – Evet, buyurun, sataşma
nedeniyle iki dakika söz veriyorum. 
LEVENT GÖK (Ankara) – Sataşmadan dolayı
ben Genel Başkan Yardımcımız Bülent Tezcan’a söz verilmesini istiyorum. 
BAŞKAN – Sayın Tezcan, buyurun. (CHP
sıralarından alkışlar) 

VIII.- SATAŞMALARA İLİŞKİN KONUŞMALAR
1.- Aydın Milletvekili Bülent Tezcan’ın, Elâzığ
Milletvekili Şuay Alpay’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması 

BÜLENT TEZCAN (Aydın) – Teşekkür ederim
Sayın Başkan. 
Öncelikle, Adalet ve Kalkınma Partisine
mensup milletvekili arkadaşımızın, kürsüden, Mustafa Kemal Atatürk ve
cumhuriyet değerleriyle ilgili bu en son onaylayacağımız sözleri nedeniyle
kendisine teşekkür ediyorum. Demek ki az daha mücadele edersek arkadaşlarımızı
o çizgiye çekebileceğiz. 
Şimdi, değerli arkadaşlar, önce,
RTÜK’le ilgili bir yanlış ifade var; Radyo ve Televizyon Üst Kurulunda bu
yayınlar görüşülürken, özellikle Türkiye Büyük Millet Meclisinden iktidar
partisi kontenjanından gidenler, cezanın hafifletilmesi yönünde kanaat
belirtmişlerdir. Tam tersine, aynı suçun tekerrürü hâlinde daha ağır cezanın
verilmesi gerekirken daha hafif ceza verilmesi yönünde bir kanaat taşımışlar,
bunu ifade etmişlerdir. Karar çıkmama sebebi budur. Hiç kimseye gerekçe
uydurmasınlar, toplantıların kayıtları orada. 
Burada bizim temsilcilerimizin siyasi
mülahazayla hareket etmesini bırakın, AKP’nin kontenjanından giden temsilciler,
doğrudan doğruya iktidar kanadının sözcüsü gibi orada hareket etmektedirler. 
İkincisi: “Cumhuriyet Halk Partisine
buradan ekmek çıkmaz, Atatürk’ten.” dedi arkadaşlarımız. Biz, Mustafa Kemal
Atatürk’ten ekmek çıkarma peşinde değiliz. Mustafa Kemal Atatürk’ün ekmeğini 77
milyon insan yiyor, nankör olanlar, inkâr ediyor bunu, başkası değil. (CHP
sıralarından alkışlar) Atatürk’ün ekmeğini bu millet yiyor. Biz ekmeği inkâr
edenler değiliz. Kimlerin Atatürk’ün ekmeğini inkâr ettiğini biliyoruz. Biz,
Mustafa Kemal Atatürk ve cumhuriyet değerlerini korumak telaşındayız, biz
Mustafa Kemal Atatürk ve cumhuriyeti hak ettiği yerde tutmak telaşındayız ve
iyi ki Cumhuriyet Halk Partisi var, yoksa bugün, biraz önce söylediğimiz o
sistematik saldırıların nereye gideceğini anlamak ve bilmek belki de mümkün
olmayacaktır. 
Hepinize teşekkür ediyorum, sağ
olun.(CHP sıralarından alkışlar) 
BAŞKAN – Teşekkür ediyorum. 

VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 5/11/2014 tarihinde Aydın
Milletvekili Bülent Tezcan ve 32 milletvekili tarafından, medya yoluyla
gerçekleştirilen ulusal değerlerimize yönelik saldırıları önlemek için alınacak
önlemlerin belirlenmesi amacıyla Türkiye Büyük Millet Meclisi Başkanlığına verilmiş
olan Meclis araştırması önergesinin (1555 sıra no.lu), Genel Kurulun bilgisine
sunulmak üzere bekleyen diğer önergelerin önüne alınarak, Genel Kurulun 6 Kasım
2014 Perşembe günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)

BAŞKAN – Cumhuriyet Halk Partisi grup
önerisi lehinde söz isteyen Süleyman Nevzat Korkmaz, Isparta Milletvekili. 
Buyurun Sayın Korkmaz. (MHP
sıralarından alkışlar)
S.NEVZAT KORKMAZ (Isparta) – Sayın
Başkan, değerli milletvekilleri; Cumhuriyet Halk Partisinin millî değerlerimize
basın üzerinden yapılan saldırı ve tasallutların araştırılmasını isteyen Meclis
araştırması önergesi üzerine, Milliyetçi Hareket Partisinin görüşlerini
açıklamak üzere huzurlarınızdayım. Hepinizi saygıyla selamlıyorum. 
Değerli milletvekilleri, siyaset
sosyolojisinde devlet oluşumunu açıklayan en önemli teori toplumsal
sözleşmedir. Aşiretten millete ve kabile yönetiminden devlete geçiş, toplumsal
uzlaşma ve toplumsal sözleşmeye dayandırılır. İnsanlar, varsayılır ki, bir
araya gelmiş ve demişlerdir ki: “Bizim bir arada yaşamamızın gerekleri ve
sorumlulukları vardır. Bu gerekleri yerine getirip getirmediğimizi, şayet
birileri getirmiyorsa da onların cezalandırılmasını temin eden, temin edilmesini
sağlayan bireysel iradelerimizin üzerinde bir irade olsun; bizlerin canını
korusun, mal emniyetini temin etsin, kural koysun, denetlesin ve ceza versin;
işte, bu iradenin adı da devlet olsun.” denilmiştir. 
Devlet, bu çerçeveyi çizerken, hem
bireyin hürriyetlerini hem de milletin ortak hukukunu ve yaratılan ortak
değerleri dikkate almak durumundadır. Birey ve milletin hukukunun
dengelenmesini ve herkesin bu hayati dengeye riayet etmesini istemek yine
kamunun bir talebidir ve o devletin de ömrünü biçmektedir. 
Bu değerleri korumak, yaşatmak ve
geleceğe aktarmak da sadece polis ve zabıta gücüyle olmaz. Burada da, hem aile
içinde hem de okullarda verilen millî eğitimin öneminin altını bir kez daha
çizmek istiyorum. Sadece bireyler değil, sivil toplum kurum ve kuruluşları da,
milleti bilgilendirmekle mükellef olan basın yayın kuruluşları da bu değerlere,
millî değerlere sahip çıkmak durumundadır. 
Bu, böyle mi oluyor? Maalesef hayır.
AKP hükûmetleri döneminde uygulanan siyaset stratejisi ve eğitim yanlışlıklarıyla,
“hayati” denilen denge bozulmuş ve onlarca asırlık gelenekler, görenekler ve
inançlar ayaklar altına alınmıştır. “Geçmişimizle yüzleşeceğiz, tarihi yeniden
yazacağız.” gibi bir hadsizlikle, Türk milletinin tertemiz geçmişini töhmet
altında bırakan koca koca laflar edilmiş ve “Ezber bozuyoruz.” nakaratlarıyla
milleti bir arada tutan değerlerimiz örselenmiştir. 
AKP, insanlığa
örnek Peygamber ahlakıyla donatılmış, donanmış abidevi şahsiyetlerin yazdığı
tarihimizi tartışılır hâle getirmiştir. Hangi etnik kökenden, hangi inanç
kolundan gelirse gelsin “Türk milleti” ortak adıyla anılan ve günümüze kadar
milletin tamamının ortak kabulüne mazhar olmuş millî kimliğimiz sorgulanmış; 36
alt kimlik, Alevi-Sünni, Türk-Kürt ayrışmasının fitili ateşlenmiştir ve tüm bu
aymazlıklar da maalesef “adalet, özgürlük ve demokrasi” gibi yüce kavramların
arkasına saklanılarak yapılmıştır. 
Gelinen nokta
itibarıyla, yedi düvelin pençesinden Türk milletinin iffet ve namusunu
kurtaran, ona hürriyet ve bağımsızlığını veren 19 Mayıs ruhu, cumhuriyetimizin
temel kabulleri ayaklar altına alınmıştır. Hayatını milletine vakfetmiş, en
büyük vasfının da yüce Türk milletine mensubiyet olduğunu ifade etmiş ve
milletimize millî kimlik kazandırmaya çalışan Atatürk ve mirası reddedilmiştir.

Anadolu
topraklarını Türkleştiren, İslamlaştıran Alperenler, inanç önderleri itelenmiş,
Mevlanalar, Yunuslar, Hacı Bektaşi Veliler itibarsızlaştırılmaya çalışılmıştır.

Milletimizin
sevincinin, kaynaşma ve kucaklaşmasının zirve yaptığı millî bayramlarımızın
manalarına gölge düşürülmüş, altları boşaltılmıştır. 
Ay yıldızlı al
bayrağımızı sevme, “Bayrak fetişizmi” diye adlandırılmış, bayrağın göndere
çekildiği ve yavrularımızın gönlünde bayrak sevgisi oluşturma gayesi taşıyan
bayrak çekme törenleri iptal edilmiş hatta bayrağın gönderden indirilmesine
seyirci kalınmıştır.
Şehitlerin
emanetine sahip çıkılmamış, televizyon kameraları önünde, bedenini milletine
adamış gazilerimize hakaret edilmesine göz yumulmuştur. Milleti, devleti ve
yüce dini adına gözünü kırpmadan hayatından vazgeçen şehitlerimiz ile Batı
emperyalizminin piyonu, Allahsız, kitapsız, Marksist terörist PKK’nın kayıpları
aynı kefeye konmuş, 3 tane oy için, milletine hayırlı evlat yetiştirenler ile
canilerin ana-babaları bir tutulmuş, havuz medyasınca bu şerefsiz duruş,
“Analar ağlamasın, kan dökülmesin.” teraneleriyle meşrulaştırılmaya
çalışılmıştır.
“Milletin birliği” ve “tek vatan”
kavramları örselenmiş, cumhuriyetimizin en anlamlı gününde, terör odaklarına
geçit töreni yaptırılmıştır. Eli kanlı caniler şehit kanlarıyla sulanmış vatan
topraklarında muzaffer bir ülkenin askerleri geçiyormuş gibi çiçek ve alkış
yağmuruna tutulmuştur. 
Devletin geri dönülmez, karanlık bir
yola girdiği ortamda, PKK müzahiri, devlet, millet ve Türklük düşmanı, emperyalizmin
parayla satın alıp maaşa bağladığı köşe yazarlarınca masumlaştırılmaya
çalışılmıştır. İslam’a ve onun değerlerine bin yıldır hizmet eden Türk milleti,
kendisine ve milletine silah çekmiş, 40 bin evladını katletmiş PKK’yla pazarlık
masasına oturtulmuştur. 
Sadece devlet yönetimi alanında değil,
en temiz, en masum Türk’ün inanç alanında da kafalar karıştırılmış, inançlar
sorgulanmış ve hatta şirk boyutuna kadar gidilmiştir. “Başbakan” sıfatını
taşıyan ve bir faniden başka şey olmayan şahıs kutsanmış, ona dokunmak ibadet
sayılmış, ona -haşa- yüce Yaradan‘ın sıfatları yakıştırılmış, “Tayyip’i üzmek,
Allah’ı üzmektir.” denilmiştir. Başbakan için şükür namazı istenmiştir.
“Depremler Başbakana teşekkür edilmediği için sürüyor.” denilerek Cahiliye Dönemi
ifadelerine başvurulmuştur. İslam’ın giriş kapısı olan kelimeişehadet bile
inkâr edilerek “Başbakan ikinci peygambermiş” gibi söylemlerle şirke
düşülmüştür.
Daha sayalım mı? Kur’an’ın emirleri yok
sayılarak zina suç olmaktan çıkarılmış, domuz eti üretimi serbest bırakılmış,
17-25 Aralık, hırsızlık ve yolsuzluklar meşrulaştırılmıştır. Milletin malının
bir avuç harami tarafından soyulup soğana çevrilmesine seyirci kalınmış,
mahkeme kapıları kapatılmıştır. 
Allah’ın evi olan camilerimiz, imar
rantlarına ve kamu arazilerinin yağmalanmasına alet edilerek kullanılmış,
Müslüman milletimizin camiye olan hürmeti istismar edilmiştir. Allah’ın haram
dediği faiz, faiz lobisine 5 kat artırılarak verilmiştir. Büyük Ortadoğu
Projesi’ne eş başkan olunmuş, 1,5 milyon Müslüman’ın kanının akmasında eller
kana bulanmıştır. 
Tüm bu yanlışlar, hakaretler, şirkler,
kendi milletinin hukukunu emperyalizme peşkeş çekmeler, milleti ayrıştırıp
bölmeler, kamu kaynaklarıyla beslenen iktidar borazanı yazılı ve görsel medya
marifetiyle yapılmıştır. 1918 sonrası ortaya çıkan mütareke basınını bile
aratacak şekilde havuz medyasına mensup gazete ve televizyonlarda bu gidişat
milletin gözünde çarpıtılarak gizlenmiştir. 
Haçlı zihniyetinin ülkemizde tam da
istediği budur. Millet, gerçekleri bilmesin, görmesin ve uykuya dalsın
istenmiştir. Bunun için gazeteler, televizyonlar pazara çıkarılmış, AKP
militanı kişiler medyaya yönetici, yazar ve çizer olarak atanmıştır. “Alo
Fatih” hatları kurulmuştur. Gerçekleri dillendiren kesimleri daha başta mahkûm
eden yalan yanlış haberler servis edilmiş, AKP iktidarının taleplerini yerine
getirip sebeplenme hesapları yapılmıştır. Uyuşturucu, terörizm, hukuk dışılık,
reyting uğruna televizyon dizilerinin esas konusu yapılmış, bu dizilerde millî
değerlerimiz ve dilimiz kasten katliama uğratılmıştır. Bu hususlar elbette
yarın kamu vicdanında ve mahkemelerde yeniden yargılanacaktır. 
Milleti bir arada tutan bu değerlerin
muhafazası hepimizin görevidir. Başkaları istedi diye ne bir insanımızdan
vazgeçeriz ne de bu değerlerimizin pazarlığını yaparız. Bizim talebimiz,
mücadelemiz, sahiplenişimiz tüm partilerin ortak kaygısı ve mücadelesi olsun
diye bekleriz. Tüm partilerin bu değerlere sahip çıkması, millî bünyemizi
elbette güçlendirecektir. 
Nasıl milliyetçilik sadece bir partinin
tekelinde değil ise Atatürk’ün, laikliğin, cumhuriyetin avukatlık hakkı da
kimseye verilmemiştir. İslam’ın savunuculuğu da bir partinin uhdesinde olamaz.
Din Allah’ındır, bu dinle şereflenen de Müslüman Türk milletinin tamamıdır. Bu
değerlerin istismarının iki şekli de yanlıştır, iki şekli de zafiyettir. Dinin
savunuculuğunu ifade edenler, Müslüman Türk milletinin ateist bir terör
örgütüyle mücadelesinde doğru yerde saf tutmalı; cumhuriyeti, laikliği ve
Atatürk’ün bayraktarlığını kendine yakıştıranlar da PKK’nın siyasi söylemi olan
çözüm projesi karşısında dik durmalı, millî ve üniter devlete, millî kimliğe
sahip çıkmalıdır. 
Basının içinde
bulunduğu, Türk milleti dışında herkese ve özellikle emperyalizme hizmet eden
yanlışlığın, gaflet ve dalaletin, hatta ihanetin…
(Mikrofon
otomatik cihaz tarafından kapatıldı)
S. NEVZAT
KORKMAZ (Devamla) –…sebep ve sonuçlarını ortaya çıkarmaya yönelik Cumhuriyet
Halk Partisinin vermiş olduğu Meclis araştırma önergesine olumlu oy
kullanacağımızı ifade ediyor, yüce heyetinizi saygıyla selamlıyorum. (MHP ve
CHP sıralarından alkışlar)
BAŞKAN –
Teşekkür ediyorum.
Cumhuriyet Halk
Partisi grup önerisi aleyhinde söz isteyen Ramazan Can, Kırıkkale
Milletvekili. 
Buyurun. (AK
PARTİ sıralarından alkışlar)
RAMAZAN CAN
(Kırıkkale) – Sayın Başkan, değerli milletvekilleri; CHP grup önerisi üzerinde
söz almış bulunuyorum. Bu vesileyle Genel Kurulu saygıyla selamlıyorum.
Gazi Mustafa
Kemal ve silah arkadaşları, cumhuriyeti bu Mecliste kurtuluş mücadelesi vererek
kurmuştur. Cumhuriyet, hepimizin ortak değeridir. Cumhuriyet, demokrasiyle ete
kemiğe büründürülerek milletin ortak değeri olmalıdır. Bir zamanlar olduğu
gibi, cumhuriyet sadece bir kısım marjinal elitlerin, jakobenlerin temsil
edildiği bir rejim değildir, asla olmamalıdır. Aksine, cumhuriyetin demokrasi
zırhına ihtiyacı vardır. Demokrasi ne kadar güçlenirse cumhuriyet o oranda
güçlenir. İşte, AK PARTİ, cumhuriyeti demokrasi zırhına, demokrasi tacına
kavuşturan bir partidir. 
Cumhuriyetin cumhurla
içi doldurulmalı, cumhuriyet cumhura karşı olmamalı. Evet, bir zamanlar
cumhuriyeti cumhura karşı kullananlar olmuştur. Hâlbuki cumhuriyet, cumhurun
yönetildiği ve cumhurun yönetime katıldığı bir rejim olmalıdır. İşte, AK PARTİ,
cumhuru cumhuriyete ve demokrasiye ortak etmiştir. Cumhuriyete hizmet, kuru,
kof, içi boş söylemlerle olmaz, aksine, memlekete hizmet etmekle, kişi başına
millî geliri 15-20 dolardan 10 bin doları aşan hâle getirmekle olur.
İşte, AK PARTİ hükûmetleri cumhuriyete,
cumhura hizmet ederek, cumhuriyeti demokrasiyle taçlandırarak bunu başarmıştır;
bunu da kurucu liderimiz, Sayın Cumhurbaşkanımız Recep Tayyip Erdoğan’ın
önderliğinde başarmıştır. 
Sayın Başkan, değerli milletvekilleri;
grup önerisi, demin de söylediğim gibi, hepimizin ortak değerlerine hitap
etmekte. Ancak, İstanbul Tahkim Merkezi Kanunu Tasarısı’nı inşallah bugün
görüşeceğiz, yasalaştıracağız. Eczacılarımızla ilgili yine bir teklif var, onu
inşallah hep beraber yasalaştıracağız. Bu nedenle, gündem önceden belirlenmiştir.
Gündem belirlendiğinden dolayı, yine de grup önerisini Genel Kurulun takdirine
sunuyor, Genel Kurulu tekrar saygıyla selamlıyorum. (AK PARTİ sıralarından
alkışlar)
BAŞKAN – Teşekkür ediyorum. 
Cumhuriyet Halk Partisi grup önerisini
oylarınıza sunacağım…

III.- YOKLAMA

(CHP sıralarından bir grup milletvekili
ayağa kalktı)
LEVENT GÖK (Ankara) – Sayın Başkan,
yoklama istiyoruz. 
BAŞKAN – Ancak, yoklama talebi var,
yerine getireceğim. 
Sayın Gök, Sayın Tezcan, Sayın Özdemir,
Sayın Develi, Sayın Kaptan, Sayın Tanal, Sayın Yılmaz, Sayın Çelebi, Sayın
Öner, Sayın Dibek, Sayın Acar, Sayın Türmen, Sayın Kart, Sayın Akova, Sayın
Dudu, Sayın Öz, Sayın Güneş, Sayın Susam, Sayın Haberal ve Sayın Özgümüş.
Üç dakika süre veriyorum.
(Elektronik cihazla yoklama yapıldı) 
BAŞKAN – Sayın milletvekilleri, toplantı
yeter sayısı yoktur. 
Birleşime on dakika ara veriyorum. 
 Kapanma
Saati: 16.38

DÖRDÜNCÜ OTURUM
Açılma Saati:
16.52
BAŞKAN: Başkan
Vekili Sadık YAKUT
 KÂTİP
ÜYELER: Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 11’inci Birleşiminin Dördüncü Oturumunu açıyorum.

III.- YOKLAMA

BAŞKAN – Cumhuriyet Halk Partisi grup
önerisinin oylanmasından önce istem üzerine yapılan yoklamada toplantı yeter
sayısı bulunamamıştı. 
Şimdi yoklama işlemini tekrarlayacağım.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 5/11/2014 tarihinde Aydın
Milletvekili Bülent Tezcan ve 32 milletvekili tarafından, medya yoluyla
gerçekleştirilen ulusal değerlerimize yönelik saldırıları önlemek için alınacak
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (1555 sıra no.lu), Genel Kurulun
bilgisine sunulmak üzere bekleyen diğer önergelerin önüne alınarak, Genel
Kurulun 6 Kasım 2014 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)

BAŞKAN – Cumhuriyet Halk Partisi
Grubunun önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Sayın milletvekilleri, Türkiye Büyük
Millet Meclisi Başkanlığının Genel Kurula yeni ulaşan üç tezkeresi vardır.
Şimdi bu tezkereleri okutacağım, üçüncü
okunan tezkereyi ayrıca oylarınıza sunacağım.

VI.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
2.- Türkiye Büyük Millet Meclisi Başkanlığının, Antalya
Milletvekili Menderes Türel’in Antalya Büyükşehir Belediye Başkanı seçilmesi
nedeniyle Akdeniz Parlamenter Asamblesi (Akdeniz PA) Türk Delegasyonundaki
üyeliğinin sona ermesiyle boşalan üyelik için, AK PARTİ Grubu Başkanlığınca
bildirilen Ordu Milletvekili Fatih Han Ünal’ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/1617) 
 06/11/2014
Türkiye Büyük
Millet Meclisi Genel Kuruluna
Antalya Milletvekili Menderes M. Tevfik
Türel, Antalya Büyükşehir Belediye Başkanı seçildiğinden Akdeniz Parlamenter
Asamblesi (Akdeniz-PA) Türk Delegasyonundaki üyeliğinin sona ermesiyle boşalan
üyelik için; 28/3/1990 tarihli ve 3620 sayılı Türkiye Büyük Millet Meclisinin
Dış İlişkilerinin Düzenlenmesi Hakkında Kanun’un 2'nci maddesine göre Adalet ve
Kalkınma Partisi Grubu Başkanlığınca bildirilen Ordu Milletvekili Fatih Han
Ünal'ın mezkûr Kanunun 12'nci maddesi uyarınca Başkanlık Divanında yapılan
incelemede uygun görülen üyelik Genel Kurulun bilgilerine sunulur.
 Cemil
Çiçek
 Türkiye
Büyük Millet Meclisi 
 Başkanı

BAŞKAN – Bilgilerinize sunulmuştur.

3.- Türkiye Büyük Millet Meclisi Başkanlığının, Mali
Ulusal Meclisi Başkanı Issaka Sıdıbe’nin beraberinde bir parlamento heyetiyle
birlikte ülkemizi ziyaret etmesinin, Türkiye Büyük Millet Meclisi Başkanlık
Divanının 13/10/2014 tarih ve 77 sayılı Kararı’yla uygun bulunduğuna ilişkin
tezkeresi (3/1618)
 06/11/2014
Türkiye Büyük
Millet Meclisi Genel Kuruluna
Mali Ulusal Meclisi Başkanı Sayın
Issaka Sıdıbe'nin beraberinde bir parlamento heyetiyle birlikte ülkemizi
ziyaret etmesi, Türkiye Büyük Millet Meclisi Başkanlık Divanının 13/10/2014
tarih ve 77 sayılı Kararı’yla uygun bulunmuştur.
Söz konusu heyetin ülkemizi
ziyaretleri, Türkiye Büyük Millet Meclisinin Dış İlişkilerinin Düzenlenmesi
Hakkında 3620 sayılı Kanun’un 7’nci maddesi gereğince Genel Kurulun bilgilerine
sunulur.
 Cemil Çiçek
 Türkiye
Büyük Millet Meclisi 
 Başkanı
BAŞKAN – Bilgilerinize sunulmuştur.

4.- Türkiye Büyük Millet Meclisi Başkanlığının, Sağlık,
Aile, Çalışma ve Sosyal İşler Komisyonu Başkan Vekili ve İstanbul Milletvekili
Türkan Dağoğlu’nun, Avrupa Konseyi Parlamenter Meclisi Sosyal İşler, Sağlık ve
Sürdürülebilir Kalkınma Komisyonu Avrupa Sosyal Şartı Alt Komisyonu tarafından
10/11/2014’te Fransa’nın başkenti Paris’te düzenlenecek “Güvenli ve Sağlıklı
İstihdam Koşullarının Sağlanması” başlıklı parlamenter seminerine katılmasına
ilişkin tezkeresi (3/1619)
Türkiye Büyük
Millet Meclisi Genel Kuruluna
Avrupa Konseyi Parlamenter Meclisi
Sosyal İşler, Sağlık ve Sürdürülebilir Kalkınma Komisyonu Avrupa Sosyal Şartı
Alt Komisyonu tarafından 10 Kasım 2014'te Fransa'nın başkenti Paris'te
düzenlenecek "Güvenli ve Sağlıklı İstihdam Koşullarının Sağlanması"
başlıklı parlamenter seminerine; Sağlık, Aile, Çalışma ve Sosyal İşler
Komisyonu Başkan Vekili ve İstanbul Milletvekili Türkan Dağoğlu’nun katılması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9’uncu maddesi uyarınca Genel
Kurulun tasviplerine sunulur.
 Cemil Çiçek
 Türkiye
Büyük Millet Meclisi 
 Başkanı
BAŞKAN – Oylarınıza sunuyorum: Kabul
edenler... Kabul Etmeyenler... Kabul edilmiştir. 
Sayın Halaman, söz talebiniz var verdiğiniz
dilekçe üzerine.
Buyurun.

V.- AÇIKLAMALAR (Devam)
8.- Adana Milletvekili Ali Halaman’ın, Adana
Milletvekili Fatoş Gürkan’ın MHP grup önerisi üzerinde yaptığı konuşmasındaki
bazı ifadelerine ilişkin açıklaması 

ALİ HALAMAN (Adana) – Sayın Başkanım, teşekkür
ederim.
Sayın Başkanım, burada Meclis araştırma
önergeleri görüşülürken, Milliyetçi Hareket Partisinin pamukla ilgili
önergesinin aleyhinde, mevcut iktidarın milletvekili, pamuğun katma değerinin
olmadığını, dolayısıyla bunun yerine ayçiçeği ekildiğini söyledi. Biz
Adanalıyız. “Adana” denildi mi akla pamuk gelirdi ama bugüne kadar pamuk
-sanayide olsun, joker gibi bir ürün- aşağıya çekildi bu iktidar döneminde. 55
kuruş desteklemesi var. Kütlü pamuk 1.200 lira şimdi. Pamuk gündemden çıktı.
Yani Amerika’dan, Yunanistan’dan vadeli gelen, dâhilî işlemle ilgili gelen
pamuk Adana’da yok oldu. Dolayısıyla Adana Milletvekilinin pamuğu “Katma değeri
olmayan bir bitki, onun yerine ayçiçeği ekildi.” diyerek izah etmesini…
(Mikrofon otomatik cihaz tarafından kapatıldı)
BAŞKAN – Evet, teşekkür ediyorum.
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın'ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç'in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)

BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.

2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN – Komisyon? Yok.
Ertelenmiştir.
3’üncü sırada yer alan, Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarı ile benzer mahiyetteki
bir kanun teklifi ve Sağlık, Aile, Çalışma ve Sosyal İşler Komisyonu Raporu’nun
görüşmelerine kaldığımız yerden devam edeceğiz.

3- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) -(S. Sayısı: 615) 

BAŞKAN – Komisyon? Yok. 
Ertelenmiştir.
4’üncü sırada yer alan, İstanbul Tahkim
Merkezi Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Adalet Komisyonu Raporlarının görüşmelerine
başlayacağız.

4.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)(x)

BAŞKAN – Komisyon ve Hükûmet yerinde.
Komisyon Raporu 640 sıra sayısıyla
bastırılıp dağıtılmıştır.
Sayın milletvekilleri, alınan karar
gereğince, bu tasarı İç Tüzük’ün 91’inci maddesi kapsamında görüşülecektir. Bu
nedenle tasarı, tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Tasarının tümü üzerinde Halkların
Demokratik Partisi Grubu adına söz isteyen Hasip Kaplan, Şırnak Milletvekili.
Buyurun Sayın Kaplan. (HDP sıralarından
alkışlar) 
HDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; Halkların Demokratik Partisi Grubu adına
söz aldım. Hepinizi saygıyla selamlıyorum.
640 sıra sayılı İstanbul Tahkim Merkezi
Kanunu Tasarısı’na karşı diyeceklerimizi sizinle paylaşacağım.
Şunu açıkça ifade edeyim: Şu kanunla
“Türkiye’de adalet yoktur, bağımsız yargı yoktur, tarafsız yargı yoktur.
Türkiye’de makul sürede yargılama yapılmıyor. Türkiye’de adalet işlemiyor.
Türkiye’de hâkim, savcı, personel konusunda işlemeyen bir adalet vardır.
Kararlar adil alınmıyor, rüşvet iyi çalışıyor. Bu yargıya güvenmiyorum,
yargınıza güvenmiyorum. Paramı da getirdim mi Türkiye’ye, bana özel bir mahkeme
kurarsanız, İstanbul Finans Merkezine özgü bir mahkeme kurarsanız ben paramı
getiririm kardeşim. Orada benim istediğim gibi bir mahkeme olursa ben buraya
bunun gereği olarak gelirim. Yok, getirmiyorsanız gelmiyorum.” diyor küresel
sermaye şirketleri. Bunun adı bu: “Ben senin devletine, ben senin hukukuna, ben
senin mahkemene güvenmiyorum. Sende adalet yok, sende mahkeme tarafsız,
bağımsız değil, hakkaniyetle karar vermiyor, evrensel yargılama kurallarına
uymuyor, adil yargılama yok.” 
Evet, arkadaşlar, hakikaten Türkiye’de
adalet yok, ceza adaleti yok. Türkiye’de cezaevlerinin içinde adalet yok,
verilen cezaların infazında adalet yok, özel hukukta adalet yok, ticaret
hukukunda, uygulamalarında, mahkemelerinde adalet yok. Bunun için de sadece bu
Tahkim Kanunu değil, bu İstanbul Finans Merkeziyle ilgili kanundan önce de,
biliyorsunuz, bir uzlaşma mekanizması -uyuşmazlıkların çözümü için- CMK yani
Ceza Muhakemeleri Kanunu dışında bir sistem kurulmuştu. “Ona da güvenmiyorum.”
Yani sizin, CMK dışında getirdiğiniz ‘Uyuşmazlıkların mahkeme önünde değil de
tarafların tercih ettiği hakem heyetleri önünde çözülmesini kabul ediyorum.’
anlayışını da yeterli bulmuyorum. Yani, onun dışında özel bir mahkemem olsun.” diyorlar.
Bunların ayrıcalığı ne kardeşim?
Bunların ayrıcalığı paraları, dolarları, euroları, sterlinleri mi? Yani bu
ülkenin hukuku, adaleti para, dolar, euro söz konusu olduğu zaman, bu kadar,
teslim bayrağını çekip “Evet, bende adalet yok. Gelin, size istediğiniz
mahkemeyi kuralım. O mahkemenin merkezi de İstanbul olsun. İstediğiniz gibi bir
yargılama yapalım…” O zaman, burada niye avukatlar, niye barolar var, niye
hâkimler var, niye savcılar var? Yok, arkadaşlar, birbirimizi kandırmayalım. 
Bakın, size iki örnek vereceğim. Sivil
kuruluşlar şöyle bir toparlama yapmışlar, devletin adalet harcamalarını
kıyaslamışlar, nedir demişler. Şöyle bir şeyde diyor ki: “Kamu harcamalarına
bakıldığı zaman -adalet harcaması yapan kurumları saymışlar- Anayasa Mahkemesi
25 milyon, Yargıtay 130 milyon, Danıştay 83 milyon, Sayıştay 141 milyon, Adalet
Bakanlığı 7,48; Hâkimler ve Savcılar Yüksek Kurulu 47, Maliye Bakanlığı Muhakemat
-bilmem ne- 214, Maliye Bakanlığı Adli Yardım 42, CMK ödemeleri 21, Avrupa Mahkemesi
tazminat ödemeleri 11, ceza infaz kurumları 1,571. Merkezî adalet
harcamalarıyla ilgili bütçe, hepsi bir saray etmiyor arkadaşlar, görüyorsunuz
değil mi? Bir sarayın faturası kadar etmiyor. Siz adalete, yüksek yargıya,
Danıştaya, özel yargıya bu kadar bütçe ayırdıktan sonra, gelin gayri safi
hasıla içindeki yerine bakalım. 
2014’te tutuklu sayısının üzerinden bir
rakam ulaştıralım. Şu an kapasitenin üstünde, 151.349 tutuklu, hükümlü var
Türkiye’de. Bir yatakta 3 kişi yatıyor arkadaşlar cezaevlerinde, infaz… Bir
yatakta 3 kişi vardiya usulü yatıyor. Bu ceza infaz sisteminde… Her gün,
milletvekillerine, sizlere mesaj, e-mail, telefon geliyordur “Denetimli
serbestliği bir sene daha uzatın ne olur. İnfaz rejimini düzeltin ne olur.”
diye. Bir kısmı da “İnfaz durumu var mı? Bir af var mı, yok mu?” diyor. Perişan
oldu insanlar, içeride çürüyor. İçerideki insanın da hakları var. Bununla
ilgili sanıyorum en az benim kadar size de geliyordur. Peki, Adalet Bakanlığı
bunun için çalışıyor mu? Hayır. Kimin için çalışıyor? Türkiye’de adalet,
küresel sermaye için çalışıyor, dolarlar büyüsün, eurolar artsın, sterlinler
çoğalsın diye; adalet bunun için var, adalet bunun için çalışıyor. 
Bakın, kişi başına mahkeme ve savcılık
harcamalarında -adli yardım hariç- Avrupa ortalaması ne kadar biliyor musunuz?
52,6 euro. Türkiye’de ne kadar biliyor musunuz? 15,9 euro. Türkiye dünyanın
16’ncı büyük ekonomisi ki biz cihanı titreten bir imparatorluğun,
Neoosmanlı’nın nutuklarını atabiliriz, buradan kalkıp bilmem nerede namaz
kılacağımızı, nereyi fethedeceğimizin naralarını atabiliriz ama öyle değil,
gerçek budur arkadaşlar, gerçek, rakamlara vurulduğunda budur. 
Bakın, 100 bin kişiye düşen hâkim
sayısı konusunda size küçük bir kıyaslama yapalım, ne kadar büyük olduğunu
görürsünüz adaletimizin: Norveç’te 885 hâkim düşüyor, iniyorum, Almanya’da 144,
Fransa’da 55, Bosna-Hersek’te bile 33, Rusya’da 22, Türkiye’de 11 tane düşüyor
arkadaşlar. Şimdi, 11 hâkim düşüyor 100 bin kişiye, anladınız mı? Aman sakın
suç işlemeyin ha! İşlediğiniz zaman arkanızda dayınız varsa yolsuzluk
dosyalarından yırtabilirsiniz ama her zaman da dayı olmuyor ki; iktidarlar
değişiyor, gördük, değişince diğerleri bu sefer dosyaları işleme koyuyor çünkü
yirmi yıl müruruzamana tabi bu işler, yakasını bırakmıyorlar ondan sonra.
Şimdi, geçiyorum, yeni işe başlayan bir
hâkimin net yıllık maaşı avro olarak 2010’da ne kadardı Avrupa’da? Bir
standart, 25.348. Türkiye'de ne kadar arkadaşlar? 16.390. “Ne kadar para o kadar
köfte.” demişler kardeşim! O hâkime hem bu kadar para verip hem maaş ödemesini
düşük tutacaksın hem arkasından işini yüksek tutacaksın. Bakın, işe yeni
başlayan bir hâkimin net yıllık maaş rakamını size verdim. 
Şimdi, buradan, daha değişik, ilginç
bir duruma getireceğim, tutuklu, hükümlü başına yıllık harcamaya: 100 mahkûm
başına çalışan sayısı ortalama 31, rehabilitasyon 1, 100 mahkûm başına infaz
memuru sayısı 26. Bunu Türkiye'ye vurduğunuz zaman, Türkiye de dibe vuruyor. 
Cumhuriyet savcılarının soruşturma
evresi dosya sayılarına bakalım, 2002 ile 2002’den sonra bir kıyaslaması vardır
Hükûmetin, AK PARTİ'nin, çok sever: 2002’de cumhuriyet savcılarına soruşturma
evresinde düşen dosya sayısı 2 milyon 935 bin 300. Aradan geçmiş on iki yıl
-iktidarsınız- gelmiş, düşen rakama bakalım, 6 milyon 679 bin 973. Yani, şimdi
rakamlar bu. 
Şimdi, gelelim kişi başına mahkeme ve
savcılık harcamalarına: Adli yardım hariç gayrisafi millî hasıla içindeki
rakam, 2010 payına baktığımız zaman, Avrupa ortalaması 0,32, Türkiye'ye
bakıyoruz -çok ufak yazmışlar ama buldum- 0,21.
Şimdi, ilk derece bölge mahkemelerinde
hâkim ve savcı sayısı 2002’de -hani 2002’yle 2014’ü kıyaslıyor ya Hükûmet-
8.333. Aradan geçmiş on üç sene arkadaşlar, geldik, şimdi kaç? 10.460. Kaç
artmış biliyor musunuz? 2 bin. 2 bin artmış, 2 bin hâkim, savcı, 2 bin. Avrupa
Mahkemesinde almışsın mahkûmiyetleri tonla, dünya rekorunu kırmışsın, yetmemiş,
bireysel başvuruyla önüne geçmek istemişsin, 2 bin tane hâkim, savcı almışsın.
Bana kaç tane polis, kaç tane jandarma, kaç tane imam… Kaç tane, ben size
sayayım. Kendi kurduğunuz yeni yeni kurumlara kaç tane personel aldığınızı
sorarsanız, sayıları 1 milyonu geçiyor, 1 milyonu geçiyor arkadaşlar. 
Şimdi, kamunun kişi başına adli yardım
harcamasında Avrupa ortalaması 7,70 euro. Türkiye’nin ne kadar biliyor musunuz?
1,10 euro. Şimdi, burada adalet var mı? Yok. Burada hızlı yargılama olur mu?
Yok. Burada hâkim, savcı bu kadar dosyanın içinde çabuk iş bitirebilir mi? Yok.
Burada adalet işler mi? Yok. Adalet yoksa küresel sermaye diyor ki: “Bana özel
mahkeme kur.” “Emredersiniz.” diyor, Hükûmet tasarı yapıyor, getiriyor.
Efendim, bu çalışma grubunu Alman Tahkim Derneğinden, Çek Cumhuriyeti’nden,
bilmem nereden, şuradan, buradan örnek aldık. Bir heyetimiz de Hong Kong’a
gitti, orada çok çok güzel görüşmeler yaptı, buna benzer mahkemeler varmış.”
diyor. Şimdi, bizimle dalga geçmenin zamanı değil arkadaşlar. 
Bakın, size birkaç ilginç noktayı daha
açmak istiyorum. Hong Kong Tahkim Merkezi kurulurken -mahkeme- orada da
demişler ki “Örnek alalım.” “E nasıl alacağız?” “Bu mahkemeyi -hakem kurulu-
kuracağız ya, ilk parasını Başbakanlık bütçesinden verelim.” demişler.
“Yargının bütçesini yürütmenin, Başbakanın bütçesinden verelim...” Sayıştay
“Olmaz ki kardeşim!” demiş. E bizim Hükûmet ya “Olur, olur.” demiş, hemen bunu
hükme koymuş, getirmiş. 
İlk yıl
Başbakanın yapacağı bu tahkim kurulu için, iç hukuk kuralı hâline gelen bir New
York Sözleşmesi var -hukuk muhakemeleri kanunu- tahkim düzenlemeleri için.
Bakıyorsun, burada, bu özel mahkemede buna da atıf yok. 
Bakıyorsunuz,
bir şeye daha: Almanya’da bu tahkim mahkemeleri işe yaramamış, tutmamış ki
kullanamamışlar. Hemen şeye bakıyoruz, İstanbul Finans Merkezi kuruluyor ya:
Burada torba kanunda da hemen önergeyle bir CHP’li belediyenin mahallesini
Ümraniye mahallesine bağladılar ya, kendi çıkarları için o alanda işte böyle
bir mahkeme kurmayı hedefliyorlar. 
Şimdi, buradaki
tahkim merkezinin diğer fonksiyonlarına bakalım: Şimdi, sermaye finansı “Ben
teknolojimle gelirim. Uyuşmazlıkların çözümü için, bakıyorum, Türkiye’de, sizde
‘gizlilik’ adı altında tarafsızlık, uzun yargılama... E, bunlar, bu kriterler
yok. Ben paramı güvencede tutmak istiyorum. Oraya getireceğim yüksek
teknolojiyi de korumak istiyorum, kazandığımı da almak istiyorum. Size de
güvenmiyorum. O zaman bağımsız, özerk yapıya uygun bu tahkim merkezini kurarsan
gelirim, kurmazsan gelmem.” diyor.
Şimdi, kamudan
oluşacak bu tahkim merkeziyle ilgili ilginç kanun teklifleri var; işte, baro
başkanları bir avukat gösterecek bilmem ne. Yani, o tahkim kurulunda savunma
hakkını, vekille dava hakkını, bütün bu olayları da kaldırıp oraya özgü,
kendine özgü, tahkime özgü unsurları getirecekler.
Şimdi, buradan baktığımız zaman, biz
Halkların Demokratik Partisi olarak, emeği temsil eden bir parti olarak,
bağımsız yargıyı ve adaleti, adil yargılanmayı savunan bir parti olarak bu
doların, euronun, küresel sermayenin saltanatına isyan ediyoruz arkadaşlar.
Böyle adalet olmaz olsun diyoruz, böyle adaleti kabul etmiyoruz. Böyle adalet,
özel adalet, özel mahkeme… Özel mahkemeleri kurarsanız, bu Meclisin iradesi
üzerinde, bu Meclisin iradesi dışında, bu Meclisin Adalet Bakanının da dışında
mahkemeler kurmuş olursunuz. Tıpkı ne gibi? İşte, en uzun Millî Güvenlik Kurulu
toplantısını kim yaptı? Sayın yeni Cumhurbaşkanı seçilen. Yeni Cumhurbaşkanı,
10 saat 20 dakika süren toplantıda Türkiye'nin tehdit unsurlarını, tehlike
unsurlarını, hepsini kendince saptadı; işte irticaydı, işte bölücülüktü,
eskiden komünizmdi şimdi de paralel deyip -birileriyle kavgalı- onları da koyup
kendilerince kırmızı bir kitap, kırmızı bir Anayasa, Millî Güvenlik Siyaset
Belgesi oluşturuyorlar. 
Arkadaşlar şu “Egemenlik kayıtsız
şartsız milletindir.” sözü yalan. Bu Meclisin iradesi üzerinde, şu koltuklarda
oturan milletvekillerinin iradesi üzerinde, şu Meclisteki partilerin iradesi
üzerinde, şu Meclisin yönetildiği darbe Anayasası’nın da üzerinde gizli bir
Anayasa var. Bu gizli Anayasa devlet sırrıymış diyorlar, bu Anayasa devletin
gizlilik sırrıymış diyorlar. AKP’nin bakanları oturacak, AKP’nin bürokratları
oturacak, bu gizli Anayasa’yı hepsi bilecek, bu gizli kırmızı Anayasa’yı,
kitabı hepsi bilecek, bütün AKP’liler bilecek, gizli olacak, sır olacak ama
Mecliste grubu olan 3 parti bilmeyecek! Siz buna demokrasi diyeceksiniz, buna
adalet diyeceksiniz, buna yeni Türkiye diyeceksiniz, yeni Türkiye'nin adaleti
diyeceksiniz. Oradan, güvenlik paketlerini, tedbirlerini çıkarırken siyaseten
size muhalif olanları nasıl vururum, kırarım, dağıtırım diyeceksiniz ve
arkasından, HDP Genel Merkezinde, parti yöneticimizin IŞİD’vari bir şekilde
gelip bıçakla boğazını kesmeye kalkanları cüretlendireceksiniz, koruyacaksınız,
destek vereceksiniz…
MUHAMMET BİLAL
MACİT (İstanbul) – Hadi be! Sıkılmıyor musun?
HASİP KAPLAN
(Devamla) - …açıklarını, arkalarındakileri çıkarmayacaksınız. Sonra da bu
devletin savcıları gitmeyecek olay yerine, inceleme yapmayacak, savcılar
görmeyecek ve her yaşanan olaydan sonra buraya araştırma önergesi getireceğiz.
Bingöl’de emniyet müdürleri öldürülecek, gizlilik kararı koyacaksınız, bunları
da aydınlığa çıkarmayacaksınız, ondan sonra burada adalet nutukları
atacaksınız. Adalet, sadece sizin isminizle zikredilen ama kirlenen bir kavram
olmaktan öteye gitmemiştir, açık söyleyeyim. Özel sermayeye, sektöre adaleti
peşkeş çekebilirsiniz, Türkiye’nin yasalarını gizli anayasalarla yönlendirmeye
kalkabilirsiniz ama onun adı demokrasi değildir, ceberut devlettir, dikta
devletidir, zorbalık devletidir. Biz bu Mecliste, yeni Türkiye’nin yeni
demokratik anayasasını yapmaya söz verdik, hepimizin boynunun borcudur. Yeni
sivil, demokratik bir anayasada gizli anayasalar olmayacak, böyle özel
mahkemelere yer olmayacak, her yurttaş adaletten eşit yararlanacak; paşa çocuğu
da olsa, bakan çocuğu da olsa, Cumhurbaşkanı çocuğu da olsa, maden göçüğünde
can veren maden işçilerinin çocukları kadar aynı ve eşit olacaklar bizim
özlediğimiz düzende. Gerisi yalan, sizin saltanatınız, sizin getirdikleriniz
yalan.
Sonuna kadar
“hayır” diyeceğiz buna. (HDP sıralarından alkışlar)
BAŞKAN –
Teşekkür ediyorum.
MEHMET NACİ
BOSTANCI (Amasya) – Sayın Başkan…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Efendim, sayın konuşmacı HDP’ye yapılan saldırıyı
cüretlendirdiğimizi iddia etti. Bu konuda söz almak istiyorum.
BAŞKAN – Sataşma
nedeniyle iki dakika söz veriyorum.
Buyurun Sayın
Bostancı. (AK PARTİ sıralarından alkışlar)

VIII.- SATAŞMALARA İLİŞKİN KONUŞMALAR (Devam)
2.- Amasya Milletvekili Mehmet Naci Bostancı’nın,
Şırnak Milletvekili Hasip Kaplan’ın 640 sıra sayılı Kanun Tasarısı’nün tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması

MEHMET NACİ
BOSTANCI (Amasya) – Değerli arkadaşlar, Hasip Bey çok heyecanlı konuşuyor.
HASİP KAPLAN (Şırnak) – Ben inandığım
konularda heyecanlanırım.
MEHMET NACİ BOSTANCI (Devamla) – İnsan
bu kadar heyecanlı konuşunca rasyonel değerlendirmelerin dışına çıkabilir.
Heyecan insanı kucaklar, transandantal bir hâle götürür. 
Öncelikle, HDP’ye yapılan saldırıyı
nasıl kınadığımızı biliyorlar. Son derece ayıp ve çirkin bir saldırı. HDP meşru
bir siyasi parti. Elbette, bu tür kirli, arkasındaki nedenlerin nihayetinde
incelenerek ortaya çıkartılacağı olaya ilişkin iktidarın tavrı gayet açıktır.
Bu suçu işleyen kişi de olay yerinde yakalanmıştır; önü arkası belli olur.
Buradan böyle, iktidara yönelik “Bunları siz yapıyorsunuz,
cüretlendiriyorsunuz.” tarzındaki iddiayı ve yaklaşımı da siyasi nezaketle çok
barışık bulmam. Yani, insan heyecan yapabilir ama ne kadar heyecan yaparsanız
yapın, o siyasi nezaketi de atlamamak gerekir. 
Şimdi, cüretlendirme konusuna gelince:
6-7 Ekim olayları, biliyorsunuz, HDP’nin çağırısı üzerine yaşanan olaylardı ve
peşinden çok dramatik olaylar gelişti ve sonradan, gördüğüm kadarıyla, HDP de
bundan pişman oldu sonuçları itibarıyla, uygun bulmadı, kınadı ama 1 Kasımda da
çağrı yaptı, bu defa olaylar olmadı. İnsan doğal olarak şöyle düşünüyor: HDP,
istediğinde olay çıkartıyor ve istediğinde bunlara mani mi oluyor acaba diye
bir soru işareti oluşuyor. 
MALİK ECDER ÖZDEMİR (Sivas) – Bu arada
Hükûmet ne yapıyor, onu sormak lazım.
MEHMET NACİ BOSTANCI (Devamla) – Yani,
kamuoyunda böyle istifham doğuran bir iş yaptınız netice olarak, 1 Kasımda da
olay çıkmadı. Gerçekten, 6-7 Kasımda siz istediniz mi bu olayları sonuçları
itibarıyla? İstemediyseniz 1 Kasımda nasıl mani oldunuz diye insanlar sorarlar.
Dikkatli olmak gerekir, nezaketten de uzaklaşmamak gerekir.
Saygılar sunuyorum. (AK PARTİ
sıralarından alkışlar)
BAŞKAN – Teşekkür ediyorum.
İDRİS BALUKEN (Bingöl) – Sayın Başkan,
grubumuza açık bir sataşmada bulundu Sayın Grup Başkan Vekili.
BAŞKAN – Ne diye sataştı Sayın Baluken?
İDRİS BALUKEN (Bingöl) – “HDP istediği
zaman olay çıkartıyor, istediği zaman çıkartmıyor.” demek suretiyle…
BAŞKAN – Öyle değil.
HASİP KAPLAN (Şırnak) - Öyle dedi.
İDRİS BALUKEN (Bingöl) – Öyle dedi,
öyle dedi.
BAŞKAN – “Çıkartıyor mu?” dedi, “Öyle
bir soru işareti…” dedi. Yani, burada…
HASİP KAPLAN (Şırnak) - Hem gruba
sataştı hem şahsıma sataştı.
İDRİS BALUKEN (Bingöl) – “6-7 Ekimde
olaylar çıktı, 1 Kasımda ise çıkmadı. Dolayısıyla, burada, HDP, istediği zaman
olay çıkartıyor…” 
HASİP KAPLAN (Şırnak) – Hem grubuma hem şahsıma…
BAŞKAN - Sataşma nedeniyle iki dakika söz veriyorum Sayın
Baluken.
Buyurun.

3.- Bingöl Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında HDP Grubuna sataşması nedeniyle konuşması

İDRİS BALUKEN (Bingöl) – Sayın Başkan, değerli
milletvekilleri; hepinizi saygıyla selamlıyorum.
Sayın grup başkan vekillerinin siyasi nezaketten başlayarak
tekrar HDP’yi suçlayan açıklamasını üzüntüyle karşılıyoruz. 
6-7 Ekim ile 1 Kasım arasındaki farkı en iyi sizin bilmeniz
gerekiyor. 1 Kasımda, 6-7 Ekimde kıvılcımı çakan polis kurşunları olmadığı için
herhangi bir olay gerçekleşmedi. 6-7 Ekim olaylarında ilk kıvılcımı çakan olay,
Varto’da 24 yaşındaki bir gencin polis kurşunuyla katledilmesiyle başladı.
Kurtalan ve Dargeçit’te korucuların basın açıklaması yapan kitleye öldürücü
silahlarla ölümcül müdahaleleriyle başladı. Bunu sizin iyi bilmeniz gerekiyor.
Bunu artık buradan sürekli söylemekten sıkıldık. Madem bir iddianız var, bu
olayların kronolojisini bir getirin, önünüze koyun. Olaylar nereden başladı,
kıvılcım nereden çakıldı, nereden bu yangın çıktı diye kamuoyuna karşı,
halkımıza karşı bir sorumluluğunuz var. 
Diğer taraftan, bu parti meclisi üyemize yönelik,
arkadaşımıza yönelik yapılan saldırıyı kınamanızı biz olumlu buluyoruz. Sayın
Başbakanın kınamasını, Hükûmet yetkililerinin partimizi “Geçmiş olsun.”
telefonlarıyla aramalarını anlamlı buluyoruz, saldırganın yakalanmasını anlamlı
buluyoruz ama biz bu saldırganın tek başına olduğunu düşünmüyoruz. Bu
saldırının arka planının bir an önce açığa kavuşturulup hem partimize hem de
halkımıza, Türkiye halkına bu konuda bir açıklama yapma sorumluluğunda
olduğunuzu buradan size hatırlatıyoruz. HDP’yi hedefleştirmeyle ilgili -hiç
detaylara girmeye gerek yok- Sayın Cumhurbaşkanının, Sayın Başbakanın ve
Hükûmet yetkililerinin açıklamalarına sadece Google’dan girip baktığınız zaman,
burada yapılan bazı yanlışların olduğunu siz de göreceksiniz diyorum.
Genel Kurulu saygıyla selamlıyorum.
BAŞKAN – Teşekkür ediyorum.
HASİP KAPLAN (Şırnak) – Sayın Başkan…
BAŞKAN – Sayın Kaplan, buyurun.
HASİP KAPLAN (Şırnak) – Sayın Başkan, sayın hatip direkt
şahsımı ifade ederek “Heyecanlı olduğu için söylediklerinin farkında
olmadığını…” Cüretlendirme konusunda sataşma direkt…
MEHMET NACİ BOSTANCI (Amasya) – Hasip Bey, heyecanlı değil
misiniz?
BAŞKAN – Buyurun Sayın Kaplan.
Sataşma nedeniyle iki dakika…

4.- Şırnak Milletvekili Hasip Kaplan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması

HASİP
KAPLAN (Şırnak) – Sayın Başkan, sayın grup başkan vekili beni yeni mi
keşfediyor? Ben bu kürsüye milletin oyuyla geldim. Haklı ve doğru davaları
heyecanla savunurum. Yeni mi biliyorsunuz? Öyle mızmız değilim yani bazıları
mızmız olabilir. 
MEHMET
NACİ BOSTANCI (Amasya) – Maşallah! Maşallah!
HASİP
KAPLAN (Devamla) - Yalnız bir şey söyleyeceğim, bir şey söyleyeceğim, bakın,
iyi dinleyin. Yüreğiniz varsa, iktidarsınız, 6-7 Ekim olaylarında 40’ın
üzerinde insanımız yaşamını yitirdi, gelin, tek tek bu Meclisle, savcılarla
araştıralım, neyse gerçek ortaya çıkaralım. Var mısınız? Bu bir.
Bir
cumhurbaşkanı, cumhurbaşkanı olduğunu unutursa… Açılışlarda, mitinglerde şehir
şehir dolaşıp devletin birliğini temsil eden bir cumhurbaşkanının “Sabrımız
taşarsa olacakları tahayyül edemiyoruz.” demesi cüretlendirmek değil de nedir bunun
adı Türkçe lisanımünasibiyle? Sayın Başbakanın, Bingöl’de “Bir saat sonra
failleri bulduk, cezalandırdık.” deyip bir hukuk devletinde adalet varken,
savcı varken olaya karışmayan 4 insanın arabada infaz edilmesini, yargısız
infazını, yakalanması mümkünken infazının yapılmasını teşvik etmesi suçları,
cüretlendirmek ve suça kalkışmayı sağlamak değil de nedir? Bir İçişleri Bakanı
“Misliyle ödeteceğiz.” diyorsa cüretlendirmek değil de nedir? Irkçı, milis,
korucu, JİTEM’ci suç şebekelerine cesaret veren herkes cüretlendirmiştir,
yanlış yapmıştır. Artık, bundan geri dönmek lazım. Biz burada doğruyu
konuşuyoruz, siz yanlış anlıyorsunuz, işinize gelmediği için yanlış
anlıyorsunuz. Eğer yüreği varsa bir savcının o Cumhurbaşkanı hakkında da,
Başbakan hakkında da, Bakan hakkında da bir fezleke yazar gönderirdi. O
savcılar gider, birer birer olayları çıkarırdı, o olayların faillerini bir bir
bulurdu, yargıya çıkarırdı. Adaletin olduğu yerde bu olur, hukukun olduğu
yerde; olmadığı yerde siz borunuzu öttürmeye devam edersiniz ki bunun da sonu
vardır.
BAŞKAN
– Teşekkür ediyorum.
MEHMET
NACİ BOSTANCI (Amasya) – Sayın Başkan…
BAŞKAN
– Lütfen, Sayın Bostancı, konu anlaşıldı.
Efendim,
ne söyledi?
MEHMET
NACİ BOSTANCI (Amasya) – Efendim, “HDP’yi hedefleştiriyorsunuz.” diye biraz
önce Sayın İdris Baluken ifade etti, ona ilişkin olarak söz istiyorum.
HASİP
KAPLAN (Şırnak) – Aynen öyle dedim. Bu fikirdir, bu fikri söyledim, siz de
cevap verdiniz.
BAŞKAN
– Yerinizden söz veriyorum Sayın Bostancı.
Buyurun
Sayın Bostancı.

V.- AÇIKLAMALAR (Devam)
9.- Amasya Milletvekili Mehmet Naci Bostancı’nın,
Bingöl Milletvekili İdris Baluken’in sataşma nedeniyle yaptığı konuşmasındaki
bazı ifadelerine ilişkin açıklaması

MEHMET NACİ BOSTANCI (Amasya) –
Efendim, HDP’li arkadaşların teşekkür etmesi gerekirken biraz kızgınlıkla
konuşmalarını anlayamadım. Ben kamuoyundaki bir istifhamdan bahsettim. Esasen
bu istifhamı gidermek yolunda kendilerinin de 6-7 Ekimden bu yana bir çabaları
var, bu çabayı da takdir ediyorum. HDP demek istiyor ki netice olarak “Evet biz
6-7 Ekim olaylarını, insanları demokratik gösteriler için çağırdık ama bu
yağma, talan, kıyıcılık, ölüm bunları kesinlikle reddediyoruz.”
İDRİS BALUKEN (Bingöl) - 100 defa
söyledik. 
MEHMET NACİ BOSTANCI (Amasya) – Bu
çabanın gösterilmesi dahi kamuoyunda ne kadar güçlü, aksiyon ve bir istifhamın
olduğunu gösterir. Ben HDP’ye bir vesile daha sunmuş oldum ve Sayın Baluken
geldi burada, şiddetle, terörle, demokrasi dışı unsurlarla aralarında bir
mesafe olduğunu teyit etti ama bunu niye kızgınlıkla yaptı onu anlayamadım.
Teşekkür ediyorum.
BAŞKAN – Teşekkür ediyorum.
Sayın milletvekilleri, birleşime on
dakika ara veriyorum.
Kapanma Saati.
17.31

BEŞİNCİ OTURUM
Açılma Saati: 17.44
BAŞKAN: Başkan Vekili Sadık YAKUT
KÂTİP ÜYELER:
Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Sayın
milletvekilleri, Türkiye Büyük Millet Meclisinin 11’inci Birleşiminin Beşinci
Oturumunu açıyorum.
640 sıra sayılı
Kanun Tasarısı’nın görüşmelerine kaldığımız yerden devam edeceğiz.

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640) (Devam)

BAŞKAN - Komisyon ve Hükûmet yerinde. 
Şimdi söz sırası Milliyetçi Hareket
Partisi Grubu adına söz isteyen Murat Başesgioğlu, İstanbul Milletvekili.
Buyurun Sayın Başesgioğlu. (MHP
sıralarından alkışlar)
MHP GRUBU ADINA MURAT BAŞESGİOĞLU
(İstanbul) – Sayın Başkan, çok değerli milletvekilleri; İstanbul’da Tahkim
Merkezi Kurulmasına Dair Kanun Tasarısı hakkında Milliyetçi Hareket Partisi
adına görüşlerimizi sunmak üzere huzurunuzdayız. Bu vesileyle yüce heyetinizi
ve televizyonlarda bizi izleyen aziz vatandaşlarımızı Milliyetçi Hareket
Partisi Grubu adına saygıyla selamlıyoruz.
Yine, sözlerimin başında, geçtiğimiz
günlerde vatanımızın çeşitli bölgelerinde hayatlarını kaybeden vatandaşlarımıza
da Allah’tan rahmet diliyoruz, yakınlarına da başsağlığı diliyoruz.
Milletimizin başı sağ olsun.
Sayın milletvekilleri, bilindiği gibi
tahkim, hukuki uyuşmazlıkların devlet yargısı dışında tarafların seçeceği hakem
veya hakemlerce sonuca ulaştırılmasıdır. Hukuk sistemimiz tahkime yabancı değildir,
1850’li yıllarda başlayan ilk tahkim denemeleri söz konusudur. Bugün de
mevzuatımızda hukuk mahkemeleri, milletlerarası tahkim ve Türkiye Odalar ve
Borsalar Birliği kanunlarında tahkime ilişkin hükümler ve kurumlar yer
almaktadır. 
Ancak ülkemizde tahkim ve alternatif
uyuşmazlık çözüm yollarına başvuru çok sınırlıdır. Ülkemizde tahkim sayısının
150 ile 200 arasında olduğu tahmin edilmektedir. Milliyetçi Hareket Partisi
olarak uyuşmazlık ister yerli ister yabancı orijinli olsun, öncelikli
tercihimiz devlet yargısında çözüme kavuşturulmasıdır. Bunun yanı sıra,
yargıdaki yükün azaltılması adına bazı uyuşmazlıkların çözümü için de yeni
müesseseler oluşturulmasını da ön görmekteyiz. Bu nedenle, acilen yargının şu
anda maalesef içinden geçmekte olduğu güven erozyonuna son verip adil ve
süratle işleyen bir yargı sisteminin tesis edilmesi gerekmektedir. Nitekim,
ulusal yargıları sorunsuz işleyen ülkelerde alternatif uyuşmazlık yöntemlerine
fazla rağbet edilmemektedir. 
Sayın Başkan, değerli milletvekilleri;
bu genel çerçeveyi çizdikten sonra, tasarının daha da olgunlaşması ve kurulacak
tahkim merkezinin daha iyi işlemesi adına, eksik gördüğümüz bazı hususları
sizlerle paylaşmak istiyorum. Tasarıda, İstanbul’da bağımsız ve özerk yapıya
sahip, uluslararası alanda rekabet edebilecek kurumsal bir tahkim merkezinin
oluşturulması amaçlandığı ifade edilmiştir ancak tasarı, bu özellikleri
karşılamaktan uzaktır. Zira, bu tür kurumsal yapıların oluşumunda ve
işleyişinde Hükûmetin, yürütmenin etkisi olmaması gerekir. Oysa tahkim
merkezinin genel kurulunu oluşturan birleşenlere baktığımızda kuruluşların
tamamı; kamu, kamu kuruluşu ya da kamu kurumu niteliğindeki meslek
kuruluşlarından oluşmaktadır. Tasarıyla sadece merkezin kurumsal yapısı
oluşturulmakta, uyuşmazlıkların çözümünde uygulanacak maddi kurallara yer
verilmemektedir. Her ne kadar tahkim, tarafların üzerinde serbestçe tasarruf
edebilecekleri konular üzerinde olsa da kamu düzeni, genel ahlaka aykırılıklar
gibi hangi konuların kapsam dışında olduğu belirtilmelidir. Bu hâliyle tasarıda
bir boşluk söz konusudur. İşleyişe ilişkin maddi kuralların tahkim merkezinde
yapılacağı ifadesi merkeze düzenleyici hükümler yetkisi vermektedir. Yönetmelik
bile çıkarma yetkisine sahip olmayacak merkeze neredeyse yasa yapma yetkisi verilmektedir.
Bu eksikliğin giderilmesi için en azından tahkim yeri Türkiye’de ve yabancılık
unsuru taşıyan uyuşmazlıklar için Milletlerarası Tahkim Kanunu’nun, iç tahkimde
de Hukuk Muhakemeleri Kanunu’nun, tahkim yeri yurt dışında ise Yabancı Hakem
Kararlarının Tanınması ve Tenfizinde New York Sözleşmesi’yle Milletlerarası
Özel Hukuk ve Usul Hukuku Hakkındaki Kanun’un emredici hükümlerinin
uygulanacağına dair atıfta bulunulmasını önermekteyiz. 
Tasarının 6’ncı maddesinde, genel
kurulda temsil edilecek kuruluş üyelerinin belirlenmesinde barolara ayrımcı,
eşit olmayan bir seçim yöntemi öngörülmüştür. Bunun düzeltilmesini talep
etmekteyiz. 
Değerli milletvekilleri, bu tasarının
dayanağı, hepinizin bildiği üzere, 2009 yılında açıklanan İstanbul Uluslararası
Finans Merkezi Stratejisi ve Eylem Planı’dır. Bu plan, Dokuzuncu Kalkınma
Planı’nda da yer almış ve İstanbul’da bir tahkim merkezinin kurulması da
öncelikler arasında yer almıştır. Konu İstanbul olursa, tahkim merkezi olursa
ve İstanbul finans merkezi olursa, müsaadenizle, hem ülkemizin sosyoekonomik
göstergeleri hem de İstanbul hakkında birkaç söz söylememiz gerekiyor.
Tesadüftür ki Sayın Başbakan bugün “Yapısal Dönüşüm Programı” adı altında bir
programı da kamuoyuyla paylaştı. 
Değerli arkadaşlarım, öncelikle bu
programın içindeki konular yeni değildir, Onuncu Kalkınma Planı’nda yazılmış,
plana girmiş ve Hükûmet Programı’nda tekrar edilen konulardır yani kamuoyuna
yeni bir yapısal reform programına ilişkin takdimi yanlıştır ve içeriğine
baktığımız zaman da şu anda içinden geçmekte olduğumuz ekonomik sıkıntılara
deva olacak, çare olacak bir derinliğe de sahip değildir. Bunu bir iyi niyet
temennisi olarak görüyoruz veyahut da zaman zaman uluslararası kuruluşlara
yazılan iyi niyet mektupları vardır; Sayın Başbakanın açıklamış olduğu bu
tedbirler manzumesini uluslararası kuruluşlara, IMF’ye veyahut da Dünya
Bankasına yazılması planlanan, tasarlanan bir iyi niyet mektubu olarak
görüyoruz. 
Bugün aslında, Türk ekonomisinin çok
can alıcı sorunları var, çok kısa vadede konuşulması gereken konuları var.
Örneğin, Avrupa Birliği ile Amerika Birleşik Devletleri Transatlantik Ticaret
ve Yatırım Ortaklığı Sözleşmesi’ni imzalamak üzereler. Bu, bizi çok yakından
ilgilendiriyor. İlgili bakanın ifadesine göre, yılda 3 milyar dolar zararımıza
olacak bir gelişme ve sayın bakan diyor ki: “Gümrük Birliğini askıya alırız.”
Bu, çok vahim bir gelişmedir. Keşke, böyle bir toplantıda bu konu dile
getirilseydi. 
Yine, Avrupa Birliğinin Rusya’ya
uygulamış olduğu tedbirler var, bizi yakından ilgilendiriyor. Umutlandık,
“Tekstil ileri gider, gıda sektöründe ihracat yaparız.” diye ama şu andaki
rakamlar bu beklentinin gerçekleşmediğini bize göstermektedir. 
Sayın Başbakan bu konuşmasında bize
göre, sadece kitabı yarısına kadar okumuştur ekonomi bölümünde, kitabın
yarısını okumamıştır. Kitabın okunmayan bölümünde ne, var birkaç cümleyle ben
size bunları arz edeyim. Bir kere, öteki Türkiye’de, gerçek Türkiye’de
yoksullukla mücadelenin ve yoksulluğun azaltılmadığını görüyoruz. Ermenek’te,
bu hepimizin yüreklerini dağlayan kazada çok dramatik olaylar yaşadık, acılar
yaşadık. Ama, Türkiye’ye yansıyan bir resim oldu değerli arkadaşlarım. Yaşlı
bir amcamız, yaşlı bir Anadolu kadını ve yanında torunları var. Üstlerinden
başlarından Türkiye’ye bir yoksulluk resmi verdiler. Ayaklarında hâlâ kara
lastik ve torunlarında hâlâ naylon ayakkabı. 1950’li yılların Türkiye'nin
yoksulluk manzarası. Karaman neresi? Anadolu’nun orta yeri, başbakan
memleketi, bakan memleketi. Bu yoksulluk manzarası sadece Karaman’da yok, Mardin’de
var, Urfa’da var, Van’da var, Giresun’da var, Kastamonu’da var, hülasa kırsal
kesimin yoğun olduğu her bölgede bu yoksulluk resmini görüyoruz. Gelirimizi,
ürettiğimiz katma değeri maalesef adil paylaşma konusunda ileriye gidemedik, bu
gelir dağılımı arasındaki farkı ortadan kaldıramadık. 
Başka ne var bu kitapta? Borçlanma
mevzusu var. Hem kişisel bazda hem de kurumsal bazda artık borçlanmamız
çevrilemez durumda. Kredi borçları ve vatandaşlarımızın diğer kişisel borçları
artık taşınamayacak noktada. 
Tasarruf oranımız, son on yılın en
düşük noktasında, yüzde 13, yüzde 14 seviyesinde. Beğenmediğiniz koalisyon
hükûmetleri döneminde Türkiye’nin tasarruf oranı yüzde 24, yüzde 25
civarındaydı. Çok düşük bir oran. Nasıl yatırım yapacak bu ülke? Borçlanması
lazım, borçlandığınız zaman da maliyetleri artıyor. Büyüme hedeflerimizi revize
ettik, küçülttük; 2014-2015 hedeflerini küçülttük, 3,2’ye ve 4’e çektik.
Değerli arkadaşlarım, Türkiye'nin
bırakın işsizliği 4’e, 5’e indirmesini, şu andaki seviyesini korumak için bile
her yıl yüzde 6 seviyesinde büyüme göstermesi lazım. Yüzde 6 seviyesinde
büyüyemezseniz işsizlik oranınızı yüzde 9’lardan, yüzde 10’lardan aşağı
indiremezsiniz ama biz kendi elimizle ekonomik büyüme hedefimizi yüzde 3’lere
çekiyoruz. Bu, 80 milyonluk bir ülkenin büyüme hedefi olamaz ama uygulanan
politika ve maalesef, yanlış tercihler bizi bu noktaya getirmiş durumda. 
Büyümemiz… Yıllardır, bu kompozisyonu
değiştiremedik. Nedir? İthalata dayalı, iç tüketime dayalı bir büyüme
kompozisyonumuz var. Üreten ve istihdam yaratan bir büyüme içeriğine maalesef
bunu kavuşturamadık. 
İşsizlik: Resmî rakamlar şu anda 9-9,5
seviyesinde ama bu resmî rakamlar Türkiye’de gerçek işsizliği yansıtmıyor.
Alternatif işsizlik hesaplamaları var, arkadaşlarımız bilirler. Alternatif
işsizlik hesaplamalarına göre Türkiye’de işsiz sayısı 5,5 milyon arkadaşlar.
Bunun da oransal rakamı yüzde 16, yüzde17’dir.
Şimdi, yeni bir unsurla tanıştık, yeni
bir aktörle tanıştık. Kim? Suriye’den gelen sığınmacılar, Afrika’dan gelen insanlar.
Anket yapmışlar, bunların dörtte 3’ü istihdam piyasasına girmek istiyor,
çalışmak istiyor. 2 milyon kişi, dörtte 3’ü 1 milyon 750 yapar. Hadi 750’yi
bırakalım, 1 milyon kişi, 5,5 milyon insanımıza ilave 1 milyon insan daha iş
gücü piyasasına giriyor. Demek ki bu işsizlik oranınız yüzde 20’lerden aşağı
değil ve gençler de, yüksekokulu bitirmiş, varımızı yoğumuzu yatırdığımız, “Bir
okulu bitirsin, iş sahibi olsun.” dediğimiz yavrularımız kapı kapı geziyor,
almış olduğu diplomanın iş gücü piyasasında karşılığı yok, sanayide karşılığı
yok. 
Sanayiyi ihmal etmişiz. Büyümenin
motoru sanayi. 2013 yılında imalat sanayindeki büyüme 3,7’dir, 2014’ün aynı
çeyreğinde yüzde 2’ye düşmüştür yani hangi parametreye bakarsak bakalım,
arkadaşlar, bir geri gidişi görüyoruz. Biz, kendi içimize kapanık yaşayamayız.
Küresel rekabete dikkat etmemiz lazım, o parametrelere dikkat etmemiz lazım,
onların diliyle konuşmamız lazım. Nedir Türkiye’nin, Türk ekonomisinin küresel
rekabetteki yeri? 144 ülke var, 45’inciyiz. Önümüzde 100 ülke var. Üstümüzde
kim var? Polonya var, Litvanya var, Letonya var. Bu mu bu kadar potansiyeli
olan bir ülkenin uluslararası rekabetteki yeri? 
Onun için, Sayın Başbakanın bugün
açıkladığı bu programlar, ancak Hükûmet içi bir dokümandır yani şu birkaç önemli
bölümünü arz etmeye çalıştığım devasa ekonomik sorunlarımıza çare değildir. 
Arkadaşlar, gerçekçi olalım, ekonomi
hamasetle yürümez. Bakın, FED, varlık alımlarına son verdi, faizleri
yükseltecek. Bu, gelişmekte olan ülke ekonomilerini vuracak, vurmak üzere.
Herkes can kulağıyla “Ne tedbir alabiliriz.” diye bunu şey yapıyor. Hatta bazı
ekonomistler, Sayın Başbakanın bu programı açıklamasını, öne çekmesini bununla
bağlantı kuruyorlar. Bu programın takvimi belki daha sonra açıklanacaktı ama bu
FED kararları dolayısıyla piyasaların herhangi bir tsunamiye uğramaması için
bu kararların öncelikle açıklandığına dair yorumlar da söz konusu. Onun için
ayaklarımızın yere basması lazım, gerçekleri vatandaşımızdan gizlemeden
alınacak tedbirleri bütün açıklığıyla kamuoyuyla paylaşmamız lazım. 
Evet, birkaç cümle de İstanbul’un
sosyoekonomik görünümüyle ilgili ifade etmem gerekirse şunları söyleyebilirim:
Büyük Atatürk’ün ifadesiyle “İstanbul, Türk vatanının süsü, Türk tarihinin
zenginliği.” Gerçekten hepimizin iftihar ettiği vatanımızın aziz bir parçası,
ekonomimizin, ticaretimizin kalbi, sanayimizin kalbi. Ülkemize gelen doğrudan
yatırımların yarıdan fazlası İstanbul’da, 40’a yakın ülkeden 17 bin civarında
yabancı sermayeli şirket bulunuyor, 41 bankanın genel müdürlüğü İstanbul’da,
2010 yılı verilerine göre Türkiye’deki toplam mevduatın yüzde 41’i, toplam
kredinin de yüzde 35’i İstanbul’da. Yani bu değerlere daha birçok değerler
eklenebilir, zamanınızı fazla almak istemiyorum.
Değerli arkadaşlarım, bu İstanbul’un
güzel avantajları yanında dezavantajları var, sıkıntıları var. Ne var?
İstanbulluları canından bezdiren trafik sorunu hâlâ devam ediyor. Büyük
projelere iyi niyetle başlandı, bitirilmek isteniyor ama hâlâ devam ediyor.
İstanbul’a her yıl 350 bin-400 bin kişilik yeni bir nüfus ekleniyor, bir
Kırşehir, bir Kastamonu ekleniyor. Bu kadar gelişmeye alt yapıyı yetiştirmek
çok zor. Onun için, İstanbul’un mutlaka ve mutlaka bir metropol planına
ihtiyacı var. Deprem, -Allah korusun, çok acılar yaşadık- zaman zaman seslendiriliyor
ama şu anda hâlâ hasarlı binaların stokunu elden geçiremedik. Kentsel Dönüşüm
Projesi’ni modern siteler, havuzlu villalar yapmakta görüyoruz. Bir an önce bu Kentsel
Dönüşüm Projelerinin bitmesi lazım. Beykoz’da, Sarıyer’de, Ümraniye’de hâlâ tapu
sorunları söz konusu. Bunların çözülmesi lazım. 
Güvenlik sorunu en önemli sorunlardan
biri. 6-7 Ekimde yaşadık. Suçsuz günahsız insanların hayatlarını kaybettiği,
mallarının, araçlarının tahrip edildiği bir metropol manzarasını görmek
hepimizi üzüyor. İstanbul kentinin güvenliği önümüzdeki günlerde daha da önem
arz edecek. Onun için, bu konunun da altını dikkatli bir şekilde çizmemiz
gerekiyor. 
Sonra, göç konusu: Mutlaka bir şekilde
hem İstanbul özelinde hem de Türkiye genelinde yönetimin bunu dikkatli bir
şekilde önüne koyması lazım. 
Ayrıca imar yetkisinin şehir rantları
oluşturmaya ve kamu kaynaklarını peşkeş çekmeye fırsat verecek şekilde
kullanılması önlenmelidir. 
Sosyal yardımlar ve sosyal hizmetler:
Arkadaşlar, bu, çok insani bir şeydir. Bunu, siyasi partilerin mahallî
temsilcilerine, belediye hizmetlerinin, görevlilerinin insafına ve himmetine
terk etmememiz lazım, bundan kurtarmamız lazım. İnsan onuruna yaraşır çağdaş
bir sosyal yardım politikasını mutlaka hayata geçirmemiz lazım. 
Yine İstanbul için ve ülkemizin başka
vilayetleri için yabancı ve sığınmacılar konusu önemli bir konudur.
Şehirlerimizin asayiş ve güvenliğini bozmadan insani görevlerimizi de yerine
getirecek şekilde bu konuyu bir disiplin altına almamız gerekiyor.
Evet, sürem bir hayli ilerlemiş
farkında olmadan. Onun için notlarımın hepsini sizlerle paylaşamayacağım. 
Değerli arkadaşlarım, şimdi, İstanbul
finans merkezi olma hadisesinde geldiğimiz nokta şu: Bu strateji ortaya çıktığı
zaman 71 tane eylem planı ilan edildi. Bu 71 tane eylem planından bugün kâğıt
üzerinde sadece 36 tanesi gerçekleşmiştir. Dokuzuncu Kalkınma Planı’nı aldık,
dört yıllık dönem yetmedi. Şimdi, Onuncu Kalkınma Planı’nı aldık, dört yıl daha
süre veriyoruz. İstanbul Finans Merkezi… Ve uluslararası endekslerde İstanbul’un
ticari merkezler sıralamasındaki yeri geridir ve diğer bütün değerlendirmelerde
bu finans merkezi olma konusundaki dinamiklerinin yeterli olmadığı ortaya
çıkmaktadır. Demek ki hem İstanbul kent yönetimi, Büyükşehir Belediyesi hem de
merkezî AK PARTİ iktidarı İstanbul’u finans merkezi yapma konusunda yeterli
performans gösterememiştir, bu tablo onu gösteriyor. 
Değerli arkadaşlar, on iki yıldır AK
PARTİ iktidarı merkezî Hükümette, ülkeyi yönetiyor; 1994 yılından bu tarafa
Büyükşehir Belediyesi aynı siyasi kadronun elinde. Bugüne kadar harcamış
olduğu, yönetmiş olduğu parasal büyüklük -konsolide bütçe itibarıyla
söylüyorum- 120 milyar dolar. Buna merkezî bütçeden yapılan aktarımlar yok,
ilçe belediyelerinin ödenekleri yok ve büyük projelere merkezî bütçeden yapılan
yardımlar yok; 120 milyar dolar. 120 milyar dolar harcayan bir kent yönetiminin
şu anda İstanbul’da getirdiği tablo bize budur. 
Ve uluslararası İstanbul finans
merkezi, uluslararası projelere talip olmanız için birçok şartı yerine getirmeniz
lazım ama bunların temel bir anahtar kavramı var; güvenlik. 
1) Ülkeniz güvenli olacak, 
2) Uluslararası organizasyonu talep
ettiğiniz kent güvenli olacak.
Tokyo Olimpiyatları bunun en bariz
misali. Tokyo Olimpiyatları İstanbul’un tarihinde olimpiyatı almaya en yakın
olduğu bir dönemdir. Nükleer sızıntının olduğu, bizim 19,2 milyar dolarımıza
karşılık 4 milyar para ayıran Tokyo’ya sadece ve sadece güvenli olduğu için
2020 Olimpiyatları’nı verdiler. Önümüzdeki dönemde de hem ülkemizin bütünü
itibarıyla hem de İstanbul itibarıyla güvenlik kavramı önemli. Ne güvenlik?
Asayiş, emniyet güvenliği, hukuk güvenliği ve istikrarı önemli. Eğer siz devlet
eliyle bir banka batırmaya kalkarsanız hiçbir uluslararası organizasyonda sizin
haddiniz, hesabınız, sözünüz olmaz; sizi müebbeden hapse mahkûm ederler. Bu
kesin bir şey. Bunun gibi, ülkedeki hukuk güvenliğini yok edecek bir tasarruf
sizi küresel rekabette sınıfta bırakır. Onun için, Milliyetçi Hareket Partisi
olarak diyoruz ki: Ey Hükûmet, ey Büyükşehir; ülkemizin güvenliğini sağlayın,
sınırlarımızın güvenliğini sağlayın, hukuk güvenliğini ve istikrarını sağlayın,
başka da bir şey yapmayın; seçime gidiyor ülke, seçime gidene kadar hiçbir şeye
elinizi sürmeyin.
(Mikrofon otomatik cihaz tarafından
kapatıldı)
MURAT BAŞESGİOĞLU (Devamla) – Devletin
çarkının rutin dönmesi için ne lazımsa onu yapın, başka hiçbir şeye karışmayın.
2015 Temmuzunda kim geliyorsa bu ülkenin yeni vizyonunu onlar yapsın.
Hepinize saygılar sunarım. (MHP ve CHP sıralarından
alkışlar) 
BAŞKAN – Teşekkür ediyorum.
Cumhuriyet Halk Partisi Grubu adına söz
isteyen Dilek Akagün Yılmaz, Uşak Milletvekili.
Buyurun Sayın Yılmaz. (CHP sıralarından
alkışlar)
CHP GRUBU ADINA DİLEK AKAGÜN YILMAZ
(Uşak) – Sayın Başkan, sayın milletvekilleri; böylesine bomboş bir salona
konuşuyor olmaktan dolayı gerçekten üzgünüm. Bu yasaları hep beraber
çıkartıyoruz; yararlarını ve sakıncalarını hep beraber izlememiz, cankulağıyla
dinlememiz lazım ve eğer düzeltilebilecek hatalar varsa bunu birlikte
tartışmamız lazım. Aslında Meclisteki, Genel Kuruldaki müzakerelerin amacının
bu olması gerekir ama ne yazık ki burada hiçbir arkadaşımızı görmüyoruz.
Çalışmalarımızı sizlere anlatabilmek için yeterince bir ilgiyi burada
görmemekten ben çok büyük bir üzüntü duyuyorum.
YILMAZ TUNÇ (Bartın) – Dilek Hanım,
hepimiz buradayız, ilgili arkadaşlar burada.
DİLEK AKAGÜN YILMAZ (Devamla) – Evet,
640 sıra sayılı İstanbul Tahkim Merkezi Kanun Tasarısı’yla ilgili Cumhuriyet
Halk Partisinin görüşünü sizlere burada aktarmak üzere söz almış bulunuyorum.
Görüşmekte olduğumuz İstanbul Tahkim
Merkezi Tasarısı tahkim merkezinin kurumsal yapısını düzenlemektedir. Bu konuda
ülkemizde 1991 tarihinde 3731 sayılı Kanun’la, Yabancı Hakem Kararlarının
Tanınması ve İcrası Hakkındaki New York Sözleşmesi onaylanmış ve iç hukuk
kuralı hâline gelmiştir. 
Yine 2001 yılında Milletlerarası Tahkim
Kanunu’yla ilk yasal düzenlemeler yapılmıştır. Ardından, yine bu dönemde,
24’üncü Dönemde yapmış olduğumuz 6325 sayılı Hukuk Uyuşmazlıklarında
Arabuluculuk Kanunu’nu bu Meclisten çıkardık. Tahkime ilişkin olarak iç hukuk
düzenlememizde, 6100 sayılı Hukuk Muhakemeleri Kanunu’nda da düzenlemeler
bulunmaktadır. 
Bu düzenlemelerdeki temel amaç, ulusal
yargılamada yaşanan sorunlar, tarafsızlık endişesi ve uzun yargılama süreleri
olarak gösterilmektedir. Ara buluculuk ve tahkim gibi alternatif çözüm
yöntemleriyle tarafların belirlediği kurallar yoluyla uyuşmazlıkların etkin ve
daha az masrafla çözümlenmesinin sağlandığı ve böylelikle de toplumsal barışın
daha çabuk korunduğu, daha iyi korunduğu iddia edilmektedir. Lakin özellikle
uluslararası tahkimde asıl nedenin küresel şirketlerin yatırımlarına
istedikleri hukuksal güvenceyi sağlamak olduğunu ifade etmek mümkündür. Bir
anlamda küresel şirketler kendi yargılama usullerini yaratmakta ve finans
arayışında olan ülkelere de bu konudaki taleplerini dayatmaktadırlar. Küçük
ülkeler ise, gelişmekte olan ülkeler ise, ekonomileri yeterince gelişmemiş
ülkeler ise bu konuda ne yazık ki direnememektedirler. Oysaki asıl yapılması
gereken bağımsız, güvenilir ve makul sürede sonuçlanan bir ulusal yargının
oluşumunu sağlamaktır. Nitekim Almanya’da tahkim yargılamasının rağbet
görmemesinin nedeni bağımsız, tarafsız ve çabuk işleyen bir yargı sürecinin
orada varlığıdır. 
Tasarının gerekçesinde 2009 tarihli Resmî
Gazete’de yayımlanan İstanbul Uluslararası Finans Merkezi Stratejisi ve Eylem
Planı’nda belirtildiği şekilde hukuki altyapının güçlendirilmesi amacıyla bu
Tahkim Merkezi Kanunu Tasarısı’nın hazırlandığı ifade edilmektedir.
Yine, gerekçede uyuşmazlıkların
mahkemeler önünde değil de tarafların tercih ettikleri tahkim veya alternatif
uyuşmazlık yöntemleriyle çözümlenmesi amacını taşıdığı, bunun için de
İstanbul’da bağımsız ve özerk bir yapıya sahip, uluslararası alanda rekabet
edebilecek kurumsal bir tahkim merkezinin kurulmasının hedeflendiği
belirtilmektedir.
Sonuç olarak, uluslararası şirketler
ülkelerin ulusal yargılarını kendi ticari çıkarlarına zarar verebileceği
endişesiyle kendi özel yargılarının ve usullerinin geçerli olduğu tahkim
kurumunun ve alternatif uyuşmazlık çözüm yöntemlerinin tüm dünyada geçerli
olabilmesini istemekte, diğer bir deyişle dayatmaktadırlar. İşte, bu
dayatmalara biz tavır alamadığımız için bu kanunları bu şekilde tartışmak ve
çıkarmak durumunda kalıyoruz. 
Yeni dünya düzeni, “küreselleşme” adı
altında dayatılan bu özel yargı sistemi yüzyılların süzgecinden geçerek oluşan,
kuralları objektif olarak önceden belirlenen, tarafsız ve bağımsız yargı
sistemi yerine ekonomik olarak güçlünün kurallarının geçerli olacağı, güçsüzün
ise boyun eğmek zorunda kalacağı, hukuk güvenliğinin ve adaletin tam olarak
sağlanamadığı bir yargılama süreci olarak karşımıza ne yazık ki çıkabilecektir.
Bu sakıncaların kısmi olarak
giderilebilmesi amacıyla yaptığımız önerilerimiz ve eleştirilerimiz AKP Grubu
tarafından ne yazık ki dikkate alınmamış ve tasarı çok ciddi hata ve
eksikliklerine rağmen komisyondan geçirilmiştir.
Tasarıya karşı sadece biz eleştiride
bulunmuyoruz. Komisyon çalışmaları sırasında tarafımıza dağıtılan bilgi
notlarında tasarıya ilişkin görüşleri sorulan bakanlıkların, yüksek yargı
organlarının, baroların, bankaların, üniversitelerin, belediyelerin, büyük
illerin savcılıklarının, adalet komisyonlarının ve ticaret odalarının eleştirel
yaklaştıklarını ne yazık ki görmekteyiz. Bakanlıklar bile bu konuda eleştirel
yaklaşırken, o eleştirileri hiçbir şekilde duymama konusunda, kulaklarını
tıkama konusunda uzman olan AKP Grubundaki komisyondaki arkadaşlarımıza
söyleyecek söz bulamıyorum.
Örneğin Millî Savunma Bakanlığı
bildirdiği görüşünde aynen şunu söylüyor: "Tasarıyla kurulması planlanan
İstanbul tahkim merkezine ilişkin tahkim yargılaması hususundaki esaslar yani
tahkim yargılamasının nasıl yapılacağı, verilecek kararlara karşı kanun
yollarına başvuru, hakemlerin reddi, hakemlerin seçilmesi gibi konularda
taslakta düzenlenmeler yoktur.” Bu kapsamda tahkime ilişkin usul ve esasların
yönetmelikle düzenleneceği hususundaki atfın uygun olmadığı, çerçeve maddelerin
kanunla düzenlenerek ayrıntıların yönetmelikle düzenlenmesinin daha uygun
olacağı belirtilmektedir, Millî Savunma Bakanlığı görüşünde.
Dışişleri Bakanlığı ise aynen şöyle
söylüyor: "Merkez bünyesinde yürütülmesi öngörülen uyuşmazlık çözüm
mekanizmalarının sonucunda verilecek kararların hukuksal değeri, kararların
icrası usulü ve söz konusu mekanizmaların diğer hukuk yollarıyla ilişkisi
konularında da genel bir düzenleme içermesinin yerinde olacağı
düşünülmektedir." Yani kanunda bizim de eleştirdiğimiz gibi boşlukların
olduğunu, bunların kanunla düzenlenmesi gerektiğini Dışişleri Bakanlığı da
belirtiyor ama yine AKP Grubundaki arkadaşlarımız bunu ne yazık ki duymadılar,
görmediler.
Hatta merkeze intikal edecek
uyuşmazlıkların çözümünde uygulanacak usul hukuku kuralları, verilen kararlar
için yargı yoluna başvuru gibi esaslı konuların kanunda düzenlenmesi
gerektiği, yönetmelikle düzenlendiği takdirde Anayasa Mahkemesi tarafından
iptal edilebileceği görüşünü biz söylemiyoruz, Enerji ve Tabii Kaynaklar
Bakanlığı söylüyor.
Sermaye Piyasası Kurulu da -bu
sermayeyi daha çok ilgilendiren bir yasal düzenleme aslında- bu konuda yine
aynı şeyleri söylüyor, diyor ki: “Tasarıda karar alma süreci, kararın niteliği,
bağlayıcılığı, karara karşı başvurulacak kanun yolları bulunup bulunmadığı gibi
hususlarda boşluklar bulunmaktadır. Merkezin uluslararası faaliyet göstermesi
amaçlandığından uyuşmazlık çözümüne ilişkin bu belirsizliklerin merkezin anılan
özelliklere sahip bir yapı olarak görülmesini engeller."
Son olarak,
Türkiye Barolar Birliği ise şunu söylüyor: “Gelişmekte olan ülkelerin bazıları
da bu müesseseyi gelişmiş endüstri ülkelerine hizmet eden uydurma bir kurul
olarak da değerlendirmekte ve sistemin tarafsızlığından şüphe duymaktadırlar.
Bu durumda, gelişmekte olan ülkelerin tahkim müessesini dışarıda bırakmasının
millî yargılama yetkisine olan katkısını veya zararını hesaplamak suretiyle
hareket etmeleri daha mantıklı olacaktır.” görüşlerini dile getiriyorlar ve
daha onlarca görüş var; üniversitelerin görüşleri var, yine mahkemelerin
görüşleri var. Çok sayıda bu görüşlerde bizim belirtmiş olduğumuz eksiklikler
belirtiliyor ama ne yazık ki bu eksikliklerin tamamlanması konusunda bir çaba
sarfedilmedi. Biraz önce arkadaşlarımın da söylediği gibi, o zaman aslında bu
yasa çıkartılırken bir yerlere selam gönderiliyor, laf olsun diye çıkartılmış
gibi oluyor ama gerçek anlamda uygulanabilirliği tartışılmıyor.
Uygulanabilirliği neredeyse yok hükmünde, biraz sonra anlatmaya çalışacağım
nedenlerle. Hükûmetin, bakanlıklar tarafından bile yapılan bu eleştirileri
dikkate almamasını gerçekten ben anlayabilmiş değilim. Finans çevrelerinin de
aynı şekilde eleştirilerini dikkate almamış olmalarını yine anlayabilmiş
değiliz. 
Tahkim ve
alternatif uyuşmazlık çözüm yöntemlerine ilişkin uygulanacak kuralların
İstanbul tahkim merkezi organları tarafından belirleneceği ifade edilmektedir
tasarıda. Bu konudaki eleştiri ve sorulara ise tahkim merkezine başvuranların
istediği hukuku uygulayabileceği, hakem kararlarının Türkiye’de uygulanması söz
konusu olduğunda veya taraflarca Türk hukukunun geçerli sayıldığı durumlarda
emredici hükümlerin geçerli olacağı belirtilmekte ama yasada bu konuda en ufak
bir hüküm yok, sadece bunlar sözlü olarak belirtildi. Ancak, bu konuda emredici
ve sınırlayıcı hükümleri içeren Milletlerarası Tahkim Kanunu’na, iç hukuk
kuralı hâline gelen New York Sözleşmesi’ne ve Hukuk Muhakemeleri Kanunu’na
hiçbir atıf ne yazık ki yapılmamıştır. Yani kanunda olan boşlukların
doldurulmasına, atıflar yoluyla bile doldurulmasına izin verilmemiştir.
Örneğin, Milletlerarası Tahkim Kanunu’nun 1’inci maddesinde belirtilen: “Bu
kanun Türkiye’de bulunan taşınmaz mallar üzerindeki ayni haklara ilişkin
uyuşmazlıklar ile iki tarafın iradelerine tabi olamayan uyuşmazlıklarda
uygulanmaz.” gibi tahkime başvurulacak anlaşmazlıklara ilişkin konulara bile
tasarıda yer verilmemiştir. 
Yine, aynı kanunun 4’üncü maddesinde
belirtilen tahkim anlaşmasının yazılı şekilde olması; 7’nci maddesinde
belirtilen hakemlerin seçimi, reddi, görevin sona ermesi; 15’inci maddesinde
belirtilen hakem kararlarının iptal koşullarına tasarıda yer verilmemiştir.
Yani, bu tasarıyla aslında hangi uyuşmazlıklar tahkime gidecek, kimler hakem
olarak seçilebilir, hakemlerin reddi nasıl olacak; onun yanında, bu hakemlerin
kararlarına karşı beğenmeyen, haksızlığa uğradığını iddia edenlerin nereye
başvurabilecekleri, nasıl bir yol izleyebilecekleri bütün uluslararası
mevzuatta olmasına rağmen bizim mevzuatımızda hiçbir şekilde yer almamıştır. 
Tasarı gerekçesinde, İstanbul’da
bağımsız ve özerk yapıya sahip, uluslararası alanda rekabet edebilecek düzeyde
kurumsal bir tahkim merkezinin oluşturulması amacı dile getirilmiş. Ancak,
merkezin oluşturulmasında kamu kurumlarından üye alımından vazgeçilmemiştir.
Eğer bağımsız ve tarafsız olacaksa, gerçekten, uluslararası örgütler ya da
uluslararası ticari konularda öne çıkmış şirketler burada bizim merkezimizi
kabul edebilir diyorsak biz, o zaman niye bir kamu kurumu gibi bunu
şekillendiriyoruz, biz bunu da anlayabilmiş değiliz. O zaman kanunun amacı ile
yapılış şekli gerçekten birbiriyle çok ciddi anlamda çelişiyor. Örneğin, Adalet
Bakanlığı, YÖK, Bankacılık Düzenleme ve Denetleme Kurumu, Borsa İstanbul,
Sermaye Piyasası Kurulu gibi, yürütmenin doğrudan veya dolaylı kontrolü
altındaki kurumlardan temsilci seçimi merkezin tarafsızlık ve güvenilirliğini
zedeleyecek niteliktedir. Bir kamu şirketi ile özel şirket arasındaki
anlaşmazlıklarda merkeze bu durumda ne denli güven duyulacaktır? O hâlde,
yabancı bir ülkedeki tahkim merkezinin tercih edileceğini düşünmek zor olmasa
gerektir. Tasarı bu hâliyle yasalaştığı takdirde, uluslararası alanda rekabet
edebilecek bir tahkim merkezinin oluşturulması söz konusu olmayacak, hiçbir
işlevi olmayan bu merkez sadece kâğıt üzerinde var olacaktır. 
Tasarının 6’ncı maddesinde, diğer
bileşenlerin yönetim kurulları aracılığıyla üye ataması yapılırken, baronun üye
atamasının tüm baro başkanları tarafından, 81 ilin baro başkanları tarafından
seçilecek avukatlarla yapılacağı belirtiliyor. Biz şunu anlayamıyoruz burada,
pek çok hukukçu var: Diğer bütün kurumlara, YÖK’e güveniyorsunuz, BDDK’ya
güveniyorsunuz, Sermaye Piyasası Kuruluna güveniyorsunuz, ticaret odalarına
güveniyorsunuz ama Türkiye Barolar Birliğinin yönetim kuruluna güvenilmiyor.
“Sadece 81 ilin başkanları bu tahkim genel kurulunda yer alabilecek insanları
seçebilirler.” diyor. Bunu anlayabilmiş ve biz arkadaşlarımıza da, avukat
arkadaşlarımıza da, barolara da anlatabilmiş değiliz; ben sizlerin de
anlatabileceğini sanmıyorum. 
Ayrıca, tahkim merkezi genel kuruluna
seçilecek kişilerin biz tahkim konusunda uzman kişiler olması konusunda
önerilerde bulunmamıza rağmen, ne yazık ki, komisyonda bu önerilerimiz
reddedilmiştir. Aynı şekilde, hem katılımcılığı hem de güvenilirliği biraz daha
artırmak amacıyla “Bu tahkim merkezi genel kuruluna iki dönemden daha fazla
seçilemesin kişiler.” dememize rağmen bu konudaki önerilerimiz de kabul
edilmemiştir.
Yine, tahkim merkezinin iktidara
bağımlı bir yapı hâline dönüştürülmesinin gerekçelerinden, bizim
gerekçelerimizden bir tanesi şudur: Adalet Bakanlığının 1’inci sınıf yargıçlardan
seçeceği bir yargıç da genel kurulda yer alacaktır.
8’inci maddede ise genel kurul
tarafından seçilecek 3 yönetim kurulu üyesinden birisinin hukukçu olması
gerekmektedir. Bu kişinin de kurulun başkanı olması gerekmektedir. Buradan
anlaşılmaktadır ki iktidarın bu kadar hâkim olduğu bir yapıda Adalet Bakanlığından
gelecek olan yargıç ne yazık ki bu yönetim kurulunun başkanı konumunda
olacaktır ve bu tahkim merkezinin her türlü kuruluşuna hâkim hâle gelecektir. 
6’ncı maddede, yine, tahkim merkezinin
genel kurulunu oluşturacak kişilerin mesleğinde en az on yıllık tecrübeye sahip
olması aranırken tahkim ve ara buluculuk konularında deneyimli olmasının
aranmamasını da eleştirmemize rağmen bu konudaki eleştirilerimiz de dikkate
alınmamıştır. 
Tasarının 7’nci maddesinde genel
kurulun görevleri belirtilmiştir. Bu görevleri arasında yönetim kurulu
tarafından hazırlanan tahkim ve alternatif çözüm yöntemlerine ilişkin
uygulanacak kuralların onaylanması da bulunmaktadır. Bu kurallar merkezin en
önemli ve can alıcı görevleridir. Yani, bütün kurumlar tarafından eleştirilen
bu kurallar yönetim kurulu tarafından önerilecek ve genel kurul tarafından
karar verilecektir. Oysaki bütün kurumlardan gelen eleştiri, bu kuralların yani
tahkimin işleme kurallarının yasada yer alması gerektiği konusundadır. Ama, ne yazık
ki bu eleştirilerimiz dikkate alınmamıştır. Bu durumda merkezin güvenilirliği
ve tercih edilirliği ortadan kalkacaktır diye düşünüyoruz. 
Ayrıca, Türkiye Odalar ve Borsalar
Birliği temsilcisi kendi bünyelerindeki hakem heyetlerine uyuşmazlıkların çözülmesi
için avukatlar tarafından herhangi bir yönlendirme olmadığını ve tercih
edilmediğini belirtmektedir. Şimdi, siz böyle bir tahkim merkezinde eğer
kuralları önceden belirtmezseniz, bu tahkim merkezinde kurallar her an
değişebilecek durumda olursa hangi avukat arkadaşımız kendi müvekkilini ticari
işlerde de olsa ya da başka işlerde de olsa gönderebilecektir bu tahkim
merkezine? Elbette güven duyulmayacaktır. 
Tasarının 8’inci maddesinde ise yönetim
kurulunun 3 kişiden oluşacağı ve 2 kişiyle karar verildiğinde de oy birliğiyle
karar verilmesi gerektiği belirtilmektedir. Şimdi, böyle bir şey olabilir mi? 2
kişi olduğunda oy birliğiyle karar verilecek. O zaman, demek ki yönetim kurulu
karar veremeyecek demektir. Biz bu nedenle yönetim kurulu sayılarının 5’e
çıkartılmasını önergelerimizde getiriyoruz. Bu kabul edildiği takdirde en
azından bu türden teknik hatalar da düzeltilebilecektir.
Yine, böylesine önemli bir tahkim
merkezinde denetçinin 1 kişi olabileceği, 3’ten fazla olmayacağı, 1 kişi
olabileceği belirtiliyor. Şimdi, siz uluslararası camiada çok etkin olan bir
tahkim merkezi kuracağınızı düşünüyorsunuz ve bunun girdisi çıktısı elbette çok
fazla olacak ama “Tek denetçiyle bu tahkim merkezi denetlensin.” diyorsunuz. Bu
da olmaması gereken bir şey. Biz o konuda önerimizi de getirdik, umarım kabul
edersiniz. 
Tasarının 12’nci maddesiyle oluşturulan
Millî Tahkim Divanının ve Milletlerarası Tahkim Divanının görev ve yetkileri
konusunda bir cümle dahi bulunmamaktadır. Hem uluslararası anlamda siz
böylesine bir kurumu kuracağınızı söylüyorsunuz ama o millî ve milletlerarası
tahkim divanının görevleri konusunda bile en ufak bir şey ne yazık ki tasarıda
yok.
Bu durumda, divana yönetim kurulu
tarafından seçilecek hukukçu üyelerin dahi tahkim ve ara buluculuk konularında
uzmanlıklarının aranmaması aynı zamanda ciddi bir sorundur. Üstelik yönetim
kurulu başkanı ve genel sekreterin doğal üyesi olduğu 5 kişilik divanın
kararlarının kesin olması da hak kayıplarına yol açacaktır. Yani siz, Adalet
Bakanlığının denetiminde bir tahkim divanı oluşturuyorsunuz, yönetim kurulu
başkanı ve oradaki insanları da oranın doğal üyesi yapıyorsunuz, ondan sonra da
bu tahkim divanının kararlarına karşı yaptığını itirazlarda da “Kesindir
bu." Diyorsunuz. En azından genel kurula itiraz edilebilmelidir. Bu ne
için itiraz edilecekse artık. Yani bir görevlendirme olmadığı için gerçekten ne
için itiraz edileceğini de anlayabilmiş değilim ben bir hukukçu olarak. Sizler
biraz sonra, anlarsanız bize anlatabilirsiniz. Ama bu konudaki düzenleme de bizim
talebimizle değiştirilmemiştir ne yazık ki.
Tasarının 15’inci maddesinde yer alan
merkezin bağış kabul etme olgusu merkezin tarafsızlığına gölge düşürecek
niteliktedir. Merkeze bağış yapan taraflar bu merkeze başvurdukları takdirde
onlarla ilgili bir karar verildiği takdirde, ne yazık ki bu konuda bağımsızlık,
tarafsızlık ve güvenilirlik konusunda merkez çok büyük yaralar alabilecektir
diye düşünüyoruz. 
Yine, özellikle merkeze üye veren
kuruluşlara mali yükümlülükler getirilmektedir. Merkeze üye veren kuruluşlara
siz böyle mali yükümlülükler getirirseniz bu merkeze kimse üye göndermek
istemeyecektir. Bu merkez daha doğmadan ölmüş durumuna gelecektir. 
Biraz önce de söylediğim gibi, efendim,
Merkezle ilgili kuralları koymadınız, yasada herhangi bir değişiklik de
yapmadınız, atıf da yapmadınız, dediniz ki: “Bu işin doğası gereği.” Ama bu
16’ncı maddede Medeni Kanuna ve Dernekler Kanunu’na atıf yapılıyor ama
Milletlerarası Tahkim Kanunu’na ya da Hukuk Muhakemeleri Kanunu’na atıf
yapılmıyor çünkü kendilerini bağlamak istemiyorlar. Artık nasıl bir keyfî
düzenleme yapılacaksa oradaki kurallar konusunda gerçekten biz bunu
bilemiyoruz. Yani orada yönetmelik de denmedi buna karşı çıkılacak diye…
(Mikrofon otomatik cihaz tarafından
kapatıldı)
DİLEK AKAGÜN YILMAZ (Devamla) – O
düzenleyici maddelerin nasıl şekilleneceğini ne yazık ki bilemiyoruz. 
Şu anda söyleyeceğim şeyler bunlar.
Bizim bu eleştirilerimiz aslında dikkate alınması gereken eleştirilerdir.
Gerçekten birçok teknik konuda da aksaklıklar vardır. O aksaklıkların
önergelerimiz çerçevesinde düzeltileceğini umuyorum, herkese saygılar, sevgiler
sunuyorum. (CHP sıralarından alkışlar) 
BAŞKAN – Teşekkür ediyorum. 
Tasarının tümü üzerinde şahsı adına söz
isteyen Mevlüt Akgün, Karaman Milletvekili.
MEHMET DOĞAN KUBAT (İstanbul) –
Vazgeçtiler efendim. 
BAŞKAN – Ali Rıza Öztürk, Mersin
Milletvekili.
Buyurun Sayın Öztürk. (CHP sıralarından
alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; İstanbul Tahkim Merkezi Yasa Tasarısı üzerinde
şahsım adına söz aldım. Hepinizi saygıyla selamlıyorum. 
Değerli milletvekilleri, tasarı
üzerindeki görüşlerimi belirtmeden önce, Parlamentonun, yasama organının
görüntüsünden yasama organının artık yasama yapamaz hâle düştüğünü görüyorum;
yorulduğunu, bıktığını ve usanmışlık duygusu içinde olduğunu görüyorum. Yasama
faaliyetlerini verimli hâlde yapmasını bir kenara bırakalım, normal olarak bile
yapamaz hâle geldiğini görüyorum ve mensubu olduğumuz milletin taleplerine
yanıt veremez bir durumda olduğumuzu görüyorum. 
YILMAZ TUNÇ (Bartın) – Muhalefetten
fazlayız.
ALİ RIZA ÖZTÜRK (Devamla) – Aslında,
ben yasama organından bahsettim. Yani muhalefet-iktidar ayrımı yapmadım ama siz
ısrarla istiyorsanız söyleyeyim. Yani, siz, Adalet ve Kalkınma Partisi, burada
Hükûmetin her icraatını savunduğunuza göre ya da yürütme organından gelen her
tasarı ya da teklifi kendiniz bir talimat olarak kabul ettiğinize göre
Parlamentoda çoğunluğu bulundurmak görevi asıl sizin. Ülkeyi idare etmek nasıl
sizin görevinizse, bu Parlamentoyu çalıştırmak sizin hakkınız.
Şimdi, yasama organının temel işlevine
baktığımızda, ihtiyaç duyulan konularda yasaları çıkarmaktır. Yasama organı
bunun için vardır. Kimin ihtiyacını karşılamak durumundadır yasama organı?
Mensubu olduğu, temsil ettiği milletin ihtiyaçlarını karşılayacak yasaları
yapmak durumundadır. Oysa yasama organının milletin ihtiyaç duyduğu yasaları
çıkarmadığını uzun bir zamandır görüyoruz. Çünkü milletin ihtiyaçlarının artık
bu yasama organının umurunda olmadığını ben bu yasama organının bir mensubu
olarak söylüyorum.
Şimdi, baktığımız zaman, ya iki ay önce
üç ay önce çıkarılan kanunlar tamamen kaldırılıyor ya da iki üç ay önce
kaldırdığımız hükümler tekrar getiriliyor. Ve bunlar yapılırken de her
seferinde “hukuk reformu”, “büyük reform” adı altında söyleniliyor. Ama
yargının sorunlarını çözmek üzere getirilen her paket kamuoyuna büyük bir
reform olarak ilan ediliyor. Bizler de şaşırıyoruz, hangi paketin reform, hangi
paketin de reform olmadığını bizler de anlayamaz hâle geliyoruz. 
Aslında, yeni iktidara gelen bir
partinin reform yılları ilk yıllarıdır. İlk yıllarında zaten reform yaptıysa
yapmıştır. İlk yıllarında yaptığını sonradan değiştirmeye başlıyorsa, kendi
yaptığı kanunları yazboz tahtasına çevirip, evirip çevirip tekrar değiştiriyorsa
bunlar reform değildir, bu yasama disiplinsizliğidir. Aslında yasama organının
bu disiplinsizliğe itiraz etmesi lazım, oysa bu itirazı yapamıyoruz.
Şimdi, değerli
milletvekilleri, görüşmekte olduğumuz bu tasarı da bir ihtiyaçtan
kaynaklanmıştır, doğrudur ama Türk milletinin böyle bir ihtiyacı yok. Şimdi, bu
getirilirken ve buna benzer diğer alternatif çözüm kurumları ileri sürülürken
söylenilen laflarda, ulusal yargıda yaşanan sorunlar, tarafsızlık endişesi ya
da o uyuşmazlıkların çözüm sürecinin uzun olması gibi gerekçeler ileri
sürülüyor ve bu yollarla uyuşmazlıkların yani mevcut olan yöntemin dışındaki
yöntemlerle uyuşmazlıkların daha etkin, daha verimli bir şekilde çözüleceği ve
toplumsal barışın korunacağı iddia ediliyor. 
Şimdi
“alternatif çözüm yolları” dediğimize göre, bunlar bir şeyin seçeneği, bir
kurumun alternatifi yani mevcut olan, asıl olması gereken, mevcut yargı
sisteminin alternatif arayışıdır. Şimdi, eğer, mevcut sistemde, mevcut yöntemde
uyuşmazlıkların çözümü konusunda sorunlar varsa bu sorunların giderilmesi
lazım. Örneğin, uyuşmazlıkların çözümü konusunda yargılama süreci uzunsa bunun
kısaltılması lazım. Yine, tarafsızlık ve bağımsızlık konusunda endişe varsa bu
endişelerin giderilmesi lazım, buna yönelik itirazların giderilmesi lazım. Bunu
yapması gereken organ Parlamento ama yasa yapma yöntemi artık unutuldu. Yani
benim kızım hukuk fakültesini yeni bitirdi, benimle hukuk devleti tartışmasına
girdi “Baba, hukuk devletinden ne anlıyorsun?” dedi. “Türkiye Cumhuriyeti
Anayasası’nın 2’nci maddesinde Türkiye Cumhuriyeti’nin devlet şeklinin
cumhuriyet olduğu yazılı, cumhuriyetin nitelikleri de sayılırken bunun hukuk
devleti olduğu yazılı.” dedim. 
Eğer Türkiye Cumhuriyeti devleti bir
hukuk devletiyse o zaman bizim Parlamentoda yaptığımız yasama faaliyetleri
hukuk devletinde olması gereken yasama faaliyetleridir. Yani siyasi iktidar ya
kendisi ya da diğer yolları dolanmak suretiyle, mensubu olduğu çoğunluk
partisinin milletvekilleri vasıtasıyla bir teklif verdirerek, o teklifler aynı
gün Türkiye Büyük Millet Meclisinden Adalet Komisyonuna veya ilgili olduğu
komisyona geliyorsa ve hiç ara vermeden sanki çok acelesi varmış gibi,
insanların tartışma ve konuşma olanağı olmadan hemen komisyonların gündemine
alınıp tartışılıyorsa bunlar iktidar partisinin milletvekilleri tarafından
verilen tekliflerdir ama hiçbir zaman görüşme olanağı olmayan, komisyon
başkanlarının gündeme almadıkları teklifler de muhalefet partisinden gelen
tekliflerdir. 
Şimdi, bakıyorum, iktidar partisinden
milletvekilleri teklif veriyor. Örneğin, bizim Komisyonda Ramazan’la Recep Bey
sık sık teklif veriyorlar. Ben de milletvekiliyim, onlar da milletvekili.
Sevgili Komisyon Başkanımız gündem yapıyor, hemen onların teklifini gündeme
alıyor. Neye göre gündem yapıyor? O teklifleri neye göre gündeme alıyor da benimkini
neden gündeme almıyor, onu anlamış değilim. 
YILMAZ TUNÇ (Bartın) – Seninkini
beğenmiyor.
ALİ RIZA ÖZTÜRK (Devamla) – Hani olsa
“Bu tasarı, tasarıyı gündeme aldık, teklifi almadık.” dese ben inanacağım. O da
milletvekili ben de milletvekiliyim, Allah’tan korkun ya, böyle bir şey olur mu
arkadaşlar? 
Şimdi, bunun kriteri nedir? Yani,
komisyonun kendi gündemine hâkim olması demek, komisyonun istediği gibi, keyfî
olarak hareket etmesi demek midir? Yani, sürekli olarak, milletvekillerinin
bazılarının tekliflerini gündeme alıp değerlendirmesi, bazılarını görmezlikten
gelmesi mi demektir? Ya da Türkiye Büyük Millet Meclisinin en önemli ihtisas
komisyonlarından biri olan Adalet Komisyonu acaba talimatları Başbakandan mı
almaktadır, Hükûmetten mi almaktadır, ilgili bakanlardan mı almaktadır? Yani,
komisyonlar bakanların ya da Başbakanın emir ve talimatları doğrultusunda mı
yürümektedir, bunları anlamak istiyorum, bilmek istiyorum. Eğer Türkiye
Cumhuriyeti devleti Batılı anlamda demokratik hukuk devletiyse, biz de
demokratik hukuk devletinin parlamentosunun milletvekilleriysek bu aradaki
farklılıkları bilmek istiyorum. 
YILMAZ TUNÇ (Bartın) – 37’ye göre
indirebilirsin.
ALİ RIZA ÖZTÜRK (Devamla) - Bu, iktidar
partisi mensubu milletvekillerinin oturdukları yerden laf atmasıyla olmuyor. 
Bir kere, siz, daha üç ay önce
çıkardığınız yasayı niye üç ay sonra kaldırıyorsunuz, noktasına virgülüne niye
geri getiriyorsunuz bunları düşünmek zorundasınız. Bakıyorum, orada da “reform”
demiş arkadaşlar, aynı arkadaşlar burada da “reform” demişler. Ben bunları bu
kürsüde dile getirmekten utanıyorum arkadaşlar ama siz laf atarak bunları belki
onaylıyorsunuz, bundan dolayı üzülüyorum.
Saygılar sunuyorum. Hele komisyon üyesi
bir arkadaşımın laf atmasını da yadırgıyorum. (CHP sıralarından alkışlar)
YILMAZ TUNÇ (Bartın) – Katkı olsun
diye, katkı sağlamak istedim.
BAŞKAN - Teşekkür ediyorum.
Şimdi, yirmi dakika süre ile soru-cevap
işlemi yapılacaktır. On dakika soru sorma süresi…
KAMER GENÇ (Tunceli) – Sayın Başkan,
şahıs adına söz var, 1 kişi konuştu.
BAŞKAN – Hayır efendim.
Mevlüt Akgün…
KAMER GENÇ (Tunceli) – Sayın Başkan… 
BAŞKAN – …sordum, yok dediler.
KAMER GENÇ (Tunceli) – Hayır, ben
konuşacağım.
BAŞKAN – Ama iletmediniz efendim
soru-cevaba geçtikten…
KAMER GENÇ (Tunceli) – Efendim, hayır,
şimdi söylüyorum size, şimdi kişisel konuşma istiyorum.
BAŞKAN – Sayın Genç, sizin söz
talebiniz birinci bölümde var.
KAMER GENÇ (Tunceli) – Efendim, şimdi
istiyorum.
REFİK ERYILMAZ (Hatay) - Vermeniz lazım
Başkan, yasal hakkı o.
YILMAZ TUNÇ (Bartın) – Ama zamanında
talep edecek.
BAŞKAN – Şimdi, Sayın Genç, söz
isteyebilirsiniz, buna itirazımız yok ama “Soru-cevap işlemi yapılacaktır.”
dedikten sonra istemeniz doğru değil.
KAMER GENÇ
(Tunceli) – Hayır, efendim, daha geçmediniz ya. Bakın, şimdi, tümü üzerinde iki
kişinin konuşma hakkı var.
BAŞKAN – Evet.
KAMER GENÇ
(Tunceli) – Bir arkadaş konuşmadı, ben istiyorum.
BAŞKAN – Bilinen
şeyleri tekrarlamanıza gerek yok, bilinen şeyleri tekrarlamalarınıza gerek yok
sizin.
KAMER GENÇ
(Tunceli) – Ne demek yani?
BAŞKAN – El
hareketinizi indirin bir aşağıya.
KAMER GENÇ
(Tunceli) – Yahu, sen el hareketine bak.
BAŞKAN – Bir
defa, nasıl hitap edileceğini öğrenin.
KAMER GENÇ
(Tunceli) – Doğru dürüst Başkanlık yaparsan…
BAŞKAN –
Kimsenin burada sizden ders almasına veya üslup öğrenmesine gerek yok, ihtiyacı
da yok.
KAMER GENÇ
(Tunceli) – Sayın Başkan, peki, bakın, şöyle: Tümü üzerinde…
BAŞKAN – O
zaman, Tüzük’ü biliyorsanız, bildiğinizi iddia ediyorsanız zamanında müdahale
edeceksiniz.
KAMER GENÇ
(Tunceli) – Biliyorum. Zamanında değil şimdi istiyorum.
BAŞKAN – Hayır,
zamanında istemediniz.
Sayın Halaman,
buyurun. 
KAMER GENÇ
(Tunceli) – Sayın Başkan, soru sorduramazsın.
ALİ HALAMAN
(Adana) – Sayın Başkanım, teşekkür ederim.
LEVENT GÖK (Ankara)
– Sayın Başkan, söz talebimiz…
BAŞKAN – Bir
saniye.
KAMER GENÇ
(Tunceli) – Ben söz istiyorum canım. Hayır, ben söz istiyorum.
BAŞKAN – Söz
talebiniz var ama birinci bölümde Sayın Gök.
KAMER GENÇ
(Tunceli) – Şimdi efendim, hayır, şimdi istiyorum.
BAŞKAN – Sordum
burada, Sayın Akgün söz istemiyor, vazgeçti.
LEVENT GÖK
(Ankara) – Sayın Başkanım…
BAŞKAN – Grup
Başkan Vekili söyledi, buyurun.
LEVENT GÖK
(Ankara) – Sayın Başkanım, tabii, bu usulü, işlemi arkadaşımızın ne yapacağını
biz bilemeyiz ama Sayın Kamer Genç…
BAŞKAN – Hayır,
söz istenmediği on dakika önce söylendi efendim, tutanakları isteyelim.
LEVENT GÖK
(Ankara) – Yani konuşma yoksa, arkadaşımız da konuşmayacağını belirtmiştir,
yani bizim arkadaşımızın konuşmasına olanak tanımanız gerekir.
BAŞKAN – Sayın
Gök, buna itirazım yok. On dakika önce sordum.
KAMER GENÇ
(Tunceli) – Kime sordun?
BAŞKAN – Sayın
Akgün’ün konuşmayacağını söylediler, AK PARTİ Grubu.
KAMER GENÇ
(Tunceli) – Şimdi istiyorum Sayın Başkan.
LEVENT GÖK
(Ankara) – Ama bizim o konudan haberimiz yok.
BAŞKAN –
Haberiniz olması gerekir, dinliyor Sayın Genç.
LEVENT GÖK
(Ankara) – Hayır efendim.
BAŞKAN – Hayır
efendim, lütfen.
KAMER GENÇ
(Tunceli) – Sayın Başkan, madde üzerinde…
BAŞKAN – Şimdi,
benim burada maksadım Sayın Genç’e söz vermemek değil.
KAMER GENÇ
(Tunceli) – Senin maksadın o. 
BAŞKAN – Eğer
usule uyulacaksa Sayın Genç’in zamanında istemesi lazım sözü.
KAMER GENÇ
(Tunceli) – Zamanı şimdi.
BAŞKAN –
Tutanakları isteyin efendim, tutanaklar; on dakika önce…
LEVENT GÖK
(Ankara) – Ama biz o konuyu bilemeyiz, arkadaşımızın sözünden vazgeçtiğini.
BAŞKAN – Hayır,
nasıl bilemezsiniz Sayın Gök, buradasınız, ben soru soruyorum, AK PARTİ Grubu
cevap veriyor oradan.
LEVENT GÖK
(Ankara) – Şimdi öğrendik ama biz onu, şimdi öğreniyoruz.
ENGİN ÖZKOÇ (Sakarya)
– Sayın Başkan, anlayış gösterin.
MİHRİMAH BELMA
SATIR (İstanbul) – Hayır, niye anlayış gösterelim canım?
LEVENT GÖK
(Ankara) – Bir anlayış gösterin, yani bu konuda bir tablo yok. Konuşmasından
feragat etmiş bir arkadaşımız var, Sayın Genç de konuşmak istiyor. Lütfen bu
konuda arkadaşımızın sözünü değerlendirmenizi rica ediyorum.
BAŞKAN – Evet,
Sayın Gök’ün ricası üzerine veriyorum.
Buyurun Sayın
Genç.
KAMER GENÇ (Tunceli) – Sayın Başkan,
değerli milletvekilleri; tabii, bu AKP’li grup başkan vekillerinin bana karşı
bu kadar tepkili olmalarını anlayamıyorum. Hak veriyorum da benim
konuşmalarımdan korkmayın, ben burada daima doğru şeyleri söylüyorum, bakın,
ülkenin içinde bulunduğu durumu izah ediyorum.
Şimdi, bu tahkim merkezi diye bir kanun
getirmişsiniz. Yani tahkim merkezi nedir? Görevi nedir? Nasıl çalışacak? Burada
çalışan insanlar nasıl maaş alacak? Var mı böyle bir şey? Şurada bir maddede
demiş ki: “Efendim, tahkim ve alternatif şey…” 
Şimdi, arkadaşlar, öyle anlamsız
kanunlar getiriyorsunuz ki. Şimdi, İstanbul’da bir finans merkezini
kurmuşsunuz, bunun altını doldurmaya çalışıyorsunuz. 
Bu finans merkezini nasıl kurdunuz,
biliyor musunuz? Vakıflar Bankası, Halkbank, Ziraat Bankasından ve Merkez
Bankasından 1 milyar lira getirdiniz TOKİ’ye verdiniz ve orada bir arsa aldı
TOKİ ve bunun üzerinde bir bina yaptı, finans merkezi yapıyor oraya ve
dolayısıyla, bu kurumlarla bunları doldurmaya çalışıyorsunuz. 
Şimdi, arkadaşlar, içinizde hâkimlik
yapan… Yarın bu kanun nasıl uygulanacak bilmiyor. 
Şimdi, tahkimin bir tek görevi şu
diyor. “Tahkim merkezinin görevleri şunlardır: 
a) Tahkim ve alternatif uyuşmazlık
çözüm yöntemlerine ilişkin kuralları belirlemek ve hizmetlerin yürütülmesini
sağlamak. 
b) Tahkim ve alternatif uyuşmazlık
çözüm yöntemleriyle ilgili tanıtım ve yayın yapmak...”
Şimdi, arkadaşlar, tahkim merkezi nasıl
inceleme yapacak, hangi ihtilafları inceleyecek, hangi uyuşmazlıkları
inceleyecek, burada bunu belirtmeniz lazım. Yok böyle bir şey. 
YILMAZ TUNÇ (Bartın) – Genel Kurul
belirleyecek onları.
KAMER GENÇ (Devamla) – Genel Kurul neye
göre belirleyecek kardeşim? Bak, siz bilmediğiniz için… 
Şimdi, arkadaşlar, hangi uyuşmazlıklar
bu tahkime gidecek? Hangisi? Türkiye Cumhuriyeti devletinin mahkemeleri var,
idari yargıysa idari yargıya gidecek, adli yargıysa adli yargıya gidecek, ama
bu tahkime hangi uyuşmazlıklar gidecek, yok o burada. Yani yok burada. 
YILMAZ TUNÇ (Bartın) – 1’inci maddeyi
oku.
KAMER GENÇ (Devamla) – Onun için, yani
bilmediğiniz için ve çok hayali konuştuğunuz için… 
Şimdi, arkadaşlar, yani Türkiye’ye öyle
bir sistem getirdiniz ki, şimdi burada Hükûmet sırasında oturan Bekir Bozdağ,
bu nasıl gelmiş buraya oturmuş ya arkadaşlar? 
İHSAN ŞENER (Ordu) – Millet seçti! Sen
nasıl geldin buraya?
KAMER GENÇ (Devamla) – Şimdi, İzmir
Cumhuriyet Başsavcısına, bakın, telefon ettin mi, etmedin mi sen gece saat on
bir-on ikilerde? “Başsavcı, git, o savcıyı görevden al.” dedin mi? Dedin. Ondan
sonra başsavcı o tarihte tutanak düzenledi, fezlekeyi gönderdi mi Meclise? O
fezleke geldi. Nerede o fezleke şimdi? 
Arkadaşlar, Adalet Bakanlığı makamında
oturan bir kişi gece başsavcıya telefon edip “ Efendim, git o savcıyı görevden
al ve ondan sonra bu soruşturmayı kapat, evrakları ortadan yok et...” Böyle bir
şey olur mu arkadaşım?
ADALET BAKANI BEKİR BOZDAĞ (Yozgat) –
Yalan söylüyorsun, bu lafların hiçbirini söylemedim, yalan söylüyorsun.
Milletin gözünün içine baka baka yalan söylüyorsun.
YILMAZ TUNÇ (Bartın) – Sayın Başkan,
böyle hakaret edebilir mi?
KAMER GENÇ (Devamla) – Yalan
söylediysem hangimizin yalan söylediğini göstereceğim ben sana. Sen hangi yüzle
gelip orada oturmuşsun? Adalet müessesesini perişan eden sensin, adalet
müessesesi diye bir şey bırakmadın.
BAŞKAN – Sayın Genç, lütfen temiz bir
dille konuşun.
KAMER GENÇ (Devamla) – Şimdi, arkadaşlar,
beyanat veriyorlar, “Efendim, Hâkimler ve Savcılar Yüksek Kurulu eğer bizim
istediğimiz adamları seçmezse biz o seçimi hükümsüz sayarız.” diyorlar. Ya,
böyle bir şey olur mu arkadaşlar? Şimdi, Tayyip Erdoğan getirmiş avukatının
ağabeyini Hâkimler ve Savcılar Yüksek Kurulu üyeliğine atamış. Ben şimdi bu
adamla 2 tane davaya girdim. Arkadaşlar, hâkim hiç yüzümüze bakmadan “davanın
reddine” diyor, aleyhimize karar veriyor. Şimdi, böyle bir sistem olur mu?
ALİ AYDINLIOĞLU (Balıkesir) – Sen ne
kadar yalancı bir adamsın ya!
KAMER GENÇ (Devamla) – Ben bu yargıdan,
bu adaletten nasıl adalet beklerim arkadaşlar? Böyle bir şey olur mu ya?
AKP’nin ilçe teşkilatında çalışan, üyesi olan kişiyi getirip Hâkimler ve
Savcılar Yüksek Kurulu üyeliğine atıyorlar. Böyle bir şey olur mu arkadaşlar?
Böyle bir şey olmaz.
MİHRİMAH BELMA SATIR (İstanbul) – Yani,
bu kadar kirli bir şey mi, ne var?
KAMER GENÇ (Devamla) – Türkiye’yi çok
perişan ettiniz, yargısıyla yok ettiniz. Şimdi artık yargıya güvenmenin mümkünü
yok. Başta zaten Adalet Bakanlığı makamında oturan Bekir Bozdağ her an adalete
müdahale ediyor. İstanbul’a getirdiler, Emniyet Müdürlüğüne bir tane adam
atadılar. İstanbul Başsavcılığı diyor ki buna, yazı yazıyor: “Git Tayyip’in
oğlu Bilal’i getir, ifadesini alacağım.”
MİHRİMAH BELMA
SATIR (İstanbul) – Sayın Başkan, müdahale eder misiniz. Cumhurbaşkanına hakaret
ediyor. 
KAMER GENÇ (Devamla) - Emniyet Müdürü
diyor ki: “Efendim, ben onu getiremem.” Ya, peki, sen eğer Adalet Bakanıysan,
eğer bir başsavcı bir emniyet mensubuna bir talimat veriyorsa, “Git şu suçluyu
veya bu sanığı, bu şüpheliyi al, getir.” diyorsa ve ondan sonra polis seni
dinlemiyorsa senin varlığın neyi ifade eder ya? Böyle bir şey olur mu
arkadaşlar? Böyle bir şey olmaz. Türkiye’yi her yönüyle… 
Bütün şeyleri şu: 17 Aralık ve 25
Aralıkta rüşvet alırken yakalandılar, telefonlar ortada. Tayyip Erdoğan her gün
çıkıyor, diyor ki: “Beni, ailemi ve çocuklarımı dinlediler.” Ya, dinlediler
tamam arkadaşlar. 
İHSAN ŞENER (Ordu) – Normal mi?
KAMER GENÇ (Devamla) - Şimdi, bakın,
siyasette sorumluluk duygusunun, ahlakın teşekkül ettiği ülkelerde banttaki bu
bilgiler hukuk dışı yollarla elde edilsin. Tamam, cezai sorumluluk yönünden bu
bilgilere şey etmeyebilir ama orada konuşulan şeyler eğer doğruysa, rüşvet
alındığı doğruysa siyasi sorumluluk, ahlak taşıyan…
ALİ AYDINLIOĞLU (Balıkesir) - Sende kaç
daire var, sende?
KAMER GENÇ (Devamla) - …ve toplum
içinde insanlık yani bir topluma karşı sorumluluk duygusu olan kişi artık o
makamda oturamaz arkadaşlar, o makamda oturamaz, onun için.
ALİ AYDINLIOĞLU (Balıkesir) – Sende kaç
tane daire, dükkân var ya?
KAMER GENÇ (Devamla) - Ama, şimdi, siz
Türkiye’yi ne yapıyorsunuz? Türkiye’yi uluslararasında her yönüyle kişiliksiz,
itibarsız bir ülke yapıyorsunuz.
Şimdi, biz KİT Komisyonunda hesapları
inceliyoruz arkadaşlar. Bugün Makina Kimyanın hesaplarını inceliyoruz.
Kırıkkale Valisi Makina Kimyanın Yönetim Kurulu üyesi. “Ya, Vali, senin ne işin
var burada?” dedim. 
Ya, arkadaşlar, böyle bir şey olur mu
ya? Makina Kimya gibi teknik bir kurumun Yönetim Kurulunda Valinin ne işi var?
Ya, böyle bir şey olmaz arkadaşlar. Bunlar devletin, bir çiftlik yönetiminde
gösterilmesi gereken sorumluluğu dahi taşımıyorlar.
ALİ AYDINLIOĞLU (Balıkesir) – Senin
Danıştayda ne işin var, senin Danıştay üyeliğinde ne işin var? Hukukçu değilsin
sen.
KAMER GENÇ (Devamla) - Şimdi, dün Halk
Bankasının hesaplarını inceledik. Bakın, şimdi, Halk Bankasının… Biliyorsunuz,
eskiden Vakıflar Bankasıyla beraber 750 milyon dolar kredi verdiler, ATV ve
Sabah’ı satın aldılar. Sonra, biliyorsunuz, Tayyip Erdoğan bir gün Binali Bey’e
telefon etti, Binali Yıldırım’a, “Ya Binali, ya, bak, bizden çok yağlı, ballı
ihaleler alan, işte, bu Cengiz İnşaat, Kolin İnşaat, bilmem, Limaklar mimaklar,
bunlar o kadar fahiş kârlar ediyorlar ki ya, git, bunlardan 100’er milyon dolar
para topla.” dedi, telefonlarda var, parayı verenler var.
ALİ AYDINLIOĞLU (Balıkesir) – Sen
yanında mıydın?
KAMER GENÇ (Devamla) – Bilal gitti,
bunlardan 650 milyon dolar topladı arkadaşlar, 650 milyon dolar topladı. Şimdi,
Halk Bankası ve Vakıflar Bankası 750 milyon dolar kredi verdiler bunlara, bu,
Sabah ve ATV’yi satın aldı. Ben soruyorum Halk Bankasına: “Peki, kardeşim, bu
krediyi bunlar bunun için almadılar mı? Şimdi, bu ATV ve Sabah satıldı. Peki,
Halk Bankası olarak siz niye bu parayı tahsil etmiyorsunuz?” Diyor ki:
“Efendim, 750 milyon dolar kredi verdik ama…” Kredi 2007’de verilmiş
arkadaşlar, 2007, yıl 2014, kaç sene? Aşağı yukarı dokuz seneye yakın bir zaman
geçmiş ve bu zaman zarfında... Diyor ki: “Efendim, her ikisinden 100 milyon
dolar tahsil ettik.” Gerisi ne olacak, 650 milyon dolar ne olacak arkadaşlar?
Değerli arkadaşlar, görüyorsunuz,
devletin bütün kurumları çökertilmiş.
Şimdi, bu Atatürk Orman Çiftliği’nde
yapılan kaçak saray. Bu sarayla ilgili soru soruyorum. Bakın, arkadaşlar, bu
saray Kamu İhale Kanunu’na göre ihale edilmemiştir. Bu saray, özellikle Tayyip
Erdoğan bir yakınını çağırmıştır, müteahhit olarak bunu buna vermiştir. Maliyet
artı kâr hesabına göre çalışmıştır, maliyet 100’se 1.000 gösterilmiştir, ben
iddia ediyorum. 
MİHRİMAH BELMA SATIR (İstanbul) – Hep
iddia ediyorsun, ispat et.
KAMER GENÇ (Devamla) – Burada, Maliye
Bakanı diyor ki: “1 milyar 370 milyon liraya mal oldu.” Hayır, 2,5 milyar
liraya mal olmuştur. Şimdi, bakın, bir zamanlar bu Meclisin salonu da böyle
verilmişti ve burada, o zaman -ben çok iyi biliyorum- 500 bin liraya sökülen bu
iç dizayn karşılığında ilgili müesseseye 110 bin liralık fatura verildi. Ya,
ben bunları biliyorum çünkü bu siyasi iktidara yakın olanlar tarafından yapılan
ihalelerde… Şimdi, herhâlde Tayyip Bey burada, yani dört senelik oradaki
kalacağı masrafları bu inşaatın ihale şeyinden kazanmıştır. Yani orada,
inanınız ki maliyetin en azından yüzde 200’ü fazla para gösterilmiştir ve onun
üzerine de kâr elde etmiştir. 
ALİ AYDINLIOĞLU (Balıkesir) – Yazıklar
olsun! Meclisin kürsüsünü kirlettin be!
KAMER GENÇ (Devamla) – O binada en az
Tayyip Erdoğan’ın o ihaleyi verdiği müteahhit 1,5 milyar lira para kazanmıştır
arkadaşlar.
(Mikrofon otomatik cihaz tarafından
kapatıldı) 
ALİ AYDINLIOĞLU (Balıkesir) – Tüh sana!

KAMER GENÇ (Devamla) – Gelin, gidelim
hesapları inceleyelim. Yiğitliğiniz varsa getirip inceleyelim. Milletin o
parası sizin burnunuzdan da gelecek. 
ALİ AYDINLIOĞLU (Balıkesir) – Kaç
dairen var ya senin, onları da söylesene? Sende kaç daire var, nasıl aldın o
daireleri be, cevap versene?
KAMER GENÇ (Devamla) - Teşekkür ederim.
(CHP sıralarından alkışlar) 
BAŞKAN – Teşekkür ediyorum. 
Yirmi dakika süreyle soru-cevap işlemi
yapılacaktır.
Sayın Halaman, buyurun.
ALİ HALAMAN (Adana) – Sayın Başkanım,
teşekkür ederim.
Sayın Bakanımıza küçük bir sorum şöyle:
Şimdi, İstanbul tahkim deniyor. Bu genelde ticari faaliyetlerden,
uyuşmazlıktan, karşılıklı ihtilaf çıktığında istekten kaynaklanıyor. Bunu
İstanbul’a götürüyorlar ama Türkiye’de potansiyeli yüksek, ticareti, sanayisi
yüksek iller var. Mesela Adana gibi, Ankara gibi, İzmir gibi, Çorum gibi. Ya,
bu İstanbul merkezli tahkim merkezini diğer illerde de kurmayı düşünüyor mu? 
Teşekkür ederim.
BAŞKAN – Teşekkür ediyorum.
Sayın Dibek…
TURGUT DİBEK (Kırklareli) – Başkanım,
teşekkür ediyorum.
Sayın Bakanım, burada da konu oldu, adli
ve idari yargıdaki hâkim ve savcı sayılarının -çünkü bürokrat arkadaşlar
burada- net sayısını siz bize bir aktarır mısınız? Basında da çıkıyor, 10 bin
mi, 12 bin mi, 14 bin mi? Ne kadar hâkim, savcı var adli, idari yargıda?
Bunları buradan bize bir iletirseniz... 
Teşekkür ediyorum.
BAŞKAN – Teşekkür ediyorum.
Sayın Işık, buyurun.
ALİM IŞIK (Kütahya) – Teşekkür ediyorum
Sayın Başkan. 
Sayın Bakan, bilindiği gibi İstanbul
tahkim merkezinin kuruluş gerekçesinin İstanbul finans merkezinin de
İstanbul’da kurulacağı yönünde bir gerekçe söz konusu. Acaba İstanbul finans
merkezinin kuruluşuyla ilgili çalışmalar ne aşamada? Bu finans merkezi
kurulmazsa tahkim merkezi tek başına beklenen faydayı gösterebilecek mi? 
İkinci sorum da: Denetimli serbestlikle
ilgili çalışmalar ve gerekli düzenlemeler ne aşamada? Bu konuda bir açıklamada
bulunabilir misiniz? 
Teşekkür ediyorum.
BAŞKAN – Teşekkür ediyorum.
Sayın Genç…
KAMER GENÇ (Tunceli) – Teşekkür ederim.

Bekir Bozdağ’dan şunu öğrenmek
istiyorum…
BAŞKAN – Sayın Genç, lütfen…
KAMER GENÇ (Tunceli) – İsmini
söylüyorum yani “Bekir” değil de “tekir” mi diyeyim? Böyle bir şey olmaz yani
“Bekir” ismi. 
ÖMER FARUK ÖZ (Malatya) –
Söyleyemezsin. Söyleyemezsin ağabey, ya “bakan” dersin ya “sayın” dersin. 
BAŞKAN – Biz size nasıl hitap edelim
peki?
KAMER GENÇ (Tunceli) – Bana “Kamer
Genç” diye hitap ediyorsunuz, ben de “Bekir Bozdağ” diye hitap ediyorum. 
YILMAZ TUNÇ (Bartın) – “Kamer” mi
diyelim?
GÖKCEN ÖZDOĞAN ENÇ (Antalya) – “Kamer”
diyelim sana. 
BAŞKAN – Size “Kamer Genç” diye hitap
edilmiyor Sayın Genç.
KAMER GENÇ (Tunceli) – Tamam ya, ben
öyle istiyorum, ben insanların ismini…
BAŞKAN – Sorunuzu sorun lütfen. 
KAMER GENÇ (Tunceli) – Şimdi, sorumu
sorayım mı, sormayayım mı? 
YILMAZ TUNÇ (Bartın) – Sordurmayın
Sayın Başkan, hakaret ediyor.
KAMER GENÇ (Tunceli) - Şimdi, bu İzmir
Cumhuriyet Başsavcısına, ona gece telefon ettiniz, dediniz ki: “Başsavcı, git
şu savcıyı görevden al, o belgeleri de yok et ve bu işi kapat.” Başsavcı bir
zabıt tuttu, bu konuda bir fezleke Adalet Bakanlığına geldi, iade ettiniz;
Türkiye Büyük Millet Meclisine gönderdi, iade ettiniz. Bu fezleke nerede şimdi?
Bu fezlekeyi biz de biliyoruz, siz de biliyorsunuz. Hakkında bu kadar ağır bir
fezleke olan bir kişi Adalet Bakanlığında…
(Mikrofon otomatik cihaz tarafından
kapatıldı)
BAŞKAN – Teşekkür ederim. 
Sayın Acar…
GÜRKUT ACAR (Antalya) – Teşekkür ederim
Sayın Başkan. 
Sayın Bakan, tasarının 15’inci maddesinde
yer alan bu tahkim merkezinin bağış kabul etme olgusu nasıl olacak? Yani, hem
Başbakanlıktan karşılanacak masrafları hem de buranın bağış alma yetkisi
olacak. Yani, bu bağışlar, TÜRGEV’e zoraki verilen bağışlar gibi bağışların
yapılacağı açık olan bir tahkim merkezini nasıl güvenilir kılacaktır? 
Bir sorum daha var: TÜRGEV’e ne kadar
bağış yapılmıştır, bunu da öğrenmek istiyorum. 
Sorularımıza hiçbir zaman da cevap
alamadık Sayın Bakan. 
Teşekkür ederim. 
BAŞKAN – Teşekkür ediyorum. 
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın Bakan, tasarının geçici madde
1’in son fıkrasında, (4)’üncü fıkrasında “Merkezin faaliyetlerinin
yürütülebilmesi için ilk yıl bütçesi Başbakanlık bütçesinden karşılanır.”
deniyor. Ancak, yine Bakanlık tarafından bizlere dağıtılan bilgi notlarında ise
Sayıştay Başkanlığından şöyle bir eleştiri var: “Kamu kaynağının tamamen özel
hukuk kurallarına tabi bir kuruma aktarılması doğru değildir, 5018 sayılı Kamu
Mali Yönetimi ve Kontrol Kanunu hükümleri karşısında bu mümkün değildir.”
deniliyor. 
Şimdi, Sayıştay Başkanlığı tarafından
böyle bir eleştiri olmasına rağmen bu madde hâlâ daha niye korunmaktadır? Bu
maddenin metinden çıkarılması önergemizi ileride kabul etmeyi düşünüyor
musunuz? Bu, çok önemli bir sorun olarak karşımıza çıkıyor.
Teşekkür ederim.
BAŞKAN – Teşekkür ederim.
Sayın Eryılmaz…
REFİK ERYILMAZ (Hatay) – Teşekkür
ediyorum Sayın Başkan.
Sayın Bakan, özellikle son dönemde
basında sıkça, eğit-donat politikasının uygulanacağı yönünde haberler okuyoruz.
Bu eğit-donat politikasıyla neyi kastediyorsunuz? Kimi, ne için eğiteceksiniz,
neyle donatacaksınız ve bu eğitip donattığınız militanları nereye
göndereceksiniz? 
Başka ülkelerden militan devşirip,
bunları eğitip donatmak bizim ceza hukukumuz açısından ve uluslararası ceza
hukuku açısından suç oluşturmuyor mu? Bununla ilgili açıklama yapabilir
misiniz?
Teşekkür ediyorum.
BAŞKAN – Teşekkür ediyorum.
Sayın Yılmaz…
SEYFETTİN YILMAZ (Adana) – Teşekkür
ediyorum Sayın Başkan. 
Sayın Bakan, bu 17 ve 25 Aralık size
göre darbe, bize göre ve vatandaşın ekseriyetine göre asrın yolsuzluğu olarak
değerlendiriliyor. 
Şimdi, bununla ilgili takipsizlik
kararları verildi. Ben şunu merak ediyorum, Adalet Bakanı olarak sizden… Bu
takipsizlik kararını veren hâkim ve savcılar bu davayla ilgili özel mi
atanmıştır, bu takipsizlik kararını vermek için, yoksa normal atama yoluyla mı
gelmiştir?
İkincisi de, biraz önce de burada
tartışma konusu oldu. Şimdi, PKK’ya terör örgütü diyen, bunlarla görüşenlerle
ilgili AKP sözcüleri birçok laf söylüyor. Geçmiş dönemde, son beş altı yılda
Türk Ceza Kanunu’nda yeri olmamasına rağmen terör örgütüyle pazarlıklar
yapıldı. Bugün bunları yapanlarla ilgili herhangi bir kanuni soruşturma yapmayı
düşünüyor musunuz?
Teşekkür ediyorum.
BAŞKAN – Teşekkür ediyorum.
Sayın Tanal…
MAHMUT TANAL (İstanbul) – Teşekkür
ediyorum Sayın Başkan.
Şimdi, bu Tahkim Yasası’nı zorunlu
kılan İstanbul Tahkim Merkezi Kanunu’na ihtiyaç neden doğdu, hangi ihtiyaçlar
vardı? 
İki, bu yabancı sağlık sektöründe gerek
hastaneler var gerek ilaç satımı var, patent var; bunlar bu alanda olabilecek
mi? 
Üç, burada tarafsızlık ve bağımsızlık
açısından buradaki üyelerin reddiyle ilgili herhangi bir düzenleme göremedim.
Atıf Medeni Kanun’a yapılmış, Dernekler Kanunu’na. Burada Hukuk Usulü
Muhakemeleri Kanunu’na herhangi bir atıf yok. Bunlar eksiklik değil mi? 
Tabii ki asıl amaç, zayıfı kollamak ve
korumak, hukuk güvenliği açısından gelebilecek olan sermaye, hukuk güvenliği
olmadığı için nasıl uygulaması olacak? 
Teşekkür ederim. 
BAŞKAN – Teşekkür ediyorum. 
Sayın Öztürk… 
ALİ RIZA ÖZTÜRK (Mersin) – Sayın Bakan,
bu tahkim merkezi niye İstanbul oldu, neden mesela Ankara değil, neden Mersin
değil? Şimdi, Mersin Limanı, Orta Doğu’ya açılan en büyük liman. Niye, mesela,
Mersin, bu tahkim merkezi olmuyor da İstanbul oluyor? Ben, bunu anlayamadım. 
Teşekkür ediyorum. 
BAŞKAN – Teşekkür ediyorum.
Sayın Demiröz… 
İLHAN DEMİRÖZ (Bursa) – Teşekkür
ediyorum Sayın Başkanım. 
Sayın Bakanıma şunu sormak istiyorum:
Bursa’da adalet sarayı inşaatı yapılıyor, BUTTİM’de yapılıyor, Yıldırım’a
alındı. Son durumu öğrenmek istiyorum. 2015 programında var mıdır? Ne kadar
ödenek ayrılmıştır? Bu konuda bilgi almak istiyorum. 
Teşekkür ederim. 
BAŞKAN – Teşekkür ediyorum. 
Sayın Yılmaz, buyurun. 
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın Bakan, özellikle bu konuşmamda da
belirttiğim Millî Tahkim Divanı ve Milletlerarası Tahkim Divanının görevleri ne
olacak? Yani burada en ufak bir düzenleme yok. Bu konuda hem bizi hem de vatandaşlarımızı
aydınlatabilirseniz çok memnun oluruz. En ufak bir görev tanımı yok burada. 
Teşekkür ederim. 
BAŞKAN – Teşekkür ediyorum. 
Sayın Bakan, buyurunuz.
Sorular tamamlandı. 
ADALET BAKANI BEKİR BOZDAĞ (Yozgat) –
Sayın Başkan, değerli milletvekilleri; tahkim merkezinin neden İstanbul’da
olduğu, başka yerlerde kurulmadığına ilişkin değişik arkadaşlarım soru sordu;
Sayın Halaman da sordu, Ali Rıza Bey de Mersin’i istiyor, öyle anlaşılıyor, başka
arkadaşlarımız da sordular. Tabii, İstanbul bir finans merkezi, aynı zamanda
bir ekonomi merkezi, bir ticaret merkezi, dünyanın da ana merkezlerinden bir
tanesi. O yüzden, bunun İstanbul’da kurulması doğal olandır. Eğer biz,
İstanbul’a kurmayıp da onun dışında Türkiye’mizin herhangi bir güzel ilinde
kursaydık eksiklik olurdu ama İstanbul’un yanında başka yerlerde de kurulur mu?
Elbette, bunlarla ilgili değerlendirme yapılabilir. Fakat dünyadaki örneklere
baktığımızda tahkim merkezlerinin genellikle ekonomiyle irtibatlı olan
yerlerde, daha güçlü, yoğun irtibatlı olan yerlerde olduğunu görüyoruz. Biz de
bu çerçevede böyle bir adım attık. Yani, İstanbul’da olması normal. 
“Bu, birden fazla, ileride
çoğaltılabilir mi?” Tabii, bunu zaman ve ihtiyaçlar belirleyecek ama ben
çoğaltılmasına ihtiyaç olabileceğine pek ihtimal vermiyorum çünkü bunu
çoğaltmak belki başka başka sorunlar da çıkarabilir. Bir konuda ihtisas merkezi
olması, güven merkezi olması, kişilerin buraya güvenlerinin güçlü bir şekilde
tesis edilmesi uygulama bakımından da son derece önemli. Dünyanın başka
ülkelerinde de bunun örneklerinin, Türkiye’de şu anda kurduğumuz gibi, olduğunu
görüyoruz. Ama ileride ihtiyaç olursa elbette başka yerlere aktarım konusu
değerlendirilebilir. Şu aşamada yeni olduğu için böyle bir durum yok. 
Tabii, ikincisi: Bunun, tahkim
merkezinin bütçesiyle ilgili soru soruldu. Bütçeyi biz, Başbakanlık bütçesinden
sürekli karşılamayacağız, bir yıl koyuyoruz ve kendisi kendisini finanse edecek
yani orada gelir kaynakları da var. Dolayısıyla buraya sürekli bir bütçe
tahsisi yok. Yani bir arkadaşımız sordu: “Hem bir yandan, siz, buradan bütçe
veriyorsunuz hem de bağışlar alınıyor.” Buna ilişkin eleştiriler de yapıldı.
Şimdi, bir yıl kuruluş aşaması olduğu için…
DİLEK AKAGÜN YILMAZ (Uşak) – Sayıştay
Başkanlığının eleştirisi var Sayın Bakan.
ADALET BAKANI BEKİR BOZDAĞ (Yozgat) -
…biz bir yıl süreyle bunu yapıyoruz. Ancak bu tahkim merkezi kurulduğunda, ilk
aşamada bunun sekretaryasını TOBB yürütecek. Onlarla yaptığımız görüşmede “Bu
yeni olduğu için bir geliri de kısa sürede olmayabilir. Bu topal doğabilir. O
yüzden bunu biraz uzatalım.” dediler. Biz, bir önergeyle belki bunu iki yıla
çıkaralım ki kuruluşu sağlıklı olsun, finans sorunu yaşamadan kurulsun. Ondan
sonra, işlemeye başladıktan sonra, zaten bu kendi kendini finanse edecektir.
Buraya insanların zorunlu olarak bir müracaatları yok, gönüllü olarak bir
müracaatları var. Ve bu merkezin kararları tarafların rızasıyla beraber
uygulanabilir kararlar oluyor ve bütün bunlar, ayrıca yargı denetimine de açık
olan kararlar. Yargıya da taraflar götürebilir veya anlaşmayınca zaten burada
bir netice çıkmaz. 
Öte yandan, tabii, tahkimin görev
alanıyla ilgili de arkadaşlarımız sorular sordular. Esasında, kanunun 1’inci
maddesine baktığınızda burada çok açık bir şekilde kanunun amaç ve kapsamı
düzenleniyor. Burada, nedir? “Yabancılık unsuru taşıyanlar da dâhil olmak
üzere, uyuşmazlıkların tahkim veya alternatif uyuşmazlık çözüm yöntemleriyle
çözülmesini sağlamak üzere...” deniyor. Bu, bir nevi, tahkim kapsamında,
alternatif çözüm kapsamında olan hususları kapsayan bir uygulama. Özel hukuk… 
KAMER GENÇ (Tunceli) – Hangi
uyuşmazlıkları? 
ADALET BAKANI BEKİR BOZDAĞ (Yozgat) –
Uyuşmazlıklar, idarenin özel hukukla uyuşmazlıkları, imtiyaz şartname ve
sözleşmelerine ilişkin uyuşmazlıklar tabii buraya tabi olacak. Kamu düzenine
ilişkin olanların, tarafların üzerinde serbestçe tasarruf yetkisi bulunmayan
hususların tahkimin görevine girmediği zaten tartışmadan varistedir. Burada
herkes bunda hemfikir. 
DİLEK AKAGÜN YILMAZ (Uşak) – Bir
sınırlama yok ki orada. 
ADALET BAKANI BEKİR BOZDAĞ (Yozgat) –
Esasında bu kanun, İstanbul Tahkim Merkezinin bir nevi teşkilat kanununu
düzenliyor. Bu tahkim merkezindeki organlar nedir, bunlar kimlerden oluşur?
Hangi kaynaklardan gelir, finansı nedir? Bunların çalışması, usulü vesaire… Bu
noktada ana kuralları düzenliyor ve bu çerçevede de bir yapılanmayı öngörüyor.
HMK’daki tahkime ilişkin hükümler ile 4686 sayılı Milletlerarası Tahkim Kanunu
hükümleri de yine bu kapsamda uygulanacaktır, bu çerçevede ele alınacaktır.
Yoksa bu layüsel, “Kafama göre kural koydum, kafama göre çözdüm, kafama göre
hallettim.” diyen bir şey kesinlikle değil. Bunu ben özellikle ifade etmek
istiyorum. Bu son derece önemli. 
DİLEK AKAGÜN YILMAZ (Uşak) –
Bakanlıklar bu eleştiriyi getiriyorlar, sizin bakan arkadaşlarınız Sayın Bakan.

ADALET BAKANI BEKİR BOZDAĞ (Yozgat) –
Sayın Dibek, adli yargıda hâkim, savcı sayımız şu anda 12.500; idari yargı
hâkim, savcı sayısı 1.700. Buna yüksek yargı dâhil yani Yargıtay, Danıştay
üyeliği yapanlar dâhil. Sayımız budur. Bunu da burada arz etmiş oluyorum. 
Sayın Alim Işık’ın sorusunu bir önceki
sorular çerçevesinde değerlendirdim, birinci kısmını. Denetimli serbestlikle
ilgili hususlarda şu anda yeni bir çalışmamız yok. Ancak, bizim, bu denetimli
serbestliği daha yararlı hâle getirmek ve amaca uygun kullanılması hususunda
Bakanlığımızın yürüttüğü çalışmalar var. Şu anda Türkiye’de 270 bin civarında
insanımız denetimli serbestlik kapsamında bir infaza tabi durumdadır. Yani bu
müessese, kurulduğu günden bugüne büyük bir fonksiyon icra etmiştir, bundan
sonra da bu fonksiyonunu icra edecektir. Biz bunu geliştirmek, uygulamadaki
eksikleri, aksaklıkları görerek daha iyi hâle getirmek üzere sürekli takip
ediyor, konuyu tartışıyor, yeni dönemde de bunu daha verimli ve daha uygun nasıl
yaparız, onun üzerinde hep beraber çalışıyoruz. Yasal düzenlemeyi gerektiren,
şu aşamada bizim elimizde herhangi bir sorun yok. Ama eğer öyle bir durum
olursa elbette Meclisin huzuruna getiririz. Ancak kamuoyunda, denetimli
serbestlik kapsamına girecek… Şu anda cezasının infazına bir yıl kalanlar
bundan istifade ediyorlar. Şimdi bunu artırmaya ilişkin kamuoyunda çok değişik
talepler var, baskılar var. Tabii, buna dair ben buradan bir ümit vermek
istemem işin doğrusu, çünkü iki yıla kadar bizde tutuklama yasağı var, çocuklar
için bu üç yıla kadar. Şimdi, şu anda denetimli serbestlik kapsamında on sekiz
ay hapis cezası alan kişi hiç içeride yatmıyor yani daha doğrusu cezasının
infazı çünkü on iki ay, bu infazı yapılacak. Sadece içeri giriyor, içeride belli
bir süre, bir hafta, iki hafta kalıyor, olduğu gibi dışarı çıkıyor. 
Tabii, bu uygulamanın kamuoyunda
yarattığı olumsuzluğu da bizim görmemiz lazım. Belki burada bu sistemi daha iyi
işler hâle getirmek bakımından farklı alternatifler düşünülebilir ama şimdi biz
bunun uygulamadaki sonuçlarını düşünüyoruz çünkü bir suç işlenmiş, yargılanmış,
ceza almış, on sekiz ay hapis cezası almış, içeri giriyor, bir hafta sonra
dışarı çıkıyor. Bu suçun size karşı işlenmesi hâlinde sizin düşünceniz, bir
başkasına karşı işlenmesi hâlinde… O da önemli. O yüzden biz bu konuyu çok
değişik şekilde ele alıyoruz. Belki ileride daha farklı alternatiflerle
huzurunuza gelebiliriz ama bunu artırma noktasında bir düşünceye sahip
olmadığımızı özellikle buradan ifade etmek isterim. Çünkü bunu da bekleyen çok
insan var gelen mesajlardan anlıyorum ama şu anda bunun üzerinde bir
çalışmamızın olmadığını özellikle ifade etmek isterim. 
Tabii, burada, sürekli, konuşmalarda
şahsımıza dönük, kendi seviyesine uygun bir üslupla konuşan milletvekilimiz
var.
KAMER GENÇ (Tunceli) – Benim seviyem
senden çok yüksek. 
ADALET BAKANI BEKİR BOZDAĞ (Yozgat) –
Tabii, size ben cevap vermek istemiyorum. 
KAMER GENÇ (Tunceli) – Korkaklığından
vermiyorsun, korkaklığından! 
ADALET BAKANI BEKİR BOZDAĞ (Yozgat) –
Sadece söyledim, “Yalan söylüyorsunuz.” dedim. Bak, bir kez daha buradan
söylüyorum, daha önce de bunu söylediniz siz. İşte, bir “Gidin, onu görevden
alın, evrakları imha edin.” lafını benim söylediğimi kaçtır burada
söylüyorsunuz. Bu lafı benim söylediğimi söyleyip ispat etmeyen namussuz ve
şerefsizin ta kendisidir. İspat edin! (AK PARTİ sıralarından alkışlar)
BAŞKAN – Sayın Bakanım, lütfen… 
ADALET BAKANI BEKİR BOZDAĞ (Yozgat) -
Şimdi, siz medyada, şurada burada okuduklarınıza bakıyorsunuz, benim beyanıma
itibar etmiyorsunuz. Ben ne söylediğimi biliyorum; ben hep hukuka sahip çıkan
bir yaklaşım içerisinde oldum, hukuka sahip çıktım ama siz bu kürsüyü de
kirletiyorsunuz, bu Meclisi de kirletiyorsunuz. (AK PARTİ sıralarından
alkışlar)
BAŞKAN – Sayın Bakan, Sayın Bakanım,
lütfen… 
ADALET BAKANI BEKİR BOZDAĞ (Yozgat) –
Hakkınız yok! 
BAŞKAN - Doğru değil söyledikleriniz...
ADALET BAKANI BEKİR BOZDAĞ (Yozgat) -
Ben yalanlara, iftiralara cevap vermiyorum ama her tarafı kirletiyorsunuz. 
KAMER GENÇ (Tunceli) – Ne iftirası, ne
yalanı ya? 
ADALET BAKANI BEKİR BOZDAĞ (Yozgat) -
Ayıptır! 
KAMER GENÇ (Tunceli) - Telefon ettin.
REFİK ERYILMAZ (Hatay) – Sayın Başkan,
soruma cevap bekliyorum; süre geçiyor. 
ADALET BAKANI BEKİR BOZDAĞ (Yozgat) –
Sayın Yılmaz bütçeyle ilgili söyledi; bu, kanuna koyduğumuz zaman mümkün
olabilir. Yani biz şu anda kanunda bir düzenleme yapıyoruz, o kanuna bir
istisna getirebiliriz. Bu, özel hukuk tüzel kişiliği. Biz, geçici bir şekilde
bir ihtiyacı gidermek üzere koyuyoruz, bu zaruretten. 
DİLEK AKAGÜN YILMAZ (Uşak) – Sayıştay
Başkanlığının görüşü böyle.
ADALET BAKANI BEKİR BOZDAĞ (Yozgat) –
Kanundan kaynaklı bir şey yapıyoruz. O engeli aşmak için de kanuna biz bu yönde
hüküm koyuyoruz. 
Bursa Adalet Sarayı… Evet, Bursa Adalet
Sarayı 400 bin metrekare kapalı alana sahip olacak. Uygulama projelerinin şu
anda incelemesi devam ediyor; Ocak veya Şubat 2015’te ihaleye çıkacağız.
Bursa’mıza buradan hayırlı olmasını diliyorum. Şu anda bu çalışma da son
aşamaya geldi. 
Tabii, 17-25 Aralık çok konuşuldu… 
(Mikrofon otomatik cihaz tarafından
kapatıldı)
ADALET BAKANI BEKİR BOZDAĞ (Yozgat) –
Sayın Başkan, şu cevabı vereyim; bir cümle…
BAŞKAN – Bir cümle… 
ADALET BAKANI BEKİR BOZDAĞ (Yozgat) -
17-25 Aralıkla ilgili herkes kendi zaviyesinden bakıyor. 
KAMER GENÇ (Tunceli) – Niye hâkimleri
görevden aldınız, niye savcıları görevden aldınız? 
ADALET BAKANI BEKİR BOZDAĞ (Yozgat) -
Kimsenin kendi zaviyesinden bakmasına benim bir itirazım yok, herkes öyle
değerlendirebilir. Ama düşünün ki insanlar uğraşıyorlar 60 yaşında, 70 yaşında
ve birileri bir iddia koyuyor ortaya, gazeteler manşet yapıyor. Sonra, o iddia
doğru mu eğri mi bunu bilme imkânınız yok. Bütün Türkiye’nin hâkimleri gelse
eğer iddialar asılsızsa, iftiraysa o manşeti temizlemeye yetmiyor. 
Hepimizin burada kişilerin lekelenmeme
hakkına riayet etmemiz, masumiyet karinesini korumamız bizim vazifemizdir.
Soruşturmayı başlatan, bir savcı; soruşturmayı yürüten, bir başka savcı;
takipsizlik kararını veren, yine bir savcı. Soruşturmayı açan savcıya iman
ediyoruz, “Doğrudur.” diyoruz, soruşturmayla ilgili nihai karar veren savcıya “Bu
yanlıştır.” diyoruz. 
KAMER GENÇ (Tunceli) – O savcı doğru mu
karar vermiş?
ADALET BAKANI BEKİR BOZDAĞ (Yozgat) –
Bu objektif bir yaklaşım değil. Sonuçta bunların ikisi de yargı kararıdır,
yargı buna dair bir karar vermiştir, bunlar da itiraza tabidir.
BAŞKAN – Teşekkür ediyorum Sayın Bakan.
Soru-cevap işlemi tamamlanmıştır.
REFİK ERYILMAZ (Hatay) – Benim soruma
cevap vermediniz. 
YUSUF HALAÇOĞLU (Kayseri) – Sadece
savcı mı karar verir, vermesi doğrudur, mahkeme mi?
ADALET BAKANI BEKİR BOZDAĞ (Yozgat) –
Mahkemeye gidiyor. 
LEVENT GÖK (Ankara) – Sayın Başkan… 
KAMER GENÇ (Tunceli) – Ben de
sataşmadan söz istiyorum.
REFİK ERYILMAZ (Hatay) – Sayın Bakan,
bizim soruya cevap vermediniz, herkesin merak ettiği şu eğit-donat politikasını
biraz açıklasanız…
ADALET BAKANI BEKİR BOZDAĞ (Yozgat) –
Öğrenme kabiliyetin yüksek, öğrenirsin.
BAŞKAN – Buyurun Sayın Gök.

V.- AÇIKLAMALAR (Devam)
10.- Ankara Milletvekili Levent Gök’ün, Adalet Bakanı
Bekir Bozdağ’ın 640 sıra sayılı Kanun Tasarısı’nün tümü üzerindeki soru-cevap
işlemi sırasındaki bazı ifadelerine ilişkin açıklaması

LEVENT GÖK (Ankara) – Sayın Başkan,
elbette, Türkiye’nin yoğun gündeminde ve ortada tartışılan pek çok iddia
karşısında muhalefetin söyleme, iktidarın da bu iddialar karşısında cevap verme
hakkı vardır. Ancak devlet yönetmek, devleti idare etmek başka bir sanattır ve
devleti idare edenlerin de, Şeyh Edebali’nin o ünlü dizelerinde olduğu gibi,
öfkenin karşısında uysallık içerisinde ve bir ciddiyet içerisinde olması
gerekir.
GÖKCEN ÖZDOĞAN ENÇ (Antalya) – Hakaret
ediyor.
LEVENT GÖK (Ankara) – Bu nedenle, az
önce Sayın Adalet Bakanının Meclis içerisinde bir milletvekilimize karşı sarf
etmiş olduğu “Namussuzdur, şerefsizdir.” sözlerinin burada maksadını aşan
sözler olarak değerlendirilmesini ve Sayın Bakanın bu üslubu terk etmesi
gerektiği düşüncesini ifade etmek istiyorum.
ADALET BAKANI BEKİR BOZDAĞ (Yozgat) –
Doğrudan bir söz değil o, şarta bağlı.
LEVENT GÖK (Ankara) – Bunlar
yakışmamıştır; bu Mecliste bu tarz konuşmaların yeri olmamalıdır. Burada herkesin
konuşmasında belli bir üsluba, adaba dikkat etmesi gerektiği tartışmasızdır. 
MİHRİMAH BELMA SATIR (İstanbul) – Kamer
Genç’e söylüyorsun değil mi?
LEVENT GÖK (Ankara) - Bu bakımdan,
özellikle devleti yönetenlerin, cevap ve hesap verme durumunda olanların
herkesten çok daha özen içerisinde olması tartışmasızdır. Bunu Sayın Bakana
Meclisin içerisinde bir kez daha hatırlatmayı bir görev sayarım.
BAŞKAN - Teşekkür ediyorum.
KAMER GENÇ (Tunceli) – Sayın Başkan,
ben sataşmadan söz istiyorum. “Meclisi kirlettin, kürsüyü kirlettin.” dedi. 
BAŞKAN – Neden dolayı söz istiyorsunuz?
KAMER GENÇ (Tunceli) – Dedi ki:
“Meclisi kirlettin.”
GÖKHAN GÜNAYDIN (Ankara) – Daha ne
diyecek?
MAHMUT TANAL (İstanbul) – “Meclisi
kirletiyorsunuz.” diyor Sayın Başkan.
BAŞKAN – Oradan bağırmanız bir şeyi
değiştirmiyor yani onu söyleyeyim. Sayın Genç konuşuyor.
GÖKHAN GÜNAYDIN (Ankara) – Ne diyorsun?
Duymadın mı ne dediğini? Kim etrafı kirletiyormuş, Sayın Bakan kendisine baksın.
BAŞKAN – Bağırmanız hiçbir şeyi
değiştirmiyor sayın vekil.
Buyurun Sayın Genç.

VIII.- SATAŞMALARA İLİŞKİN KONUŞMALAR (Devam)
5.- Tunceli Milletvekili Kamer Genç’in, Adalet Bakanı
Bekir Bozdağ’ın 640 sıra sayılı Kanun Tasarısı’nün tümü üzerindeki soru-cevap
işlemi sırasında şahsına sataşması nedeniyle konuşması

KAMER GENÇ (Tunceli) – Sayın Başkan,
değerli milletvekilleri; ben yılların politikacısıyım. İstiyorum ki bu kürsüye
çıktığım zaman güler yüzle, herkese değer vererek, en azında iktidar partisi hakikaten
iyi şeyler yapıyorsa, bu memleketi iyi, sağlıklı yönetiyorsa onların o güzel
taraflarını dile getirerek burada konuşmak da istiyorum. Ama kardeşim, vallahi,
billahi, tallahi düşünüyorum, düşünüyorum, bir tane doğru şey bulamıyorum. Bir
de çok yalan söylüyorsunuz.
Bakın, şimdi, Bekir Bozdağ ne dedi
arkadaşlar? Dedi ki: “Ben bir savcıya telefon etmişsem ispat etmeyen namussuz
ve şerefsizdir.”
ADALET BAKANI BEKİR BOZDAĞ (Yozgat) –
Öyle mi dedim?
KAMER GENÇ (Devamla) – Sen öyle dedin
aynen.
ADALET BAKANI BEKİR BOZDAĞ (Yozgat) –
Ben öyle demedim. Gözümün içine bakarak yalan söylüyorsun.
KAMER GENÇ (Devamla) – Yalan
söylemiyorum.
ADALET BAKANI BEKİR BOZDAĞ (Yozgat) –
Bu kadar insanın gözünün içine bakarak yalan söylüyorsun, ayıptır ya!
BAŞKAN – Sayın Bakan, lütfen…
KAMER GENÇ (Devamla) – Söylenen şu:
Bakın, bizim Cumhuriyet Halk Partisi Grubunda da…
ADALET BAKANI BEKİR BOZDAĞ (Yozgat) –
Ayıptır, ayıp!
BAŞKAN – Sayın Bakan, lütfen…
KAMER GENÇ (Devamla) – …getirildi aynen
söylendi.
ADALET BAKANI BEKİR BOZDAĞ (Yozgat) –
Bu kadarı ayıptır ya, ayıptır!
KAMER GENÇ (Devamla) – Bekir Bozdağ
İzmir Cumhuriyet Başsavcısına gece saat on birde telefon ediyor. Diyor ki:
“Git, o savcıyı görevden al.” Telefon ettin mi etmedin mi?
ADALET BAKANI BEKİR BOZDAĞ (Yozgat) –
Bak, ben sana…
KAMER GENÇ (Devamla) – Bir dakika, bir
dakika…
BAŞKAN – Sayın Bakan, lütfen karşılıklı
konuşmayın.
KAMER GENÇ (Devamla) – Gece yarısından
sonra yine telefon ediyorsun; başsavcı orada tutanağı düzenliyor ve buraya
gönderiyor Bakanlığa, “Bana göreve müdahale et.” dedi. 
Ayrıca da Binali Yıldırım’ın bacanağı
hemen yakalanmadı ve o sırada çağırılacaktı, çağrılmadı.
RAMAZAN CAN (Kırıkkale)
– Sen orada mıydın, yanında mıydın, nereden biliyorsun?
KAMER GENÇ
(Devamla) – Siz kendinize göre bir savcı buluncaya kadar işi oyaladınız,
oyaladınız ve kendinize uygun bir savcı nöbetçi olunca beş gün sonra gitti ve
ondan sonra tutuklanmadan geri geldi. 
Şimdi, bunlar
ortadayken… Ya sen “Adalet Bakanı” diye bir makamda oturuyorsun, o makamda
oturan insanın dürüst olması lazım, içinde Allah korkusu olması lazım, yalancı
olmaması lazım ama ben arıyorum, hiçbir şey yok sende be kardeşim ya! (CHP
sıralarından alkışlar)
RAMAZAN CAN
(Kırıkkale) – Hadi be, yürü be, yürü!
BAŞKAN –
Teşekkür ediyorum.
ADALET BAKANI
BEKİR BOZDAĞ (Yozgat) – Sayın Başkanım…
BAŞKAN – Buyurun
Sayın Bakanım.
ADALET BAKANI
BEKİR BOZDAĞ (Yozgat) – Müsaade ederseniz, şahsıma sataşma nedeniyle…
BAŞKAN – Sataşma
nedeniyle, iki dakika da size söz veriyorum.
Buyurun. (AK
PARTİ sıralarından alkışlar)

6.- Adalet Bakanı Bekir Bozdağ’ın, Tunceli Milletvekili
Kamer Genç’in sataşma nedeniyle yaptığı konuşması sırasında şahsına sataşması
nedeniyle konuşması

ADALET BAKANI
BEKİR BOZDAĞ (Yozgat) – Sayın Başkan, değerli milletvekilleri; benim üslubumu
bu Parlamento bilir ve milletimiz de bilir. On iki yıldır bu aziz millete
şerefimle görev hizmet ediyorum. Bundan sonra da ömrüm kifayet ettiği müddetçe
şerefimle hizmet etmeye devam edeceğim. Ama, hiç kimse benim üslubumla ilgili
“Küfür yapıyor, hakaret yapıyor, iftira yapıyor, yalan söylüyor.” gibi bir şeyi
bana söyleyemez. 
KAMER GENÇ
(Tunceli) – Şimdi söyledin.
ADALET BAKANI
BEKİR BOZDAĞ (Devamla) – Çünkü, benim söylediklerim ortadadır, çok nettir. “Ben
İzmir Başsavcısına telefon etmedim.” diye hiçbir yerde bir açıklamam yok.
Aksine, telefon ettiğimi bizzat ben söyledim, burada da söyledim, daha önce de
söyledim. 
KAMER GENÇ
(Tunceli) – Ben de onu söylüyorum.
ADALET BAKANI
BEKİR BOZDAĞ (Devamla) – Ama, şimdi ne diyor? Diyor ki: “Git, o savcıyı
görevden al, o belgeleri yok et.” Ben diyorum ki: Ben böyle bir cümle
söylemedim…
REFİK ERYILMAZ
(Hatay) – Ne söyledin o zaman? 
ADALET BAKANI
BEKİR BOZDAĞ (Devamla) – …bu cümleyi söylediğimi iddia edenler bunu ispat
etmezlerse namussuz, şerefsizdir. Yine de diyorum. (AK PARTİ sıralarından
alkışlar) 
KAMER GENÇ
(Tunceli) – Niye telefon ettin ne söyledin?
ADALET BAKANI
BEKİR BOZDAĞ (Devamla) – Bunun neresinde yalan var? Ama, bakın, siz buraya
çıktınız, gene yalan söylüyorsunuz milletin gözünün içine bakarak. Allah
aşkına, Allah aşkına! 
Ben buradan
Sayın Gök’e diyorum: Sayın Başkanım, bana söylediklerinizi lütfen arkanızdaki
içi kararmış arkadaşa da söyleyin. -yüzünün karası da gösteriyor- ona da
söylerseniz memnun olurum. 
Saygılarımla arz
ediyorum. (AK PARTİ sıralarından alkışlar)
BAŞKAN – Teşekkür ediyorum. 

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640) (Devam)

BAŞKAN - Tasarının tümü üzerindeki
görüşmeler tamamlanmıştır. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
Birleşime beş dakika ara veriyorum. 
 Kapanma
Saati: 19.20

ALTINCI OTURUM
Açılma Saati: 19.40
BAŞKAN: Başkan Vekili Sadık YAKUT
KÂTİP ÜYELER:
Muhammet Rıza YALÇINKAYA (Bartın), Bayram ÖZÇELİK (Burdur)
----0----
BAŞKAN – Sayın
milletvekilleri, Türkiye Büyük Millet Meclisinin 11’inci Birleşiminin Altıncı
Oturumunu açıyorum.
640 sıra sayılı
Kanun Tasarısı’nın görüşmelerine devam edeceğiz.
Komisyon? Yok. 
Ertelenmiştir. 
Sayın
milletvekilleri 5’inci sırada yer alan, Ceza İnfaz Kurumları Güvenlik
Hizmetleri Kanunu Tasarısı ve Adalet Komisyonu Raporu’nun görüşmelerine
başlıyoruz.

5.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (S. Sayısı: 616)

BAŞKAN-
Komisyon? Yok.
Ertelenmiştir.
6’ncı sırada yer
alan, Türkiye Cumhuriyeti Hükümeti ile İsveç Krallığı Hükümeti Arasında Çevre
Teknolojileri Alanında Ticaret, Yatırım ve İşbirliğinin Geliştirilmesine
İlişkin Mutabakat Zaptının Onaylanmasının Uygun Bulunduğuna Dair Kanun Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu ve
Dışişleri Komisyonu Raporları’nın görüşmelerine başlıyoruz. 

6.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ve Dışişleri Komisyonu Raporları (S. Sayısı: 565) 

BAŞKAN –
Komisyon? Yok. 
Ertelenmiştir. 
7’inci sırada yer alan, Türkiye Cumhuriyeti
Hükümeti ile İsveç Krallığı Hükümeti Arasında Askeri Alanda Eğitim, Teknik ve
Bilimsel İş Birliği Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlıyoruz. 

7.- Türkiye Cumhuriyeti Hükümeti ile İsveç Krallığı
Hükümeti Arasında Askeri Alanda Eğitim, Teknik ve Bilimsel İş Birliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (S. Sayısı: 387) 

BAŞKAN – Komisyon? Yok. 
Ertelenmiştir.
8’inci sırada yer alan, İstanbul
Milletvekili Mehmet Domaç ve 6 Milletvekilinin; Eczacılar ve Eczaneler Hakkında
Kanun ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi ile Manisa Milletvekili Özgür Özel ve Giresun Milletvekili
Selahattin Karaahmetoğlu'nun; Mersin Milletvekili Ali Öz'ün; Muş Milletvekili
Demir Çelik'in Benzer Mahiyetteki Kanun Teklifleri ve Sağlık, Aile, Çalışma ve
Sosyal İşler Komisyonu Raporu’nun görüşmelerine başlayacağız.

8.- İstanbul Milletvekili Mehmet Domaç ve 6
Milletvekilinin; Eczacılar ve Eczaneler Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Manisa
Milletvekili Özgür Özel ve Giresun Milletvekili Selahattin Karaahmetoğlu'nun;
Mersin Milletvekili Ali Öz'ün; Muş Milletvekili Demir Çelik'in Benzer
Mahiyetteki Kanun Teklifleri ve Sağlık, Aile, Çalışma ve Sosyal İşler Komisyonu
Raporu (S. Sayısı: 617)(*)
BAŞKAN – Komisyon ve Hükûmet yerinde.
Komisyon Raporu 617 sıra sayısıyla
bastırılıp dağıtılmıştır. 
Teklifin tümü üzerinde söz yok. 
Teklifin tümü üzerindeki görüşmeler
tamamlanmıştır. 
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi okutuyorum:
ECZACILAR VE
ECZANELER HAKKINDA KANUN İLE BAZI KANUN VE
KANUN HÜKMÜNDE
KARARNAMELERDE DEĞİŞİKLİK
YAPILMASINA DAİR
KANUN TEKLİFİ
MADDE 1- 18/12/1953 tarihli ve 6197
sayılı Eczacılar ve Eczaneler Hakkında Kanuna aşağıdaki ek madde eklenmiştir.
"EK MADDE 1- Eczacılığın herhangi
bir uzmanlık dalında uzman olmak ve o unvanı ilan edebilmek için, Sağlık
Bakanlığınca kabul ve ilan edilen Türkiye eğitim kurumlarınca verilmiş veya
yabancı memleketlerin eğitim kurumlarından verilip Sağlık Bakanlığınca
belirlenen Türkiye eğitim kurumlarından biri tarafından tasdik edilmiş ve
Sağlık Bakanlığınca tescil olunmuş bir uzmanlık belgesini haiz olmak şarttır.
Yatak sayısı 100 ila 300 olan
hastanelerde bir, 300'ün üzerindeki her 200 yatak için ilave bir uzman klinik
eczacı istihdam edilir.
Eczacılıkta uzmanlık dalları ile eğitim
süreleri '(1) sayılı çizelgede' belirtilmiştir. Bu çizelgede belirtilen eğitim
süreleri, Sağlık Bakanlığınca, Eczacılıkta Uzmanlık Kurulunun kararı üzerine
üçte bir oranına kadar artırılabilir.
Eczacılıkta uzmanlık eğitimlerine, merkezi
olarak yapılacak eczacılıkta uzmanlık sınavı ile girilir.
Uzmanlık dallarının eğitim müfredatları
ve bu müfredatlara göre uzmanlık dallarının temel uygulama alanları ile görev
ve yetkilerinin çerçevesi, Eczacılıkta Uzmanlık Kurulunca belirlenir.
Eğitim kurumlarına uzmanlık eğitim
yetkisi vermek ve uzmanlık eğitim yetkisini kaldırmak, uzmanlık eğitimlerinin
çekirdek eğitim müfredatlarını ve rotasyonlarını belirlemek, uzman eczacıların
görev ve yetkilerini belirlemek, yabancı ülkelerde uzmanlık eğitimi görenlerin
mesleki ve ilmî değerlendirilmesini yapacak olan eğitim kurumlarının
belirlenmesi ile ilgili kararlar almak, uzmanlık sınavı jürilerinin tespitine
ilişkin esasları belirlemek, uzmanlık eğitimi ve uzman insan gücü konusunda
görüşler vermek ve uzmanların mesleki ve teknik gelişmeleri takip etmelerini
sağlayıcı inceleme ve araştırmalarda bulunmak ile görevli olmak üzere, Sağlık
Bakanlığı Müsteşarı, Sağlık Hizmetleri Genel Müdürü, 1. Hukuk Müşaviri ve
Türkiye İlaç ve Tıbbî Cihaz Kurumu Başkanı ile Bakanlığın ve Yükseköğretim
Kurulunun eğitim kurumlarından seçeceği üçer üye ve Türk Eczacıları Birliği'nin
seçeceği bir üyeden müteşekkil ve Bakanlığın sürekli kurulu olan Eczacılıkta
Uzmanlık Kurulu teşkil edilmiştir. Kurumlar, seçecekleri asıl üye sayısı kadar
yedek üye de belirler. Kurul tarafından belirlenen yeni uzmanlık alanları
Sağlık Bakanının onayı ile yürürlüğe girer.
Kurula Bakanlık dışındaki kurumlar
tarafından seçilecek olan asıl ve yedek üyelerin uzman olmaları ve ayrıca
eğitim kurumlarında en az üç yıl eğitimci olarak görev yapmış bulunmaları
şarttır. Ancak Türk Eczacıları Birliği'nin Başkanlık Divanından bir üye seçmesi
hâlinde bu üye için uzman olma şartı aranmaz. Üyelerin görev süreleri üç
yıldır. Süresi bitenler tekrar seçilebilir.
Kurul, Bakanlığın daveti üzerine yılda
en az iki defa toplanır. Kurula Bakanlık Müsteşarı veya yapılacak ilk
toplantıda üyeler arasından seçilen başkan vekili başkanlık eder. Kurul,
üyelerden en az beşinin teklifi üzerine olağanüstü de toplanır. 
Kurul, üyelerin üçte ikisinin iştiraki
ile toplanır. Kararlar oyçokluğuyla alınır. Oyların eşitliği hâlinde, başkanın
görüşü kabul edilmiş sayılır. Ancak, kurumların eğitim yetkisinin
kaldırılmasına ilişkin kararların toplantıda hazır bulunanların en az üçte iki
çoğunluğu ile alınması şarttır. 
Üst üste iki defa mazeretsiz olarak
Kurul toplantılarında hazır bulunmayanların üyeliği düşer.
4/11/1981 tarihli ve 2547 sayılı
Yükseköğretim Kanununun
uygulamasında tıpta uzmanlıkla ilgili hükümler, eczacılıkta uzmanlık bakımından da geçerlidir.
Kurulun çalışmasına, uzmanlık eğitimine
ve uzmanlık belgelerinin alınmasına ilişkin usul ve esaslar ile uygulamaya
ilişkin diğer hususlar, Sağlık Bakanlığınca çıkarılacak yönetmelik ile
düzenlenir."
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi okutuyorum:

MADDE 2- 6197 sayılı
Kanuna aşağıdaki geçici madde eklenmiştir.
"GEÇİCİ MADDE 5-
Eczacılıkta Uzmanlık Kurulu üyeleri, bu maddenin yayımından itibaren iki ay
içinde seçilerek Kurul teşkil olunur. Kurulun ilk teşkilinde, Bakanlık
dışındaki kurumlar tarafından seçilecek üyelerde uzman olma ve eğitim kurumlarında
en az üç yıl eğitimci olarak görev yapmış bulunma şartı aranmaz. Ancak
seçilecek üyelerin, eczacılık alanında profesör veya doçent olmaları şarttır.
Bu maddenin yürürlüğe
girdiği tarihten önce eczacılıkta uzmanlık dalı olarak belirlenen alanlardan
birinde doktora eğitimi yapmış olanlar ile bu alanlarda doktora eğitimine
başlamış olanlardan eğitimlerini başarı ile bitirenlere talepleri halinde uzmanlık
belgesi verilir.
Bu Kanunun ek 1 inci
maddesinin ikinci fıkrasıyla getirilen uzman klinik eczacı istihdamı
zorunluluğu 1/1/2023 tarihinde başlar."

BAŞKAN – Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
3’üncü maddeyi okutuyorum:

MADDE 3- Ekli (1)
sayılı listede yer alan kadrolar ihdas edilerek 13/12/1983 tarihli ve 190
sayılı Kanun Hükmünde Kararnamenin eki (I) sayılı cetvelin Sağlık Bakanlığı,
Türkiye İlaç ve Tıbbi Cihaz Kurumu, Türkiye Kamu Hastaneleri Kurumu ve Türkiye
Halk Sağlığı Kurumuna ait bölümlerine eklenmiştir.
BAŞKAN – Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
4’üncü maddeyi okutuyorum:

MADDE 4- 4/1/1961
tarihli ve 209 sayılı Sağlık Bakanlığına Bağlı Sağlık Kurumları ile
Esenlendirme (Rehabilitasyon) Tesislerine Verilecek Döner Sermaye Hakkında
Kanunun 5 inci maddesinin ikinci fıkrasında yer alan "pratisyen tabip ve
diş tabiplerinde" ibaresi "pratisyen tabip ve diş tabipleri ile uzman
eczacılarda" şeklinde değiştirilmiştir.
BAŞKAN - Maddeyi oylarınıza
sunuyorum: Kabul edenler… Kabul etmeyenler… Kabul edilmiştir.
5’inci maddeyi okutuyorum:

MADDE 5- 27/6/1989
tarihli ve 375 sayılı Kanun Hükmünde Kararnameye ekli (I) Sayılı Cetvelin
"A- Aylıklarını 657 sayılı Devlet Memurları Kanununa Göre Alanlar"
kısmının "3- Kadroları Sağlık Hizmetleri ve Yardımcı Sağlık Hizmetleri
Sınıfında yer alan personel" bölümünün (ç) sırasından sonra gelmek üzere,
aşağıdaki (d) sırası eklenmiş ve diğer sıralar buna göre teselsül
ettirilmiştir. 
"d) Uzman Eczacı
kadrolarında bulunanlardan; 
1) 1-2 dereceden aylık
alanlar 185 
2) 3-4 dereceden aylık
alanlar 175 
3) Diğer derecelerden
aylık alanlar 165"
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
6’ncı maddeyi okutuyorum: 
MADDE 6- Bu Kanun yayımı tarihinde
yürürlüğe girer. 
BAŞKAN – Oylarınıza sunuyorum: Kabul
edenler... Etmeyenler... Kabul edilmiştir. 
7’nci maddeyi okutuyorum: 
MADDE 7- Bu Kanun hükümlerini Bakanlar
Kurulu yürütür.
BAŞKAN – Madde üzerinde şahsı adına söz
isteyen Mehmet Domaç, İstanbul Milletvekili. 
Buyurun Sayın Domaç. (AK PARTİ
sıralarından alkışlar) 
ALİ ÖZ (Mersin) – Hani konuşma
yapılmayacaktı? 
MEHMET DOMAÇ (İstanbul) – Sayın vekillerim,
hepinize çok çok teşekkür ediyoruz. 
ALİ ÖZ (Mersin) – Ayıp ya! Vallahi ayıp
ya! Ayıp kardeşim ya! Sayın Domaç, ayıp ama!
MEHMET DOMAÇ (Devamla) – Söyleyeceğim,
sizi de söyleyeceğim ya!
S. NEVZAT KORKMAZ (Isparta) – Olmaz
böyle ya! Böyle anlaşmamıştık. 
ALİ ÖZ (Mersin) – Söz almayacaktık. 
MEHMET DOMAÇ (Devamla) – Vazgeçtim,
tamam. (AK PARTİ sıralarından alkışlar)
BAŞKAN – Teşekkür ediyorum. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Teklifin tümünü oylarınıza sunuyorum:
Kabul edenler… Kabul etmeyenler… Kabul edilmiş ve teklif kanunlaşmıştır. 
Hayırlı olsun. 
Sayın milletvekilleri, alınan karar
gereğince, kanun tasarı ve teklifleri ile komisyondan gelen diğer işleri
sırasıyla görüşmek için, 11 Kasım 2014 Salı günü saat 15.00’te toplanmak üzere
birleşimi kapatıyorum. 
 Kapanma
Saati: 19.51




(x) 640 S. Sayılı Basmayazı tutanağa
eklidir.


(*) 617 S. Sayılı Basmayazı tutanağa
eklidir




