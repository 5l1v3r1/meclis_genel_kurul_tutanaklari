



TBMM Tutanak Müdürlüðü





 TÜRKİYE BÜYÜK MİLLET MECLİSİ
 TUTANAK DERGİSİ

 61’inci
Birleşim
 26
Şubat 2020 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, orman mühendislerinin
istihdam sorununa ilişkin gündem dışı konuşması
2.- İstanbul Milletvekili Emine Gülizar Emecan’ın, İstanbul ili kentsel
dönüşüm ve imar uygulamalarına ilişkin gündem dışı konuşması
3.- Van Milletvekili İrfan Kartal’ın, İran’da meydana gelen, Van ili
Başkale ilçesinde etkisi görülen deprem felaketine ilişkin gündem dışı
konuşması

V.- AÇIKLAMALAR
1.- Edirne Milletvekili Okan Gaytancıoğlu’nun, vatandaşların vergilerini
sadece kamu bankalarından ödeyebilmesinin yarattığı mağduriyete ilişkin
açıklaması
2.- Adana Milletvekili Müzeyyen Şevkin’in, Yeniçağ gazetesi
yazarlarından Murat Ağırel ve Batuhan Çolak’ın sosyal medya hesaplarının ele
geçirilmesine yönelik yasal işlemlerin başlatılması gerektiğine ilişkin
açıklaması
3.- Gaziantep Milletvekili Bayram Yılmazkaya’nın, Sağlık Bakanlığı
verilerine göre psikiyatrik ilaç kullanımının arttığına ilişkin açıklaması
4.- Kahramanmaraş Milletvekili İmran Kılıç’ın, 26 Şubat Hocalı
katliamının 28’inci yıl dönümüne ilişkin açıklaması
5.- Osmaniye Milletvekili Mücahit Durmuşoğlu’nun, 26 Şubat Hocalı
katliamının 28’inci yıl dönümüne ilişkin açıklaması
6.- Mersin Milletvekili Ali Cumhur Taşkın’ın, 26 Şubat Hocalı
katliamının 28’inci yıl dönümüne ilişkin açıklaması
7.- Adana Milletvekili Burhanettin Bulut’un, Türkiye’nin olası bir
coronavirüs vakası durumunda en önemli koruma aracı olan maskelerde yeterli
stokunun olup olmadığını ve Sağlık Bakanlığının bu konuda gerekli tedbirleri
alıp almadığını öğrenmek istediğine ilişkin açıklaması
8.- Eskişehir Milletvekili Utku Çakırözer’in, Kırım’ın yasa dışı ilhak
edilmesiyle birlikte bölgedeki insan hakları ihlallerinin arttığına ilişkin
açıklaması
9.- Adana Milletvekili Orhan Sümer’in, Adana ilinde yaşanan don
nedeniyle üreticilerin mağduriyetinin giderilmesi gerektiğine ilişkin
açıklaması
10.- Gaziantep Milletvekili İmam Hüseyin Filiz’in, 26 Şubat Hocalı
katliamının 28’inci yıl dönümüne ilişkin açıklaması
11.- Mersin Milletvekili Hacı Özkan’ın, Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Başkanı Mustafa Elitaş ve Komisyon üyelerinin
Alvimedica’nın İtalya’daki Türk tıbbi cihaz üretim tesislerine yaptığı ziyarete
ilişkin açıklaması
12.- Kütahya Milletvekili Ali Fazıl Kasap’ın, 2018 yılında çıkarılan yönetmelik
gereğince doğal gaza gelen zammın daha önce alınan gaza da yansıtılmasına
ilişkin açıklaması
13.- Çanakkale Milletvekili Özgür Ceylan’ın, Çanakkale ilinin yaşam
alanlarının hedef alındığına, Truva Bakır Maden İşletmelerinin arama ve işletme
ruhsatının Cengiz Holdinge devredilip devredilmediğini öğrenmek istediğine
ilişkin açıklaması
14.- İstanbul Milletvekili Şamil Ayrım’ın, 26 Şubat Hocalı katliamının
28’inci yıl dönümüne ilişkin açıklaması
15.- İzmir Milletvekili Tamer Osmanağaoğlu’nun, 26 Şubat Hocalı
katliamının 28’inci yıl dönümüne ilişkin açıklaması
16.- Kocaeli Milletvekili Lütfü Türkkan’ın, 26 Şubat Hocalı katliamının
28’inci yıl dönümü vesilesiyle hayatını kaybeden soydaşlara Allah’tan rahmet
dilediklerine ve Azerbaycan devletinin acısını paylaştıklarına, Sağlık
Bakanlığı Türkiye İlaç ve Tıbbi Cihaz Kurumu müfettişlerinin Türk Kızılayı
Kuzey Marmara Bölge Kan Merkezinde yaptığı denetim sonucunda hazırlanan rapora,
TRT World’ün Heyet Tahrir el-Şam’ın lideri Ebu Muhammed El Culani’yle röportaj
gerçekleştirdiğine, Heyet Tahrir el-Şam’ın Türkiye tarafından terör örgütü
olarak kabul edilip edilmediği konusunda Hükûmetten açıklama beklediklerine ilişkin
açıklaması
17.- Manisa Milletvekili Erkan Akçay’ın, 19 Şubat 2020 tarihinde
Türklerin ve göçmenlerin yoğun olarak yaşadığı Almanya’nın Hanau şehrinde
düzenlenen saldırıda hayatını kaybeden 5 vatandaşa Allah’tan rahmet dilediğine,
25 Mart 2019 tarihinde Yeni Zelanda’da 50 kişinin ölümüyle sonuçlanan
saldırının krizin küresel boyutunu ortaya koyduğuna, dünyanın birçok ülkesinde
vatandaşları ve diplomatik temsilcilikleri bulunan Türkiye’nin terörizme ve
bütün teşekküllerine karşı olduğuna, 26 Şubat Hocalı katliamının 28’inci yıl
dönümü vesilesiyle Hocalı’da yaşanan soykırımın hesabının mutlaka sorulması
gerektiğine ve hayatını kaybetmiş bütün mazlumları rahmetle andıklarına ilişkin
açıklaması
18.- Samsun Milletvekili Neslihan Hancıoğlu’nun, Samsun ilinde içme
suyundan kötü kokular gelmesinden vatandaşların muzdarip olduğuna, Samsun
Büyükşehir Belediyesi Su ve Kanalizasyon İdaresinin yirmi yedi yıllık logosunu
değiştirerek kentin kimliği olan Atatürk Anıtı’nı logo üzerinden silmesine
ilişkin açıklaması


19.- İstanbul Milletvekili Hakkı Saruhan Oluç’un, İzmir ilinde
gerçekleştirilen Ege, Akdeniz ve Marmara Genişletilmiş Baro Başkanları
Toplantısı’nda açıklanan sonuç bildirgesine ve yargı üzerindeki baskıların,
özellikle yürütmenin baskısının bir an evvel sona ermesi gerektiğine,
TÜRK-İŞ’in açıkladığı şubat ayı açlık ve yoksulluk sınırı rakamlarına, ekonomiyi
düzeltmek için adımlar atmak yerine suni gündemlerle vakit kaybedildiğine,
Cumhurbaşkanlığı yazlık sarayının yapıldığı Muğla ili Marmaris ilçesi Okluk
Koyu’ndaki talanın devam ettiğine ilişkin açıklaması
20.- Manisa Milletvekili Özgür Özel’in, 26 Şubat Hocalı katliamının
28’inci yıl dönümü vesilesiyle masum insanların hayatlarına kasteden tüm
katliamların son bulması temennisiyle Hocalı’da hayatını kaybedenleri saygıyla
andığına, 26 Şubat Millî Eğitim eski Bakanı Hasan Ali Yücel’in 59’uncu, yazar
Tarık Buğra’nın 26’ncı, toplumcu şiirin önde gelen isimlerinden Hasan Hüseyin
Korkmazgil’in 36’ncı ölüm yıl dönümlerine, Adalet ve Kalkınma Partisi Genel
Başkanı Recep Tayyip Erdoğan’ın “21 bin dersliğe, 13 bin yeni okula ihtiyacımız
var.” ifadesine, Meclisin gündemine hâkim olacağı, ihtisas komisyonlarının
etkin çalışacağı söylenmesine rağmen ihtisas komisyonlarının yerine Plan ve
Bütçe Komisyonunun çalıştığına, Plan ve Bütçe Komisyonunun Varlık Fonu’nu
denetlemesi gerektiğine, soru önergelerinin oranının yüzde 4’ten yüzde 8’e
çıkmasına ilişkin açıklaması
21.- İstanbul Milletvekili Hayati Arkaz’ın, 26 Şubat Hocalı katliamının
28’inci yıl dönümüne ilişkin açıklaması
22.- Çanakkale Milletvekili Bülent Turan’ın, 26 Şubat Hocalı katliamının
28’inci yıl dönümünde şehit edilen 613 soydaşı rahmetle andıklarına, Manisa
Milletvekili Özgür Özel’in yaptığı açıklamasındaki bazı ifadelerine ve değişen
sisteme ayak uydurulması gerektiğine ilişkin açıklaması
23.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
24.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın kendisine gönderilen soru önergelerini ciddiye
almadığına ilişkin açıklaması
25.- Çanakkale Milletvekili Bülent Turan’ın, yeni sistemde usul hataları
olabileceğine ve bunların tartışılarak değerlendirileceğine ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Mardin Milletvekili Mithat Sancar’ın Başkanlık Divanı
üyeliğinden istifasına ilişkin önerge yazısı (4/65)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili Kocaeli
Milletvekili Lütfü Türkkan’ın sosyal devlet olmanın sorumluluğuyla yüksek doğal
gaz faturalarını karşılamada zorluk yaşayan vatandaşların bu sorununu çözmeye
yönelik politikaların belirlenmesi ve mağduriyetlerin giderilmesi amacıyla
25/2/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 26 Şubat 2020
Çarşamba günkü birleşiminde yapılmasına ilişkin önerisi



VIII.- YAZILI SORULAR VE CEVAPLARI
1.- Balıkesir Milletvekili Ensar Aytekin'in, Balıkesir Büyükşehir
Belediyesinin üzerinden fay hattı geçen bir bölgeyi imara açacağı iddialarına
ilişkin sorusu ve Cumhurbaşkanı Yardımcısı Fuat Oktay’ın cevabı (7/24909)
2.- İzmir Milletvekili Atila Sertel'in, pilotluk eğitimi veren kurumlara
ve bu kurumlardan mezun olanların istihdam durumuna ilişkin sorusu ve
Cumhurbaşkanı Yardımcısı Fuat Oktay’ın cevabı (7/24910)
3.- İzmir Milletvekili Atila Sertel'in, üniversite sayısına ve
üniversite mezunlarının istihdam durumuna, 
İletişim fakültesi sayısına ve bu fakültelerden mezun olanların istihdam
durumuna, 
İlişkin soruları ve Cumhurbaşkanı Yardımcısı Fuat Oktay’ın cevabı
(7/24911), (7/24913)
4.- İzmir Milletvekili Atila Sertel'in, ülkemizde bulunan mühendis
sayısı ve mühendislerin işsizlik oranlarına ilişkin sorusu ve Cumhurbaşkanı
Yardımcısı Fuat Oktay’ın cevabı (7/24912)
5.- Kırklareli Milletvekili Türabi Kayan'ın, asgari ücret tutarına
ilişkin sorusu ve Cumhurbaşkanı Yardımcısı Fuat Oktay’ın cevabı (7/24914)
6.- Adana Milletvekili İsmail Koncuk'un, bir şirket tarafından Kızılay'a
yapılan şartlı bağışa ilişkin sorusu ve Cumhurbaşkanı Yardımcısı Fuat Oktay’ın
cevabı (7/24915)
7.- İstanbul Milletvekili Dilşat Canbaz Kaya'nın, YÖK tarafından
Toplumsal Cinsiyet Eşitliği Tutum Belgesi'nin kaldırılmasına ilişkin sorusu ve
Cumhurbaşkanı Yardımcısı Fuat Oktay’ın cevabı (7/24916)
8.- İstanbul Milletvekili Mustafa Sezgin Tanrıkulu'nun, Kızılay'da bazı
yöneticilerin maaşlarına ilişkin sorusu ve Cumhurbaşkanı Yardımcısı Fuat
Oktay’ın cevabı (7/24918)
9.- İstanbul Milletvekili Mustafa Sezgin Tanrıkulu'nun, Milli Eğitim
Bakanlığı tarafından 2020 yılı Ocak ayı burslarının yatırılmamasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/24919)
10.- Artvin Milletvekili Uğur Bayraktutan'ın, Artvin ilinin Arhavi
ilçesinde bulunan Dikyamaç Köyüne giden yolların bakımsız olması ve yeni bir
yol ihtiyacına ilişkin sorusu ve Cumhurbaşkanı Yardımcısı Fuat Oktay’ın cevabı
(7/24920)
11.- Ankara Milletvekili Levent Gök'ün, 2002-2019 yılları arasında aynı
bölümde eğitim gören öğrencilerin puan farklarına ilişkin sorusu ve
Cumhurbaşkanı Yardımcısı Fuat Oktay’ın cevabı (7/25064)
12.- İstanbul Milletvekili Mustafa Sezgin Tanrıkulu'nun, son 10 yılda
kolluk kuvvetleri tarafından yapılan müdahaleler nedeniyle AİHM'de açılan dava
ve ödenen tazminatlara ilişkin sorusu ve Cumhurbaşkanı Yardımcısı Fuat Oktay’ın
cevabı (7/25066)
13.- Kastamonu Milletvekili Hasan Baltacı'nın, Türk Kızılayı Kastamonu
Şubesinin sahip olduğu taşınmaz sayısı ve yardım malzemesi stokları ile yapılan
bağışlara ilişkin sorusu ve Cumhurbaşkanı Yardımcısı Fuat Oktay’ın cevabı
(7/25067)
14.- Osmaniye Milletvekili Baha Ünlü'nün, kamu kurumlarındaki boş
engelli kadro sayısı ile engelli memurların mezuniyet durumlarına uygun
istihdam edilmesi önerisine ilişkin sorusu ve Cumhurbaşkanı Yardımcısı Fuat
Oktay’ın cevabı (7/25068)
15.- Kastamonu Milletvekili Hasan Baltacı'nın, Türkiye genelinde ve
Kastamonu ilinde çiftçilerin kredi borçlarına ilişkin sorusu ve Cumhurbaşkanı
Yardımcısı Fuat Oktay’ın cevabı (7/25069)
16.- Antalya Milletvekili Rafet Zeybek'in, Sayıştay'ın 2018 Denetim
raporunda yer alan Kepez Belediyesinin İlim Yayma Cemiyetine bir taşınmazı otuz
yıl süresince ücretsiz tahsis etmesine ilişkin sorusu ve Cumhurbaşkanı
Yardımcısı Fuat Oktay’ın cevabı (7/25070)
17.- İzmir Milletvekili Kani Beko'nun, 2003 yılından bu yana mühürlenen
maden ocağı sayısına ve bunlardan çalışmaya devam edenlere ilişkin sorusu ve
Cumhurbaşkanı Yardımcısı Fuat Oktay’ın cevabı (7/25071)
18.- Şırnak Milletvekili Hüseyin Kaçmaz'ın, Elazığ ve Malatya illerinde
evleri hasarlı olan bazı kişilerin KHK'lı oldukları gerekçesiyle yardım
yapılmadığı iddialarına ilişkin sorusu ve Cumhurbaşkanı Yardımcısı Fuat
Oktay’ın cevabı (7/25072)
19.- Mersin Milletvekili Behiç Çelik'in, 4 Şubat 2020 tarihinde Van'ın
Bahçesaray ilçesinde yaşanan çığ felaketine ilişkin sorusu ve Cumhurbaşkanı
Yardımcısı Fuat Oktay’ın cevabı (7/25073)
20.- Adana Milletvekili Burhanettin Bulut'un, çocuk yaşta evliliği
savunan bir açıklama yapan profesör hakkında soruşturma açılıp açılmadığına
ilişkin sorusu ve Cumhurbaşkanı Yardımcısı Fuat Oktay’ın cevabı (7/25204)
21.- Ankara Milletvekili Servet Ünsal'ın, Başkentgaz'ın Türk Kızılay'ına
yaptığı bağışın bir kısmının Ensar Vakfı'na aktarıldığı iddiasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/25206)
22.- Kocaeli Milletvekili Ömer Faruk Gergerlioğlu'nun, Hatay'ın Samandağ
ilçesinde bir kişinin evinde polis ve jandarmaların kötü muamelesine maruz
kaldığına ve annesinin bu durumdan dolayı kalp krizi geçirerek hayatını
kaybettiğine dair iddialarına ilişkin sorusu ve Cumhurbaşkanı Yardımcısı Fuat Oktay’ın
cevabı (7/25207)
23.- Kocaeli Milletvekili Ömer Faruk Gergerlioğlu'nun, Sincan Kadın
Kapalı Ceza İnfaz Kurumunda tutuklu bulunan bazı kişilerin gözaltı ve
yargılanma sürecine ilişkin sorusu ve Cumhurbaşkanı Yardımcısı Fuat Oktay’ın
cevabı (7/25208)
24.- Adana Milletvekili Tulay Hatımoğulları Oruç'un, Başkentgaz'ın Ensar
Vakfına bağışlanmak şartıyla Kızılay'a yapmış olduğu bağışa ilişkin sorusu ve
Cumhurbaşkanı Yardımcısı Fuat Oktay’ın cevabı (7/25210)
25.- İzmir Milletvekili Atila Sertel'in, Kızılay Derneğine ait çeşitli
bilgilere ilişkin sorusu ve Cumhurbaşkanı Yardımcısı Fuat Oktay’ın cevabı
(7/25211)
26.- Ankara Milletvekili Murat Emir'in, Kızılay aracılığıyla bir vakfa
yapılan bağışa ilişkin sorusu ve Cumhurbaşkanı Yardımcısı Fuat Oktay’ın cevabı (7/25212)
27.- İstanbul Milletvekili Oya Ersoy'un, mahalle bekçisinin bir
vatandaşa kötü muamele uyguladığı iddiasına ilişkin sorusu ve Cumhurbaşkanı
Yardımcısı Fuat Oktay’ın cevabı (7/25213)
28.- Tunceli Milletvekili Polat Şaroğlu'nun, Tunceli ilinin Pülümür
ilçesinde bulunan konutların depreme karşı güçlendirilmesi ve ilde depreme
karşı alınan tedbirlere ilişkin sorusu ve Cumhurbaşkanı Yardımcısı Fuat
Oktay’ın cevabı (7/25214)
29.- İstanbul Milletvekili Mustafa Sezgin Tanrıkulu'nun, Diyarbakır
ilinin Sur ilçesinde yapılan restorasyona ilişkin sorusu ve Cumhurbaşkanı
Yardımcısı Fuat Oktay’ın cevabı (7/25215)
30.- Mardin Milletvekili Ebrü Günay'ın, Mardin ilindeki ilçelerde bazı
belediye binalarına belediye meclisi üyelerinin alınmadığı iddialarına ilişkin
sorusu ve Cumhurbaşkanı Yardımcısı Fuat Oktay’ın cevabı (7/25216)
31.- Adana Milletvekili İsmail Koncuk'un, Kızılay Başkanının internet
ortamında yaptığı bir paylaşıma ilişkin sorusu ve Cumhurbaşkanı Yardımcısı Fuat
Oktay’ın cevabı (7/25217)
32.- Eskişehir Milletvekili Arslan Kabukcuoğlu'nun, bir şirket
tarafından Kızılay'a yapılan şartlı bağışa ilişkin sorusu ve Cumhurbaşkanı
Yardımcısı Fuat Oktay’ın cevabı (7/25218)
33.- Çanakkale Milletvekili Özgür Ceylan'ın, Çanakkale ilinde depreme
karşı alınan önlemlere ve binaların depreme dayanıklılığın tespitine ilişkin
sorusu ve Cumhurbaşkanı Yardımcısı Fuat Oktay’ın cevabı (7/25221)
34.- Manisa Milletvekili Ahmet Vehbi Bakırlıoğlu'nun, deprem riski
bulunan kırsal bölgelerde köysel dönüşüm projesi yapılmasına ilişkin sorusu ve
Cumhurbaşkanı Yardımcısı Fuat Oktay’ın cevabı (7/25222)


26 Şubat 2020 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Celal ADAN
KÂTİP ÜYELER: İshak GAZEL (Kütahya), Burcu KÖKSAL
(Afyonkarahisar)
-----0-----
BAŞKAN
– Türkiye Büyük Millet Meclisinin 61’inci Birleşimini açıyorum. 
Toplantı
yeter sayısı vardır, görüşmelere başlıyoruz. 
Gündeme
geçmeden önce 3 sayın milletvekiline gündem dışı söz vereceğim. 
Gündem
dışı ilk söz, orman mühendislerinin istihdam sorunu hakkında söz isteyen
İstanbul Milletvekili Hayrettin Nuhoğlu’na aittir. 
Buyurun
Sayın Nuhoğlu. (İYİ PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hayrettin Nuhoğlu’nun, orman mühendislerinin
istihdam sorununa ilişkin gündem dışı konuşması
HAYRETTİN
NUHOĞLU (İstanbul) – Sayın Başkan, değerli milletvekilleri; orman
mühendislerinin sorunlarını konuşmak için gündem dışı söz aldım. Selamlarımı
sunarak başlıyorum. 
Orman
mühendisliği önemli, önemli olduğu kadar da zor bir mühendislik dalıdır. Orman
zengini bir ülke değiliz, üstelik her yıl yangınlarla orman alanlarımız
daralmaktadır. Bu sebeple, orman mühendislerine her zaman ihtiyaç vardır. Orman
alanlarının tespiti, korunması, işletilmesi, ağaçlandırmaya devam edilerek
genişlemesi ve geliştirilmesi gibi konularda orman mühendisleri hizmet verir. 
Uzun
yıllar boyu sadece İstanbul Üniversitesi Orman Fakültesi ihtiyacı karşılamaya
yeterken mezun olan her orman mühendisinin işi hazırdı. Bugün, 11 üniversitede
orman mühendisi mezun eden fakülte bulunmaktadır. Buralardan mezun olan orman
mühendisleri genellikle işsiz kalmaktadır. Şu anda 5 bine yakın orman mühendisi
işsizdir. Orman mühendisleri yoğun olarak kamuda görev yaparlar. Orman
Bakanlığına bağlı genel müdürlüklerde, millî parklarda, av, yaban hayatı
koruma, ağaçlandırma, orman köylerini kalkındırma gibi alanların dışında
Karayolları ve Devlet Su İşleri Genel Müdürlüğü ve il müdürlüklerinde, çevre ve
baraj havzaları düzenlemesi işlerinde ve belediyelerde hizmet üretirler. Orman
mühendislerine az da olsa özel sektörde de ihtiyaç duyulmaktadır. 
2019
yılı sonlarına doğru, Orman Genel Müdürlüğü 4/B’li çalışmak üzere 1.150 orman
mühendisi kadrosu açtı. Başvuru şartı olarak daha önceki bütün alımlarda
KPSS’den en az 70 puan alma şartı aranırken bu defa 60 puana indirildi. 3.044
kişi başvuruda bulundu, 2.900 civarında mühendis mülakata girdi. 22 Ekim-26
Aralık 2019 tarihleri arası sözlü ve uygulamalı mülakat yapıldı, sonuçlar 7
Şubat 2020 günü açıklandı. Buraya kadar normal görünse de KPSS puan sınırının
70’ten 60’a indirilmesinin sırrı anlaşılamadı. Açıklanan sonuçları
incelediğimizde sırrı çözdük ve gördük ki 60 sınırına yakın KPSS puanı alan
adaylar ne hikmetse mülakatta çok yüksek puanlar aldılar, daha doğrusu tam da
kazanmalarına yetecek kadar puan aldılar. KPSS’de çok yüksek puan alanlar ise
genellikle mülakatta başarılı olamadılar ve düşük puanlar aldılar. Örnek
isterseniz, KPSS’de 64 puan alan mülakatta 85; 62 puan alan 86; 60 puan alan 90
puan alarak kazanmış oldu. Liste böylece devam ediyor. 70 puanın altında KPSS
puanı almış olmak âdeta avantaja dönüşmüştür. Kısaca şunu söylemek gerekir:
KPSS’den düşük puan alanlar mükâfatlandırıldı, yüksek puan alanlar
cezalandırıldı. 
Mülakatta
70’in altında puan alanların otomatik olarak elendiğini de bilgilerinize sunmak
isterim. Buna da örnek vermek gerekirse KPSS’den 85 puan alana mülakatta 63; 86
puan alana 61; 92 puan alana 59 puan verilerek elenmiştir. 
Değerli
milletvekilleri, bu ülkede yıllarca sınav soruları çalındı. Aslında, çalınan
sınav soruları değil, Türk çocuklarının emekleriydi, Türk gençliğinin hakları,
umutları ve gelecekleri çalınmış oldu. Çalanlar FETÖ’cüydü ama onlarla beraber
bu işi yürütenler kimlerdi? Şimdi yapılanlar da benzer değil mi? Bu uygulama
orman mühendisleri arasında haksızlık yaratmıyor mu, birilerinin hakları
çalınmıyor mu? Buna hangi vicdan “Evet.” diyor. Bunu yapanlar, talimat verenler
kimdir? Siyasi ayağı yok mudur? MEMUR-SEN’e bağlı TOÇ BİR-SEN’in Orman
Bakanlığındaki atamaları yaptırdığı söylenmekteydi, şimdi de işe alımları
gerçekleştirdiği söyleniyor. Bu nasıl bir iştir? 
Bir
önemli hususa daha dikkat çekmek istiyorum: Kadın orman mühendislerine negatif
ayrımcılık yapıldığı ifade edilmektedir. Eğer gerçekse, bu davranışı nefretle
kınıyorum, yazıktır, günahtır. 
(Mikrofon
otomatik cihaz tarafından kapatıldı)
BAŞKAN
– Buyurun Hayrettin Bey. 
HAYRETTİN
NUHOĞLU (Devamla) - Değerli milletvekilleri, buradan Orman Bakanına seslenmek
istiyorum: 1.150 orman mühendisi için yapılan uygulama derhâl incelenmeli ve
haksızlık ortadan kaldırılmalıdır. En kısa zamanda, sınava giren, KPSS’de 60
puan üzeri alan bütün orman mühendislerinin işe alındığı açıklanmalıdır. Bu 60
puan seviyesine indirilmesine bakılmaksızın mağduriyetin giderilmesini
bekliyor, Genel Kurula saygılar sunuyorum. (İYİ PARTİ sıralarından alkışlar)
BAŞKAN
– Gündem dışı ikinci söz, İstanbul ili kentsel dönüşüm ve imar uygulamaları
hakkında söz isteyen İstanbul Milletvekili Emine Gülizar Emecan’a aittir. 
Buyurun
Sayın Emecan. (CHP sıralarından alkışlar)
2.- İstanbul Milletvekili Emine Gülizar Emecan’ın, İstanbul ili kentsel
dönüşüm ve imar uygulamalarına ilişkin gündem dışı konuşması
EMİNE
GÜLİZAR EMECAN (İstanbul) – Teşekkür ederim. 
Sayın
Başkan, değerli milletvekilleri; öncelikle, son aylarda meydana gelen
depremlerde hayatını kaybeden vatandaşlarımıza Allah’tan rahmet, yaralılarımıza
şifa diliyorum. 
Türkiye
her gün sallanıyor. En son bu sabah Malatya’da 4,9 büyüklüğünde bir deprem
meydana geldi. Ülkemiz bir deprem ülkesi ve son aylarda daha sık yaşanan
depremler bu gerçeği bize yeniden hatırlatmış ve bir an önce önlem almamız
gerektiğini de göstermiştir. Bilim insanları da uzun süredir Marmara’da yoğun
bir enerji birikimi olduğunu söylüyor ve İstanbul için olası bir depremin yakın
olduğuna dikkat çekiyorlar. Olası bir İstanbul depreminde yaşanacak kayıpların
ve kaosun büyüklüğüne baktığımızda, deprem olmadan önce önlem almanın aciliyeti
de ortadadır. Bu konuşmayı yapma amacım da İstanbul başta olmak üzere deprem
tehlikesine işaret edilen bölgelerde bir an önce siyasetüstü adımlar atılması
gerekliliğidir. 
Peki,
İstanbul’da son durum nedir? Yaklaşık 2 milyon, mühendislik hizmeti almamış,
güvenli olmayan yapı mevcuttur. Son günlerde, özellikle CHP’li belediye
başkanları, ilçelerinde riskli yapıların dönüştürülmesi için İBB Meclisine
planlarını sunuyor ancak Meclisten bir türlü yapıcı kararlar çıkmıyor değerli
vekiller. Örneğin, Bakırköy ilçemizde binaların birçoğu eski ve bir deprem
anında yıkılmaları, yüksek can kayıpları yaşanması muhtemeldir. İlçede birinci
derece deprem bölgesinde yer alan mahallelerde konutlara 1 kat artışıyla ilgili
getirilen planlar İBB Meclisinde AKP Grubunun oylarıyla reddedildi. İnsanların
ekonomik gücü, konutlarını yıkıp yeniden yapmaya yetmiyor. Örneğin, bir
vatandaş şöyle diyor: “Elli yıllık binamızı güçlendirmek için müteahhitlerle
konuştuk, daire başına 250 bin lira masraf çıkardılar; maddi gücümüz yok.” Aynı
şekilde, Avcılar ve Büyükçekmece ilçelerimiz… Avcılar, 1999 depreminde en çok
etkilenen ilçelerimizdendi; 270 kişi hayatını kaybetti, yüzlerce kişi
yaralandı. Belediye Başkanımız Turan Hançerli Avcılar’da 7-8 bin binanın acilen
dönüştürülmesi gerektiğini ifade ediyor ama depreme karşı güçlendirmeyle ilgili
İBB’ye sunduğu imar planı notu değişikliği İBB Meclisinde dört aydır gündeme
getirilmeyi bekliyor. Keza, Büyükçekmece; hazırladığı kentsel dönüşüm
planlarını Kadir Topbaş döneminde İBB’ye göndermişti fakat Topbaş görevden
alındıktan sonra o planlar iade edildi. Şimdi, yeniden gelecek meclise, ne
olacağını göreceğiz. 
İstanbul
“İmdat!” diyor değerli vekiller. Öncelikle iktidarın Belediye Meclis üyelerine
seslenmek istiyorum: Karar alma noktasında belediyelerin önünü tıkamayın;
lütfen, yetkilerinizi siyaseten değil, vatandaştan yana kullanın. 
Sorun
sadece CHP’li belediyelerde de değil, İstanbul genelinde sorun büyük. Çevre ve
Şehircilik Bakanı en son bir adım attı. Geçtiğimiz hafta İstanbul’da tüm
belediye başkanlarıyla birlikte bir Kentsel Dönüşüm Zirvesi düzenlendi. Her ne
kadar geç kalınmış olsa da bu adımı olumlu bulduğumu da belirtmek isterim.
Geçmişe dönük alınmayan önlemleri, imara açılan toplanma alanlarını, nereye
harcandığı belli olmayan deprem paralarını şu anda gündeme getirmek istemiyorum
ama on yedi yıldır İstanbul’da rant odaklı ve yapı stokunu artırıcı
politikaların izlenmiş olması, bugün atılacak olan ve atılan adımların önünde
de bir engel teşkil etmekte, Sayın Bakanın işi kolay değil yani. Çözüm için iş
birliği yapmak zorundayız değerli vekiller.
Üç
gündür Plan ve Bütçe Komisyonunda 37 maddelik bir torba yasa görüşüyoruz. Bu
paketin içerisinde depremle ilgili sadece 2 tane madde var, bir tanesi de yeni
getirildi. Biri, deprem olup bittikten sonra mağdur olan vatandaşların
elektrik, doğal gaz borçlarının bir yıl ertelenmesi, diğeri de afet
durumlarında 112 Acil Çağrı Merkezinin ve Valiliğin ihtiyaç duyduğu telefon
abone ve konum bilgilerine hızlı erişimle ilgili. Hâlbuki biz depremden sonra
değil, depremden önce gereken önlemleri almak için kanuni düzenlemeler
yapmalıyız ama kriz nedeniyle sürekli finansal kaynak yaratmak üzerine kanunlar
düzenliyoruz ve de deprem, önceliğimiz olamıyor. 
Bizler
hem yerel meclislerde hem de Türkiye Büyük Millet Meclisinde dönüşümün
hızlanması için birlikte acil kararlar almak zorundayız. Örneğin, verilen
kredilere dönük daha teşvik edici düzenlemeler yapılabilir. Yüksek riskli
deprem bölgelerinde; müteahhitlerin maliyetlerini düşürücü düzenlemeler de
yapılabilir, yıkımları hızlandırıcı mevzuat düzenlemeleri de yapabiliriz ve
daha fazlasını düşünmeliyiz değerli vekiller. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
EMİNE
GÜLİZAR EMECAN (Devamla) – Toparlıyorum Başkanım.
Devlet
güven verirse, destekleyici kararlar alırsa, tüm yaşadıkları ekonomik
zorluklara rağmen vatandaş da mutlaka harekete geçecek ve kentsel dönüşümle
ilgili iş birlikçi olacaktır. Devlet neden var? Devletin görevi, vatandaşın can
ve mal güvenliğini sağlamaktır. Biz, üzerimize düşeni muhalefet olarak yaparız
değerli vekiller. Olağanüstü bir dönemdeyiz ve hızlı bir şekilde olağanüstü
kararlar almak zorundayız; aksi takdirde o ölümlerin tamamından iktidarınız
sorumlu olur ve o depremin altında siz kalırsınız.
Genel
Kurulu saygıyla selamlıyorum. 
Teşekkür
ediyorum. (CHP ve İYİ PARTİ sıralarından alkışlar)
BAŞKAN
– Gündem dışı üçüncü söz Van’da yaşanan deprem felaketi hakkında söz isteyen
Van Milletvekili İrfan Kartal’a aittir.
Buyurun
Sayın Kartal. (AK PARTİ sıralarından alkışlar)
3.- Van Milletvekili İrfan Kartal’ın, İran’da meydana gelen, Van ili
Başkale ilçesinde etkisi görülen deprem felaketine ilişkin gündem dışı
konuşması
İRFAN
KARTAL (Van) – Sayın Başkan, değerli milletvekilleri; Van Başkale ilçemizde
meydana gelen deprem hususunda gündem dışı söz almış bulunmaktayım. Yüce
Meclisi, bizleri izleyen halkımızı saygıyla selamlıyorum.
Bilindiği
üzere, son günlerde Van’da art arda yaşanan felaketler hemşehrilerimizi ve
milletimizi ziyadesiyle üzmüştür. 23 Şubat Pazar günü İran’ın Hoy kentinde saat
08.53’te 5,9 ve aynı gün saat 19.00’da tekrar 5,7 şiddetinde iki deprem
yaşanmıştır. Bu deprem Van Başkale ilçemizde Ömerdağı, Özpınar, Böğrüpek,
Eşmepınar, Gelenler, Güvendik, Yanal, Kaşkol ve Yavuzlar Mahallerinde yıkımlara
sebep olmuş, 9 vatandaşımız hayatını kaybetmiştir. Vefat eden hemşehrilerimize
Allah’tan rahmet, yakınlarına başsağlığı diliyorum. Bunun yanı sıra 68
vatandaşımız enkazdan yaralı olarak kurtarılmış, yaralı vatandaşlarımızdan 50
kişinin tedavisi tamamlanarak taburcu edilmiş, 15 kişinin tedavisi ise devam
etmektedir. Yaralı vatandaşlarımıza acil şifalar diliyorum. Depremin ilk
anından itibaren İçişleri Bakanımız Sayın Süleyman Soylu başkanlığında kriz
masası oluşturularak çalışmalar başlatıldı. Van ve çevre illerimizden AFAD,
UMKE ve İl Jandarma Komutanlığı ekipleri derhâl
müdahale etmiş, acil hizmetler kapsamında enkaz kaldırma çalışmalarıyla beraber
vatandaşlarımızın yaralarının sarılmasına başlanmıştır. Bu süreçte devletimiz
tüm kurum ve kuruluşlarıyla -araç gereç ve yardım malzemeleri- tam donanımlı
bir şekilde, başarılı bir organizasyonla yaşanılan afetin etkilerini en az
seviyeye indirmeyi başarmıştır. Devlet ve millet olarak birlikte el ele
verdiğimiz sürece hiçbir zorluğun bizleri yenemeyeceği bir kez daha
görülmüştür. 
Diğer
kısım olarak, hasar tespit çalışmaları kapsamında, Van ve yakın çevre
illerimizden destek olarak gelen Çevre ve Şehircilik Müdürlüklerine bağlı
personelin yoğun gayret ve çabaları neticesinde enkaz kaldırma çalışmaları
mobil ekipler tarafından gerçekleştirilmiş, hayvan itlaflarına bağlı olarak
gerekli çalışmalar yapılmış, acil yıkılması gereken konutlarda inceleme
yapılmış ve gelen veriler doğrultusunda her türlü çalışma yerine getirilmiştir.

Malum
olduğu üzere, soğuk kış şartlarında vatandaşlarımızın en öncelikli gereksinimi
olan barınma kapsamında yaklaşık 558 bin metrekarelik alanda konteynerlerin
yerleştirilmesi hususu için ön çalışma yapılmış olup bu konuda Toplu Konut
İdaremizin de desteği her anlamda devam etmektedir. Vatandaşlarımızın temel
ihtiyaçları olan ısınma ve güvenlik gereksinimleri üst düzeyde karşılanmış olup
bunun yanında yiyecek ve içecek temini anlamında devletimizin ve milletimizin
şefkatli elleri omuzlarında hissedilmiştir. Başkale ilçemizde hasar gören
mahallelerde telef olan büyükbaş ve küçükbaş hayvanların tespiti yapılmış,
hayvanların barınması için hayvan çadırları ivedilikle kurulmuştur. Bu kapsamda
vatandaşlarımızın telef olan hayvanlarının tamamının Tarım ve Orman
Bakanlığımız tarafından tespiti yapılmış olup zararları tazmin edilecektir.
Sağlık hizmetleri çalışmaları kapsamında tüm vatandaşlarımıza, depremzedelere
ve yakınlarına yerinde psikolojik ve ilk yardım tedavileri, evde bakım
hizmetleri uygulanmış olup afetin yaşandığı ilk günden itibaren bu kapsamda
hizmet verilmeye devam edilmektedir.
Sayın
milletvekilleri, acil yardım ödenekleri kapsamında Hükûmetimiz tarafından
gerekli olan nakdi yardımlar yapılarak ihtiyaç sahibi olan vatandaşlarımıza ilk
günden itibaren ulaştırılmaya
başlanmıştır. 
Son
olarak, Sayın Cumhurbaşkanımız Recep Tayyip Erdoğan başta olmak üzere, konu
hassasiyetle takip edilmiş ve İçişleri Bakanımız tarafından olay yerinden
bilgiler anında verilmiştir. Yıkılan bütün binaların yerine en iyi binaların
yapılması konusunda talimat verilmiştir. 
(Mikrofon
otomatik cihaz tarafından kapatıldı) 
İRFAN
KARTAL (Devamla) – Toparlıyorum Sayın Başkan.
BAŞKAN
– Buyurun toparlayın.
İRFAN
KARTAL (Devamla) – Bu konuda, mülki idare amirlerimiz ile ilgili kurum
kuruluşlarımızın tüm vefakâr personeline, afet çalışmalarında emeği geçen
herkese şahsım ve Van halkı adına sonsuz şükranlarımı sunuyorum. Hayatını
kaybeden vatandaşlarımıza bir kez daha Allah’tan rahmet, yakınlarına başsağlığı
diliyorum. Yaralı vatandaşlarımıza acil şifalar diliyorum. Rabb’im bir daha
böyle acı yaşatmasın.
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim. Bu sözlerin ardından Sayın Grup Başkan
Vekillerinin söz taleplerini karşılayacağım.
Buyurun
Sayın Gaytancıoğlu.
V.- AÇIKLAMALAR
1.- Edirne Milletvekili Okan Gaytancıoğlu’nun, vatandaşların vergilerini
sadece kamu bankalarından ödeyebilmesinin yarattığı mağduriyete ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Akıllı
hükûmetler vatandaştan vergi almak için vatandaşların işini kolaylaştırır.
Şimdi, siz vergi ödemek isteyen vatandaşların ödemelerini sadece kamu
bankalarından almaya başladınız. 2020 yılı başında hangi gerekçelerle
başladığınızı bilmediğimiz bu uygulama vatandaşı mağdur ediyor. Örneğin,
esnafımız zaten kazanamıyor, zar zor geçiniyor, “Devlete borcum olmasın.”
diyerek, çoluk çocuğundan kısarak vergisini ödemeye gidiyor, bir de görüyor ki
“Bu bankaya ödeyemezsin, sadece devlet bankalarına ödeyebilirsin.” deniliyor.
Orada bir süre sıra bekliyor, zaman kaybediyor; kamu bankalarında yığılmaya,
kamu bankalarının sistemlerinde yavaşlamaya ve vatandaşın vergi ödemek için
bile bekleyip zaman kaybetmesine neden olan bu uygulamadan bir an önce
vazgeçin. Bırakın vatandaş hangi bankadan olursa olsun borcunu kolayca ödesin.
Nefes almaya bile neredeyse vergi koyacak bir Hükûmet olarak zaten zor durumda
olan vatandaşımızın işini daha da zorlaştırıyorsunuz.
BAŞKAN
– Sayın Şevkin...
2.- Adana Milletvekili Müzeyyen Şevkin’in, Yeniçağ gazetesi
yazarlarından Murat Ağırel ve Batuhan Çolak’ın sosyal medya hesaplarının ele
geçirilmesine yönelik yasal işlemlerin başlatılması gerektiğine ilişkin
açıklaması
MÜZEYYEN
ŞEVKİN (Adana) – Teşekkür ederim Sayın Başkan.
Yeniçağ
gazetesi yazarları Murat Ağırel ve Batuhan Çolak’ın Twitter hesaplarının bağlı
bulunduğu mail hesapları yaptıkları Libya paylaşımı sonrasında şüpheli bir
şekilde ele geçirilmiştir. Sayın Cumhurbaşkanının Libya şehitleriyle ilgili
“Birkaç tane şehit…” gibi kabul edilemez açıklamasının ardından, kamuoyunun
haber alma hakkını gözeterek haber ve paylaşımlar yapan 2 gazeteci tam
anlamıyla siber zorbalıkla karşı karşıya kalmıştır. Ancak telefonlarla
açılabilen hesaplara normal şartlarda girilebilmesi mümkün olmazken, bir GSM
operatörü de kullanılarak tüm sosyal medya hesapları ele geçirilmiş, yasa dışı
yöntemlerle bir hukuksuzluk yaşanmıştır. Türkiye Cumhuriyeti’nde yaşayan her
birey için büyük bir tehdit oluşturan, basın özgürlüğü için de önemli olan bu
olay derhâl araştırılmalı, sorumlu kişi, kişiler ve kurumlar kamuoyuna
açıklanmalı, gerekli yasal işlemler başlatılmalıdır. 
Teşekkür
ederim. (CHP ve İYİ PARTİ sıralarından alkışlar)
BAŞKAN
– Sayın Yılmazkaya…
3.- Gaziantep Milletvekili Bayram Yılmazkaya’nın, Sağlık Bakanlığı
verilerine göre psikiyatrik ilaç kullanımının arttığına ilişkin açıklaması
BAYRAM
YILMAZKAYA (Gaziantep) – Sayın Başkan, insanlarımızın psikolojisi iyice
bozuldu. Sağlık Bakanlığı verilerine göre, psikiyatrik ilaç kullanımı son beş
yılda 50 milyon kutu artarak 308 milyona ulaşmış durumda. Ekonominin kötü
olduğu, sanayicinin borç batağına düştüğü, esnafın kan ağladığı, işsizlik
oranının her geçen gün arttığı, birçok şirketin battığı; çiftçinin, esnafın,
vatandaşın geleceğe kaygıyla baktığı bu kötü tablodan ötürü herkes ümitsiz.
Vatandaş bankalara borçlu, icra dosyaları artmış. İnsanlar evine ekmek
götüremiyor. Gazeteciler haber yaptığı için işten atılıyor, basın kartlarına el
konuluyor, yenilenmiyor. Saraydakiler sorunlara çözüm üretmek yerine “tweet”
atan vatandaşı fişliyor. Maalesef, ülkedeki bu ortamda bu ilaçları sadece işsiz
vatandaş kullanmıyor; gazeteciler, memurlar, emekliler, çiftçiler, köylüler
kullanıyor; hatta rahatmış gibi görünen ancak psikolojisi bozulmuş iş adamları
da sıkça kullanmaya başlamış durumda. Gidişat iyi değil. “Yeter artık!”
diyoruz. 
BAŞKAN
– Sayın Kılıç…
4.- Kahramanmaraş Milletvekili İmran Kılıç’ın, 26 Şubat Hocalı
katliamının 28’inci yıl dönümüne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Dünya,
insanlık tarihinin en korkunç katliamlarından birine uyandığında takvimler 26
Şubat 1992’yi gösteriyordu. Tarihe kara bir leke olarak geçen katliam
Azerbaycan’ın Karabağ bölgesindeki Hocalı kasabasında meydana geldi. Ermeni
kuvvetleri, kadın, erkek, çocuk ayrımı yapmaksızın önüne geleni katletti. 25
Şubat 1992 akşamı Ermeni kuvvetleri saldırıya başladı, 26 Şubat sabahına kadar
süren katliam 613 kişinin canına mal oldu, 1.275 kişiyse Ermenilerin elinde
esirdi. Hocalı bölgesindeki tek havaalanının burada olması nedeniyle stratejik
bir öneme de sahipti burası. Azerbaycan Parlamentosu dâhil, bugüne kadar 15
ülkenin parlamentosu ve ABD’nin 16 eyalet meclisi Hocalı’da yaşananları kınayan
ve soykırım olarak niteleyen kararlar aldı. 
BAŞKAN
– Sayın Durmuşoğlu…
5.- Osmaniye Milletvekili Mücahit Durmuşoğlu’nun, 26
Şubat Hocalı katliamının 28’inci yıl dönümüne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Hayatını
devletine, milletine, mazlum ve mağdurlara adayan dünya liderimiz, Genel
Başkanımız, Cumhurbaşkanımız Sayın Recep Tayyip Erdoğan’a milletimize hizmet
yolunda sağlıklı, uzun ömürler diliyorum.
Bundan
yirmi sekiz yıl önce, 26 Şubat 1992 tarihinde Azerbaycan’ın Hocalı kasabasında
63’ü çocuk, 106’sı kadın ve 70’i yaşlı olmak üzere toplam 613 Azerbaycan Türkü
iki saat içerisinde Ermeni silahlı güçlerince vahşice katledilmiştir. Yapılan
bu katliamı şiddetle kınıyorum. Sadece Türk oldukları için bu zulme maruz
bırakılan soydaşlarımızı anmak, onların acısını hatırlamak ve tarihten de ibret
alarak milletimize istikamet çizmek noktasında Hocalı katliamını unutmayacağız,
unutturmayacağız. Bizler Azerbaycanlı kardeşlerimizle birlikte iki devlet tek
millet olarak acımızı ve sevincimizi birlikte yaşamaya devam edeceğiz. 
İnsanlık
tarihinin en büyük kara lekelerinden biri olan Hocalı katliamında şehit olan
kardeşlerimize Allah'tan rahmet diliyor, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN
– Sayın Taşkın…
6.- Mersin Milletvekili Ali Cumhur Taşkın’ın, 26 Şubat Hocalı
katliamının 28’inci yıl dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
26
Şubat 1992 tarihinde Azerbaycan’ın Yukarı Karabağ bölgesinin Hocalı kasabasında
insanlık tarihinin en büyük kara lekelerinden biri yaşandı. Sivil, kadın,
çocuk, yaşlı ayrımı yapmadan 613 kardeşimizi en ağır işkencelerle saldırıya
tabi tuttular. 83 çocuk, 106 kadın, 70’ten fazla yaşlı olmak üzere toplam 613
soydaşımız şehit oldu. Türk tarihinin en acı hatıralarından biri olan Hocalı
katliamının üzerinden yirmi sekiz yıl geçmesine rağmen, ülkemizde her zaman
gerekli hassasiyet gösterilmiş; devletimiz, Hükûmetimiz ve milletimiz her zaman
kardeş Azerbaycan’ın yanında olduğunu göstermiştir. 
Bizler
Azerbaycanlı kardeşlerimizle birlikte iki devlet tek millet olarak acımızı ve
sevincimizi birlikte yaşamaya devam ettikçe Hocalı’da katledilen şehitlerimizi
unutmayacağız diyor, Genel Kurulu saygıyla selamlıyorum.
BAŞKAN
– Sayın Bulut…
7.- Adana Milletvekili Burhanettin Bulut’un, Türkiye’nin olası bir
coronavirüs vakası durumunda en önemli koruma aracı olan maskelerde yeterli
stokunun olup olmadığını ve Sağlık Bakanlığının bu konuda gerekli tedbirleri
alıp almadığını öğrenmek istediğine ilişkin açıklaması
BURHANETTİN
BULUT (Adana) – Teşekkürler Sayın Başkan.
Dünya
Sağlık Örgütünün pandemik bir hâl almasından endişe ettiği corona virüsü
nedeniyle komşu ülkeler dâhil olmak üzere yaşamını yitiren ve etkilenen insan
sayısı her geçen gün artmaktadır. Küresel bir sağlık tehdidi hâline dönüşen bu
virüse karşı önlem amacıyla kullanılan maskelere talep artmıştır. Türkiye’deki
firmalar tarafından maskelerin, üretim merkezi Çin’den ithal edilen maskelerin
tekrar bu ülkeye satıldığı gazetelere yansımıştı. Bugün vatandaşlar eczanelere
gittiğinde medikal maske bulamamaktadır. İnternet üzerinden sipariş ettiklerinde
ise medikal olup olmadığı belli olmayan maskeler de fahiş fiyatla
satılmaktadır. 
Türkiye’nin
olası bir coronavirüs vakası durumunda en önemli koruma aracı olan maskelerde
yeterli stokumuz var mıdır? Sağlık Bakanlığı bu konuda tedbir almış mıdır? 
Teşekkür
ediyorum. 
BAŞKAN
– Sayın Çakırözer…
8.- Eskişehir Milletvekili Utku Çakırözer’in, Kırım’ın yasa dışı ilhak
edilmesiyle birlikte bölgedeki insan hakları ihlallerinin arttığına ilişkin
açıklaması
UTKU
ÇAKIRÖZER (Eskişehir) – Teşekkür ederim Sayın Başkan. 
Sovyetler
Birliği’nin 1991 yılında dağılmasının ardından Ukrayna Cumhuriyeti’nin
egemenliğinde kalan Kırım yarımadası, 27 Şubat 2014 tarihinde Rusya Federasyonu
tarafından yasa dışı bir şekilde işgal edilmiştir. İşgal, Mart 2014’te
düzenlenen sözde referandumla bir ilhaka dönüşmüştür. Kırım’ın işgal ve
ilhakını asla kabul etmediğimizi bir kez daha vurgulamak isterim. 
Kırım’ın
yasa dışı bir şekilde ilhak edilmesiyle birlikte bölgedeki insan hakları
ihlallerinin arttığına ilişkin birçok rapor vardır. 2014 yılından bu yana
liderleri dâhil olmak üzere on binlerce Kırım Tatarı yurtlarından sürülmüş, 15
Kırım Tatarı faili meçhul cinayetlere kurban gitmiş, bir o kadarı da
kaçırılmıştır. Hâlen yüzlerce Kırım Tatarı uydurma gerekçelerle tutsaktır. Bunlara
ek olarak işgal altındaki Kırım topraklarında yaşayan halka vatandaşlık
dayatması uluslararası sözleşmelere aykırıdır. 
2014’te
gerçekleşen yasa dışı ilhak sonrasında hayatını kaybeden Kırımlı kardeşlerimizi
rahmetle anıyor, kaçırılanların ailelerine kavuşması, tutsak edilenlerin
serbest bırakılması ve yasa dışı ilhakın en kısa sürede sona erdirilmesi
talebimizi bir kez daha tekrar ediyorum. 
BAŞKAN
– Sayın Sümer, buyurun.
9.- Adana Milletvekili Orhan Sümer’in, Adana ilinde yaşanan don
nedeniyle üreticilerin mağduriyetinin giderilmesi gerektiğine ilişkin
açıklaması
ORHAN
SÜMER (Adana) – Teşekkür ederim Sayın Başkan. 
Adana’da
geçen hafta yaşanan aşırı soğuklar ve don nedeniyle başta karpuz olmak üzere
seralarda ekili ürünler zarar gördü. Adana, iklim özelliğinden dolayı “erkenci
ürün” dediğimiz turfanda üretiminde Türkiye’nin ilk sıralarında geliyor.
Yaşanan dondan dolayı bu yıl Adana’nın böyle bir avantajı olamayacağı gibi
çiftçiler yeniden ekim yapabilmek için destek bekliyor. Tarım Krediye ve Ziraat
Bankasına başvuran çiftçilere “Sen kredi kullanmışsın, bir daha kullanamazsın.”
diyorlar. Bu çiftçi nasıl yeniden ekim yapacak? 
Adana
çiftçisi, üreticisi hem geçen yıl hem de bu yıl sel felaketinden dolayı büyük
mağduriyet yaşamıştı. Bunların yaralarını bile sarmadan don felaketiyle
karşılaşan çiftçilerimizin zararları tespit edilip karşılanmalı, yeniden ekim
için destek verilmeli. Çiftçi Kayıt Sistemi’ne kayıtlı olmayan çiftçiler de
ihmal edilmemeli ve bu desteğe onlar da eklenmelidir. 
Çiftçiyi,
üreticiyi desteklemek, ülke tarımını ve ekonomiyi desteklemek demektir. 
(Mikrofon
otomatik cihaz tarafından kapatıldı) 
BAŞKAN
– Sayın Filiz…
10.- Gaziantep Milletvekili İmam Hüseyin Filiz’in, 26 Şubat Hocalı
katliamının 28’inci yıl dönümüne ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
İnsanlık
tarihinin en utanç verici ve en büyük katliamlarından biri yirmi sekiz yıl önce
Hocalı’da gerçekleştirildi. 26 Şubat 1992 tarihinde Azerbaycan topraklarının
beşte 1’ini işgal edip 1 milyon Azerbaycan Türkünü yaşadıkları topraklardan
tehcir eden Ermeni birlikleri, Dağlık Karabağ’ın başkenti Hocalı’da katliam
gerçekleştirmiş ve 106’sı kadın, 83’ü çocuk olmak üzere toplam 613 Azerbaycanlı
hayatını kaybetmiştir. Aynı saldırılardan 487 Azerbaycanlı ağır yaralı olarak
kurtulmuş, 150 kişiden de bir daha haber alınamamıştır. Bu arada, Ermeni
birlikleri 1.275 kişiyi rehin alarak askerî kamplara götürmüştür. 
Azerbaycan,
1994 yılında parlamentoda aldığı bir kararla, olanları soykırım ilan etti ve
birçok ülke bu soykırımı kabul etti. 
Can
Azerbaycan’ın acısını paylaşıyor, hayatını kaybeden kardeşlerimize Allah’tan
rahmet diliyorum. Mekânları cennet olsun diyor, Genel Kurulu saygıyla
selamlıyorum.
BAŞKAN
– Sayın Özkan…
11.- Mersin Milletvekili Hacı Özkan’ın, Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Başkanı Mustafa Elitaş ve Komisyon
üyelerinin Alvimedica’nın İtalya’daki Türk tıbbi cihaz üretim tesislerine
yaptığı ziyarete ilişkin açıklaması
HACI
ÖZKAN (Mersin) – Teşekkürler Sayın Başkan.
Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Başkanımız Sayın
Mustafa Elitaş ve Komisyon üyelerimizle çeşitli temaslarda ve incelemelerde
bulunmak üzere hafta sonu İtalya’daydık. İtalya’da, sağlık teknolojisine yönelik
yatırımlarıyla Süper Teşvik kapsamında desteklenen Türk iş insanlarımızın
kurduğu Alvimedica şirketinin tıbbi cihaz üretim tesisinde incelemelerde
bulunduk. 
Şirketin,
İtalya’daki fabrika gibi, Türkiye’de kurduğu tesisde yılda 1 milyon stent
üretiliyor; bunun 500 bini iç piyasada kullanılıyor, kalan kısmı ihraç edilerek
ülkemize döviz girdisi sağlanıyor. Teknolojisi, kalitesi ve kapasitesiyle
dünyaya örnek olan tesis kalp kapakçığı da üretiyor. 
Şirketin
Yönetim Kurulu Başkanı Sayın Leyla Alaton’u kutluyor, misafirperverliğinden
dolayı teşekkür ediyor, Genel Kurulu saygıyla selamlıyorum.
BAŞKAN
– Sayın Kasap…
12.- Kütahya Milletvekili Ali Fazıl Kasap’ın, 2018 yılında çıkarılan
yönetmelik gereğince doğal gaza gelen zammın daha önce alınan gaza da
yansıtılmasına ilişkin açıklaması
ALİ
FAZIL KASAP (Kütahya) – Teşekkürler Sayın Başkan.
2018
yılında çıkarılan yönetmelikle doğal gaza -peşin alınan gaza- zamlı fatura
düzenlenmesine izin verdiniz. En son, vatandaşlarımıza gelen faturalarda şöyle
bir ibare var: “2018 tarihli 30493 sayılı Resmî Gazete’de yayınlanan
yönetmeliğe göre elektronik sayacınızda TL düzeltmesi uygulanmış olup 442
metreküp fiilî tüketiminize istinaden KDV dâhil 52,42 TL tutarında adil -pardon
zalim- fatura kesilmiştir.” “Zalim fatura” ibaresi olması gerekiyordu, “adil
fatura” diye yazılmış. Avrupa piyasasına göre Türkiye’de tüketici şu anda 2 kat
yüksek ücretle doğal gaz kullanıyor. Zarar hep vatandaşa yazıyor. Kışın aylık
maksimal 450 lira, yazın da 100 liralık yükleme yapılıyor. Bakanlıklar hep
sermayeden yana, hep yandaştan yana mı olmalı? Ne zaman halkın lehine, halkın
menfaatine yönetmelik… 
(Mikrofon
otomatik cihaz tarafından kapatıldı)
BAŞKAN
– Sayın Ceylan…
13.- Çanakkale Milletvekili Özgür Ceylan’ın, Çanakkale ilinin yaşam
alanlarının hedef alındığına, Truva Bakır Maden İşletmelerinin arama ve işletme
ruhsatının Cengiz Holdinge devredilip devredilmediğini öğrenmek istediğine
ilişkin açıklaması
ÖZGÜR
CEYLAN (Çanakkale) – Sayın Başkan, Çanakkale’nin yaşam alanları hedef alınmaya
devam ediliyor. Kaz Dağları’nda Halilağa köyü yakınlarında Kanadalı 2 firmaya
ait altın-bakır madeni ruhsat sahasının Cengiz Holding tarafından 55 milyon
dolara alındığı ve sonrasında mülki idare amirlerinin yöre halkına süreci
zorlaştırmamaları yönünde telkinlerde bulunduğu iddiaları var. 
Çanakkale
binlerce yıldır onlarca medeniyete ve efsaneye ev sahipliği yapmıştır ve şimdi
yok edilmek isteniyor. Buna direneceğiz, Cengiz dâhil kimsenin şüphesi olmasın.
Yapılacak madencilik faaliyetlerine sadece yerin altındaki değerli metallerin
çıkarıldığı ekonomik bir iş olarak bakılamaz, madencilik faaliyetleri yüksek
risklidir ve ekosistem üzerinde geriye dönüşü mümkün olmayan tahribatlar
yaratır. Satışı yapan şirketlerin iştiraki Truva Bakır AŞ’nin arama ve işletme
ruhsatları gerçekten Cengiz Holdinge devredilmiş midir? 
BAŞKAN
– Sayın Ayrım…
14.- İstanbul Milletvekili Şamil Ayrım’ın, 26 Şubat Hocalı katliamının
28’inci yıl dönümüne ilişkin açıklaması
ŞAMİL
AYRIM (İstanbul) – Teşekkür ederim Sayın Başkan. 
Bundan
yirmi sekiz yıl önce Azerbaycan toprağı Karabağ’ın Hocalı kentinde sivil halka
katliam yapıldı. Bu katliam, Azerbaycanlı kardeşlerimize Türk oldukları için
yapıldı. 63 çocuk, 70 yaşlı, 106 kadın ve 374 erkek olmak üzere 613 Türk
hunharca katledildi. Bu katliam, modern çağda haberleşme teknolojisinin zirvede
olduğu bir dönemde işlendi. Suçlular
yargılanmadan serbest dolaşıyor. Uluslararası toplumun bu katliama hak ettiği
önemi vermesini bir kez daha vurguluyoruz. Hocalı’ya adalet diyoruz. Katliamı
unutmadık, unutmayacağız ve unutturmayacağız. 
Şehitlerimize
tekrar Allah’tan rahmet diliyorum.
BAŞKAN
– Sayın Osmanağaoğlu…
15.- İzmir Milletvekili Tamer Osmanağaoğlu’nun, 26 Şubat Hocalı
katliamının 28’inci yıl dönümüne ilişkin açıklaması
TAMER
OSMANAĞAOĞLU (İzmir) – Teşekkür ederim Sayın Başkanım.
1992
yılının Şubat ayının 25’ini 26’sına bağlayan karanlık gecede insanlık
unutulmuş, vicdan varlığından hicap etmiş, beşerî onur ayaklar altında alınmış,
yeryüzü maziden atiye kalacak büyük bir vahşete şahitlik etmiştir. Azerbaycan’ımızın
Dağlık Karabağ bölgesinde bulunan Hocalı kasabasında yaşayan 613 soydaşımız,
Ermeni devlet terörünün kurbanı olmuş, şehadete erişmiştir. Oyun oynaması
gereken 81 çocuğumuz Ermenilerden oluşan katil sürüsünün iğrençlikleriyle şehit
edilmiş, şefkatin membası olan 107 kadınımız sadist, aşağılık yaratıklar
tarafından katledilmiş, onlarca savunmasız yaşlı vatandaşımız hayattan
koparılmıştır. 
Türk
milleti Hocalı’da soydaşlarına karşı Ermenistan devleti tarafından
gerçekleştirilen soykırımı unutmayacaktır, bu hesabı ahirete bırakmayacaktır.
BAŞKAN
– Sayın milletvekilleri, şimdi söz talebi olan Grup Başkan Vekillerine söz
vereceğim.
Buyurun
Sayın Türkkan. 
16.- Kocaeli Milletvekili Lütfü Türkkan’ın, 26 Şubat Hocalı katliamının
28’inci yıl dönümü vesilesiyle hayatını kaybeden soydaşlara Allah’tan rahmet
dilediklerine ve Azerbaycan devletinin acısını paylaştıklarına, Sağlık
Bakanlığı Türkiye İlaç ve Tıbbi Cihaz Kurumu müfettişlerinin Türk Kızılayı
Kuzey Marmara Bölge Kan Merkezinde yaptığı denetim sonucunda hazırlanan rapora,
TRT World’ün Heyet Tahrir el-Şam’ın lideri Ebu Muhammed El Culani’yle röportaj
gerçekleştirdiğine, Heyet Tahrir el-Şam’ın Türkiye tarafından terör örgütü
olarak kabul edilip edilmediği konusunda Hükûmetten açıklama beklediklerine
ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; yirmi sekiz yıl
önce, 26 Şubat 1992’de dünya, insanlık tarihinin en korkunç katliamlarından
biriyle uyandı. Tarihe kara bir leke olarak geçen katliam Azerbaycan’ın Dağlık
Karabağ bölgesindeki Hocalı kasabasında meydana geldi. Ermeni kuvvetleri,
kadın, erkek, çocuk ayrımı yapmaksızın önüne geleni katletti. Katliamın
üzerinden yirmi sekiz yıl geçse de acısı hâlâ kalplerde dinmedi. 28 Şubat
sabahına kadar süren katliamda 63’ü çocuk, 106’sı kadın, 70’i yaşlı 613 kişinin
canına kıyıldı. Yüzlerce soydaşımız ağır yaralı olarak kurtuldu, binden fazla
kişi ise Ermeni güçlerince esir alındı. Esir alınanlardan haber alınamadı.
Dünyanın gözü önünde gerçekleştirilen ve sessiz kalınan bu katliamı lanetle yâd
ediyoruz. Hayatını kaybeden soydaşlarımıza bir kez daha Allah’tan rahmet
diliyoruz. 
Nerede
bir Türk varsa bizlerin kalbi orada, onunla atar. Azerbaycan devletinin acısını
paylaşıyorum. Soy ise soy, kan ise kan, can ise can; Azerbaycan Türkiye’dir,
Türkiye Azerbaycan’dır.
Son
zamanlarda israflarıyla, yolsuzluklarıyla ve Ensar Vakfına para aktarmasıyla
gündemden düşmeyen Kızılayın yeni bir skandalı daha ortaya çıktı. Basında çıkan
haberlere göre, Sağlık Bakanlığı Türkiye İlaç ve Tıbbi Cihaz kurumu müfettişleri
9-12 Aralık tarihleri arasında Türk Kızılayı Kuzey Marmara Bölge Kan Merkezinde
denetim yaptı. Teftişin ardından Kurum Başkanı Doktor Hakkı Gürsöz imzasıyla da
bir rapor hazırlandı. Raporda yer alan bilgilere göre, proje kapsamında Sağlık
Bakanlığı, Sosyal Güvenlik Kurumu ve Kızılay protokol imzaladılar. Protokolle,
kan toplama ve ilaç üretimine uygun plazma elde etme görevi Kızılaya verildi.
Kızılay da bu iş için Ethem Sancak’ın yeğeni Murat Sancak’a ait “Maxicells
Anonim Şirketi” adlı şirketle anlaştı.
(Mikrofon
otomatik cihaz tarafından kapatıldı)
BAŞKAN
– Buyurun, toparlayın.
LÜTFÜ
TÜRKKAN (Kocaeli) – Kızılay, kendi yapacağı işi, laboratuvar kapasitesi yeterli
olmasına rağmen ihale etti; hem de yine, tanıdığımız, bildiğimiz, meşhur bir
aileye. Üç yıl boyunca protokolün gereğini yerine getirmeyen, Türkiye’de de
tesis kurmayan Sancakların şirketi de Almanya’da bir şirketle, kan göndermek
üzere anlaşma imzaladı. 17 Şubat tarihli ve “ivedi” ibareli teftiş raporunda,
Ethem Sancak’ın yeğeninin şirketinin kanları Almanya’ya göndermesinin DNA
bilgileri açısından risk yarattığına dair vurgu yapıldı. Raporda, bağışçılara
bilgilendirme yapılmadan kanların yurt dışına gönderilmesinin Kızılayın kan
toplama faaliyetlerini de sekteye uğratabileceği uyarısında bulunuldu.
(Mikrofon
otomatik cihaz tarafından kapatıldı)
LÜTFÜ
TÜRKKAN (Kocaeli) – Bitiriyorum Sayın Başkanım.
BAŞKAN
– Buyurun.
LÜTFÜ
TÜRKKAN (Kocaeli) – “Sözleşmelerin revize edilmesinin uygun olacağı kanaatine
varılmıştır.” denildi bu raporda. Tank Palet Fabrikasındaki o meşhur ihaleyle
yakından bildiğimiz Ethem Sancak, şimdi de yeğeni vasıtasıyla, bu kez de
vatandaşın sağlığıyla ilgili bir konuda karşımızda. 
Kızılaya
gelince, bu kurum ve başındaki zat; bunlarla ilgili konuşmaktan hepimiz
yorulduk. Sağlık Bakanlığının teftiş raporu doğrultusunda gerekenler
yapılmalıdır. Yetkililerden bu konuyla ilgili açıklama bekliyoruz.
Daha
önce kırmızı bültenle aranan Osman Öcalan’la röportaj gerçekleştiren TRT bir
skandala daha imza attı. TRT’yi babasının çiftliğine çeviren bir Genel Müdür
var; her seferinde söylüyorum, bir daha tekrar edeceğim. TRT World, terör
örgütü Heyet Tahrir el-Şam’ın lideri Ebu Muhammed El Culani’yle bir röportaj
gerçekleştirdi. Heyet Tahrir el-Şam, Türkiye tarafından terör örgütü olarak
kabul edilmiyor mu?
(Mikrofon
otomatik cihaz tarafından kapatıldı)
BAŞKAN
– Buyurun.
LÜTFÜ
TÜRKKAN (Kocaeli) – Türkiye'nin HTŞ’yi terör listesine alması, Resmî Gazete’de
yayınlanan “DEAŞ ve El Kaide ile Bağlantılı Tüzel Kişi, Kuruluş ve
Organizasyonlar” başlıklı maddenin (c) fıkrasındaki “El Nusra cephesi” isminin
güncellenmesiyle olmamış mıydı? O zaman soruyorum size: Bu ne perhiz, bu ne
lahana turşusu? Bunun adı, bu terörist örgütün ve liderinin reklamı değil de
nedir? Bu konuda Hükûmetten açıklama bekliyoruz.
Yüce
Parlamentoyu saygıyla selamlıyorum. 
BAŞKAN
– Sayın Akçay, buyurun.
17.- Manisa Milletvekili Erkan Akçay’ın, 19 Şubat 2020 tarihinde
Türklerin ve göçmenlerin yoğun olarak yaşadığı Almanya’nın Hanau şehrinde
düzenlenen saldırıda hayatını kaybeden 5 vatandaşa Allah’tan rahmet dilediğine,
25 Mart 2019 tarihinde Yeni Zelanda’da 50 kişinin ölümüyle sonuçlanan
saldırının krizin küresel boyutunu ortaya koyduğuna, dünyanın birçok ülkesinde
vatandaşları ve diplomatik temsilcilikleri bulunan Türkiye’nin terörizme ve
bütün teşekküllerine karşı olduğuna, 26 Şubat Hocalı katliamının 28’inci yıl
dönümü vesilesiyle Hocalı’da yaşanan soykırımın hesabının mutlaka sorulması
gerektiğine ve hayatını kaybetmiş bütün mazlumları rahmetle andıklarına ilişkin
açıklaması
ERKAN
AKÇAY (Manisa) – Teşekkür ederim.
Sayın
Başkan, değerli milletvekilleri; artık tarihen de sabit olmuştur ki Batı
kültürünün ve Batı siyasetinin zihnî ve fikrî kodları materyalizm, Darwinizm,
sömürgecilik ve ırkçılıkla özürlüdür. 19 Şubat 2020 tarihinde Almanya’nın
Hessen eyaletinde Türklerin ve göçmenlerin yoğun olarak yaşadığı Hanau şehrinde
düzenlenen saldırıda 5 vatandaşımız hayatını kaybetti. Hayatını kaybeden
vatandaşlarımıza Allah’tan rahmet, yakınlarına başsağlığı diliyorum. 
Katilin
münferit bir kararla saldırıyı gerçekleştirdiği iddia edilse de Avrupa’da,
bilhassa Almanya’da vatandaşlarımıza yönelik ırkçı bakış açısının ve yabancı
düşmanlığının toplumsal temelde maalesef karşılık bulduğu aşikârdır. Almanya’da
vatandaşlarımıza yönelik ilk saldırı 22 Kasım 1982 tarihinde gerçekleştirilmiş,
2000-2007 yılları arasında Neonazi terör örgütü NSU’nun faaliyetleriyle
saldırılar hız kazanmıştır. 20 Ekim 2014’te göçmen karşıtlığı ve yabancı
düşmanlığı amacıyla kurulan PEGIDA hareketi, vatandaşlarımızı endişeye sevk
etmektedir. Avrupa’da radikal ırkçı partilerin yükselişi, yabancı ve İslam
karşıtı örgütlerin faaliyetleri ve yaşanan hadiseler birlikte
değerlendirildiğinde vahim bir tablo ortaya çıkmaktadır. Avrupa Birliği
ülkeleri, yabancı düşmanlığı üzerinden derinleştirilmeye çalışılan fay
hatlarını acilen tespit edip gereken önlemleri almak zorundadır.
Diğer
yandan, uluslararası sistemin karşı karşıya kaldığı, yabancı düşmanlığı üzerine
kurulu terörizm, yalnızca bir kıtaya, bir ülkeye mündemiç olmayıp küresel bir
konjonktürün konusudur. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Akçay.
ERKAN
AKÇAY (Manisa) – 25 Mart 2019’da Yeni Zelanda’da 50 kişinin ölümüyle sonuçlanan
saldırı, krizin küresel boyutunu ortaya koymaktadır. Dünyanın birçok ülkesinde
vatandaşları ve diplomatik temsilcilikleri bulunan Türkiye, terörizmin bu
boyutuna ve bütün teşekküllerine karşıdır. Çözüm adına yapılması gerekenler
noktasında da elinden geleni yapmaktadır, yapmaya hazırdır.
Sayın
Başkan, bugün, tarihin en ağır günlerinden birinin yıl dönümündeyiz. Yirmi
sekiz yıl evvel, Azerbaycan’ın Hocalı kasabasında, Ermenistan tarafından
organize edilen çeteler, 63’ü çocuk, 70’i yaşlı toplam 613 Azerbaycan Türkünü
katletmiştir; 152 kişi hâlâ kayıptır. Kardeş Azerbaycan’ın acısını paylaşıyor,
soydaşlarımızı rahmetle anıyorum.
(Mikrofon
otomatik cihaz tarafından kapatıldı)
BAŞKAN
– Buyurun Sayın Akçay.
ERKAN
AKÇAY (Manisa) – Aradan geçen yirmi altı yılda acımız ve eli kanlı katillere
karşı adalet arayışımız eksilmemiştir. Çünkü, Hocalı bir insanlık dramıdır.
Hocalı’da, planlı, sistemli bir vahşet yaşanmıştır. Soykırım, uluslararası
hukukta, millî, etnik, ırki veya dinî bir grubu kısmen veya tamamen imha
etmedir. Hocalı’da yaşananlar, tereddütsüz, bir soykırımdır. Birleşmiş
Milletler Soykırım Suçunun Önlenmesine ve Cezalandırılmasına İlişkin
Sözleşme’nin 2’nci maddesi, Hocalı’da yaşananların tartışmasız bir soykırım
olduğunu göstermektedir. Bu suç ve cezası uluslararası hukukta bellidir.
Hocalı’da yaşanan soykırımın hesabı mutlaka sorulmalıdır.
Hocalı,
kabuk bağlamayan yaramızdır. Arayışımız, Hocalı için adalettir. Hocalı,
Azerbaycan Türkünün öz yurdudur. Hocalı’yı unutmayacağız ve unutturmayacağız. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan. 
BAŞKAN
– Buyurun Sayın Akçay. 
ERKAN
AKÇAY (Manisa) – Tarih insanları ve kurumları yaptıklarıyla kaydeder, gelecek
nesillere aktarır. Bazı emperyal güçler, emperyal emellerini hayata geçirmek
amacıyla Dağlık Karabağ meselesinin ve Hocalı katliamının çözümü konusunda
herhangi bir adım atmamaktadır. Bu meseleleri dondurulmuş krizler olarak
değerlendirmektedirler. 
Bu
vesileyle, Hocalı’da, Kelbecer’de, Doğu Türkistan’da, Türkmeneli’de şehit
edilen bütün soydaşlarımızı, 1915’te Hınçak ve Taşnak çetelerinin
saldırılarında hayatlarını kaybeden atalarımızı, ASALA saldırılarıyla şehit
olan diplomatlarımızı, hayatını kaybetmiş bütün mazlumları bir kez daha
saygıyla ve rahmetle anıyorum. 
Teşekkür
ederim Sayın Başkanım. 
BAŞKAN
– Sizin bir söz talebiniz vardı Neslihan Hanım. 
Buyurun.

18.- Samsun Milletvekili Neslihan Hancıoğlu’nun, Samsun ilinde içme
suyundan kötü kokular gelmesinden vatandaşların muzdarip olduğuna, Samsun
Büyükşehir Belediyesi Su ve Kanalizasyon İdaresinin yirmi yedi yıllık logosunu
değiştirerek kentin kimliği olan Atatürk Anıtı’nı logo üzerinden silmesine
ilişkin açıklaması
NESLİHAN
HANCIOĞLU (Samsun) – Sayın Başkan, Samsun ilimizde dört gündür musluklardan
lağım kokulu su akıyor. İdare gerekçeler, bahaneler üretiyor ama Samsunlular
bundan çok muzdarip, inanmıyorlar da. Bu kurumu yöneten zihniyet -zihniyet
diyeceğim ne yazık ki- merkez sayılabilecek ilçelerimizin birçok mahallesine
hâlâ su ulaştırmamış ve şimdi de bu kurum, işi gücü bırakmış bir kenara,
kendisine yeni bir logo hazırlamış; yirmi yedi yıllık SASKİ logosundan bu
kentin kimliği olan Atatürk Anıtı’nı, -Onur Anıtı’mızı- silmiş. 
Yani
biz de tüm Samsunlular olarak şöyle söylüyoruz: Atatürk’e itibar etmeyene
Samsunlu asla itibar etmeyecektir. Böyle bir zihniyet Samsun’umuzu asla temsil
edemez; bunu buradan herkes böyle bilsin. Samsun’un kimliğiyle, değerleriyle
oynanmasın; herkes kendi asli görevini yapsın diyorum.
Teşekkür
ediyorum. (CHP sıralarından alkışlar) 
BAŞKAN
– Sayın Oluç, buyurun efendim. 
19.- İstanbul Milletvekili Hakkı Saruhan Oluç’un, İzmir ilinde
gerçekleştirilen Ege, Akdeniz ve Marmara Genişletilmiş Baro Başkanları
Toplantısı’nda açıklanan sonuç bildirgesine ve yargı üzerindeki baskıların,
özellikle yürütmenin baskısının bir an evvel sona ermesi gerektiğine,
TÜRK-İŞ’in açıkladığı şubat ayı açlık ve yoksulluk sınırı rakamlarına,
ekonomiyi düzeltmek için adımlar atmak yerine suni gündemlerle vakit
kaybedildiğine, Cumhurbaşkanlığı yazlık sarayının yapıldığı Muğla ili Marmaris
ilçesi Okluk Koyu’ndaki talanın devam ettiğine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, İzmir’de yapılan Ege, Akdeniz ve Marmara Genişletilmiş Baro
Başkanları Toplantısı’nda 25 baro başkanının imzasının bulunduğu 7 maddelik bir
sonuç bildirisi açıklandı, yeni oldu bu. Bu açıklamada, özellikle toplumsal
önemi olan davalarda yaşanan hukuksuzluklar ve yürütmenin yargıya doğrudan
müdahalesi, HSK’nin tamamen siyasileşmiş olması ve yürütmenin talimat
niteliğindeki açıklamalarını görev addederek bağımsız yargıçlar üzerinde baskı
kurması, hâkimlerin verdikleri kararlar nedeniyle haklarında soruşturmalar
açılması ve yargıç bağımsızlığı ilkesinin her geçen gün yeni bir örnekle ihlal
edilmesi, Avrupa İnsan Hakları Mahkemesi kararlarının uygulanamamasının dahi
olağan hâle gelmesi, avukatların pek çoğuna mesleki faaliyetleri nedeniyle çok
ciddi cezalar verilmesi, yurttaşların artık bir hukuk güvencesinin tamamen
ortadan kalktığı bir ortamda yaşamaları gibi sorunlara değinildi ve tarihin
belki de en ağır yargı krizinin yaşandığına dikkat çekildi. Bu bildirgenin çok
önemli olduğunu düşünüyoruz. Çünkü bu açıklama, yargının artık bitkisel hayatta
olduğunu ve geldiği noktayı gösteren çok önemli bir bildirgedir; bunu bir kez
daha dile getirmiş olalım. Yargı üzerindeki baskıların, özellikle yürütmenin
baskısının bir an evvel sona ermesi gerektiğine dair fikrimizi söylemiş olalım.
Efendim,
TÜRK-İŞ’in şubat ayı açlık ve yoksulluk sınırı araştırması açıklandı. TÜRK-İŞ’in
araştırmasının sonucuna göre, 2020 şubat ayında 4 kişilik bir ailenin sağlıklı,
dengeli ve yeterli beslenebilmesi için yapması gereken aylık gıda harcaması
tutarı yani açlık sınırı 2.257 lira olarak belirlendi. Yine, 4 kişilik bir
ailenin gıda harcamasıyla birlikte giyim, konut, ulaşım, eğitim, sağlık ve
benzeri ihtiyaçları için yapması gereken zorunlu harcama yani yoksulluk sınırı
ise aylık 7.353 lira olarak belirlendi. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Oluç.
HAKKI
SARUHAN OLUÇ (İstanbul) – Özellikle gıda enflasyonundaki artış, ücretli
çalışanların, emekçilerin, işçilerin yaşam koşullarını gerçekten
zorlaştırmaktadır ve özellikle yaş sebze ve meyve fiyatları da mevsim
şartlarının etkisiyle yükselme eğilimindedir. Görüyoruz, tüketici enflasyonu
-ki TÜİK’in oynadığı rakamlardır- yine çift haneli seviyede devam etmektedir.
Dolar -farkında mısınız bilmiyoruz ama- çaktırmadan 6,14’ü bulmuştur çünkü
düşük faizli kredilerle ekonomiyi ısıtıyorsunuz. Bunlar, enflasyonu
tırmandıracak ve cari açığı büyütecek, döviz fiyatlarını yeniden yukarı çekecek
adımlar oluyor. Dolayısıyla, TÜRK-İŞ’in açıkladığı açlık ve yoksulluk sınırı
rakamları da ekonomideki gelişme de iktidarın aslında ne kadar yanlış ekonomi
politikalarıyla vakit geçirmekte olduğunu bir kez daha gösteriyor.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Oluç. 
HAKKI
SARUHAN OLUÇ (İstanbul) – Ekonomiyi düzeltmek için adımlar atmak yerine suni
gündemlerle vakit kaybediliyor ve yoksulun, işçinin, emekçinin sorunlarıyla,
sosyal haklarıyla ilgilenilmiyor.
Şimdi,
bütün bunlar devam ederken Okluk Koyu’nda da talan devam ediyor. Yaklaşık üç
yıldır inşaatı devam eden ve yapım aşamasında da binlerce ağacın kesilmesine
neden olan 300 odalı Cumhurbaşkanlığı yazlık sarayının yapıldığı Marmaris’teki
Okluk Koyu’ndaki talandan yeni haberler geliyor. Bölgede yüzme havuzlu küçük
saraycıklar, 3 helikopter pisti ve güvenlik alanı için imara açılan 65 hektarın
ardından 27 hektarlık alanın daha statüsünde değişiklik yapıldı ve toplamda 92
hektarlık yani 130 futbol sahasına yakın alan yapılaşmaya açılmış oldu. Yani
bir tarafta işsizlik, yoksulluk, açlık, yükselen hayat pahalılığı ama öbür
tarafta Okluk Koyu’nda 300 odalı saray, Ahlat’ta bir kışlık saray; ekolojik
dengeyi, ormanları ve suları yok eden projeler, ormanların talan edilmesi,
ekolojik tahribat devam ediyor.
(Mikrofon
otomatik cihaz tarafından kapatıldı) 
HAKKI
SARUHAN OLUÇ (İstanbul) – Bitiriyorum efendim. 
BAŞKAN
– Buyurun, toparlayın. 
HAKKI
SARUHAN OLUÇ (İstanbul) – Bu da iktidarın ve yürütmenin topluma ve kendi
koltuklarına nasıl baktığının çok önemli bir göstergesidir diye düşünüyoruz. 
Teşekkür
ediyorum. 
BAŞKAN
– Sayın Özel, buyurun. 
20.- Manisa Milletvekili Özgür Özel’in, 26 Şubat Hocalı katliamının
28’inci yıl dönümü vesilesiyle masum insanların hayatlarına kasteden tüm
katliamların son bulması temennisiyle Hocalı’da hayatını kaybedenleri saygıyla
andığına, 26 Şubat Millî Eğitim eski Bakanı Hasan Ali Yücel’in 59’uncu, yazar
Tarık Buğra’nın 26’ncı, toplumcu şiirin önde gelen isimlerinden Hasan Hüseyin
Korkmazgil’in 36’ncı ölüm yıl dönümlerine, Adalet ve Kalkınma Partisi Genel
Başkanı Recep Tayyip Erdoğan’ın “21 bin dersliğe, 13 bin yeni okula ihtiyacımız
var.” ifadesine, Meclisin gündemine hâkim olacağı, ihtisas komisyonlarının
etkin çalışacağı söylenmesine rağmen ihtisas komisyonlarının yerine Plan ve
Bütçe Komisyonunun çalıştığına, Plan ve Bütçe Komisyonunun Varlık Fonu’nu
denetlemesi gerektiğine, soru önergelerinin oranının yüzde 4’ten yüzde 8’e
çıkmasına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
26
Şubat 1992, tüm dünyanın sarsıldığı Hocalı katliamının yaşandığı gün. Hocalı
katliamı başta olmak üzere, masum insanların hayatlarına kasteden tüm
katliamların son bulması temennisiyle Hocalı’da hayatını kaybedenleri bir kez
daha saygıyla anıyorum. 
26
Şubat, bu topraklardaki en büyük aydınlanma hareketlerinden, eğitim
hamlelerinden köy enstitülerinin fikir babası eski Millî Eğitim Bakanımız Hasan
Ali Yücel’in ölüm yıl dönümü. Kendisini ve cumhuriyetin kurucu kadrolarını bir
kez daha saygı ve minnetle anıyoruz. 
26
Şubat, aynı zamanda, devlet sanatçısı unvanına sahip, roman, hikâye, oyun
yazarı, başta “Küçük Ağa” olmak üzere çok sayıda önemli romanın yazarı Tarık
Buğra’nın ve yine başta “Haziranda Ölmek Zor” olmak üzere çok sayıda toplumcu
şiirin önde gelen isimlerinden Hasan Hüseyin Korkmazgil’in ölüm yıl dönümü.
Edebiyatımızın bu 2 önemli ismini bir kez daha saygıyla anıyoruz. 
Sayın
Başkan, Adalet ve Kalkınma Partisi Genel Başkanı Recep Tayyip Erdoğan dün
katıldığı bir toplantıda hayırseverlerle, vatandaşlarla yüz yüze geldi ve
kendilerine, hem orada hem ekranları başında bulunanlara “21 bin dersliğe, 13
bin yeni okula ihtiyacımız var.” dedi ve devletimizin bu konuda imkânlarının
yeterli olmadığı noktasından hareketle, hayırseverleri bir seferberliğe davet
etti. Ekrana yansıtılan görsellere göre, 1 dersliğin maliyeti 600 bin liraydı
ve “21 bin derslik ihtiyacı” ifadesine göre 12 milyar 600 milyonluk bir kaynak
lazım ve bu konuda, vatandaşın bunu yapmasını istediğini, devletin bunu yapacak
takatinin olmadığını anlıyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel. 
ÖZGÜR
ÖZEL (Manisa) – Aslında hepimiz biliyoruz ki devletimiz bunu yapacak güçtedir
ama önceliği bu derslikler değildir; önceliği 75 milyar lirayı Kanal
İstanbul’a, talan İstanbul’a… Damat beyin etrafında topladığı arsalar haber
olunca haberlere yayın yasağı getiren, mizah dergilerinin kapaklarından ürken,
o İstanbul’un rant projesine 75 milyar bulanlar, evlatlarımızın okuyacağı
okullar için 12 milyar lirayı bulamamaktadırlar ve vatandaşa çağrı yapmaktadırlar.

Millî
Eğitim Bakanlığına daha önce de hatırlatmıştık: 4+4+4’ün ilk etkilenen
öğrencilerinin yani küçük yaşta giden öğrencilerinin, okula fazladan giden 1,5
milyon öğrencinin bu sene LGS sınavına gireceği sene ve bu sene o öğrenciler
aynı miktarda derslik, aynı miktarda okul olduğu için, yaptıkları tercihlerden
sonra…
(Mikrofon
otomatik cihaz tarafından kapatıldı) 
BAŞKAN
– Buyurun lütfen.
ÖZGÜR
ÖZEL (Manisa) – 8’inci sınıf öğrencilerinde 1 milyon 870 bin kişilik bir artış
var bu seneye özgü -4+4’ün sekiz yıl sonraki tsunami etkisi bu- ve yüzde 54
daha fazla dersliğe ihtiyaç var. İşin kötüsü, seneye de o yüzde 54’lük
dersliğe ihtiyaç yok ama bu sene lazım. Maalesef, bu sene o öğrenciler gelecek
sene için aynı kontenjanlara başvurunca puanlar yükselecek ve 4+4+4 olmasaydı
senesinde girecek olanlar çok gerilere düşecekler; çok çetin bir yarış olacak,
kontenjan sorunu var. Bunu eylül ayından beri hatırlatıyoruz. Millî Eğitim
Bakanı, toplumun bazı kesimlerinde boşa bir ümit yaratan Millî Eğitim Bakanı sorunun
gerçekliğini tasdik ve teyit ediyor, çözüme dair hiçbir şey söylemiyor. Bunu
buradan bir kez daha kayıtlara geçirmeyi önemsiyorum.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – Sayın Başkan, Plan ve Bütçe Komisyonunda görüşülmüş bir teklifi
görüşeceğiz, şöyle bir baktığınızda salonda Plan ve Bütçeci bulamazsınız.
Neden? Plan ve Bütçecilerimiz pazartesiden beri yeni bir torbayla yukarıda
meşguller, gece gündüz çalışıyorlar. Ne yapıyorlar? Torba yapıyorlar. Binali
Bey, burada mısınız? Binali Bey sesimi duyuyor mu? Binali Bey diyordu ki:
“Anayasa değişecek, torba kanun tarih olacak.” Binali Bey, haberiniz var mı,
bir milletvekili olarak Plan ve Bütçe Komisyonunu şereflendirsenize; millet
size İstanbul’da bir görev vermedi ama burada verdi. Sayın Binali Bey Plan ve
Bütçe Komisyonuna katılsın. Görüşülmekte olan torba teklif 21 ayrı kanunda
değişiklik yapıyor, 21 ayrı kanunda; torbanın daniskası. Kırkbayır gibi;
açıyorum teklifi, bir kanun; açıyorum, bir daha; bir daha, bir daha, bitmiyor;
21 kanun. İmzasını koyan değerli milletvekili ne yapıyor, biliyor musunuz?
Anayasa’ya karşı muvazaa suçu işliyor, 1’inci imza sahibi ve diğer arkadaşlar.
(Mikrofon
otomatik cihaz tarafından kapatıldı) 
BAŞKAN
– Buyurun. 
ÖZGÜR
ÖZEL (Manisa) – Niye muvazaa? Çünkü bu kanun teklifindeki her madde… Örneğin,
bir tanesini –numune- torbadan çektim, ne çıktı? Gazilerin ikinci maaş hakkı
ellerinden alındı ya, hepiniz de bu sorunu dile getirdiniz ya, yürütmenin başı
da “Bu sorunu önümüzdeki günlerde çözeceğiz.” dedi ya… Torbada o kanun var.
Nasıl var? Yürütmenin talimatıyla var. 
21
kanunun 18’ini Bakanlar müjdeledi Sayın Başkan. Hani Bakanlar kanun tasarısı
sunmayacaktı? Sunmuyor. Bakanlıkta hazırlanıyor, buraya geliyor; Anayasa’ya karşı
gizli iş birliği, muvazaa suçu. Plan ve Bütçeciler burada olmaları gerekirken
orada yeni bir torbayla uğraşıyorlar. Oysa hani bu Meclis gündemine hâkim
olacaktı? Hani ihtisas komisyonları etkin çalışacaktı? Çalışan ihtisas
komisyonu var mı? Hepsinin yerine Plan ve Bütçe Komisyonu, hepsinin yerine
orası; alt meclis, yasak savma komisyonu.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Özel.
ÖZGÜR
ÖZEL (Manisa) – Sağlık konuşuluyor, Plan ve Bütçede; hukuk konuşuluyor, Plan ve
Bütçede; ulaştırma konuşuluyor, Plan ve Bütçede. Neden? Batır çıkar, oldubitti,
yolla buraya, geçir buradan. Olacak iş değil. Millete yalan söylediniz.
“Anayasa değişikliği -rejime kasteden Anayasa değişikliği- torbayı kaldıracak.”
dediniz, kaldırmadı. Her taraf torba oldu. 
Ayrıca,
Anayasa’ya aykırı birçok madde var. Gidiyoruz, Türkiye'nin en önemli anayasa
hukukçularından İbrahim Kaboğlu Anayasa’ya aykırılık iddiamızı dile getirecek,
dört saat sonraya söz veriyorlar, dört saat; oysa Anayasa’ya aykırılığın
öncelikle irdelenip, varsa önergesi öncelikle işleme alınması lazım. Cevap:
Komisyon Başkanı “Biz baktırdık, Anayasa’ya aykırı değilmiş. Biz onlara
baktırıyoruz, Anayasa’ya aykırı olursa hiç getirmiyoruz.” diyor. Çatlarsınız
ortanızdan! Olmaz böyle bir şey, yanlış bu iş!
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – Bir kişi, bir milletvekili Anayasa’ya aykırılık iddia ediyorsa
öncelikle müzakere edilip o konudaki önergenin öncelikle oylanması lazım, yapmıyorlar.
Ne diyorlar, Sayın Lütfi Elvan ne diyor? “Torbadan biz de rahatsızız, Grup
Başkan Vekilleri toplansın, bu işe bir çare bulsun.” E, toplanalım. Yıllardır
Grup Başkan Vekilleri toplantısı yapılacak, yok. Hak veriyorlarmış Plan ve
Bütçe Komisyonunun bu kadar eşitsiz şartlarda çalışmasına ama devamlı torba
gidiyor. Yapmayın, gerçekten Meclisi göstermelik hâle... O Plan ve Bütçe
Komisyonundaki kanun teklifi 6-7 farklı ihtisas komisyonuna bölünür, o
komisyonlarda çok kıymetli milletvekilleri var her gruptan, çıkılır, oraya
katkı verilir. Kanun dediğin böyle, tost yapar gibi bastı çıktı olmaz, özenle,
yemek yapar gibi olur; birimiz tuzunuzu koyacağız, birimiz biberini
ekleyeceğiz, birimiz tadına bakacağız, birimiz “Daha güzelini gördüm, böyle
yapsak daha iyi olur.” diyeceğiz.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Özel.
ÖZGÜR
ÖZEL (Manisa) – Toparlayacağım Sayın Başkanım.
Ama
bu işler, artık bize... 600 kişiye maaş veriyoruz, onlar milletvekili görev ve
sorumluluklarını yapar gibi yapıyorlar, sarayın istediği yasaları tık tık tık
çıkarıyorlar. Böyle iş olmaz; yemine de aykırı, vicdana da aykırı.
Sayın
Başkanım, yine sizin nöbetinizde de söylemiştim, sağ olun, tevazu
gösteriyorsunuz, ilgileniyorsunuz; Plan ve Bütçe Komisyonu bu işle meşgulken ne
işle meşgul değil? Varlık Fonunu denetlemesi lazım. Neye göre? Sizin
çıkardığınız kanuna göre. Kanunun denetim maddesi diyor ki: “2019 yılının Ekim
ayına kadar Varlık Fonu denetim raporu gelmeliydi.” Geldi mi? Gelmedi. Plan ve Bütçe
Komisyonu 2019’da yapacaktı, yok; üstünden iki ay geçti, yok. Kendi kurdukları
Varlık Fonunu, zaten uygun olmayan denetim raporunu kendi Plan ve Bütçe
Komisyonuna yollayıp kendini denetlettirmeyen bir iktidar. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bitiriyorum Sayın Başkan.
BAŞKAN
– Buyurun Sayın Özel.
ÖZGÜR
ÖZEL (Manisa) – Kendi yaptığı Anayasa’ya uymaz, kendi çıkardığı kanuna uymaz.
Çadır devleti desen, çadır devletinin de bir kuralı, bir kaidesi olur. Bu
ülkenin bütün değerlerini Varlık Fonuna koy, başına geç, yönetime damadı koy,
denetimi milletten kaçır! Aile şirketi yönetir gibi yönetiyorsunuz. Aile
şirketleri bile daha iyi, daha şeffaf, daha akılcı yönetiliyor. 
Sayın
Başkan, soru önergeleri oranı yüzde 4’ten yüzde 8’e çıktı, sevinir insan demek
ki boşa söylemedik diye. Bir bakıyorsunuz, artan oran Fuat Oktay’a ait.
Cumhurbaşkanına soru soramamakla eleştiriliyordu rejime kasteden anayasa. Ne
dediniz? “Eskiden de sormuyordunuz, Başbakana soruyordunuz, o ilgili bakanlara
dağıtıyordu. Cumhurbaşkanı Yardımcısına soracaksınız, o ilgili bakana
dağıtacak.” Yanıtlama oranını artırmak için beyefendi neyi tercih etti biliyor
musunuz Sayın Bakan? Ona sorulan soruları iade yazısıyla cevaplıyor “Konu
Ulaştırma Bakanınındır, ona sorun.” 
(Mikrofon
otomatik cihaz tarafından kapatıldı)
BAŞKAN
– Son söz…
ÖZGÜR
ÖZEL (Manisa) - Ya, sen alıp versen eline mi yapışır? 
Sayın
Başkanım, evraka yazık, mürekkebe yazık, posta giderine yazık. Ben soruyu
sormuşum, örneğin Manisa tüneli, alıyor… Eskiden ne yapıyordu Başbakanlık?
Ulaştırma Bakanlığına yolluyordu, cevap geliyordu. Beyefendi şimdi iade ediyor
“Bana sorma, Ulaştırma Bakanına sor.” E, aynı yerde oturuyorsun. Aynı sarayda
odadan odaya kâğıt yollamıyorlar, iade ediyorlar. Bu tutumu da kınıyoruz. Fuat
Oktay aklını başına alsın, oranı yükseltmek için takiye yapmasın. 
Teşekkür
ediyorum efendim. (CHP sıralarından alkışlar) 
BAŞKAN
– Sayın Arkaz, buyurun. 
21.- İstanbul Milletvekili Hayati Arkaz’ın, 26 Şubat Hocalı katliamının
28’inci yıl dönümüne ilişkin açıklaması
HAYATİ
ARKAZ (İstanbul) – Teşekkür ederim Sayın Başkan. 
1992
yılı 26 Şubatında, Ermeni çeteleri Hocalı’da son yüzyılın en büyük suçlarından
birini işlemiştir. Hocalı’ya giren insan kasapları 6’sı kadın, 63’ü çocuk, 70’i
yaşlı olmak üzere 613 soydaşımızı şehit etmiş, 76’sı çocuk 487 kardeşimiz de
ağır yaralanmıştır. Bu katliam sırasında esir alınan 1.275 kardeşimizin
150’sinden hâlâ haber alınamamıştır. Hocalı’ya nereden bakarsanız bakın, hem
orada büyük bir insanlık suçu vardır hem de bu hadise sözde medeni dünyanın
gözleri önünde gerçekleşmiş, demokrasi naraları atanlar mesele Türk olunca üç
maymunu oynamışlardır. Hocalı’da yaşanan, net olarak, uluslararası hukuk
nezdinde insanlık suçu ve soykırım suçudur. Sözde Ermenistan devleti bir gün bu
suçun hesabını elbette verecektir. 
Hocalı’da
katledilen kardeşlerimizi rahmetle yâd ediyorum, Genel Kurulu saygıyla
selamlıyorum.
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
22.- Çanakkale Milletvekili Bülent Turan’ın, 26 Şubat Hocalı katliamının
28’inci yıl dönümünde şehit edilen 613 soydaşı rahmetle andıklarına, Manisa
Milletvekili Özgür Özel’in yaptığı açıklamasındaki bazı ifadelerine ve değişen
sisteme ayak uydurulması gerektiğine ilişkin açıklaması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum.
Hocalı
katliamı yirmi sekiz yıldır dinmeyen bir acımız. Hocalı katliamında insanlık
sustu, vicdanlar sustu; insanlık, imtihanı o günde maalesef kaybetti. Aradan
geçen yıllara rağmen, uluslararası toplumun, suçluları cezalandıracak bir adım
atmaması bizleri ayrıca üzmekte. İnsanlığın karşı karşıya kaldığı en karanlık
sayfalardan olan Hocalı katliamına sessiz kalınması soykırım hayali kuranları
daha da cesaretlendiriyor. İnsanlık tarihinin kara lekesi olan Hocalı
katliamının 28’inci yılında, şehit edilen 613 Azerbaycanlı kardeşimizi rahmetle
ve duayla anıyoruz.
Sayın
Başkan, değerli arkadaşlar; az önce Kıymetli Grup Başkan Vekilinin ifade
ettiği, okulların yıkılıp, bütçede para olmayıp, hayırseverlerden bu konunun
yerine getirilmesi talebi olduğu iddiasını esefle karşıladım. Ufak bir bilgi
vermek istiyorum Sayın Başkan, mesele şöyle: 2000 yılından önce yapılan
okullarla yani Deprem Yönetmeliği olmadan önce yapılan, evlatlarımız için risk
olan okullarla ilgili yapılan çalışmalarda 2016 yılında verilen bir karar var.
Bu çalışma, bugünün çalışması değil. 2000’den önce yapılan okullar söz konusu,
2016’da verilen karar söz konusu, bunun da kademe kademe uygulanması söz
konusu. Bu uygulama yapılırken Dünya Bankası kredisi gibi, genel bütçemiz gibi,
ayrıca hayırseverlerden, yardımseverlerden katma değer üretilmesi gibi değişik
argümanlarla 2.800 okulumuzun güçlendirilmesi ve 683 okulumuzun da yıkılıp
tekrar yapılması söz konusu. Bunun, böyle siyasi bir polemik konusu olmasını
doğru bulmuyorum.
Onun
dışında, Sayın Başkan, biz Grup Başkan Vekilleri çok daha şık bir dil
kullanarak devlet usulüne, adabına uygun adımlar atmak durumundayız. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Turan.
BÜLENT
TURAN (Çanakkale) – Konuşma arasında belki gözden kaçırılıyordur, dikkat
edilmiyordur ama “sarayın istediği yasalar” vesaire, bunları şık bulmuyorum. 
Bakınız,
şu an onlarca vekilimiz grubumuzda, kendi teklifleri bağlamında çalışma
yapmakta. Bizler “mutfak çalışması” diye ifade edeceğimiz çalışmaları
yapıyoruz. Tabii ki bu çalışmayı yaparken Genel Başkanımızın kanaati,
partimizin kanaati, komisyonlar, bunlar beraber değerlendirilecek; bu, yanlış
bir iş değil. Hiçbirimiz bağımsız vekiller değiliz, bizler partilerimizle
beraber vekiliz. O yüzden -altını çiziyorum- vekillere haksızlık yapmak hoş
değil. Şu an, onlarca vekilimiz kendi teklifleriyle ilgili ilgili bakanların
bürokratlarını çağırarak, onlarla bir araya gelerek yasaların tekrar gözden
geçirilmesi, yeni tekliflerin değerlendirilmesi sürecine katma değer
sağlıyorlar. 
Bir
de sorulan sorulara cevap verildiği zaman, eğer yanlış adrese sorulmuşsa soru,
bunun iadesine bağlı olarak “Aklını başına alsın.” falan tarzı ifadeyi, bir daha
diyorum, bu Meclisin mehabetine, Grup Başkan Vekilliği sıfatına
yakıştıramadığımı, şık bulmadığımı açıkçası ifade etmek istiyorum.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Turan.
BÜLENT
TURAN (Çanakkale) - Bunlar usuli işlemlerdir. Soruyu sorarsınız, eğer soru
yanlışsa “Yan odaya elden ver.” denmez; “Soruyu doğru sor, doğru kişiye sor.”
denir. Dolayısıyla Sayın Cumhurbaşkanı Yardımcımızın kendisine ait olmayan,
cevaplandırma imkânı olmayan soruları soran kişiye “Doğru adrese iletin.”
demesinden daha doğal bir şey olmaz diye düşünüyorum. 
Sistem
değişti, bu sisteme hep beraber ayak uyduracağız. Sistemin kendi usullerini
beraber belirleyip uygun şekilde çalışacağız Sayın Başkan.
Teşekkür
ediyorum.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
23.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, şimdi burada bir yanlışlık var. Soru yanlış
yere falan sorulmuş değil. Öyle örnekler vardır ki örneğin, orman müdürlüğünün
yanındaki bir yol; milletvekili onu Orman ve Su İşleri Bakanlığına sorarsa o
yanlış olur, der ki: “Ulaştırmaya soracaktın.” ya da Ulaştırmaya sorarsın
“Orman bakıyor bu işe.” der. Bu, ayrı bir şey. Bu durumda deneyimli bir
milletvekili ne yapar? Biz, daha yeni gelen arkadaşlarımızla konuşurken örnek
veriyoruz bunları. Sizin tabii derdiniz yok; bir tane soru önergesi vermemiş
daha grubunuz bu dönem.
BÜLENT
TURAN (Çanakkale) – İktidarız kardeşim ya! Ne yapalım? Çalışıyoruz hep beraber.
ÖZGÜR
ÖZEL (Manisa) – Ne yapıyor? Başbakana sorarsın eski sistemde, Başbakan o
konunun hangi bakana ait olduğunu bilir, doğru yere yönlendirir. “Bunu nasıl
yapacağız yeni sistemde?” diye soru-cevap yaparken Anayasa görüşmelerinde,
Komisyonda “Bunu Cumhurbaşkanı Yardımcısı
yapacak.” dediniz. “Siz Cumhurbaşkanı Yardımcısına yazacaksınız, dağıtımı o
yapacak.” Ama beyefendi, Anayasa’nın propaganda dili ile gerçek niyeti farklı
olduğu için kendisine giden soruyu “Konu benim konum değil, bakana sor.” diye
geri yolluyor. Bu, bilgi eksikliğinden, devlet tecrübesiyle bağdaşmayan
davranış biçiminden kaynaklanıyor.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bitiriyorum Başkanım.
BAŞKAN
– Buyurun.
ÖZGÜR
ÖZEL (Manisa) - Asla ve asla, milletvekilimiz yanlış bakana sormuyor, yanlış
bakana sormamak için, tevzi görevini yapmak üzere Cumhurbaşkanı Yardımcısına
yolluyor, eski Başbakan yerine. Burada bir yanlışlık yok. Yanlışlık, bunu geri
yollayıp zaman kaybettirmekte, devletin parasını kaybettirmekte.
Teşekkür
ediyorum.
BAŞKAN
– Sayın Oluç…
24.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın kendisine gönderilen soru önergelerini ciddiye
almadığına ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, bakın, Cumhurbaşkanı Yardımcısı daha vahim işler de yapıyor. Ben
kendisine bir soru önergesi gönderdim, soruda “Millî Savunma Bakanı Akar, Plan
ve Bütçe Komisyonunda sorulan ‘Millî Suriye Ordusunu sizin Bakanlığınız mı
finanse ediyor?’ sorusuna ‘Hayır, bizim Bakanlığımızla bu finansmanın alakası
yoktur.’ cevabını verdi.” dedim, soru önergesinde yazıyorum bunu, “Başka bir
yerden finansman var mı?” diye soru soruyorum. Ne yapıyor Cumhurbaşkanı
Yardımcısı Fuat Oktay? Yine, o soruyu Millî Savunma Bakanı Akar’a gönderiyor,
Millî Savunma Bakanı Akar da “Bizim Bakanlığımızdan finanse edilmiyor.” diye
cevap veriyor. Ya, zaten ben onu soruda söylemişim, böyle yapıyor diye. Yani Cumhurbaşkanı
Yardımcısı gönderilen soru önergelerini ciddiye bile almıyor. Ciddiye bile
almıyor, sorun bu zaten ya da okuduğunu tam olarak anlamıyor, öyle de
diyebiliriz tabii.
BAŞKAN
– Sayın Turan…
ÖMER
FETHİ GÜRER (Niğde) – Turan’ın diyecek lafı yok Başkanım.
25.- Çanakkale Milletvekili Bülent Turan’ın, yeni sistemde usul hataları
olabileceğine ve bunların tartışılarak değerlendirileceğine ilişkin açıklaması
BÜLENT
TURAN (Çanakkale) – Fethi Bey’e de cevap vereceğim Başkanım.
Sayın
Başkan, konunun uzaması taraftarı değilim. Biz, bu önerilere saygı duyuyoruz.
Yeni bir sistem söz konusu, bu sistemde tartışmalar olacaktır, usul hataları
olacaktır; bunları tartışırız, bunları değerlendiririz. Tevziyle ilgili
konularda bu teklifleri değerlendirelim, bunların hepsi kabul. Ben üslupla
ilgili şık olmayan ifadelerin yadırgandığını ifade etmek isterim, onun altını
çizmek istiyorum.
BAŞKAN
– Gündeme geçiyoruz.
Başkanlığın
Genel Kurula sunuşları vardır.
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Mardin Milletvekili Mithat Sancar’ın Başkanlık Divanı
üyeliğinden istifasına ilişkin önerge yazısı (4/65)
BAŞKAN
– Sayın milletvekilleri, Mardin
Milletvekili Sayın Mithat Sancar’ın Başkanlık Divanı üyeliğinden istifasına
ilişkin yazısı 25 Şubat 2020 tarihinde Başkanlığımıza ulaşmıştır, bilgilerinize
sunulmuştur.
İYİ
PARTİ Grubunun İç Tüzük’ün 19’uncu maddesine göre verilmiş bir önergesi vardır,
okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili Kocaeli
Milletvekili Lütfü Türkkan’ın sosyal devlet olmanın sorumluluğuyla yüksek doğal
gaz faturalarını karşılamada zorluk yaşayan vatandaşların bu sorununu çözmeye
yönelik politikaların belirlenmesi ve mağduriyetlerin giderilmesi amacıyla
25/2/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 26 Şubat 2020
Çarşamba günkü birleşiminde yapılmasına ilişkin önerisi
26/2/2020
Türkiye Büyük Millet Meclisi Başkanlığına
Danışma
Kurulu 26/2/2020 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasına saygılarımla arz ederim.
 Lütfü
Türkkan
 Kocaeli
 Grup
Başkan Vekili
Öneri:
İYİ
PARTİ Grup Başkan Vekili ve Kocaeli Milletvekili Lütfü Türkkan’ın sosyal devlet
olmanın sorumluluğuyla, yüksek doğal gaz faturalarını karşılamada zorluk
yaşayan vatandaşlarımızın bu sorununu çözmeye yönelik politikaların
belirlenmesi ve mağduriyetlerin giderilmesi amacıyla 25/2/2020 tarihinde
Türkiye Büyük Millet Meclisi Başkanlığına vermiş olduğu araştırma önergesinin
diğer önergelerin önüne alınarak görüşmelerin 26/2/2020 Çarşamba günkü
birleşimde yapılması önerilmiştir.
BAŞKAN
– Önerinin gerekçesini açıklamak üzere, İYİ PARTİ Grubu adına Kocaeli
Milletvekili Sayın Lütfü Türkkan. (İYİ PARTİ sıralarından alkışlar)
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; yüksek doğal gaz faturalarını karşılamada zorluk çeken
vatandaşlarımızın mağduriyetlerinin giderilmesi amacıyla grubumuzun verdiği
araştırma önergesi hakkında söz aldım. Yüce heyetinizi saygıyla selamlıyorum. 
Türkiye
genelinde artan soğuklarla beraber, tüketilen doğal gazın miktarı da maliyeti
de çok ciddi yükseldi. Yani burada bulunan milletvekili arkadaşlarımızın hemen
hemen tamamının -hangi partiden olursa olsun- sosyal medya hesaplarına
vatandaştan mutlaka buna benzer şikâyetler geliyor. Yani “Biz doğal gaz
faturalarımızı ödemekte zorluk çekiyoruz.” “Geçen sene ödediğimden 2 misli
fazla geldi.” “Bu sene, artık, evde doğal gazı gündüz söndürüyoruz, akşam
yakıyoruz veya hepimiz çocuklarla akşam bir odada toplanıyoruz, diğer
odalardaki kalorifer peteklerini kısıyoruz.” gibi şikâyetler var.
Geçtiğimiz
hafta Sayın Meral Akşener’le beraber Trakya’daydım ben. Meral Akşener herhangi
bir kapalı spor salonunda veyahut da herhangi bir salonda toplantı yapmıyor,
herhangi bir sivil toplum kuruluşuna da gitmiyor, sokakta ya da dükkâna girerek
vatandaşı dinliyor sadece. Size yemin ediyorum, ant olsun, bizim burada
konuştuğumuz konuların hiçbir tanesi vatandaşın gündeminde yok, yemin ediyorum
yok yani hiçbirisi kalkıp bize “Ya, İdlib’de ne oluyor? Suriye'de neler oluyor?
Libya’da neler oluyor?” demedi. Hepsinin tek bir şikâyeti var; pahalılık,
yoksulluk, fukaralık ve işsizlik. Herkesin elinde bir kâğıt “Ya, benim çocuğum
işe giremedi, şunu işe sokar mısınız.” Herkesin elinde bir fatura “Bak, ben
doğal gazımı iki aydır ödeyemedim, doğal gazım kapandı. Ben ne yapacağım?” Bu
tip sıkıntılarla vatandaşın gündemi meşgulken biz, burada, gerçek gündemi
karartan başka meselelerle uğraşıyoruz. 
Ülkemizin
enerjide dışa bağımlılığının yüksek olması sebebiyle, artan döviz kurları
vatandaşın doğal gaz faturalarını doğal olarak doğrudan etkiliyor. Yalnız
enteresan bir şey var; 2018’den bu yana doğal gazın artış oranı yüzde 60, ona
baktım ben fakat gelen faturalar yüzde 100’ün üzerinde yani artışlar. Vatandaş
diyor ki “Geçen sene 300 lira ödediğim yere bu sene 600 lira ödüyorum.”
Normalde, yüzde 60’la beraber 480 lira fatura ödemesi lazım, 600 lira geliyor.
Burada, doğal gaz dağıtım şirketlerinin fırsatı paraya çevirmek gibi
girişimleri de var. Üstelik, biraz evvel Sayın Ayhan Altıntaş bir fatura
gösterdi, KDV’siz tahsilat da yapıyorlar; bazı şeylerde, kullanılan gaz
bedelinin dışında “hizmet bedeli” adı altında KDV’siz tahsilat da yapıyorlar.
Dikkatinize sunuyorum, burada vergi kaçırma sistemi de söz konusu.
Rusya,
Avrupa’daki herkese Türkiye'dekinden daha ucuz doğal gaz satıyor yani
Türkiye'ye daha pahalı satıyor. Hükûmet de ne yapıyor? Bunun acısını
vatandaştan çıkarıyor? Avrupa’ya 120 dolara satarken Türkiye'ye 280 dolardan
satıyor Rusya; bakın, yüzde 100’den daha fazla. Enerji ve Tabii Kaynaklar
Bakanı Sayın Fatih Dönmez’in verdiği bilgiye göre, 2019 Ocak-2019 Eylül
arasında, dokuz aylık dönemde borcunu ödeyemediği için hakkında işlem yapılan
doğal gaz abonesi sayısı 710.364’müş. Eylüle kadar soğuk yok, eylülden sonra,
soğuklarda sonra soğuklarda gelen yüksek faturalarla beraber bunun 1 milyonu
aştığını düşünüyorum. 
Vatandaşlar
ne yapıyor, biliyor musunuz? Aslında, bizim vatandaşımızın devlete karşı boynu
hep eğri; çoluğunun çocuğunun kursağından kesiyor, götürüyor, bu faturayı
yatırıyor; ekmek almıyor, pazara çıkmıyor, faturayı yatırıyor. 
Biz,
bu önergemizde şunu teklif ediyoruz: Belli bir metreküp kullanıma göre yani dar
gelirli vatandaşın kullandığı doğal gazdan KDV ve ÖTV almayın, vatandaş biraz
nefes alsın. Vatandaş ciddi anlamda sıkıntılı arkadaşlar yani bu iş, pahalılık
sisteminden falan geçti, yokluk ve fukaralıkla boğuşuyor vatandaş. Aynı, geçmiş
dönemde o Demirperde ülkelerinde rastladığımız manzaralara rastlıyoruz. Yani
Trakya ekonomik olarak Anadolu’nun belki biraz daha üstünde gelir seviyesine
sahip insanların yaşadığı bir yer ama Orta Anadolu’ya geçin, Doğu Anadolu’ya
geçin, çok daha büyük sıkıntı var. Bu, vatandaşı rahatlatan bir uygulama
olacaktır dolayısıyla bu önergemize destek vermenizi istiyorum.
Hepinize
saygılar sunuyorum. 
Sağ
olun. (İYİ PARTİ sıralarından alkışlar)
BAŞKAN
– Halkların Demokratik Partisi Grubu adına Mersin Milletvekili Sayın Rıdvan
Turan’a söz veriyorum.
Buyurun
Sayın Turan. (HDP sıralarından alkışlar) 
HDP
GRUBU ADINA RIDVAN TURAN (Mersin) – Sayın Başkan, sayın vekiller; hepinizi
saygıyla selamlıyorum. Özellikle de ekran başında, doğal gaza yapılan zamlara
ilişkin olarak sorununun çözülmesini bekleyen halkımızı selamlamak istiyorum. 
Doğal
gaz zamları politiktir değerli arkadaşlar, bunu hiçbir biçimde bir
zorunluluktan, uluslararası âlemdeki doğal gaz fiyatının artmasından kaynaklı
olarak izah etmek mümkün değil. Az önce de söylendi, doğal gazın bin metreküpü
120 dolara Avrupa'ya satılırken Türkiye'ye 250-280 dolar bandında satıldığını
biliyoruz. Eğer enerji politikası kamucu, herkesin eşit biçimde
yararlanabileceği, fahiş fiyata dayanmayan, ulaşılabilir bir enerji politikası
değilse buna benzer sorunlar ardı ardına devam edecektir. Örneğin, Rusya’yla
yapılan doğal gaz anlaşmaları ya da İran’la yapılan doğal gaz anlaşmaları, ne
yazık ki ülkemizin çıkarlarını, vatandaşın çıkarlarını ifade eden ya da savunan
anlaşmalar değil. Yani iktidarın dönüp “Ya, biz bu fiyattan niye anlaşma
yapıyoruz? Bunları yeniden bir müzakere edelim.” demesi gerekmez mi normal
koşullar altında? Hayır, böyle olmadığı zaman da oradan neye alınıyorsa burada
o, tüketiciye yansıtılıyor. Yani hep söylenir, bu bir edebiyat değil. Sonuçta,
bir annenin saç kurutma makinesiyle evlatlarını ısıtmaya çalışması politik bir
mevzudur ve işte, tam da bu doğal gaz, elektrik ve benzeri konularda iktidarın
enerji politikasıyla beraber ele alınması ve değerlendirilmesi gerekir. 
Son
bir yılda, dünyada doğal gaz fiyatı yüzde 50 civarında düşmüşken Türkiye’de
yüzde 53,8 zam gelmesinin bir izahı olmalı arkadaşlar, bunun bir izahının
olması lazım. Yine yüzde 18 KDV, ÖTV… Bu nedir Allah aşkına ya? Doğal gazın
özel tüketim vergisi nedir? Değerli arkadaşlar, bu olacak bir şey mi? Buna bir
çözüm bulmak gerekir. Bunun çözümü de öncelikle enerji yoksullarına ve
yoksunlarına mutlaka doğal gaz, elektrik ve su -bunları uzatmak mümkündür-
bunların ücretsiz olması lazım. Bunlar ücretsiz olduğunda… Emin olun ki şu
yandaşlara aktarılan kaynakla ölçülmeyecek miktarda bir kaynak karşılığında,
bunların hepsini çözmek mümkündür. 
Yine,
doğal gazın ucuza temin edilebilmesi için yapılmış olan anlaşmaların tekrar
gündeme alınıp bunların tekrar değerlendirilmesi gerekir.
(Mikrofon
otomatik cihaz tarafından kapatıldı)
RIDVAN
TURAN (Devamla) – Bitiriyorum Başkanım.
BAŞKAN
– Toparlayın Sayın Turan.
RIDVAN
TURAN (Devamla) – Enerji temini için kaynakların çeşitlendirilmesi gerekir;
yurt içinde gaz üretiminin, doğal gaz üretiminin artırılmaya çalışılması
gerekir; doğal gaz yerine yenilenebilir alternatif enerji kaynaklarına yönelmek
gerekir ve doğal gaz santrallerine artık yeniden lisans verilmemesi gerekir.
Doğal gaz tüketiminin belli bir oranın, yüzde 25, yüzde 30 oranının altına
düşürülmesi ve bu sürecin yönetilebilir bir süreç hâline getirilmesi gerekir.
Ancak ve ancak kamucu, halkçı, eşit, ulaşılabilir bir enerji politikasıyla
insanlarımızın doğal gaz zamları konusundaki sorunlarını çözmek ve bütün
evlerin ısınmasını sağlamak mümkün olacaktır. 
Teşekkür
ediyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Balıkesir Milletvekili Sayın Ahmet Akın.
Buyurun
Sayın Akın. (CHP sıralarından alkışlar)
CHP
GRUBU ADINA AHMET AKIN (Balıkesir) – Sayın Başkanım, değerli milletvekili
arkadaşlar; hepinizi saygıyla selamlıyorum. 
Şimdi,
sakın bunu bir rüya olarak görmeyin; gerçek anlamda, şu anda, halkımız evlerinde
bir odaya girmiş, battaniyeleri üzerine çekmiş, doğal gazı kapatmış,
elektrikleri kapatmış durumda; net bu. Yani Güneydoğu Anadolu’ya falan
gitmenize de gerek yok, Balıkesir’e de gelip bakabilirsiniz çünkü insanlarda
artık, para ödeyecek bir güç kalmadı. Zaten ne olsa vatandaşın üstüne
yüklediğiniz için, doğal gaz fiyatları da zam üstüne zam aldığı için artık,
insanlar bunu farklı yollarla çözmeye gidiyorlar. Ne yapıyorlar? Odalarına soba
kuruyorlar. 
Arkadaşlar,
sizin “dünya lideri” dediğiniz Sayın Cumhurbaşkanı çıkıp “Eğer biz onu
yapamazsak, tezek yakın.” diyorsa sizin bir düşünmeniz lazım kendinizi. Çünkü
bizler, Türk milleti olarak halkımızı çok iyi noktalara getirmek için mücadele
ederken sizin lideriniz ülkemizi tezek yakmaya götürüyor. Onun için, buradan da
vatandaşımıza sesleniyorum, ayarı ona göre yapsınlar.
Şimdi,
bakın, değerli arkadaşlar, doğal gaz fiyatları dünyanın her yerinde düşüyor,
Türkiye’de neden yükseliyor? Neden yükseliyor? Bunu bir düşünün. TürkAkım
Projesi yaptınız, sadece adında “Türk” var, sadece adında. Bütün Avrupa’ya
doğal gaz satılıyor. Peki, biz ucuz mu alıyoruz? Hayır. Tam tersine, önceden
anlaşmaları yaptığımız için yine kazığı vatandaşa yediriyorsunuz. Neden? Fiyatı önceden belirlemişsiniz. İşin başı da şu:
İzlediğiniz dış politika, enerji politikaları zaten bitik durumda. Dış
politikada bir tarafta Rusya, bir tarafta Amerika’nın elinde oyuncak olduğunuz
için, maalesef, kimseye bir şey söyleyecek hâliniz kalmadı. Jest yaptınız,
dediniz ki: “Biz asgari ücrete jest yaptık, 2.324 lira oldu.” Arkadaşlar,
bunun elektrik ile enerjisinin toplamı tam 715 lira yani sadece doğal gaz 550
lira. Yani bir insan, asgari ücretliyi düşünün, 2.324 lira alacak, bunun 715
lirasını enerji politikalarına harcayacak. 
İthalat
yapa yapa, artık ülkeyi tamamen ithalat cenneti hâline getirdiniz. “Kendi
enerjimizi üreteceğiz.” diyoruz. Üretin diye uğraşıyoruz, diyoruz ki: “Güneşe,
rüzgâra destek verin.” Ama lobilere teslim oluyorsunuz. Bu da gerçekten, doğru
bir olay değil. Bize Allah’ın verdiği nimetler var; güneşimiz var, rüzgârımız
var; bunu maksimum derecede kullanmamız lazım. Ayrıca, 24 Haziran seçimleri
öncesi Sayın Cumhurbaşkanı şöyle bir laf söyledi, dedi ki: “Biz ithalatı
durduracağız. Bizim bütçemizde cari açık varsa bunun en önemli sebeplerinden
bir tanesi enerji ithalatıdır.” Arkadaşlar, sizin iktidara geldiğiniz zaman
dışa bağımlılık yüzde 67’ydi, şimdi yüzde 77’ye dayandı. 
(Mikrofon
otomatik cihaz tarafından kapatıldı) 
BAŞKAN
– Buyurun. 
AHMET
AKIN (Devamla) – Teşekkür ederim. 
Hani
derler ya, herkes gidiyor Mersin’e, siz gidiyorsunuz tersine! Gerçekten, doğru
yolu bulmanız gerekiyor çünkü sizin istikrarsız politikalarınız bizim halkımızı
zor durumda bırakıyor. 
Değerli
arkadaşlar, bakın, burada İYİ PARTİ Grubu bir önerge verdi. Bu önergeyi biz
destekliyoruz, neden? Çünkü doğal gazdan muzdarip olan vatandaşlarımızın
çileleri çok. Bize ulaşıyorlar, gittiğimiz yerde diyorlar ki: “Kardeşim, bizim
evimiz ısınmıyor, bizim elektriğimiz yanmıyor; bize destek olun, bu AK
PARTİ’lileri uyandırın.” Alın size fırsat, 82 milyon izleyecek inşallah. Burada
ellerinizi kaldırdığınız zaman bu önergeye destek verirseniz, doğal gazda olan
bütün sorunları ortadan kaldırmak için -pahalılığı başta olmak üzere- bir
komisyon kuracağız, bu komisyonda herkes fikirlerini söyleyecek; milletimiz de
rahat edecek. Milletimizden yana mısınız yoksa ithalattan yanı mı göreceğiz. 
Hepinize
saygılar sunuyorum. (CHP ve İYİ PARTİ sıralarından alkışlar) 
BAŞKAN
– Adalet ve Kalkınma Partisi Grubu adına İstanbul Milletvekili Sayın Nevzat
Şatıroğlu.
Buyurun
Sayın Şatıroğlu. (AK PARTİ sıralarından alkışlar) 
AK
PARTİ GRUBU ADINA NEVZAT ŞATIROĞLU (İstanbul) – Sayın Başkan, değerli
milletvekilleri; İYİ PARTİ grup önerisi üzerine AK PARTİ Grubu adına söz almış
bulunmaktayım. Bu vesileyle yüce Genel Kurulu saygıyla selamlıyorum.
26
Şubat 1992’de Hocalı’da katledilen 613 Azerbaycan Türkü kardeşimizi rahmetle ve
saygıyla anıyorum.
Kıymetli
hazırun, 2002 yılına döndüğümüzde, ülkemizde sadece 5 büyük ilimizde doğal gaz
dağıtımı vardı; İstanbul, Ankara, Bursa, Eskişehir ve Kocaeli ilerimizde. Ama
gerek BOTAŞ’ın iletim hatlarındaki yatırımları gerekse dağıtım özelleştirmeleri
sonucunda şu an, Türkiye’mizin 81 ilinde, 550 yerleşim yerinde doğal gaz arzı
sağlanmış bulunmaktadır ve hâlen Enerji Bakanlığımıza, çok küçük olmasına
rağmen, 3-5 bin nüfuslu yerleşim yerlerinden bile doğal gaz dağıtım talepleri
gelmeye devam etmektedir. Hülasa, şu anda, ülkemizde 16,5 milyon konut doğal
gaz kullanmaktadır. Yani bu da 68 milyon vatandaşımıza doğal gaz arz ettiğimiz
ve 54 milyonun da fiilen kullandığı anlamına gelmektedir.
Sayın
Başkan, değerli milletvekilleri; ülkemizde 1 konutun, 1 hanenin yılda 1.500
metreküp doğal gaz kullandığını yani aylık ortalama –ki yaz ve kış çok
farklıdır; yazın 10 metreküp, kışın 200 metreküp kullanabiliriz- 125 metreküp
doğal gaz kullandığınızı düşündüğümüzde; 2002 yılında asgari ücret 164 lira,
bir aylık ortalama doğal gaz maliyeti 52 lira, asgari ücretteki payı yüzde
32,2. Bugün asgari ücret 2.324 lira, bir aylık doğal gaz faturası ortalama
olarak 224 lira yani asgari ücretin içerisindeki payının yüzde 9,7’ye düştüğünü
söyleyebiliriz. Bu aşamada, 52 lira olan doğal gaz 224 lira olurken, on sekiz
yılda geldiği noktada 4,2 kat artarken asgari ücretin 14 kat arttığını da unutmayalım.
Sayın
Başkanım, sayın Genel Kurul; doğal gaz fiyatlarına baktığımızda, Türkiye,
Avrupa ülkeleri içerisinde, yine, metreküp başına euro bazında 0,21 euroyla
doğal gazı uygun fiyata kullanan ülkelerden biri. Bizden sonra Macaristan,
Romanya ve Hırvatistan gelmektedir. 
Bu
duygularla Genel Kurulu saygıyla selamlıyorum.
Teşekkür
ediyorum. (AK PARTİ sıralarından alkışlar) 
III. - Y O K L A M A
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Sayın Başkan, yoklama talebimiz var.
BAŞKAN
– Yoklama talebinde bulunan arkadaşlarımızın isimlerini tespit edeceğim: Sayın
Özel, Sayın Bankoğlu, Sayın Beko, Sayın Bulut, Sayın Polat, Sayın Kaya, Sayın
Güzelmansur, Sayın Sümer, Sayın Purçu, Sayın Zeybek, Sayın Kadıgil Sütlü, Sayın
Gürer, Sayın Zeybek, Sayın Keven, Sayın Barut, Sayın Çeviköz, Sayın Yılmazkaya,
Sayın İlhan, Sayın Yeşil, Sayın Aydınlık.
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 15.34
İKİNCİ OTURUM
Açılma Saati: 15.47
BAŞKAN: Başkan Vekili Celal ADAN
KÂTİP ÜYELER: İshak GAZEL (Kütahya), Burcu KÖKSAL
(Afyonkarahisar)
-----0-----
BAŞKAN
– Türkiye Büyük Millet Meclisinin 61’inci Birleşiminin İkinci Oturumunu
açıyorum. 
III. - Y O K L A M A
BAŞKAN
– İYİ PARTİ Grubu önerisinin oylamasından önce istem üzerine yapılan yoklamada
toplantı yeter sayısı bulunamamıştı. Şimdi yoklama işlemini tekrarlayacağım. 
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklamaya başlandı)
VELİ
AĞBABA (Malatya) – Sayın Başkanım milletvekilinin görevi odasında oturmak,
kuliste çay içmek değildir; lütfen uyaralım. 
RECEP
ÖZEL (Isparta) – Ya sen nereden geliyorsun, bu nedir ya!
Saygısızlık
yapıyor efendim, böyle saygısızlık olmaz.
BÜLENT
TURAN (Çanakkale) – Arkadaşlar, ciddiye almıyoruz.
Geldik
iki dakika sonra Veli Bey. 
VELİ
AĞBABA (Malatya) – Böyle başka işler yapmayın, milletvekili maaşı alıyorsunuz,
görevinizi yapın. 
HASAN
ÇİLEZ (Amasya) – Sayın Başkanım, yüzsüzlük yapılıyor, yüzsüzlük!
VELİ
AĞBABA (Malatya) – Meclise gelin, başka işler yapmayın sayın vekiller. 
HASAN
ÇİLEZ (Amasya) – Yüzsüzlük yapıyorsun Sayın Ağbaba, açık ve net. 
VELİ
AĞBABA (Malatya) – Millet açılıktan ölüyor. 
HASAN
ÇİLEZ (Amasya) – Ayda yılda bir kere gelip karıştırıp gidiyorsun mikser gibi.
Senin ne olduğunu millet biliyor.
VELİ
AĞBABA (Malatya) – Ben hep buradayım.
MİHRİMAH
BELMA SATIR (İstanbul) – Genelde yoksunuz.
VELİ
AĞBABA (Malatya) – Ben hep buradayım. 
HASAN
ÇİLEZ (Amasya) – Terbiyesizliğin alemi yok.
RECEP
ÖZEL (Isparta) – Nerede buradasın? Üç dakika sonra yoksun. 
VELİ
AĞBABA (Malatya) – Milletvekillerinin görevi Mecliste çalışmak; öyle kuliste,
odalarda çay içmek değil. 
(Elektronik
cihazla yoklamaya devam edildi)
BAŞKAN
– Yapılan ikinci yoklamada da toplantı yeter sayısı bulunamadığından, alınan
karar gereğince kanun teklifleri ile komisyonlardan gelen diğer işleri
sırasıyla görüşmek için, 27 Şubat 2020 Perşembe günü saat 14.00’te toplanmak
üzere birleşimi kapatıyorum. 
Kapanma Saati: 15.51



