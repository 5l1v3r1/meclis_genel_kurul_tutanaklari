



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 99’uncu
Birleşim
 8
Haziran 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Mehmet Tüm’ün, Kahramanmaraş
Valiliğinin yeni yapılacak mülteci kampıyla ilgili yasak kararına ilişkin
gündem dışı konuşması
2.- Batman Milletvekili Mehmet Ali Aslan’ın, Muhammed
Ali Clay’ın vefatına ilişkin gündem dışı konuşması
3.- İzmir Milletvekili Mahmut Atilla Kaya’nın, 35 İzmir
35 Proje’sine ilişkin gündem dışı konuşması

V.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün, İzmir
Milletvekili Mahmut Atilla Kaya’nın yaptığı gündem dışı konuşması sırasında Cumhuriyet
Halk Partisine sataşması nedeniyle konuşması
2.- İzmir Milletvekili Mustafa Ali Balbay’ın, İzmir
Milletvekili Mahmut Atilla Kaya’nın yaptığı gündem dışı konuşması sırasında
şahsına sataşması nedeniyle konuşması
3.- Amasya Milletvekili Mehmet Naci Bostancı’nın,
Ankara Milletvekili Levent Gök’ün sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
4.- İzmir Milletvekili Mahmut Atilla Kaya’nın, İzmir
Milletvekili Mustafa Ali Balbay’ın sataşma nedeniyle yaptığı konuşması sırasında
şahsına sataşması nedeniyle konuşması
5.- Ankara Milletvekili Levent Gök’ün, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
6.- İzmir Milletvekili Mustafa Ali Balbay’ın, İzmir
Milletvekili Mahmut Atilla Kaya’nın sataşma nedeniyle yaptığı konuşması sırasında
şahsına sataşması nedeniyle konuşması
7.- Amasya Milletvekili Mehmet Naci Bostancı’nın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
8.- Ankara Milletvekili Levent Gök’ün, Muş Milletvekili
Ahmet Yıldırım’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
9.- İstanbul Milletvekili Mahmut Tanal’ın, Muş
Milletvekili Ahmet Yıldırım’ın CHP grup önerisi üzerinde yaptığı konuşması sırasında
şahsına sataşması nedeniyle konuşması
10.- Muş Milletvekili Ahmet Yıldırım’ın, Ankara
Milletvekili Levent Gök’ün sataşma nedeniyle yaptığı konuşması sırasında Halkların
Demokratik Partisine sataşması nedeniyle konuşması
11.- Ankara Milletvekili Levent Gök’ün, Muş
Milletvekili Ahmet Yıldırım’ın sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
12.- Manisa Milletvekili Erkan Akçay’ın, İstanbul
Milletvekili Hulusi Şentürk’ün CHP grup önerisi üzerinde yaptığı konuşması sırasında
Milliyetçi Hareket Partisine sataşması nedeniyle konuşması
13.- Muğla Milletvekili Mehmet Erdoğan’ın, İstanbul
Milletvekili Hulusi Şentürk’ün CHP grup önerisi üzerinde yaptığı konuşması
sırasında şahsına sataşması nedeniyle konuşması
14.- Amasya Milletvekili Mehmet Naci Bostancı’nın,
Manisa Milletvekili Erkan Akçay ile Muğla Milletvekili Mehmet Erdoğan’ın
sataşma nedeniyle yaptıkları konuşmaları sırasında Adalet ve Kalkınma Partisine
sataşması nedeniyle konuşması
15.- Manisa Milletvekili Erkan Akçay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
16.- İstanbul Milletvekili Hulusi Şentürk’ün, Manisa
Milletvekili Erkan Akçay ile Muğla Milletvekili Mehmet Erdoğan’ın sataşma
nedeniyle yaptıkları konuşmaları sırasında şahsına sataşması nedeniyle
konuşması
17.- Muğla Milletvekili Mehmet Erdoğan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
18.- Diyarbakır Milletvekili İdris Baluken’in, İstanbul
Milletvekili Hulusi Şentürk’ün CHP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
19.- Amasya Milletvekili Mehmet Naci Bostancı’nın,
Adana Milletvekili Meral Danış Beştaş’ın 238 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
20.- Adana Milletvekili Meral Danış Beştaş’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması 
21.- Amasya Milletvekili Mehmet Naci Bostancı’nın,
İstanbul Milletvekili Engin Altay’ın 238 sıra sayılı Kanun Tasarısı’nın 2’nci
maddesi üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
22.- İstanbul Milletvekili Engin Altay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması ile
Kalkınma Bakanı Lütfi Elvan’ın yaptığı açıklaması sırasında şahsına sataşması
nedeniyle konuşması

VI.- AÇIKLAMALAR
1.- Manisa Milletvekili Selçuk Özdağ’ın, İzmir
Milletvekili Mustafa Ali Balbay’ın sataşma nedeniyle yaptığı konuşmasındaki
bazı ifadelerine ilişkin açıklaması 
2.- Şanlıurfa Milletvekili Kemalettin Yılmaztekin, ramazan
ayının mübarek olmasını temenni ettiğine, İstanbul ile Mardin Midyat’ta yaşanan
terör saldırılarını nefretle kınadığına ve geçtiğimiz yüz yıl içerisinde
Ermeniler, Kürtler ve çeşitli toplumsal dinamikler ile devletin arasına
sistematik bir şekilde ihtilaflar sokulduğuna ilişkin açıklaması
3.- Hatay Milletvekili Serkan Topal’ın, terör
olaylarında hayatını kaybedenlere Allah’tan rahmet, yaralılara acil şifalar
dilediğine, terörü lanetlediğine ve şehit cenazesinde Cumhuriyet Halk Partisi
Genel Başkanı Kemal Kılıçdaroğlu’na yapılan saldırıyı kınadığına ilişkin
açıklaması
4.- Denizli Milletvekili Cahit Özkan’ın, CHP Ankara İl
Danışma Kurulu toplantısında Gençlik Kolları Başkan Yardımcısının Ankara
Milletvekili Levent Gök tarafından kürsüden indirilmesine ilişkin açıklaması
5.- Osmaniye Milletvekili Mücahit Durmuşoğlu’nun,
İstanbul ile Mardin Midyat’ta yaşanan terör saldırılarında şehit olanlar ile pazar
günü Osmaniye’deki trafik kazasında yaşamını kaybedenlere Allah’tan rahmet
dilediğine ve Türkiye’nin teröre karşı boyun eğmeyeceğine ilişkin açıklaması
6.- Hatay Milletvekili Mevlüt Dudu’nun, İstanbul ile
Mardin Midyat’ta yaşanan terör saldırılarında şehit olanlara ve Osmaniye’deki
trafik kazasında yaşamını kaybedenlere Allah’tan rahmet dilediğine ve şehit cenazesinde
Cumhuriyet Halk Partisi Genel Başkanı Kemal Kılıçdaroğlu’na yapılan saldırıyı
lanetlediğine ilişkin açıklaması
7.- İstanbul Milletvekili Sibel Özdemir’in, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına ve tüm şehitlere rahmet dilediğine ilişkin açıklaması
8.- Malatya Milletvekili Veli Ağbaba’nın, İstanbul ile
Mardin Midyat’ta yaşanan terör saldırılarını, şehit cenazesinde Cumhuriyet Halk
Partisi Genel Başkanı Kemal Kılıçdaroğlu’na yapılan saldırıyı ve Ankara’da
billboardlara afiş asarak Genel Başkanlarını hedef gösterenleri kınadığına, AKP
iktidarının terör karşısındaki zafiyetini CHP’ye yüklemeye çalıştığına ilişkin
açıklaması
9.- Denizli Milletvekili Kazım Arslan’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına, terörü lanetlediğine ve İstanbul ile Mardin Midyat’ta
yaşanan terör saldırılarında şehit olanlara Allah’tan rahmet dilediğine ilişkin
açıklaması


10.- Konya Milletvekili Hüsnüye Erdoğan’ın, İstanbul
ile Mardin Midyat’taki eylemler başta olmak üzere tüm terör eylemlerini
şiddetle lanetlediğine, millî birliğimizi bozmaya, hiçbir oyun ve oyuncunun
gücünün yetmeyeceğine ve bugüne dek gerçekleştirilen terör saldırılarında hayatını
kaybeden şehitlere Allah’tan rahmet dilediğine ilişkin açıklaması
11.- Bursa Milletvekili Erkan Aydın’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırı ile İstanbul ve Mardin Midyat’ta yaşanan terör saldırılarını kınadığına
ve Bursa’nın Gürsu ilçesinde dolu yağışı nedeniyle yaşanan mağduriyetle ilgili
Gıda, Tarım ve Hayvancılık Bakanlığının hasar tespit çalışması yapmasını ve
zararın karşılanmasını talep ettiğine ilişkin açıklaması
12.- İstanbul Milletvekili Mahmut Tanal’ın, terörü
lanetlediğine, şehit olanlara Allah’tan rahmet dilediğine ve şehit cenazesinde
Cumhuriyet Halk Partisi Genel Başkanı Kemal Kılıçdaroğlu’na yapılan saldırıyı
kınadığına ilişkin açıklaması
13.- Giresun Milletvekili Bülent Yener Bektaşoğlu’nun,
İstanbul ile Mardin Midyat’ta yaşanan terör saldırılarında şehit olanlara Allah’tan
rahmet dilediğine ve şehit cenazesinde Cumhuriyet Halk Partisi Genel Başkanı
Kemal Kılıçdaroğlu’na yapılan saldırıyı kınadığına ilişkin açıklaması
14.- Adıyaman Milletvekili Behçet Yıldırım’ın,
Adıyaman’da intihar olaylarından sonra iş kazalarının da arttığına ve
sınavlarda yüksek puan alanların değil çok daha düşük puan alanların “sözlü
mülakat” adı altında yapılan haksız uygulamalarla işe alınmasının kabul
edilemez olduğuna ilişkin açıklaması
15.- Ankara Milletvekili Murat Emir’in, terör
saldırılarında yaşamlarını yitirenlere Allah’tan rahmet dilediğine,
Cumhurbaşkanı Recep Tayyip Erdoğan’ın diplomasının kamuoyuna sunulmadan itham
ve şaibelerden kurtulmasının mümkün olmadığına ve şehit cenazesinde Cumhuriyet
Halk Partisi Genel Başkanı Kemal Kılıçdaroğlu’na yapılan saldırıyı kınadığına
ilişkin açıklaması
16.- Balıkesir Milletvekili Ahmet Akın’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına, İstanbul ve Mardin Midyat’ta yaşanan terör saldırılarında
şehit olanlara Allah’tan rahmet dilediğine ve 7 Haziran genel seçimlerinden
sonra ülkenin kan gölüne döndüğüne ilişkin açıklaması
17.- Manisa Milletvekili Selçuk Özdağ’ın, Muhammed Ali
Clay’e Allah’tan rahmet dilediğine ilişkin açıklaması
18.- İzmir Milletvekili Oktay Vural’ın, İstanbul ve
Mardin Midyat’ta yaşanan terör saldırılarında şehit olanlara Allah’tan rahmet dilediğine,
Milliyetçi Hareket Partisi olarak terörle mücadelenin her yönüyle
güçlendirilmesi gerektiği kanaatinde olduklarına, 8 Haziran ülkücü Yusuf
İmamoğlu’nun ölümünün 46’ncı yıl dönümüne ve ramazan ayını tebrik ettiğine
ilişkin açıklaması
19.- Manisa Milletvekili Erkan Akçay’ın, Manisa Soma’da
Ege Linyitleri İşletmesine taşeron iş yapan firmanın 70 işçinin işine son
vermesine, Hükûmetin, işten çıkarılan bu madencilere sahip çıkmasını dilediğine
ve 1 Aralık 2010 tarihinde işine son verilen 2.831 maden işçisinin kıdem
tazminatlarının hâlen ödenmediğine ilişkin açıklaması



20.- Diyarbakır Milletvekili İdris Baluken’in, ramazan
ayının hayırlar getirmesini temenni ettiğine, sivil yerleşim yerlerinde meydana
gelen hadiselerde birçok can kaybının yaşanmasını kabul edilemez bulduklarına
ve yaşamını yitirenlere Allah’tan rahmet dilediğine, şiddetin her türlüsüne
karşı ilkesel duruş gösteren Halkların Demokratik Partisi olarak sürdürülen
kaos ortamının temel hiçbir sorununun çözümüne katkı sağlamayacağını
düşündüklerine ve Demokratik Bölgeler Partisi Şırnak il yöneticisi Hurşit
Külter’den on iki gündür haber alınamadığına ilişkin açıklaması
21.- Ankara Milletvekili Levent Gök’ün, ramazan ayının
hayırlı olmasını dilediğine, şehit cenazesinde Cumhuriyet Halk Partisi Genel
Başkanı Kemal Kılıçdaroğlu’na yapılan saldırıyı kınadığına ve bu provokatif
eylemlerin arkasında kimlerin bulunduğunun derhâl ortaya çıkartılması
gerektiğine ilişkin açıklaması
22.- Amasya Milletvekili Mehmet Naci Bostancı’nın,
1984’ten bu yana bölücülük esaslı bir terörle yüz yüze olunduğuna ve bununla
mücadele edildiğine, İstanbul ile Mardin Midyat’ta yaşanan terör saldırılarında
şehit olanlara Allah’tan rahmet ve ramazan ayının hayırlı olmasını dilediğine,
Muhammed Ali Clay’in vefatına ve Oturum Başkanı TBMM Başkan Vekili Pervin Buldan’ın
yaptığı açıklamasındaki bazı ifadelerine ilişkin açıklaması
23.- İstanbul Milletvekili Mehmet Metiner’in, Malatya
Milletvekili Veli Ağbaba’nın 238 sıra sayılı Kanun Tasarısı’nın tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
24.- Diyarbakır Milletvekili İdris Baluken’in,
Cumhuriyet Halk Partisi Genel Başkanı Kemal Kılıçdaroğlu’na yapılmış olan
saldırıyı kınadığına ve bu saldırıların tekrar ediliyor ve bunlarla ilgili herhangi
bir soruşturma sürecinin yürütülmüyor olmasının bu saldırıların planlı ve
örgütlü bir şekilde gerçekleştirildiğini gösterdiğine ilişkin açıklaması
25.- Ankara Milletvekili Levent Gök’ün, İstanbul
Milletvekili Mehmet Metiner’in yaptığı açıklamasındaki bazı ifadelerine ilişkin
açıklaması
26.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in 238 sıra sayılı Kanun Tasarısı’nın
2’nci maddesi üzerinde HDP Grubu adına yaptığı konuşmasındaki bazı ifadelerine
ilişkin açıklaması
27.- Kalkınma Bakanı Lütfi Elvan’ın, İstanbul
Milletvekili Engin Altay’ın 238 sıra sayılı Kanun Tasarısı’nın 2’nci maddesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
28.- Manisa Milletvekili Erkan Akçay’ın, Cumhuriyet
Halk Partisi Genel Başkanı Kemal Kılıçdaroğlu’na yönelik saldırıyı kınadığına
ve şehit naaşlarının bulunduğu bir mahalde benzeri tepkilerin ve saldırıların
olmasının bu olayların sistemli, organize ve tek merkezden yönlendirildiği
izlenimi verdiğine ilişkin açıklaması

VII.- OTURUM BAŞKANLARININ
KONUŞMALARI
1.- Oturum Başkanı TBMM Başkan Vekili Pervin Buldan’ın,
Orta Doğu ve Türkiye'de yaşanan savaş ve yıkım nedeniyle milyonlarca insanın
ramazan ayını yokluk, acı ve keder içerisinde karşıladığına ilişkin açıklaması 

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Belçika'nın başkenti Brüksel'de 30-31 Mayıs 2016 tarihlerinde Avrupa Parlamentosu
Katılım Öncesi Eylem Biriminin AB genişleme ülkelerine yönelikö parlamentolar
arası konferanslar programı çerçevesinde "AB'ye Katılım Sürecinde Siyasi
Grupların, Partilerin ve Hükûmetlerin Birbirleriyle Etkileşimleri"
başlıklı seminere katılması Genel Kurulun 1 Haziran 2016 tarihli 96'ncı
Birleşiminde kabul edilen heyeti oluşturmak üzere siyasi parti gruplarının bildirmiş
olduğu isimlere ilişkin tezkeresi (3/796)
2.- Türkiye Büyük Millet Meclisi Başkanlığının, Siirt
Milletvekili Yasin Aktay'ın Parlamentolar Arası Birlik Türkiye Delegasyonu
üyeliğinden istifa etmesiyle boşalan üyelik için AK PARTİ Grubu Başkanlığınca
bildirilen Tokat Milletvekili Coşkun Çakır'ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/797)
3.- Türkiye Büyük Millet Meclisi Başkanlığının, Avrupa
Parlamentosu (AP) Katılım Öncesi Eylem Birimi tarafından Avrupa Parlamentosu iş
birliğiyle 20-21 Haziran 2016 tarihlerinde Belçika'nın başkenti Brüksel'de
düzenlenecek olan "AB'nin Göç ve Sığınma Politikası: Genişleme Ülkeleri
Parlamentolarına Etkileri" başlıklı konferansa katılım sağlanmasına
ilişkin tezkeresi (3/798)

B) Önergeler
1.- Başkanlığın, esas komisyon olarak Adalet
Komisyonuna havale edilen (2/1181) esas numaralı 4721 sayılı Türk Medeni Kanunda
Değişiklik Yapılmasına Dair Kanun Teklifi’nin Kocaeli Milletvekili Fatma Kaplan
Hürriyet tarafından geri alındığına ilişkin önerge yazısı (4/36) 

C) Meclis Araştırması Önergeleri 
1.- Mersin Milletvekili Baki Şimşek ve 20
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/223)
2.- Muğla Milletvekili Mehmet Erdoğan ve 20
milletvekilinin, turizm sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/224)
3.- Isparta Milletvekili Nuri Okutan ve 20
milletvekilinin, yetiştirme yurdunda yetişip yurttan ayrılan çocuklar için
alınacak tedbirlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/225)

IX.- ÖNERİLER
A) Siyasi Parti Grubu Önerileri
1.- CHP Grubunun, İstanbul Milletvekili Mahmut Tanal ve
21 milletvekili tarafından, terörle mücadele konusunda ihmali olan kamu
görevlilerinin araştırılarak alınması gereken önlemlerin belirlenmesi amacıyla
24/3/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 8 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
X.- SEÇİMLER
A) Komisyonlarda Açık Bulunan Üyeliklere Seçim
1.- Adalet Komisyonunda boş bulunan üyeliğe seçim

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) 
2.- Türkiye Cumhuriyeti Hükümeti ile Brunei Sultanlığı
Hükümeti Arasında Ekonomik, Ticaret ve Teknik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/573) ve Dışişleri
Komisyonu Raporu (S. Sayısı: 263) 

XII.- OYLAMALAR
1.- (S. Sayısı: 263) Türkiye Cumhuriyeti Hükümeti ile
Brunei Sultanlığı Hükümeti Arasında Ekonomik, Ticaret ve Teknik İşbirliği
Anlaşmasının Onaylanmasının Uygun Bulunduğuna Dair Kanun Tasarısı’nın oylaması

XIII.- YAZILI SORULAR VE CEVAPLARI
1.- Şanlıurfa
Milletvekili Osman Baydemir'in, Şanlıurfa'da yaşanan elektrik kesintilerine ve
çiftçilerin mağduriyetinin önlenmesine ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/5055)
2.- Niğde Milletvekili Ömer Fethi Gürer'in, Niğde'nin
Hacıbeyli ve Dündarlı beldelerindeki don olayına ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/5058)
3.- İstanbul Milletvekili Mustafa Sezgin Tanrıkulu'nun,
2015-2016 yılları arasında gerçekleşen temsil ve ağırlama harcamalarına ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/5199)
4.- İstanbul Milletvekili Mustafa Sezgin Tanrıkulu'nun,
bağlı kurum ve kuruluş binalarının depreme karşı dayanıklılık durumuna ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/5200)
5.- İstanbul Milletvekili Mustafa Sezgin Tanrıkulu'nun,
2010-2016 yılları arasında maaşında icra takibi ve haciz olan personele ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/5202)
8 Haziran 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Pervin BULDAN
KÂTİP ÜYELER: Özcan PURÇU (İzmir), Fehmi KÜPÇÜ (Bolu), 
-----0-----
BAŞKAN – Sayın
milletvekilleri, Türkiye Büyük Millet Meclisinin 99’uncu Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için üç
dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen milletvekillerinin
salonda hazır bulunan teknik personelden yardım istemelerini, buna rağmen
sisteme giremeyen üyelerin ise yoklama pusulalarını görevli personel
aracılığıyla üç dakikalık süre içerisinde Başkanlığa ulaştırmalarını ve
salondan ayrılmamalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN
– Sayın milletvekilleri, toplantı yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Kahramanmaraş Valiliğinin yeni yapılacak mülteci kampıyla ilgili
yasak kararı hakkında söz isteyen Balıkesir Milletvekili Sayın Mehmet Tüm’e
aittir.
Buyurunuz
Sayın Tüm. (CHP sıralarından alkışlar) 
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Mehmet Tüm’ün, Kahramanmaraş
Valiliğinin yeni yapılacak mülteci kampıyla ilgili yasak kararına ilişkin
gündem dışı konuşması
MEHMET
TÜM (Balıkesir) - Sayın Başkan, değerli milletvekilleri; hepinizi saygıyla
selamlıyorum. 
Ramazan ayının ülkemizde barış ve huzura vesile
olmasını diliyorum. 
Değerli milletvekilleri, dün sabah İstanbul’da meydana
gelen terör saldırısında ne yazık ki 6’sı polisimiz olmak üzere 11 yurttaşımız
yaşamını yitirdi, çok sayıda yaralı yurttaşımız var. Şehit polislerimize ve
yaşamını yitiren tüm yurttaşlarımıza Allah’tan rahmet, yaralı yurttaşlarımıza
acil şifalar diliyorum. 
Değerli milletvekilleri, bugün Midyat’ta Emniyet
Müdürlüğüne yapılan terör saldırısında 2 polisimiz şehit olmuş, çok sayıda
yaralımız var. Şehit olan polislerimize Allah’tan rahmet, yaralı polislerimize
ve yurttaşlarımıza acil şifalar diliyorum. 
Her iki terör eylemini gerçekleştirenleri bir kez daha
buradan şiddetle, nefretle kınıyorum. Bu eylemi gerçekleştirenler bilsinler ki
terör bir insanlık suçudur, bu eylemlerde öldürdükleri tüm insanlıktır, biziz
ve hepimiziz. 
Değerli arkadaşlar, değerli milletvekillerim; iktidarın
öncelikli görevi yurttaşların can ve mal güvenliğini sağlamaktır ancak iktidarın
yanlış politikalarından dolayı, ülkemizde hiç kimsenin can ve mal güvenliği
kalmamıştır. Meclis Başkanlığı ve iktidara birçok defa yaptığım çağrımı buradan
bir kez daha tekrarlıyorum: Bu acı olayları, kan ve gözyaşını, sönen ocakları
birkaç açıklama yaparak veya nutuklar atarak geçiştiremezsiniz. Halkın
temsilcisi olan Türkiye Büyük Millet Meclisi ülkenin bu kanayan yarasına acilen
el koymalıdır. Bu sorun çözülene kadar Meclis oturumlara vermeden devam
etmelidir. 4 parti bir araya gelerek ortak bir çözüm üretmelidir. Türkiye Büyük
Millet Meclisi Başkanı, zaman kaybetmeden Meclisin bu konuyu tartışacak özel
gündemini oluşturmalıdır. Bunları yapmadığınız takdirde akan her kandan sizler
sorumlu olacaksınız. 
Değerli
milletvekilleri, Kahramanmaraş’ta yapılmak istenen 25 bin kişilik yeni bir
mülteci kampı için Sivricehüyük köylüleri aylardır direniyor. Bu bölgede
yaşayan Alevi ve Sünni yurttaşlarımız bu kamp yerinin doğru olmadığını
söylüyorlar, yapılacak olan kampın amacının ne olduğunun farkındalar çünkü Türkiye’de
kurulan mülteci kamplarının cihatçılar için birer eğitim kampı hâline geldiğini
biliyoruz. Bu cihatçıların gerek Türkiye’de gerek Suriye’de katliamlar
düzenledikleri bilinmektedir. Sivricehüyüklüler sadece direniyorlar, hukukun
kırıntılarının kaldığı Türkiye’de haklarını mahkeme salonlarında arıyorlar.
Yapımına
başlanan mülteci kampı için açılan davada üç ayrı bilirkişi de bu inşaata karşı
çıkmıştır. Ziraatçı bilirkişi, köyde 30 bin büyükbaş hayvana gerekli olan yeşil
ot ihtiyacına darbe vurulacağını; jeolog, arazideki Karaçay’ın kirleneceğini ve
su seviyesinde düşme yaşayacağını; mimar da doğal zenginlik yönünden geri
dönüşümü mümkün olmayan bir tahribatın meydana geleceğini belirtmiştir. Bu
olumsuz görüşlere rağmen, Hükûmet bu kamp kararından vazgeçmemiştir.
Yurttaşlarımız, kamplara terör örgütlerinin sızmasından endişe duydukları için
topraklarını ve yaşam haklarını savunuyorlar. Bu hak arayışları Maraş Valiliği
tarafından bir ay süreyle yasaklamıştır. Maraş Valiliği, kamu düzeni, suç
işlenmesinin önlenmesi ve başkalarının hak ve özgürlerinin korunması iddiasıyla
böyle bir karar aldığını duyurmuştur. Maraş Valisi bilmelidir ki direnenlerin
yaptığı eylem ve basın açıklamaları değil, Valiliğin aldığı yasaklar yanlıştır.
Bu yasağın kendisi, Valiliğin saydığı gerekçelerin hepsinin ihlali anlamına
gelmektedir. Orta Doğu politikalarında başarısız olan iktidar, baskıcı ve
otoriter yüzünü her fırsatta göstermektedir. Saray merkezli baskı ve şiddet
politikaları, hukuk tanımazlıklar ve yasaklar halkın haklı mücadelesini asla
durduramayacaktır. AKP iktidarı kendisine muhalefet eden her kesimi yok
saymakta, yasak, baskı ve şiddetle susturmaya çalışmaktadır. Kısacası, alınan
yasak kararı Maraş Valiliğinin kararı değildir; karar, saraydan çıkmıştır. Bu
nedenle, yaşam hakkı için direnen Maraş halkı bu kararı tanımamaktadır,
direnmeye ve topraklarını korumaya devam edeceklerdir. Biz de bu süreçte Maraş
halkının hep yanlarında olduk, olmaya devam edeceğiz. Unutulmamalıdır ki son
sözü hep direnenler ve haklı olanlar söylemiştir. 
Teşekkür
ediyorum, saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Tüm.
Gündem
dışı ikinci söz, Muhammed Ali Clay’ın vefatı münasebetiyle söz isteyen Batman
Milletvekili Sayın Mehmet Ali Aslan’a aittir. 
Buyurun.
(HDP sıralarından alkışlar)
Süreniz
beş dakika.
2.- Batman Milletvekili Mehmet Ali Aslan’ın, Muhammed
Ali Clay’ın vefatına ilişkin gündem dışı konuşması
MEHMET
ALİ ASLAN (Batman) – Sayın Başkan, sayın Divan ve sayın Genel Kurulu saygıyla
selamlıyorum. 
Öncelikle,
tüm Türkiye'nin, tüm İslam âleminin rahmet ve bereket ayı olan ramazan ayını
kutluyorum. İnşallah, rahmet ve bereket ayı olan ve içinde Kadir Gecesi’ni
barındıran ve içinde Kur'an-ı Kerim nazil olan bu ayda akan bu kan durur;
inşallah, kardeş kanı akıtılmaz ve bir an önce son bulur. 
Az
önceki hatip arkadaşın da dediğine katılıyorum, bu Meclis bu sorunu çözmeden
buradan ayrılmamalıdır, çalışmalarına devam etmelidir. Bir bütçe kanunu için on
üç gün Meclis kilitlenebiliyor ama yüzlerce vatandaşımızın öldüğü önemli bir
mesele için, maalesef, Meclis, değil on üç gün henüz daha bir gününü tüketmiş
değildir. 
Filipinler’de
bile ramazan dolayısıyla ateşkes ilan edilmiştir. İsrail-Filistin savaşının
olduğu dönemlerde bile İsrail devleti ramazan ayı için, bayramlar için ateşkes
ilan etmiştir. Bu yönüyle, kesinlikle bir an önce ellerin tetikten çekilmesi
gerekiyor. 
3
Haziran 2016’da vefat eden Muhammed Ali Clay’i de rahmetle anıyoruz. Kendisine
Allah’tan rahmet diliyorum. Kendisi, evet, bir boksördü, şampiyondu ama
şampiyonluğundan ziyade, onu Muhammed Ali Clay yapan, onun insanlığına o değeri
katan, hiç şüphesiz, savaşa karşı olan, barış yanlısı tutumuydu; hiç şüphesiz,
zamanın Amerikası’nın iktidarına, emperyalist ve savaşçı politikasına karşı dik
duruşuydu; esas onu önemli kılan, Muhammed Ali Clay yapan buydu ve ne ilginçtir
ki o dönemde kendisi vatan haini ve terörist ilan edilmiştir. 
Kendisi
de benim adaşımdır, bununla da ayrıca gurur duyuyorum. Aslında, benim ismim
Mehmet Ali değil, Muhammed Ali’dir ama 1975’lerde doğduğumda Muhammed ismi
yasaktı. Şu anda bölgede, doğuda olan bütün Mehmet isimleri aslında Muhammed
ismidir, bunu da böylece belirteyim.
Ne
ilginçtir ki beş yıl hapse çarptırılmıştı savaşa karşı olduğu için ve
şampiyonluğu, lisansı elinden alınmıştı. Benim ve birçok arkadaşımızın da
naçizane savaş karşıtı söylemlerimizden ve fiillerimizden dolayı, örneğin, Cudi
ve Bagok Dağı’nda canlı kalkan eylemi yapmamızı ben Twitter hesabımda da… Kürt
ve Türk çocuklar ölmesin, hiçbir insanımız ölmesin diye canımızı biz siper
ettik, hedef ettik, risk aldık ve obüs topları altında da canlı kalkan olmamızı
sürdürdük. Ne ilginç bir tevafuktur ki ben de bununla ilgili, yasak askerî
bölgeye girmekten dolayı beş yılla yargılanıyorum. Yaptığımız eylem, tamamıyla,
hiçbir insan ölmesin diyeydi ve ben o eylemimle de gurur duyuyorum, onur
duyuyorum; belki bugüne kadar da yaptığım en şerefli, en haysiyetli, en onurlu
davranış bu davranıştı. Ben ceza yesem de gam yemem çünkü insanlar ölmesin diye
bunu yaptım. Nasıl ki Muhammed Ali’yi o dönemde o savaşçı zihniyet
yargılamışsa, mahkûm etmeye çalışmışsa ve bugün tam tersi olmuşsa, kendisi
beraat etmiş, onu yargılatanlar mahkûm olmuşsa günün birinde bizler de bu
barışçı tutumumuz dolayısıyla elbette ki vicdanlarda beraat edeceğiz ve bizi
yargılayanlar da mahkûm olacaktır. Kıyamete kadar savaş söylemine karşı da
Kur'an-ı Azimüşşan'ın ebediyete kadar geçerli olan…
(Hatip
tarafından Nisa Suresi’nin 128’inci ayetikerimesinin bir bölümünün okunması)
“Daima
barışı tercih ediniz.” emrini biz benimsiyoruz, yaşayacağız ve yaşatacağız.
Bundan dolayı da bunu bir daha buradan ihtar etmek gereği duydum.
Yine,
Muhammed Ali’nin ailesine ve sevenlerine başsağlığı diliyorum, Allah rahmet
etsin diyorum.
Hepinize
teşekkür ediyorum. (HDP sıralarından alkışlar)
BAŞKAN
– Teşekkür ederiz Sayın Aslan.
Gündem
dışı üçüncü söz, “35 İzmir 35 Proje”si hakkında söz isteyen İzmir Milletvekili
Sayın Mahmut Atilla Kaya’ya aittir. 
Süreniz
beş dakika Sayın Kaya.
Buyurun.
(AK PARTİ sıralarından alkışlar)
3.- İzmir Milletvekili Mahmut Atilla Kaya’nın, 35 İzmir
35 Proje’sine ilişkin gündem dışı konuşması
MAHMUT
ATİLLA KAYA (İzmir) – Sayın Başkan, değerli milletvekilleri; İzmir iline
yapılan “35 İzmir 35 Proje” hakkında bilgilendirmek için söz almış
bulunmaktayım. Hepinizi saygı ve sevgiyle selamlıyorum.
Tabii,
sözlerime başlamadan önce, dün İstanbul’da, bugün Mardin Midyat’ta hain terör
saldırıları sonucunda şehit düşen polislerimize Allah’tan rahmet diliyorum,
yaralılara da acil şifalar diliyorum. Birlik, beraberlik ayı ramazan ayı
içerisinde yüreğimizi dağlayanları lanetliyorum. Hainler yaptıklarının bedelini
en ağır şekilde ödeyeceklerdir, necip milletimiz bu konuda müsterih olsun. Tek
bir terörist kalmayıncaya kadar kararlı ve istikrarlı biçimde bu mücadeleye
devam edeceğiz.
Yine,
demin, benden önce söz almış arkadaşlarımız da şunu ifade ettiler: İşte “Bu
konular Mecliste konuşulsun; çözüm, çözüm…” Ama, maalesef görüyoruz ki bugün
basında da “çözüm” diye konuşulanların her biri askerimizi, polisimizi
suçlamaktan başka hiçbir şey değil.
Yine, Yüksekova’da, baktığımız zaman, bir değerlendirme
yaptırılan ve Türkiye Cumhuriyeti’nin kurucu iradesi olan bir partinin
milletvekili, yine askerimizi, polisimizi ve devletimizi, şu hain saldırılara
rağmen maalesef suçlamıştır.
Bakın,
anadan, babadan, eşten, evlattan ayrı, canları pahasına bu ülkenin birliği
için, bu milletin dirliği için, vatanımız ve milletimizin bölünmez bütünlüğü
için mücadele eden tüm kahraman askerimize, polisimize, korucumuza buradan
selamlarımı gönderiyorum. Allah onların yanında olsun, Rabb’im onları daima
muvaffak etsin.
Değerli milletvekilleri, söz almış olduğum bu “35 İzmir
35 Proje”ye ilişkin olarak geçtiğimiz hafta Meclis içerisinde maalesef
İzmir’den bihaber olduğu belli olan bir arkadaşımız tarafından değerlendirmelerde
bulunuldu. Öncelikle bu projelerden, 35 projeden sadece 1 tanesinin yapıldığını
ifade etti, sonra çark etti 2’ncisinin de yapıldığı kabullenildi. Bakın, “35
İzmir 35 Proje”, 2011 yılında, Sayın Başbakanımız Binali Yıldırım’ın İzmir’den
aday olduğu noktada İzmir’i marka kent, vizyon kent hâline dönüştürmek için
ortaya koyduğu ve değeri 60 milyarı, eski parayla 60 katrilyonu bulan
projelerin toplu bir yekûnudur ve bu projelerin her biri 2023’e kadar,
Türkiye’nin 2023 eserleri ve vaatleri arasında da yerlerini almışlardır. Bakın,
şu an itibarıyla bu projelerden 7 tanesi bitmiş, 18 tanesinin yapımı devam
etmekte ve 10’u da proje aşamasında yürümektedir. Dijital Arşiv Kent, E-Ticaret
Üssü İzmir, Engelsiz Yaşam, Tarım ve Hayvancılık İşletmeleri, Öğrenci Yaşam
Merkezi, Konak Tüneli… Bakın, Konak Tüneli çok önemli, 315 milyon bedelle inşa
edilmiş bir proje ve iki yıl boyunca, bugün bu 35 projeye hiçbir şey
yapılmadığını iddia edenler engellemek için dava üzerine dava açtı, hatta
Konak’taki Cumhuriyet Halk Partili Belediye Başkanı bu projeyi engellemek için
oradaki vatandaşlarımızı dahi yanlış bilgilendirerek infialler oluşturdu ve
projeyi bitirdik hamdolsun. Bakın, bir yıllık süre içerisinde bu projeyi 10,5
milyon araç kullandı ve işte burada da görüldüğü üzere, iki yıl boyunca karşı
çıktığınız projeyi de ilk kullanan sizler oldunuz değerli arkadaşlar. (AK PARTİ
sıralarından alkışlar) İşte burada görüyoruz, biz dahi bu tüneli kullanmadan
ilk icraat sizden geldi. 
Yine, Adnan Menderes Havalimanı, 250 milyon euro
bedelle bitirilmiş ve şu ana kadar 20,5 milyon hemşehrimizin kullanımına
açılmıştır. Sabuncubeli Tüneli, işte, çok kısa zaman içerisinde bitiyor. Yine,
İZKARAY, daha doğrusu Körfez Geçiş Projemiz ki İzmir’in iki yakasını bir araya
getireceğimiz büyük bir proje ve İzmir’deki ulaşım sorununu çözecek ki buna da
maalesef çok büyük bir karşı duruş var. İşte, İzmir’de eğer çevre yolunu
kullanırsanız yetmiş dakika; yine, sahil yolunu kullanırsak, gördüğünüz gibi,
kırk beş dakikada ulaşım sağlanırken, bu projeyle İzmir’in iki yakasını bir
araya getirip inşallah on dakikada hemşehrilerimizi bir araya getireceğiz ve
ortasına da ay yıldızlı yapay adayı da böylelikle İzmir’e kazandıracağız ve
İzmir marka kent ve vizyon kent olma yolunda önemli adımlara devam edecek. (AK
PARTİ sıralarından alkışlar) 
Değerli milletvekilleri, tabii, projelerimizi teker
teker burada anlatmak için bu süre bana yeterli olmayacak ama bu konuda şunu
net şekilde söylemek istiyorum...
(Mikrofon otomatik cihaz tarafından kapatıldı) 
MAHMUT ATİLLA KAYA (Devamla) – İşte, sizin de bir
projeniz vardı İzmir’de, söylemiştiniz: “İzmir başbakan çıkaracak.” “İzmir’den
başbakan çıkacak.” dediniz. (AK PARTİ sıralarından alkışlar) Milletvekili
adayları, belediye başkanları, o dönemki il başkanları dedi ki: “İzmir’den
başbakan çıkaracağız.” Hamdolsun, sözünüzü yerde bırakmadık, İzmir’den Başbakan
çıkardık. (AK PARTİ sıralarından alkışlar) 
MUSA ÇAM (İzmir) – Atandı, atandı Atilla, atandı. Darbe
sonucu geldi, darbeyle geldi, darbeyle!
MAHMUT ATİLLA KAYA (Devamla) – Hep söylüyoruz: “Onlar
konuşur, AK PARTİ yapar.” (AK PARTİ sıralarından alkışlar) 
BAŞKAN – Sayın Kaya, teşekkür ederiz.
LEVENT GÖK (Ankara) – Sayın Başkan...
BAŞKAN – Sayın Gök, buyurunuz.
LEVENT GÖK (Ankara) – Efendim, iki ayrı sataşmadan dolayı
söz istiyoruz. 
Birincisi: Sayın hatip konuşurken, partimize atfen, bir
milletvekilimizin polislerle ilgili tutumundan bahsederek doğrudan sataşmada
bulunmuştur. Ona ben konuşacağım.
İkincisi: İzmir’le ilgili değerlendirmeler için de
Sayın Balbay konuşacaktır.
BAŞKAN – Peki, buyurun Sayın Gök, iki dakika. (CHP
sıralarından alkışlar) 
V.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün, İzmir
Milletvekili Mahmut Atilla Kaya’nın yaptığı gündem dışı konuşması sırasında
Cumhuriyet Halk Partisine sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; hepinizi sevgiyle saygıyla selamlıyorum. 
Önceki
gün İstanbul’da şehit düşen polislerimize ve tüm yurttaşlarımıza Allah’tan
rahmet diliyorum. Bugün de Mardin Midyat’ta gerçekleştirilen terör saldırısında
hayatını kaybeden polisimize, vatandaşımıza Allah’tan rahmet ve tüm
yaralılarımıza acil şifalar diliyorum. 
Bu
iktidar döneminde Türkiye bir ayrışmaya, kutuplaşmaya gidiyor, şehit cenazeleri
dahi istismar ediliyor. Ankara’da ve Türkiye’nin birçok yerinde bütün şehit
cenazelerine katılan Genel Başkanımızın bu bilinen durumu göz önüne
alındığında, her gittiği şehit cenazesinde provokasyon yapılmak için, bizzat
devlet eliyle provokasyon yapılıyor. Bugün İstanbul’da, Genel Başkanımızın
geldiği sırada polisler tarafından önüne mermi atılıyor değerli arkadaşlarım.
Bu, nasıl bir anlayıştır? Devletin Başbakanının önünde, İçişleri Bakanının
önünde, devletin resmî polisleri Genel Başkanımızın önüne mermi atıyorlar. Böyle
bir provokasyonu kabul edemeyiz, şehitlerimize yapılan bu saygısızlığı kabul
edemeyiz. İçişleri Bakanının bu aymazlığını, Başbakanın bu aymazlığını kabul
edemeyiz. Yazıktır, günahtır; şehitlerimize yazıktır, günahtır; onların
ailelerine günahtır! 
Devlet
eliyle bugün bir provokasyon yapılmıştır İstanbul’da, lanetliyor ve kınıyoruz
ve polisler tarafından yapılmıştır. Ne hakla, ne için? Başbakanın önünde,
İçişleri Bakanının önünde kim buna cüret ediyor, kim Genel Başkanımızın önüne
mermi atacak cüreti bulabiliyor; ne hakla? 
Oslo’da
görüşen kimlerdi? Habur’a çadır mahkemesi kuran kimlerdi? Türkiye’yi bu hâle
getiren on dört yıllık AKP iktidarı değil midir? Ne hakla Genel Başkanımıza
yönelik provokasyon yaptırıyorsunuz devlet eliyle? Lanetliyorum, kınıyorum hepinizi.
(CHP sıralarından alkışlar) 
İBRAHİM
ÖZDİŞ (Adana) – Ahlaksızlar, ahlaksızlar!
BAŞKAN
– Teşekkür ederiz Sayın Gök. 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, Sayın Balbay’ın da söz hakkı var sataşmadan dolayı, İzmir Milletvekili
olarak söz istiyor. Sayın Balbay’a da vereyim isterseniz, daha sonra sizi
dinleyeyim. 
Buyurun
Sayın Balbay. (CHP sıralarından alkışlar)
İki
dakika…
2.- İzmir Milletvekili Mustafa Ali Balbay’ın, İzmir
Milletvekili Mahmut Atilla Kaya’nın yaptığı gündem dışı konuşması sırasında
şahsına sataşması nedeniyle konuşması
MUSTAFA
ALİ BALBAY (İzmir) – Sayın Başkan, sayın milletvekilleri; ben de öncelikle
terör saldırıları sonucu yaşamını yitiren şehitlerimizi, insanlarımızı saygıyla
anıyorum, mekânları cennet olsun diyorum, bütün yakınlarına sabır diliyorum;
onların bütün yakınları 79 milyondur diyorum. 
Sayın
milletvekilleri, Sayın Atilla Kaya kısa pantolonluyken ben İzmir haberlerini
manşet yapıyordum. (CHP sıralarından “Bravo” sesleri, alkışlar) Ben İzmir’in
gazetecisiyim, Ege Üniversitesi mezunuyum ve on yıl İzmir’de gazetecilik
yaptım. 
Sayın
Atilla Kaya Çandarlı Limanı’ndan söz etti, şunu okuyabiliyor mu, gözlüğün var
mı? Daha gençsin çünkü. 
HÜSNÜYE
ERDOĞAN (Konya) – Akıl yaşta değil baştadır, başta. Yaş önemli değil, akıl
baştadır, başta. 
MUSTAFA
ALİ BALBAY (Devamla) – Bakın, Sayın Binali Yıldırım demiş ki, okuyor musunuz,
bakın…
SELİM
DURSUN (Sivas) – Okumama gerek yok ki…
MUSTAFA
ALİ BALBAY (Devamla) – “2013’te limana gemi yanaşacak.” demiş, şimdi bu limana
arkadaşlar balıklar yanaşıyor; sinarit, levrek. O limanın hâli bu. (CHP
sıralarından alkışlar) Çandarlı Limanı bu hâlde arkadaşlar. Çandarlı Limanı’na
nasıl gittim biliyor musunuz? 
İSMAİL
AYDIN (Bursa) – Sen rahat ol, rahat!
MUSTAFA
ALİ BALBAY (Devamla) – Arkadaşlar, traktörle gittim. Çünkü arazi yolu, sadece
bakanlar gelirken ve müsteşar gelirken oraya mucur döşüyorlarmış, ondan sonra
da yol on beş gün içinde bu hâle geliyormuş. Çandarlı Limanı’na traktörle
gittim. Çandarlı Limanı’nın hâli şu hâlde arkadaşlar, 2013’te bitecek denilen
liman. İzmirli gençler yakında şunu söyleyecek: “Aşkımız Çandarlı Limanı gibi
hiç bitmeyecek.” Bunu söyleyecekler. (CHP sıralarından alkışlar) Çünkü
yıllardır, yıllardır devam ediyor. Bekçisi varmış sayın milletvekilleri,
Çandarlı Limanı’nın bekçisini altı ay önce çıkarmışlar çünkü inşaat da kalmamış
ortada. Bu limanı ne yapacaksınız önce bir karar verin, ondan sonra da gelin
buraya “İzmir’in yatırımlarını yapıyoruz.” deyin. 
Hemen
bitecek dedikleri Sabuncubeli bu arkadaşlar. Ben Sabuncubeli Tüneli’nin içine
girdim, Sabuncubeli Tüneli’nin içinde şu anda iyi çalışma yapılıyor, yirmi dört
saat, tebrik ediyoruz ancak iki yıl gecikmiş. Nedeni ne biliyor musunuz?
HALİS
DALKILIÇ (İstanbul) – Tamam da niye bağırıyorsun ki, ne bağırıyorsun? 
MUSTAFA
ALİ BALBAY (Devamla) – Müteahhit kaçmış. Müteahhit, tünelin iki yanını çok
yakın yaptığı için çökmeler var. 
(Mikrofon
otomatik cihaz tarafından kapatıldı) 
MUSTAFA
ALİ BALBAY (Devamla) – Ve 100 milyon dolara yakın fazla ödeme yapılıyor. Bunun
hesabını verin, ondan sonra gelin burada” İzmir’in yatırımları yapılıyor.”
deyin. 
Ben
Atilla Kaya’ya teşekkür ediyorum, İzmir’in gündeme gelmiş olması güzeldir
diyorum, İzmir’in hakkını verin diyorum. İzmir Ankara’ya 5 veriyor, siz İzmir’e
1 veriyorsunuz. (CHP sıralarından “Bravo” sesleri, alkışlar)
BAŞKAN
– Teşekkür ederiz Sayın Balbay.
MAHMUT
ATİLLA KAYA (İzmir) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Gök, yaptığı konuşmada, “Genel Başkanımıza AKP
olarak provokasyon yaptırıyorsunuz.” dedi. 
İBRAHİM
ÖZDİŞ (Adana) – Doğru, doğru. 
MEHMET
NACİ BOSTANCI (Amasya) – Bu açık bir sataşma.
BAŞKAN
– Buyurun Sayın Bostancı. (AK PARTİ sıralarından alkışlar) 
İki
dakika size de sataşmadan… 
Sayın
Kaya, daha sonra sizi dinleyeceğim. 
3.- Amasya Milletvekili Mehmet Naci Bostancı’nın,
Ankara Milletvekili Levent Gök’ün sataşma nedeniyle yaptığı konuşması sırasında
Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; teröre karşı
mücadele, ortak olarak yürütülmesi gereken bir iştir. Esasen, Meclis, bu konuda
gerek bildiriler marifetiyle gerek burada yapılan çeşitli değerlendirmelerde bu
ortaklığı mümkün olduğu ölçüde göstermeye çalıştı. Bu ortaklık bağlamında Sayın
Kılıçdaroğlu’nun elbette şehit cenazelerine katılmasından ve orada teröre karşı
dayanışmanın gösterilmesini temsil etmesinden biz memnun oluruz, bütün
milletimiz memnun olur; başka türlü düşünmeyiz. 
Öte
yandan, siyasi partiler arasında teröre karşı yürütülecek mücadelede hangi
yöntemler kullanılmalı; bunlara ilişkin farklı görüşler olabilir. Bunları
husumete çevirmeksizin, bir rekabet anlayışı çerçevesinde götürmekte fayda var.
Biz buna dikkat etmeye çalışıyoruz, tabii CHP’nin de dikkat etmesinden memnun
oluruz. Fakat bir kere bir yumurta hadisesi oldu daha önce, bir de bugün Sayın
Gök’ten öğreniyoruz -gazetelere bakma imkânımız olmadı- bir mermi atıldığından
bahsetti. 
LEVENT
GÖK (Ankara) – Evet, polisler tarafından atılmış maalesef, maalesef! 
MEHMET
NACİ BOSTANCI (Devamla) – Sayın Gök, polisler bir araya gelerek o kocaman
mermiyi Sayın Genel Başkanın önüne atmış olamazlar, muhtemelen bir kişi yapmış
olabilir. Kim yaptı, ne yaptı, niye yaptı, niçin yaptı; bu elbette
soruşturulması, araştırılması gereken bir konu.
LEVENT
GÖK (Ankara) – Tutumunuzu belirleyin, tutumunuzu!
MEHMET
NACİ BOSTANCI (Devamla) – Ama bir kişinin yapmış olduğu bir hadiseyi “Polisler
yaptı.” diyerek, bir kere, teröre karşı mücadele eden insanlara teşmil etmeniz
bir yanlış. 
İkincisi:
Elinizde hiçbir belge olmaksızın iktidara ihale etmeniz ikinci yanlış. Bu,
işte, teröre karşı rekabeti biraz husumete doğru götüren bir dil olur. Lütfen
buna dikkat ediniz. 
Saygılarımla.
(AK PARTİ sıralarından alkışlar) 
BAŞKAN
– Teşekkürler Sayın Bostancı. 
LEVENT
GÖK (Ankara) – Sayın Başkan… 
BAŞKAN
– Sayın Gök, sizden önce Sayın Kaya istemişti. 
Buyurun
Sayın Kaya. 
MAHMUT
ATİLLA KAYA (İzmir) – Sayın Balbay’ın şahsıma yönelik sataşmaları için, bizzat
ismimi zikrettiği…
BAŞKAN
– Buyurun Sayın Kaya. 
İki
dakika size de söz veriyorum. (AK PARTİ sıralarından alkışlar) 
Yeni
bir sataşmaya mahal vermeyiniz lütfen. 
4.- İzmir Milletvekili Mahmut Atilla Kaya’nın, İzmir
Milletvekili Mustafa Ali Balbay’ın sataşma nedeniyle yaptığı konuşması
sırasında şahsına sataşması nedeniyle konuşması
MAHMUT
ATİLLA KAYA (İzmir) – Sayın Başkan, değerli milletvekilleri; ben bu seviyeye
kadar bu tartışmayı getirmeyeceğim. Bunu açık şekilde ifade edeyim. 
Yani,
aslında, Cumhuriyet Halk Partisinin gençlere bakış açısını, 40 yaşında bir
kardeşiniz olarak, net şekilde ortaya koymuş ifadedir bunlar. (AK PARTİ
sıralarından “Bravo” sesleri, alkışlar) Gerçi, işte, dün de yine bir genç
kardeşimize, hatta kendi partilinize bizzat yaptığınızı, CHP’nin nasıl iktidar
olacağı konusundaki konuşma sırasında kürsüden de nasıl indirdiğinizi çok net
şekilde biliyoruz. (AK PARTİ sıralarından “Bravo” sesleri, alkışlar; CHP
sıralarından gürültüler) 
MUSTAFA
ALİ BALBAY (İzmir) – Sen Çandarlı Limanı’nı söyle!
BAŞKAN
– Sayın milletvekilleri, hatibi dinleyelim. 
MAHMUT
ATİLLA KAYA (Devamla) – Dolayısıyla, bakın, İzmir’in haberini yazabilirsiniz,
İzmir’in haberlerini yazmakla da övünebilirsiniz.
MUSTAFA
ALİ BALBAY (İzmir) – Sen Çandarlı Limanı’nı söyle!
MAHMUT
ATİLLA KAYA (Devamla) – Ama biz İzmirliyiz, İzmir’de yaşıyoruz ve İzmirli bir
Başbakana sahip olmaktan da çok büyük mutluluk duyuyoruz. (CHP sıralarından
gürültüler) 
BAŞKAN
– Sayın hatibi dinleyelim lütfen sayın milletvekilleri. 
MAHMUT
ATİLLA KAYA (Devamla) – İşte, bakın, şunu görüyoruz ki: Özellikle Sayın
Başbakanımız İzmir Milletvekili Sayın Binali Yıldırım olduktan sonra tam bir
telaş aldı sizleri. Neden? Diyordunuz ki: “AK PARTİ İzmir’e ayrımcılık yapıyor,
AK PARTİ İzmir’e hizmet getirmiyor.”
ATİLA
SERTEL (İzmir) – Gelsin, belediye başkanı adayı olsun, hadi, gene dersini alır
orada. 
MAHMUT
ATİLLA KAYA (Devamla) – Değerli arkadaşlar, artık, AK PARTİ’nin Genel Başkanı
İzmirli, İzmir Milletvekili Başbakanımız Sayın Binali Yıldırım’dır. İşte size
ayrımcılık.
ATİLA
SERTEL (İzmir) – Gelsin İzmir’e, gelsin. Gelsin hadi. Büyükşehirde belediye
başkan adayı olsun, görelim, ne oluyor bakalım? Yüzde 20 oy alamaz, yüzde 20! 
MAHMUT
ATİLLA KAYA (Devamla) – Ve “Çandarlı Limanı” diyorsunuz. 295 trilyon kaynak
aktarıldı. 
Geçen
İzmir’deki “Tıp Kent İzmir” projemize de konuşmuşsunuz. Ya, hep beraber
toplandınız, Ödemiş’e gittiniz. Ödemiş’e giderken Torbalı’dan geçtiniz, orada,
sağ tarafta yaptığımız 250 yataklı devlet hastanesini görmediniz mi? 
ATİLA
SERTEL (İzmir) – Yüzde 20 oy alamazsınız, yüzde 20. İddiaya girerim, iddiaya!
MAHMUT
ATİLLA KAYA (Devamla) – Oradan Ödemiş’e geldiniz, Ödemiş’e yaptığımız yeni
devlet hastanesini görmediniz mi? Oradan Sayın Atila Sertel, konuşup
duruyordunuz, işte, Tire-Belevi yolunu 20 Haziranda ihaleye çıkıyoruz, o yolu
kullanıp… (CHP sıralarından gürültüler) 
ATİLA
SERTEL (İzmir) – Yüzde 20 oy alamazsınız, bunu öğren, öğren!
UĞUR
BAYRAKTUTAN (Artvin) – Konya ne oldu?
MAHMUT
ATİLLA KAYA (Devamla) – Sayın Başkanım…
BAŞKAN
– Lütfen sayın milletvekilleri, hatibi dinleyelim. 
MAHMUT
ATİLLA KAYA (Devamla) – Tire-Belevi yolunu da geçeyim, Selçuk garajını
yapsaydınız. Buradan, bakın, güneş balçıkla sıvanmaz. İzmir’e yaptığımız…
(Mikrofon
otomatik cihaz tarafından kapatıldı) 
FUAT
KÖKTAŞ (Samsun) – Atilla, tamam, yeter, daha fazla çomak sokma, yeter, yeter
artık! 
BAŞKAN
– Sayın Kaya teşekkür ederiz. (AK PARTİ sıralarından alkışlar)
ATİLA SERTEL (İzmir) – Halk sizi iyi tanıdı, halk. Halk
sizin yüzünüzü iyi tanıdı. İzmir Marşı’nı “Binali” yaptınız, utanmadınız,
sıkılmadınız! İzmir Marşı’nı ““Binali” yaptınız. Ayıp! Ayıp! Utanmadınız! 
MUSTAFA
ALİ BALBAY (İzmir) – Sayın Başkan…
BAŞKAN
– Sayın Balbay, Sayın Gök daha önce istemişti ama…
MUSTAFA
ALİ BALBAY (İzmir) – Tabii…
LEVENT
GÖK (Ankara) – Sayın Başkan…
ATİLA
SERTEL (İzmir) – Mustafa Kemal Atatürk’ün adını bile bile “Binali”ye
çevirdiniz. Ayıp! Utanmadınız!
İSMAİL
AYDIN (Bursa) – Yavaş, yavaş!
BAŞKAN
– Sayın milletvekilleri, lütfen...
Sayın
Gök, rica ediyorum, lütfen. Duyamıyorum sizi…
LEVENT
GÖK (Ankara) – Sayın Başkanım…
BAŞKAN
– Buyurun…
ATİLA
SERTEL (İzmir) – Yüzde 20 oy alamazsınız İzmir’den, gelin. 
BAŞKAN
– Sayın milletvekili…
ATİLA
SERTEL (İzmir) – Hadi gelsin, Binali belediye başkanı adayı olsun. Gelsin,
görelim. Yüzde 20 oy alamaz.
NECİP
KALKAN (İzmir) – O işi bize bıraktı bize, haberin olsun.
BAŞKAN
– Sayın Gök, Sayın Sertel izin verirse sizi dinleyeceğim.
Buyurun.
LEVENT
GÖK (Ankara) – Sayın Başkan, Sayın Bostancı yapmış olduğu konuşmasında
Cumhuriyet Halk Partisinin polislere ya da emniyet kuvvetlerine olan terör
saldırısıyla ilgili olarak, duruşuyla ilgili sarf etmiş olduğu sözler nedeniyle
sataşmada bulunmuştur, söz istiyorum efendim bu bakımdan.
BAŞKAN
– Bu, sataşma değildi aslında Sayın Gök, bir açıklama yaptı Sayın Bostancı.
LEVENT
GÖK (Ankara) – Ama öyle bir noktaya getirdi ki sanki biz şehit cenazelerinde
bir farklı tutum sergiliyormuşuz da kendileri bir farklı tutum sergiliyormuş,
CHP’yi de bu durumda görmek isteriz diye. O konuda bir açıklama…
BÜLENT
TURAN (Çanakkale) – Çok zorlama bir yorum oldu.
MEHMET
NACİ BOSTANCI (Amasya) – Hiç alakası yok.
BAŞKAN
– Sataşma değil, o zaman size de yerinizden açıklama için söz vereyim Sayın
Gök.
MEHMET
NACİ BOSTANCI (Amasya) – Sayın Gök, bu kadar zorlama.
İSMAİL
AYDIN (Bursa) – Terörün neresinde olduğunuzu da bir belirtin, öğrenelim o
zaman.
HAKAN
ÇAVUŞOĞLU (Bursa) – Akşam televizyon programında Kılıçdaroğlu “PKK’lılarla
DHKP-C’lileri ziyaret ediyoruz.” dedi.
BÜLENT
TURAN (Çanakkale) - Kim dedi?
HAKAN
ÇAVUŞOĞLU (Bursa) – Kılıçdaroğlu, Tarafsız Bölge’de...
İSMAİL
AYDIN (Bursa) – Bir açıklasınlar bakalım terörün neresindeler.
BAŞKAN
– Buyurun Sayın Gök. 
5.- Ankara Milletvekili Levent Gök’ün, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, bu ülkede, ülkenin birliği ve bütünlüğü için
mücadele eden bütün emniyet kuvvetleri başımızın tacıdır. Ancak emniyet
kuvvetleri içerisinde doğal olarak iktidarın yönlendirmeleriyle ya da ülkedeki
kutuplaşmadan dolayı bir taraf olmayı kendine yöntem olarak belirlemek isteyen
çeşitli güçler bulunabilir. Bizim kastettiklerimiz bunlardır. Bu konularda çok
dikkatli olunmalıdır. 
Bizzat
Başbakanın, İçişleri Bakanının, İstanbul Emniyet Müdürünün bulunduğu bir
ortamda orada bulunan kimi emniyet görevlileri tarafından Genel Başkanımıza
yönelik ağır sloganla saldırı, ardından o grup içerisinden bir mermi atılmak
suretiyle de bir başka saldırı gerçekleşmiştir. Bunu ortaya çıkarmak iktidarın
görevidir. Ben muhalefet partisinin bir milletvekili olarak bunu bekliyorum
iktidardan ve hiçbir şeyin arkasına sığınmadan, ana muhalefet partisi liderinin
önüne atılan bir mermiyi sorgulamazsa bu iktidar gerçekten Türkiye’nin durumu
çok vahimdir. Benim dikkat çekmek istediğim nokta budur. Kim yapmıştır, nasıl
yapmıştır, ne cüretle yapmıştır; bunun derhâl ortaya çıkarılmasını bekliyoruz. 
BAŞKAN
– Peki, teşekkür ederiz Sayın Gök.
MUSTAFA
ALİ BALBAY (İzmir) – Sayın Başkanım…
BAŞKAN
– Sayın Balbay, buyurunuz.
MUSTAFA
ALİ BALBAY (İzmir) – Sayın Başkan, “Ben tartışmanın bu kadar seviyesini
düşürmek istemiyorum.” dedi Sayın Kaya.
İSMAİL
AYDIN (Bursa) – Doğru.
MUSTAFA
ALİ BALBAY (İzmir) – Gerçekten seviye benim çok önem verdiğim… “Kısa pantolon”
da seviye düşüklüğü değildir. Çok ağır geldi bana. Bu sataşmaya cevap vermek
istiyorum. Bir de “Hiç yatırım yapmadı.” demedim ben, “5’e 1.” dedim.
Sabuncubeli örneğini de verdi. Cevap vermek istiyorum.
BAŞKAN
– Sayın Balbay, lütfen yeni bir sataşmaya mahal vermeyiniz olur mu?
MUSTAFA
ALİ BALBAY (İzmir) – Vermeyeceğim söz, söz Sayın Başkanım, söz Sayın Başkanım,
söz. 
İSMAİL
AYDIN (Bursa) – Özür mü dileyeceksin milletvekilimizden?
BAŞKAN
– Son kez size de iki dakika söz vereceğim.
Buyurun.
(CHP sıralarından alkışlar) 
6.- İzmir Milletvekili Mustafa Ali Balbay’ın, İzmir
Milletvekili Mahmut Atilla Kaya’nın sataşma nedeniyle yaptığı konuşması
sırasında şahsına sataşması nedeniyle konuşması
MUSTAFA
ALİ BALBAY (İzmir) – Ben Sayın Buldan’a verdiğim sözü tutup aklımdaki bazı şeyleri
söylemeyeceğim, o yüzden sadece cevap vereceğim.
Sayın
milletvekilleri, bakın, tekrar ediyorum; Sabuncubeli’ndeki şu andaki çalışma
çok hızlı, yirmi dört saat çalışıyorlar, tebrik ediyoruz, iyiye iyi diyoruz.
Ama Allah aşkına, Selçuk Bey de dikkatli dinlesin beni, bu belin inşaatında
sorun var bu tünelde. Çandarlı Limanı’na gemi yanaşıyor mu yanaşmıyor mu, ona
bir cevap verin; bir. Ama bu Sabuncubeli’nin… 
Arkadaşlar, şimdi, araçların gidip geleceği ve
İzmir-Manisa arasının on beş dakikaya inecek dedikleri Sabuncubeli Tüneli’nin
dışarıdan görünüşü. Bakın, Sayın Kaya, buradan çok kaya çıkarıyorlar çünkü çok
sağlıksız bir zemin ve çöküyor. Ben içine de girdim, izin aldım oradaki
arkadaşlardan. Tek giden araç hafriyat kamyonları ve içeride de çalışma devam
ediyor. Arkadaşlar, Sabuncubeli Tüneli’nin inşaatında gidiş geliş tünelleri
birbirine çok yakın yapılmış, birbirini tetiklediği için de çökmeler var, ben
gördüm. O çökmeler nedeniyle firma gitmiş ya da kaçmış ya da AKP anlaşmış, “Çok
masraflı, sen kenara çekil.” demiş. Şimdi, bu Sabuncubeli Tüneli’nde,
arkadaşlar, 2’nci firma çalışıyor. Ben sordum, “Siz işi üzerinize aldınız.
Nasıl gidiyor? Harcamalar nasıl?” dedim. Aldığım cevap şu, tüneli yarım aldılar
ya, Selçuk Bey: “Sıfırdan biz başlasak daha az masraflı olurdu.” dediler. Şimdi
biz bunun hesabını sormayacak mıyız? 
Bakın, İzmir’e hiç vermiyorsunuz demiyoruz; 5
alıyorsunuz, sadece 1 veriyorsunuz, bunu artırın diyoruz sayın milletvekilleri.
Gündeme İzmir’in gelmiş olması, İzmir’in yatırımlarının, eksisinin, artısının
konuşulması yine de güzeldir. 
Ben
özetle İzmir’in hakkını İzmir’e verin diyorum. İzmir’de bugün liman inşaatında
ne yapacağınıza karar veremediniz. İzmir’deki limanların hangisini öne
alacağınıza karar veremediniz. Aliağa mı önde olsun Çandarlı mı önde olsun
bilemediniz. İzmir Limanı’na 600 milyon lira yatırım sözü verdiniz, 200 milyon
lira verdiniz. Ben bu eksikliklerin altını çizdim sadece. (CHP sıralarından
alkışlar) 
Bu
Sabuncubeli’ndeki inşaat niye gecikti, çökmeler niçin oluyor? Ben dikkat
etmesem hakikaten içindeyken çökecekti arkadaşlar, böyle bir tablo var ortada.
Ben bunun hesabının sorulması gerektiğini söylüyorum. 
Hepinize
saygılar sunuyorum. (CHP sıralarından alkışlar)
İSMAİL
AYDIN (Bursa) – Yaparsa AK PARTİ yapar, rahat ol! 
BAŞKAN
– Teşekkür ederiz Sayın Balbay. 
SELÇUK
ÖZDAĞ (Manisa) – Sayın Başkan…
BAŞKAN
– Buyurunuz Sayın Özdağ. 
SELÇUK
ÖZDAĞ (Manisa) – Sayın Balbay Sabuncubeli Tüneli’yle ilgili gayet yavaş
gittiğini söyledi, orasıyla ilgili… Aynı zamanda ismimi de zikrederek benim de
teyit etmemi istedi, ben de teyit etmek istiyorum kendisine. 
BAŞKAN
– Yerinizden versek size bir açıklama olarak olur mu? Sataşma yok çünkü. 
Açalım
mikrofonunuzu.
Buyurun.

VI.- AÇIKLAMALAR
1.- Manisa Milletvekili Selçuk Özdağ’ın, İzmir Milletvekili
Mustafa Ali Balbay’ın sataşma nedeniyle yaptığı konuşmasındaki bazı ifadelerine
ilişkin açıklaması 
SELÇUK
ÖZDAĞ (Manisa) – Sayın Başkan, Sabuncubeli Tüneli uzun zamandır gündemde olan
bir konu. Daha önce Seyyah-ı Fakir Evliya Çelebi buradan geçerken “Korkunç
Sabuncubeli.” diyerek ifade etmişti. Yıllarca buradan geçişte insanlar zorluk
yaşadılar. Daha sonra yirmi yıl boyunca duble yol yapılsın diye gayret
gösterildi. AK PARTİ iktidarında bu duble yol tamamlandı, ardından da
İzmir-Manisa, Manisa-İzmir’i birleştirmek üzere bir tünel yapalım denildi.
Koçoğlu firması buranın ihalesini aldı fakat kendisi iflas ettiği için,
konkordato ilan ettiği için burayı yarım bıraktı. Ardından, Ulaştırma,
Denizcilik ve Haberleşme Bakanlığımız tekrar, yeniden ihaleye çıktı, devlet
olarak yapma kararı aldı. Kalyon İnşaat devam ediyor ve hızlı bir şekilde devam
ediyor. 2017’nin Aralık ayında tamamlanacak, 300 milyon liraya mal olmuş
olacak. İzmir-Manisa, Manisa-İzmir arasını on beş dakikaya indirerek hem
oradaki öğrencilerin hem işçilerin hem de çiftçilerin çok rahat bir şekilde
nakitten, yakıttan ve zamandan faydalanmasını sağlamış olacaklar. 
Çökmelerin
sebebi de toprakların çok yumuşak olması, o bölgenin yumuşak olması. Ben de sık
sık ziyaret ediyorum. 
Balbay’a
da bu konuya temas ettiği için ayrıca teşekkür ediyorum.
BAŞKAN
– Teşekkür ederiz Sayın Özdağ.
Sayın
milletvekilleri, şimdi, gündeme geçmeden önce, sisteme giren ilk 15
milletvekiline 60’a göre yerlerinden söz vereceğim. Daha sonra sayın grup
başkan vekillerine söz vereceğim. Ancak, sayın milletvekillerine söz vermeden
önce, ramazan ayı münasebetiyle ben de görüş ve düşüncelerimi sizlerle
paylaşmak istiyorum. 
VII.- OTURUM
BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın,
Orta Doğu ve Türkiye'de yaşanan savaş ve yıkım nedeniyle milyonlarca insanın
ramazan ayını yokluk, acı ve keder içerisinde karşıladığına ilişkin açıklaması 
BAŞKAN
– Değerli milletvekilleri, milyarlarca Müslüman için çok önemli olan kutsal
ramazan ayına girmiş bulunmaktayız. Orta Doğu’da ve Türkiye'de yaşanan savaş ve
yıkım nedeniyle başta Müslümanlar olmak üzere, milyonlarca insan bu sene
ramazan ayını yokluk, acı ve keder içerisinde karşılamaktadır. Bu nedenle
bizler de bu mübarek ayı aynı duygu ve düşüncelerle karşılamaktayız. 
“Komşusu
açken tok yatan bizden değildir.” diye buyuran bir dinin mensupları olarak
bizler, bu kutsal ayda ne Orta Doğu’da yaşanan vahşeti ne de kendi
topraklarımızda hüküm sürülen zulüm ve vahşeti görmezden gelebiliriz. Bugün
Şırnak’ta, Cizre’de, Yüksekova’da, Nusaybin’de ve Sur’da yüz binlerce insanın
ramazan ayını yaşayacağı bir evi, iftar edecek bir sofrası artık yok. Bölge
halkına karşı öylesine büyük bir düşmanlık güdülmektedir ki bu mübarek ayda,
evleri yıkılmış olanlar için kurulan iftar çadırları dahi yasaklanmaktadır.
Ezici çoğunluğu Müslüman olan bir ülkede yurttaşa orucunu açacak iftar
sofrasını dahi yasaklamanın dünya yüzünde, Allah katında da bir tek adı vardır,
o da zulüm. 
Ülkenin
bir yarısında yas var, yokluk var, yıkım ve talan var, ölüm var. Aynı gök kubbe
altında milyarlarca canlıya nefes alma, beslenme ve barınma olanağı sağlayan
Yüce Rabb’in dininde yaşam alanlarını yok etmek, yaratılana zulüm etmek, onu
inkâr etmek, yerinden yurdundan etmek, yaşam haklarından mahrum etmek yoktur.
Hak, yarattıklarının barış ve uyum içerisinde yaşamasını buyurur. Bu minvalde
ramazanı şerif sadece oruç tutma ayı değildir, nefsin ve iradenin sınandığı bu
ayda Hakk’ı kavrayış vardır. Ramazan, çalmama, saldırmama, eza etmeme,
öldürmemedir. Bu mübarek ay barışın, dayanışmanın ve yardımlaşmanın ayıdır.
Nitekim toplumun huzur ve saadeti, birlik ve beraberlik, varlıkta ve yoklukta,
acılarda ortaklaşmak ve dayanışmak suretiyle gerçekleşir. Bu hepimizin ortak
sorumluluğudur. 
Ben
ramazan ayı vesilesiyle çatışmaların ve savaşın son bulması, yaşanan acıların
bir an evvel durdurulması temennisini ve inancımı bir kez daha dile getiriyor,
toplumun tüm kesimlerini bu zor ve yakıcı zamanlarda dayanışmaya çağırıyorum.
Bu ramazan ayında da bütün dualarımız halkımızın salahati, eşitlik, adalet ve
onurlu bir barış için olacaktır diyorum.
Teşekkür
ediyorum.
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı.
MEHMET
NACİ BOSTANCI (Amasya) – Burada yapmış olduğunuz açıklamada Sur’da, Şırnak’ta,
Cizre’de yaşanan dramlardan, olaylardan bahsettiniz; insanlara bir lokma ekmeği
fazla gören bir durumdan bahsettiniz.
BAŞKAN
– Aynen öyle söyledim Sayın Bostancı.
MEHMET
NACİ BOSTANCI (Amasya) – Başkanlık Divanını temsil eden birisi olarak bütün
bunların müsebbibi terör örgütüne yönelik de işin öznesini koymanız lazımdı.
(AK PARTİ sıralarından alkışlar) Öznesini koymadınız, lafı ortaya attınız. Bu
tavır uygun bir tavır değil.
BAŞKAN
– Ben kendi görüşlerimi ve düşüncelerimi kamuoyuyla paylaştım Sayın Bostancı, o
düşünceler size aittir.
MEHMET
NACİ BOSTANCI (Amasya) – Bütün bunların müsebbibi terör örgütüdür. Sizden böyle
bir açıklamayı da beklerdim Sayın Pervin Hanım.
BAŞKAN
– Sayın Bostancı, o sizin düşünceleriniz.
MEHMET
NACİ BOSTANCI (Amasya) – Benim düşüncem değil Pervin Hanım, gerçeklik,
gerçeklik.
BAŞKAN
– Sayın milletvekilleri, şimdi sisteme giren…
MEHMET
NACİ BOSTANCI (Amasya) – Benim şahsi düşüncem mi?
BAŞKAN
– Tamam Sayın Bostancı, lütfen oturur musunuz yerinize.
Sayın
milletvekilleri, sisteme giren ilk 15 milletvekiline sırasıyla söz vereceğim.
Sayın
Yılmaztekin…
VI.- AÇIKLAMALAR (Devam)
2.- Şanlıurfa Milletvekili Kemalettin Yılmaztekin,
ramazan ayının mübarek olmasını temenni ettiğine, İstanbul ile Mardin Midyat’ta
yaşanan terör saldırılarını nefretle kınadığına ve geçtiğimiz yüz yıl
içerisinde Ermeniler, Kürtler ve çeşitli toplumsal dinamikler ile devletin
arasına sistematik bir şekilde ihtilaflar sokulduğuna ilişkin açıklaması
KEMALETTİN
YILMAZTEKİN (Şanlıurfa) – Öncelikle, rahmet, mağfiret ve kardeşlik ayı olan
ramazan ayının İslam âlemi ve tüm dünya için mübarek olmasını temenni ediyorum.
Dün
İstanbul’da, bugün Mardin’de düzenlenen alçak terör saldırılarını nefretle
kınadığımı bildirmek istiyorum. Allah’tan şehitlerimize rahmet, kederli ailelerine
sabırlar niyaz ediyorum. Terörün ırkı, kökeni olmadığı gibi, dininin ve
değerinin de olmadığı bir kez daha gözler önüne serilmiştir. Bu bir PKK
terörüdür. Mukaddes günlerimizi kana bulayan bu saldırılar terörün gerçek ve
dinsiz yüzünün acı birer yansımalarıdır. 
Değerli
milletvekilleri, henüz bir asır önce rakiplerimiz Britanya, Çarlık Rusyası,
Fransa ve benzeri dünya ülkeleriydi. “Hasta adam” dedikleri Osmanlı tüm bu
saydığım devletlerin en büyük dertleriydi. Ancak yüz yıl içerisinde Ermeniler,
Kürtler ve çeşitli toplumsal dinamikler ile devletin arasına sistematik bir
şekilde ihtilaflar sokuldu. Yüzyıllarca bir tek valiyle yönettiğimiz
Yunanistan, bir dönem Türkiye'nin en azılı rakibi gibi gösterildi çünkü bize
biçilen misyon, kendi toplumumuzla mücadele edecek kadar niteliksiz ve
basiretsizdi. Kendi söz hakkı olmayan Türkiye kimse için tehlike arz etmiyordu.
Türkiye'nin kendi söz hakkını ilelebet elde edememesi için de toplumsal iç
karışıklıklar sürekli olarak örselenmeye devam ediyordu. 
Şunu
biliniz ki: Hep büyük düşünüp hep büyük oynadığımız için bu bedelleri
ödemekteyiz. Ya geriye dönüp sömürülmeye, toplumsal iç karışıklıklar içerisinde
erimeye devam edeceğiz ya da bu eşiği geçip önce bölgemize sonra da dünyaya
adalet…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Senin söylediklerinin hepsi yanlış be! Cahil cahil konuşuyor,
görüş belirtiyor.
BAŞKAN
– Sayın Topal…
3.- Hatay Milletvekili Serkan Topal’ın, terör
olaylarında hayatını kaybedenlere Allah’tan rahmet, yaralılara acil şifalar
dilediğine, terörü lanetlediğine ve şehit cenazesinde Cumhuriyet Halk Partisi
Genel Başkanı Kemal Kılıçdaroğlu’na yapılan saldırıyı kınadığına ilişkin
açıklaması
SERKAN
TOPAL (Hatay) – Teşekkür ediyorum Sayın Başkan.
Terör
olaylarında hayatını kaybeden şehitlerimize Allah’tan rahmet, yaralılara acil
şifalar diliyorum. 
Terörü
bir kez daha lanetliyorum ve bugün şehit cenazesinde Sayın Genel Başkanımıza
yapılan çirkin saldırıyı kınıyorum, lanetliyorum. Bu alçaklıktır,
ahlaksızlıktır. Bunlar milletimizi ve vatanımızı bölmeye çalışan vatan
hainleridir. Sistematik bir şekilde yapılmaya çalışılan bu saldırıların
hesabını mutlaka ama mutlaka bir gün soracağız. Bunu organize edenlerden de bir
gün mutlaka bunun hesabını soracağız ve buna göz yumanlara da sesleniyorum:
Bunun da hesabını soracağız.
Lanetliyorum!
Lanetliyorum! Lanetliyorum!
BAŞKAN
– Sayın Özkan…
4.- Denizli Milletvekili Cahit Özkan’ın, CHP Ankara İl
Danışma Kurulu toplantısında Gençlik Kolları Başkan Yardımcısının Ankara
Milletvekili Levent Gök tarafından kürsüden indirilmesine ilişkin açıklaması
CAHİT
ÖZKAN (Denizli) – Dün CHP’nin Danışma Kurulu toplantısında kürsüye çıkan
Gençlik Kolları Başkan Yardımcısı CHP’nin nasıl iktidar olacağı hususunda
görüşlerini anlatırken Levent Gök tarafından onursuzca indirildi. 
İBRAHİM
ÖZDİŞ (Adana) – Vay vay vay! AKP mi söylüyor bunu?
CAHİT
ÖZKAN (Denizli) – Gençleri faşizan baskıyla susturan bu zihniyet, Atatürk’ün
Gençliğe Hitabesi’nden hiç nasibini almamış tek parti dönemi CHP zihniyetinin
yansımasıdır. 
BÜLENT
YENER BEKTAŞOĞLU (Giresun) – Başbakanı indirdin ya, Başbakanı.
LALE
KARABIYIK (Bursa) - Söyleyene bakın!
CAHİT
ÖZKAN (Denizli) – Konu terör siyasetinin dokunulmazlıkları olunca kürsü
dokunulmazlığı yaygarası yapanlar, gençleri kürsüye dahi yaklaştırmamışlardır.
“İktidar nasıl olunur?” önerilerine tahammül edemeyen CHP’nin -Allah korusun-
iktidar olması durumunda nasıl bir diktatörlük uygulayacağını milletimizin
takdirine sunar, yüce Meclisi de saygıyla selamlarım. 
LEVENT
GÖK (Ankara) – Sayın Başkan…
BAŞKAN
– Sayın Gök…
LEVENT
GÖK (Ankara) – Efendim, sayın konuşmacı daha bir-iki hafta önce saray
tarafından yapılan darbeyi unutmuş, bizim bir parti içi meselemizi dile
getirmeye çalışıyor. Bizim Ankara İl Danışma Toplantımız tam yedi saat sürmüş,
herkes de özgürce konuşmuştur. Benim bir ağabeyleri olarak önerilerde bulunmak
her zaman hakkımdır. En özgürce konuşulan parti Cumhuriyet Halk Partisidir.
Herhâlde kıskandı ki kendisi de “AKP de böyle olabilir mi?” diye düşünüyor.
Kırk yıl geçse, elli yıl geçse siz Cumhuriyet Halk Partisi olamazsınız. (CHP
sıralarından alkışlar)
BAŞKAN
– Peki, teşekkür ederiz. 
Sayın
Durmuşoğlu…
5.- Osmaniye Milletvekili Mücahit Durmuşoğlu’nun,
İstanbul ile Mardin Midyat’ta yaşanan terör saldırılarında şehit olanlar ile
pazar günü Osmaniye’deki trafik kazasında yaşamını kaybedenlere Allah’tan
rahmet dilediğine ve Türkiye’nin teröre karşı boyun eğmeyeceğine ilişkin
açıklaması
MÜCAHİT
DURMUŞOĞLU (Osmaniye) – Dün İstanbul’da, bugün ise Mardin’deki hain
saldırılarda şehit olan güvenlik güçlerimize ve vatandaşlarımıza, pazar günü de
Osmaniye’deki trafik kazasında vefat edenlere Allah’tan rahmet, yakınlarına
başsağlığı diliyorum. 
Okul
gezisi için Osmaniye’ye gelen ve elim bir kaza sonucunda hayatını kaybeden
İskenderunlu yavrularımız yüreklerimizi yakmıştır. Kazayla ilgili tahkikat
devam etmekte ve benzeri bir felaketin bir daha yaşanmaması için gerekli bütün
önlemler alınmaktadır. 
Diğer
yandan, mübarek ramazan ayında dahi kan dökmekten imtina etmeyen hainlerin
güvenlik güçlerimizi hedef alan kalleş saldırılarını da lanetliyorum. Hiç
kimsenin şüphesi olmasın ki her türlü teröre, teröriste ve terör destekçisine
karşı sürdürdüğümüz büyük mücadele sonuna kadar devam edecektir. “Biz hapiste
hasta yatan PKK’lıya da gittik, DHKP-C’liye de gittik, hiç ayrım yapmadık.”
diyenler dâhil herkes şunu iyi bilmelidir: Türkiye teröre karşı diz çökmeyecek,
boyun eğmeyecektir. Bunu bekleyenler hüsrana uğramaya mahkûmdur. 
BAŞKAN
– Sayın Dudu…
6.- Hatay Milletvekili Mevlüt Dudu’nun, İstanbul ile
Mardin Midyat’ta yaşanan terör saldırılarında şehit olanlara ve Osmaniye’deki
trafik kazasında yaşamını kaybedenlere Allah’tan rahmet dilediğine ve şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı lanetlediğine ilişkin açıklaması
MEVLÜT
DUDU (Hatay) – Teşekkür ederim Sayın Başkan. 
Öncelikle
dün ve bugün İstanbul ve Midyat’ta gerçekleştirilen terör saldırılarında
yaşamını yitiren şehitlerimize ve vatandaşlarımıza Allah’tan rahmet, halkımıza
başsağlığı diliyorum. 
Aynı
şekilde, İskenderunlu gençlerimizin geçirdiği trafik kazasında yaşamını
yitirenlere de bir kez daha Allah’tan rahmet diliyorum. “Tüm İskenderun’un ve
Türkiye'nin başı sağ olsun.” diyorum.
Bu
arada, bugün İstanbul’daki şehitlerimizin cenaze töreninde Sayın Genel Başkanımıza
karşı gerçekleştirilen alçakça saldırıyı burada şiddetle protesto ediyorum,
lanetliyorum. On dört yıldır bu devleti yöneten AKP’dir. Oslo’da PKK terör
örgütüyle pazarlık yapan AKP’dir. İmralı’da ve Dolmabahçe’de yine PKK terör
örgütüyle pazarlık yapan AKP’dir. Büyük kalabalıklar eşliğinde Diyarbakır’da…
(Mikrofon
otomatik cihaz tarafından kapatıldı)
BAŞKAN
– Sayın Özdemir…
7.- İstanbul Milletvekili Sibel Özdemir’in, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına ve tüm şehitlere rahmet dilediğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Bugün
İstanbul’da şehitlerimizin cenazesinde Sayın Genel Başkanımıza örgütlü ve
bilinçli olarak yapılan çirkin saldırıları şiddetle kınıyorum. Şehitler ve
şehitlerimizin cenazelerini ve ailelerini kendilerine siyasal amaç olarak alet
edenleri de özellikle şiddetle kınıyorum. Tüm şehitlerimize rahmet ve acılı
ailelerine de bu vesileyle başsağlığı diliyorum.
BAŞKAN
– Sayın Ağbaba…
8.- Malatya Milletvekili Veli Ağbaba’nın, İstanbul ile
Mardin Midyat’ta yaşanan terör saldırılarını, şehit cenazesinde Cumhuriyet Halk
Partisi Genel Başkanı Kemal Kılıçdaroğlu’na yapılan saldırıyı ve Ankara’da
billboardlara afiş asarak Genel Başkanlarını hedef gösterenleri kınadığına, AKP
iktidarının terör karşısındaki zafiyetini CHP’ye yüklemeye çalıştığına ilişkin
açıklaması
VELİ
AĞBABA (Malatya) – Sayın Başkan, İstanbul’daki ve Midyat’taki saldırıları
kınadığımı belirtmek istiyorum.
Yine,
bugün Genel Başkanımıza yapılan saldırıyı da şiddetle kınıyorum.
Açıkça
AKP iktidarı terör karşısındaki zafiyetini, eksikliğini CHP’ye yüklemeye
çalışmakta. Aylardan beri, başta dönemin Başbakanı olmak üzere, AKP’li bazı
siyasetçiler CHP’yi suçlama yoluna gitmişlerdir. Yine, bazı TV kanallarında
kiralık kalemler, tutma aydınlar, AK troller CHP’yi suçlamakta. Bugün askerler,
polisler şehit oluyorsa bunun sorumlusu Hükûmettir, AKP’dir. Bugün gün boyunca
bazı belediye başkanlarından beslenen televizyon kanalları Genel Başkanımızı
hedef göstermiştir.
Buradan
söylüyorum: CHP’nin terörle iş birliği yaptığını söyleyenler alçaktır,
namussuzdur, şerefsizdir. Bunu kanıtlamayanlar da alçaktır, namussuzdur,
şerefsizdir.
Ayrıca,
bugün Ankara’da billboardlara afiş asarak Genel Başkanımızı hedef gösterenleri
de kınıyorum, lanetliyorum onları da.
BAŞKAN
– Sayın Arslan…
9.- Denizli Milletvekili Kazım Arslan’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına, terörü lanetlediğine ve İstanbul ile Mardin Midyat’ta
yaşanan terör saldırılarında şehit olanlara Allah’tan rahmet dilediğine ilişkin
açıklaması
KAZIM
ARSLAN (Denizli) – Bugün İstanbul’da Sayın Genel Başkanımız Kemal
Kılıçdaroğlu’na yapılan çirkin saldırıyı şiddetle kınıyorum. Terörü, nereden ve
kimden gelirse gelsin, lanetliyorum. İstanbul’da ve Mardin’de terör olayı
sonucu hayatını kaybeden şehitlerimize Allah’tan rahmet, geride kalan eş, anne
ve çocuklarına sabır, yaralı olanlara da acil şifalar diliyorum.
Teşekkür
ederim.
BAŞKAN
– Sayın Erdoğan…
10.- Konya Milletvekili Hüsnüye Erdoğan’ın, İstanbul
ile Mardin Midyat’taki eylemler başta olmak üzere tüm terör eylemlerini
şiddetle lanetlediğine, millî birliğimizi bozmaya, hiçbir oyun ve oyuncunun
gücünün yetmeyeceğine ve bugüne dek gerçekleştirilen terör saldırılarında
hayatını kaybeden şehitlere Allah’tan rahmet dilediğine ilişkin açıklaması
HÜSNÜYE
ERDOĞAN (Konya) – Sayın Başkan, değerli milletvekilleri; bu mübarek günlerde
güvenlik güçlerimize ve sivillere yönelik kahpece saldırılarını sürdüren terör
örgütlerini ve dün İstanbul Vezneciler, bugünse Mardin Midyat’taki eylemleri
başta olmak üzere, tüm terör eylemlerini şiddetle lanetliyor, sınırlarımız ve
coğrafyamızdan ilelebet silinmeleri için dua ediyor, gayret gösteriyoruz.
Millî
birliğimizi bozmaya, kardeşlik bağlarımızı bir bir koparmaya, bizi birbirimize
düşürmeye hiçbir oyun ve oyuncunun gücü yetmeyecektir. İnanıyorum ki aziz
milletimiz bu acılara alışmayacak, kendisini hedef alan tüm saldırıları birlik
olarak defedecek, şer odaklarına karşı topyekûn mücadelesini sonsuza dek
sürdürecek, dünyadaki tüm mazlumların umudu olmaya devam edecektir.
Bu
duygularla, bugüne dek gerçekleştirilen terör saldırılarında hayatını kaybeden
aziz şehitlerimize Allah’tan rahmet, yaralılara acil şifalar diliyor, hepinizi
saygıyla selamlıyorum. 
BAŞKAN
– Sayın Aydın…
11.- Bursa Milletvekili Erkan Aydın’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırı ile İstanbul ve Mardin Midyat’ta yaşanan terör saldırılarını kınadığına
ve Bursa’nın Gürsu ilçesinde dolu yağışı nedeniyle yaşanan mağduriyetle ilgili
Gıda, Tarım ve Hayvancılık Bakanlığının hasar tespit çalışması yapmasını ve
zararın karşılanmasını talep ettiğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Öncelikle,
bugün şehit cenazesinde Sayın Genel Başkanımıza karşı yapılan bu terbiyesizliği
kınıyorum ve tekrarının olmamasını diliyorum.
Bugün
sabah Midyat İlçe Emniyet Müdürlüğüne yönelik saldırı ve dün de gene İstanbul
Vezneciler’de yapılan saldırıyı da kınıyor, şehit düşen polislerimize ve sivil
vatandaşlarımıza Allah’tan rahmet, yakınlarına da başsağlığı diliyorum. Terörü
de bir kez daha lanetliyorum.
Seçim
bölgem Bursa’nın Gürsu ilçesi hafta sonu gerçekleşen dolu yağışı nedeniyle
büyük bir mağduriyet yaşıyor. Dolu, armut üretiminin yoğunlukla yapıldığı
yaklaşık 10 bin dönüm alanda etkili oldu. Yaklaşık 5 bin tonluk bir hasar,
bunun maliyeti de 8 milyon lirayı buluyor. Ayrıca, seraların naylonları da
tamamen yırtıldı, burada da 5-6 milyon civarında zarar oluştu. Gıda, Tarım ve
Hayvancılık Bakanlığının ilçede hasar tespit çalışması yapmasını ve zararın
TARSİM tarafından ve yetkililer tarafından karşılanmasını talep etmekteyim.
Teşekkür
ederim.
BAŞKAN
– Sayın Tanal…
12.- İstanbul Milletvekili Mahmut Tanal’ın, terörü
lanetlediğine, şehit olanlara Allah’tan rahmet dilediğine ve şehit cenazesinde
Cumhuriyet Halk Partisi Genel Başkanı Kemal Kılıçdaroğlu’na yapılan saldırıyı
kınadığına ilişkin açıklaması
MAHMUT
TANAL (İstanbul) – Teşekkür ediyorum Sayın Başkan.
Terör
insanlık suçudur, lanetliyorum.
Şehit
olan kamu görevlilerimize ve sivil vatandaşlarımıza Allah’tan rahmet,
yaralılara acil şifa diliyorum.
Bizim
töremizde cenazede kavga olmaz, çelenk parçalama olmaz, cenaze adabına uygun
davranılması gerekir. Bugünkü şehitlerimizin cenazesinde Genel Başkanımıza
yapılan bu çirkin saldırı, millî birlik ve beraberliğimizi bozmaya yönelik,
terör örgütlerinin ekmeklerine yağ sürmeye yönelik terörist bir harekettir,
vatan hainliğidir. Bunları kınıyorum, bunlar bu ülkenin alçaklarıdır. 
Teşekkür
ederim. 
BAŞKAN
– Sayın Bektaşoğlu…
13.- Giresun Milletvekili Bülent Yener Bektaşoğlu’nun,
İstanbul ile Mardin Midyat’ta yaşanan terör saldırılarında şehit olanlara
Allah’tan rahmet dilediğine ve şehit cenazesinde Cumhuriyet Halk Partisi Genel
Başkanı Kemal Kılıçdaroğlu’na yapılan saldırıyı kınadığına ilişkin açıklaması
BÜLENT
YENER BEKTAŞOĞLU (Giresun) – Teşekkür ederim.
Sayın
Başkan, ben de dün İstanbul’da, bugün Midyat’ta şehit olan güvenlik görevlilerimize
Allah’tan rahmet diliyorum. 
Biraz
önce arkadaşımızın bahsettiği gibi, bizim örf, âdetlerimizde cenaze katılımında
böyle olaylara asla yer verilmemiştir. Bunu, bir kere, baştan kınamak
istiyorum. Yine bütün iyi niyetiyle, milletvekili arkadaşlarımızla birlikte
cenaze törenine katılan Sayın Genel Başkanımız Kemal Kılıçdaroğlu’na yapılan
örgütlü provokatif saldırıyı da kınıyor ve lanetliyoruz. Bu provokatörlerin
yakalanıp adalete teslim edilmesini önemle bekliyoruz. Lanet olsun terör
örgütüne! Lanet olsun provokatörlere! Lanet olsun teşvikçi ve iş
birlikçilerine! 
Teşekkür
ediyorum.
BAŞKAN
– Sayın Yıldırım…
14.- Adıyaman Milletvekili Behçet Yıldırım’ın,
Adıyaman’da intihar olaylarından sonra iş kazalarının da arttığına ve
sınavlarda yüksek puan alanların değil çok daha düşük puan alanların “sözlü
mülakat” adı altında yapılan haksız uygulamalarla işe alınmasının kabul
edilemez olduğuna ilişkin açıklaması
BEHÇET
YILDIRIM (Adıyaman) – Teşekkürler Başkanım.
Adıyaman’da
intihar olaylarından sonra maalesef iş kazaları da artmaktadır. İşsizliğin pik
yaptığı bu dönemde, geçen hafta Adıyaman Cumhuriyet Mahallesi’nde, bir inşaatın
8’inci katından düşen duvar ustası Murat Yıldız hayatını kaybetmiştir. Gerekli
iş güvenliği önlemlerinin alınması ve denetimlerinin yapılması için daha kaç
insanın yaşamını yitirmesi gerekiyor?
Öte
yandan, sınavlarda yüksek puan alan işsiz gençlerimizin alınmayıp çok daha
düşük puan alan gençlerin “sözlü mülakat” adı altında yapılan haksız
uygulamalarla işe alınmasının kabul edilemez olduğunu belirtmek istiyorum.
Belediyelerde, İŞKUR’da, üniversitelerde bunun yüzlerce örneği var. Bu durumu
kınıyorum.
BAŞKAN
– Sayın Emir…
15.- Ankara Milletvekili Murat Emir’in, terör
saldırılarında yaşamlarını yitirenlere Allah’tan rahmet dilediğine, Cumhurbaşkanı
Recep Tayyip Erdoğan’ın diplomasının kamuoyuna sunulmadan itham ve şaibelerden
kurtulmasının mümkün olmadığına ve şehit cenazesinde Cumhuriyet Halk Partisi
Genel Başkanı Kemal Kılıçdaroğlu’na yapılan saldırıyı kınadığına ilişkin
açıklaması
MURAT
EMİR (Ankara) – Teşekkür ederim Sayın Başkan.
Bombalı
terör saldırılarında yaşamlarını yitiren güvenlik güçlerimize ve
vatandaşlarımıza Allah’tan rahmet diliyorum. 
Cumhurbaşkanı
Recep Tayyip Erdoğan’ın dört yıllık yükseköğrenim mezunu olup olmadığı konusundaki
şüpheler artarak devam ederken bu konuda henüz Marmara Üniversitesinden
doyurucu bir açıklama gelememiştir. Sayın Cumhurbaşkanının deyimiyle, diploma
arşivden çıkartılıp bir türlü gösterilememiştir. Şu hâlde görev Cumhurbaşkanına
düşmektedir; varsa, kendisinde olması gereken diplomasını ortaya koymalıdır.
Yüksek Seçim Kurulu da kendisine sunulmuş olan belgeyi kamuoyunun önüne sunarak
gerekli araştırmaların yapılmasının önünü açmalıdır. Aksi hâlde,
Cumhurbaşkanının ithamlardan ve şaibelerden kurtulması mümkün değildir.
Ben
de bugün Sayın Genel Başkanımıza cami avlusunda yapılan protestoyu şiddetle
kınıyorum ve cami avlularından siyaset üretmeye çalışanları lanetliyorum. 
BAŞKAN
– Sayın Akın…
16.- Balıkesir Milletvekili Ahmet Akın’ın, şehit
cenazesinde Cumhuriyet Halk Partisi Genel Başkanı Kemal Kılıçdaroğlu’na yapılan
saldırıyı kınadığına, İstanbul ve Mardin Midyat’ta yaşanan terör saldırılarında
şehit olanlara Allah’tan rahmet dilediğine ve 7 Haziran genel seçimlerinden
sonra ülkenin kan gölüne döndüğüne ilişkin açıklaması
AHMET
AKIN (Balıkesir) – Teşekkürler. 
İstanbul’da,
şehit cenazesinde, Sayın Genel Başkanımıza karşı sergilenen alçak tutumu
kınıyor, bu tutumu teşvik eden ve destekleyen anlayışı da lanetliyorum.
Dün
İstanbul’da, bugün Midyat’ta meydana gelen patlamalarda yine yüreğimiz yandı,
canlarımız gitti. Şehit olan polislerimize ve vatandaşlarımıza Allah’tan
rahmet, yaralılara acil şifalar diliyorum. Tüm ulusumuza sabır ve başsağlığı
diliyorum. 
Bugün,
ayrıca, 7 Haziran genel seçimlerinin de 1’inci yıl dönümü. 7 Hazirandan önce,
ülkemize bir huzur ortamı hâkimken 7 Hazirandan sonra ülke kan gölüne döndü.
Her gün ülkemizin bir yerinde patlama ya da terör saldırıları haberleri
geliyor. İnsanlarımız korku içerisinde. İşine gidenler, okula gidenler,
öğrenciler, görevine giden güvenlik görevlileri endişe içindeler. Kör terörün
ne zaman, nerede ortaya çıkacağı belli değil. Bütün bu olan bitenler karşısında
sorumluluğu olanlar, ellerinden gelen her türlü çarpıtmayı yaparak
sorumluluktan kurtulma gayreti içerisindeler. 
(Mikrofon
otomatik cihaz tarafından kapatıldı) 
AHMET
AKIN (Balıkesir) – Ben, buradan bir kez daha, alçak terörü, kandan ve
gözyaşından beslenenleri lanetliyorum.
BAŞKAN
– Teşekkür ederiz. 
Sayın
milletvekilleri, Manisa Milletvekili Sayın Selçuk Özdağ’ın parmağı sistem
tarafından okunmadığı için oturumun başında yazılı bir dilekçeyle bir dakika
yerinden söz istemiştir. Kendisine söz veriyorum.
Buyurunuz.

17.- Manisa Milletvekili Selçuk Özdağ’ın, Muhammed Ali
Clay’e Allah’tan rahmet dilediğine ilişkin açıklaması
SELÇUK
ÖZDAĞ (Manisa) – Her fâni gibi Muhammed Ali de beka âlemine göçtü. 
Muhammed
Ali bir devrin idolüdür. Onu idol hâline getiren sadece bokstaki başarıları
değil, İslam dünyası için oluşturduğu bir semboldür. Üç yüz yıldır ezilmiş,
sömürülmüş, Batı’nın gadrine uğramış İslam dünyası için Muhammed Ali bir umut,
bir deşarj aracı olmuştur. Attığı her yumruğun arkasına her devrin gençliğini,
duygularını, hislerini koymuştur. Onu boks ringinde alelade bir boksör olarak
değil, sömürgeci Batı’ya karşı Doğu’nun temsilcisi olarak görmüştür. Onun için,
yaptığı her maç, aslında, Batı ile Doğu’nun kapışması, yeni bir Malazgirt, yeni
bir Niğbolu gibi gözükmüştür. İnsanlar, yenilgilerin, geri kalmışlığın acısını
onun yumruklarında çıkarmıştır. 
O
sadece dünyanın gelmiş geçmiş en iyi boksörü değil, aynı zamanda iyi bir
Müslüman’dı, iyi bir insandı. Teninin rengi Batı’nın ezilmişlerini, inançları
ise bütün bir İslam dünyasını onun destekçisi, duacısı hâline getirmiştir.
Amerika gibi bir günah galerisinden bir mümin olarak çıkması onun ruh kumaşının
kalitesini göstermektedir. 
Muhammed
Ali, yıllarca yüreğimizi soğuttu, yumruklarında, galibiyetlerinde teselli
bulduk.
(Mikrofon
otomatik cihaz tarafından kapatıldı)
SELÇUK
ÖZDAĞ (Manisa) – Onun özgüveni bize de yansıdı. İçimizdeki ezilmişlik duygusunu
söküp atmaya katkıda bulundu.
Kendisine
Allah’tan rahmet diliyorum.
BAŞKAN
– Sayın milletvekilleri, şimdi sayın grup başkan vekillerine söz vereceğim.
Sayın
Vural, sisteme girmişsiniz, buyurun.
18.- İzmir Milletvekili Oktay Vural’ın, İstanbul ve
Mardin Midyat’ta yaşanan terör saldırılarında şehit olanlara Allah’tan rahmet
dilediğine, Milliyetçi Hareket Partisi olarak terörle mücadelenin her yönüyle
güçlendirilmesi gerektiği kanaatinde olduklarına, 8 Haziran ülkücü Yusuf
İmamoğlu’nun ölümünün 46’ncı yıl dönümüne ve ramazan ayını tebrik ettiğine
ilişkin açıklaması
OKTAY
VURAL (İzmir) – Teşekkür ederim.
Efendim,
İstanbul Vezneciler’de ve Mardin Midyat’ta, maalesef, insanlık düşmanı PKK
terör örgütünün saldırıları sonucunda şehit olan polislerimiz var,
vatandaşlarımız var; onlara Allah’tan rahmet diliyorum, yaralılarımıza acil
şifalar diliyorum. Bütün milletimizin başı sağ olsun.
Maalesef,
terör örgütlerinin bombalı araçları, canlı bombaları, patlayıcıları ve hendekleriyle
ülkemiz âdeta Beyrut’a, Irak’a, Suriye’ye dönüştürülerek emperyalizmin,
ülkemizin ve milletimizin bölünmesine yönelik oyun ve tuzakları sahneye
konulmuştur. Bütün bunlar olurken, terör örgütleri, eğer bombalı araçlarıyla
ilden ile bombaları taşıyabiliyorsa, eylem yapacağı yerler ve zamanla ilgili
istihbarat toplayabiliyorsa, bu iş birliği ağını sağlayabiliyorsa bunun
sorumlularının muhakkak hesap vermesi gerekmektedir. Maalesef, istihbarat,
önleyici terörle mücadele konsept eksikliğinin yanında, siyasi gafletin acı
bedellerini ödüyoruz. 
Sayın
Cumhurbaşkanı, şehitlerimizle ilgili “Elbette mücadelenin bedeli olacaktır.”
demiştir. Elbette, askerimiz, polisimiz, korucumuz birlik ve bütünlüğümüz için
kanını, canını vermekten kesinlikle kaçınmaz ancak çözüm sürecinde PKK’yı
güçlendirenler, operasyon yapılmasına engel olanlar, istihbarat eksikliğinin
bedelini kim ödeyecektir, kimler ödeyecektir?
Milliyetçi
Hareket Partisi olarak terörle mücadelenin her yönüyle güçlendirilmesi
gerektiği kanaatindeyiz. Bu çerçevede, Türkiye Büyük Millet Meclisine sevk
edilen, terörle mücadele açısından önemli olan kanun tasarısının da ivedilikle
hem komisyon hem Türkiye Büyük Millet Meclisi gündemine alınarak kanunlaşması
gerektiğini düşünüyoruz.
Bugün,
ayrıca, 8 Haziran; 1970’te şehit edilen Yusuf İmamoğlu’nun, ülkücü şehit Yusuf
İmamoğlu’nun 46’ncı ölüm yıl dönümü. Ülkücü şehidimiz Yusuf İmamoğlu’nu da
rahmet ve minnetle anıyoruz.
Bu
mübarek ramazan ayı…
(Mikrofon
otomatik cihaz tarafından kapatıldı)
BAŞKAN
– Açıyoruz Sayın Vural, tamamlayınız lütfen.
OKTAY
VURAL (İzmir) – Bu mübarek ramazan ayında gerçekten Cenab- Hak’tan da hepimizi,
bütün milletimizi rahmet, mağfiret ve bereketle buluşturmasını diliyorum. Bu
vesileyle Türkiye Büyük Millet Meclisindeki bütün milletvekillerinin mübarek
ramazan ayını da tebrik ediyorum.
Teşekkür
ederim.
BAŞKAN
– Teşekkür ederiz Sayın Vural.
Sayın
Akçay, buyurun.
19.- Manisa Milletvekili Erkan Akçay’ın, Manisa Soma’da
Ege Linyitleri İşletmesine taşeron iş yapan firmanın 70 işçinin işine son vermesine,
Hükûmetin, işten çıkarılan bu madencilere sahip çıkmasını dilediğine ve 1
Aralık 2010 tarihinde işine son verilen 2.831 maden işçisinin kıdem
tazminatlarının hâlen ödenmediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Manisa
Soma’da Ege Linyitleri İşletmesine taşeron iş yapan bir limited şirketi, yeni
yapılan ihaleyi kaybetmiştir ve yeni firma da –isimlerini vermiyorum
firmaların- ihaleyi aldıktan sonra daha önceki firmanın çalıştırdığı 290
işçiden 70’inin işine son vermiştir. İşine son verilen bu işçiler, fiilî
çalışma süresini doldurup yaşı bekleyen işçilerdir. Dolayısıyla, firmanın 70
işçinin işine son vermesinin asıl nedeni, bu çalışanların kısa bir süre sonra
emeklilik hakkını kazanacak olmasıdır. Mübarek ramazan ayında bu işçilerimizin
sadece fiilî çalışma sürelerini doldurdukları ve yaşı bekleyip kısa bir süre
sonra emekli olacakları için işten çıkarılmalarını doğru bulmuyoruz ve
kınıyoruz. Bu, çok yanlış bir uygulamadır ve Hükûmetin de işten çıkarılan bu
madencilerimize bütün ümitsizliğime rağmen sahip çıkmasını diliyor ve
bekliyorum.
Yine,
bu vesileyle hatırlatmak istiyorum ki 1 Aralık 2010 tarihinde işine son verilen
2.831 maden işçisinin kıdem tazminatları hâlen ödenmemiştir. 7 Haziran
seçimleri öncesi bunlara yaklaşık yüzde 10 tutarı bir kıdem tazminatı ödemesi
yapılmıştır seçim oyunu olarak ancak o günden bugüne bu ödemeler yapılmamıştır.
Oysa, 2014 yılında, burada, Genel Kurulda bütün partilerin de eleştirilerine
rağmen… 
(Mikrofon
otomatik cihaz tarafından kapatıldı)
BAŞKAN
– Ek süre veriyorum Sayın Akçay. 
ERKAN
AKÇAY (Manisa) – …desteklediğimiz bir düzenleme de yapılmasına rağmen ilgili
firmanın Tasarruf Mevduatı Sigorta Fonu’ndaki mal varlığından temin edilerek
işçilere bu kıdem tazminatı ödeneceği bir kanun hükmü olmasına rağmen, aradan
geçen bunca uzun zamana rağmen maalesef bu tazminatlar ödenmemiştir. Kıdem
tazminatlarının da bir an evvel ödenmesi, gerekirse Mecliste yeni bir düzenleme
yapılarak Türkiye Kömür İşletmeleri tarafından ödendikten sonra firmaya rücu
edilmesi gibi bir uygulamaya da geçilebilmesini ümit ediyor, teşekkür ediyorum.
BAŞKAN
– Teşekkür ederiz Sayın Akçay.
Sayın
Baluken, buyurunuz.
20.- Diyarbakır Milletvekili İdris Baluken’in, ramazan
ayının hayırlar getirmesini temenni ettiğine, sivil yerleşim yerlerinde meydana
gelen hadiselerde birçok can kaybının yaşanmasını kabul edilemez bulduklarına
ve yaşamını yitirenlere Allah’tan rahmet dilediğine, şiddetin her türlüsüne
karşı ilkesel duruş gösteren Halkların Demokratik Partisi olarak sürdürülen
kaos ortamının temel hiçbir sorununun çözümüne katkı sağlamayacağını
düşündüklerine ve Demokratik Bölgeler Partisi Şırnak il yöneticisi Hurşit
Külter’den on iki gündür haber alınamadığına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, değerli milletvekilleri; mübarek ramazan ayına girmiş bulunmaktayız.
Öncelikle, bu mübarek ayın bütün ülkemize, bölgemize ve insanlığa hayırlar
getirmesini temenni ediyoruz. Maalesef hem bölgemizde hem de ülkemizde yaşanan
çatışmalar, patlayan bombalar, viraneye dönmüş kent manzaraları, evini yurdunu
terk etmiş yüz binlerce insanın bulunduğu bir ortamda ramazan ayını
karşılıyoruz. Ramazan ayının barış, eşitlik, adalet ve hoşgörü manasına gelen,
ruhuna aykırı olan bu olumsuz manzaralardan ülkemizin bir an önce kurtulması
gerektiğini ifade ediyoruz.
Hâlâ
mübarek ramazan ayında şiddet ve kaos ortamının, kan, acı, gözyaşı ortamının
devam etmesinden dolayı büyük bir üzüntü duymaktayız. Böylesi bir ortamda hâlâ
bu saat itibarıyla bölgedeki hastanelerde teşhisi bekleyen onlarca cenazenin
olduğunu üzülerek belirtmemiz gerekiyor. 
Aynı
zamanda, dün İstanbul’da yaşanan patlamada 12 yurttaşımızın yaşamını yitirdiği,
36 yurttaşımızın yaralandığını üzülerek yine buradan ifade etmek durumundayız.
Mardin ilimizin Midyat ilçesinde bugün yaşanan patlamada da yine resmî
açıklamaya göre 3 insanımızın yaşamını yitirdiğini ve 30 yurttaşımızın
yaralandığını büyük bir üzüntüyle öğrenmiş bulunmaktayız. Şiddetin her
türlüsüne karşı ilkesel duruş gösteren Halkların Demokratik Partisi olarak, bu
kan deryasının bir önce sonlanması, bu şekilde sürdürülen kaos ortamının
ülkemizin temel hiçbir sorununun çözümüne katkı sağlamayacağını bir kez daha
ifade etmek istiyoruz.
(Mikrofon
otomatik cihaz tarafından kapatıldı)
BAŞKAN
– Ek süre veriyoruz Sayın Baluken, tamamlayın lütfen.
Buyurun.
İDRİS
BALUKEN (Diyarbakır) – Hele hele sivil yerleşim yerlerinde meydana gelen bu
hadiselerde birçok can kaybının yaşanmasını kabul edilemez bulduğumuzu ifade
etmek istiyoruz.
Bütün
hepimizin gayretlerimizi, çabalarımızı, çalışmalarımızı, dualarımızı bu şiddet
ve kaos ortamından bir an önce çıkılması, kardeşlik, eşitlik ve adalet
temelinde yeni bir geleceğin oluşturulması adına yeni bir sayfanın açılması
temelinde yoğunlaştırmamız gerektiğini düşünüyoruz.
Bu
vesileyle ben, yaşamını yitiren bütün yurttaşlarımıza Allah’tan rahmet, bütün
ailelere ve tüm halkımıza başsağlığı dileklerimizi ifade etmek istiyorum.
Son
bir konu Sayın Başkan: Günlerdir Genel Kurul gündeminde dile getiriyoruz.
Şırnak il yöneticimiz Hurşit Külter’den on iki gündür haber alamıyoruz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Baluken.
İDRİS
BALUKEN (Diyarbakır) – Gözaltına alındığı belli olan ancak gözaltı kaydına
rastlanmayan Hurşit Külter’le ilgili en son Şırnak yerelinde bir görgü
tanığının ifadesiyle, gözaltının yedinci gününde Gümüştepe Karakolu’ndan
alınarak Şırnak’taki 23. Jandarma Tümeni’ne götürüldüğü bilgisi bize iletildi.
İçişleri Bakanlığı ve Kamu Güvenliği Müsteşarlığı yetkilileriyle yaptığımız
bütün görüşmelere rağmen hâlâ Hurşit Külter’den herhangi bir haber almış
değiliz. Gözaltında kayıpların bir utanç abidesi şeklinde orta yerde durduğu
bir coğrafyada, bir ülkede yeni gözaltında kayıpların olacağına dair bu mesajı
kabul edilemez bulduğumuzu ve “Hurşit Külter nerede?” sorusunu sormaya devam
edeceğimizi ifade ediyorum.
Teşekkür
ederim Sayın Başkan.
BAŞKAN
– Teşekkür ederiz Sayın Baluken.
Sayın
Gök, buyurunuz. 
21.- Ankara Milletvekili Levent Gök’ün, ramazan ayının
hayırlı olmasını dilediğine, şehit cenazesinde Cumhuriyet Halk Partisi Genel
Başkanı Kemal Kılıçdaroğlu’na yapılan saldırıyı kınadığına ve bu provokatif
eylemlerin arkasında kimlerin bulunduğunun derhâl ortaya çıkartılması
gerektiğine ilişkin açıklaması
LEVENT
GÖK (Ankara) – Sayın Başkan, önceki gün başlayan ramazan ayının Türkiye’mize ve
tüm İslam âlemine hayırlı olmasını diliyorum. 
Ramazan,
sadece bir oruç tutmanın dışında, aslında nefsi terbiye etmenin en önemli
aylarından bir tanesi. Bu ay içerisinde bütün insanlar, siyasi çekişmeleri,
kutuplaşmaları, varsa aralarındaki ayrılıkları giderecekler ve bir barış iklimi
içerisinde dünyaya ve bulundukları yerlere barışı getirecekler, mutluluk
getirecekler ve kavga ve çekişmeden uzak bir dünyanın da olanaklarını
sunacaklardır. Ramazan ayının en büyük özelliği de bir barış ayı olmasıdır. 
Şehit
cenazeleri… Şehit cenazeleri, hepimiz için en kutsal olan cenazelerden biri.
Ülkemiz için kahramanca hayatlarını kaybeden polislerimiz, askerlerimiz, bu
uğurda hayatlarını yitirirken, elbette onlar ülkenin birliği ve bekası için
çalışıyorlardı ve çatışıyorlardı. Ama, işte bu şehit cenazelerini ve özellikle
ramazan ayında, hepimizin birlikte olması gereken günlerde, provokasyonlara
ortam hazırlayarak, bir şehit cenazesini -üstelik ramazan ayı içerisinde, en
kutsal ayın içerisinde- bir provokasyona çevirerek başta şehitlerimize, ramazan
ayına böylesine saygısızlık yapan provokatörleri bir kez daha lanetliyorum.
Ülkemizin ana muhalefet partisi liderine yönelik örgütlü, sistemli ve himaye
edilen bu provokatif eylemlerin arkasında kimlerin bulunduğu derhâl ortaya
çıkartılmalıdır. İçişleri Bakanının bulunduğu yerde, Başbakanın bulunduğu yerde
bir şehit cenazesi, böylesine provokatif bir eyleme çevrilebiliyorsa…
(Mikrofon
otomatik cihaz tarafından kapatıldı)
BAŞKAN
– Ek süre veriyorum Sayın Gök, tamamlayınız lütfen. 
LEVENT
GÖK (Ankara) – …ülkemizin başka yörelerinde neler olabildiğini tahmin etmek hiç
de güç değil. Herkesin, devletin gözü önünde bir ana muhalefet partisi liderine,
cenazede, Müslümanlığa sığmayan, insanlığa sığmayan ve devlet olma adabına
sığmayan bir davranışla himaye edilen bir tarzda saldırıda bulunulmuştur. Bu
saldırı sıradan geçiştirilemez. Bu saldırı önemlidir ve kimin yaptığı, kimler
tarafından yaptırıldığı da derhâl ortaya çıkarılmalıdır. Hükûmet bu işten
sorumludur. Hükûmeti, İçişleri Bakanını derhâl kamuoyuna, Cumhuriyet Halk
Partisine bu olayı yapanları ve arkasındaki güçlerin kim olduğunu açıklamaya
davet ediyoruz. Bu işin peşini bırakmayacağımızı da herkesin bilmesini
istiyoruz.
Şehitler,
hepimizin şehididir. Cumhuriyet Halk Partililer, bundan sonra da bütün şehit
cenazelerinde şehitlerimize ve ülkemize olan saygısını yerine getireceklerdir.
Bundan kimsenin kuşkusu olmasın diyorum. 
Saygılarımla.

BAŞKAN
– Teşekkürler Sayın Gök. 
Sayın
Bostancı, buyurun. 
22.- Amasya Milletvekili Mehmet Naci Bostancı’nın,
1984’ten bu yana bölücülük esaslı bir terörle yüz yüze olunduğuna ve bununla
mücadele edildiğine, İstanbul ile Mardin Midyat’ta yaşanan terör saldırılarında
şehit olanlara Allah’tan rahmet ve ramazan ayının hayırlı olmasını dilediğine,
Muhammed Ali Clay’in vefatına ve Oturum Başkanı TBMM Başkan Vekili Pervin
Buldan’ın yaptığı açıklamasındaki bazı ifadelerine ilişkin açıklaması
MEHMET
NACİ BOSTANCI (Amasya) – Türkiye, kırk altı yıldan bu yana teröre karşı bir
mücadele veriyor. Çok çeşitli kılıklarla bu terör, Türkiye’nin gündemine girdi,
hafızası olanlar hatırlayacaktır. 1984’ten bu yana da bölücülük esaslı bir
terörle yüz yüzeyiz ve bununla mücadele ediyoruz. 
Dün
İstanbul’da, bugün Midyat’ta yaşanan hadise, bu milletin teröre karşı
mücadelesindeki halkalardan birisidir. Olumsuz bir halkadır, acı dolu bir
halkadır ve burada şehitlerimiz, yaralılarımız olmuştur. Şehitlerimize
Allah’tan rahmet, yaralılarımıza şifa, milletimize başsağlığı diliyorum. Ancak,
şunun altını kesin bir şekilde çizmem gerekiyor: Siyaseti, görüşü ne olursa
olsun milletimizin ortak karar ve iradesi terörün mutlaka yenileceğidir. Terör,
bu topraklarda yaşayamayacak ve mutlak surette yenilecektir. 
Diğer
yandan, mübarek ramazan ayındayız. Milletimiz ve İslam âlemi için hayırlı
olsun. Allah’ın insanlığa, barışa faydalı sonuçların devşirileceği günlerinden
birisi, aylarından birisi elbette. Bu yönde emeklere ve çabalara rahmet ve
bereket gelsin. Elbette ramazan ayında insanların daha farklı bir perspektifle
dünyaya bakmaları gerekir. Ne yazık ki ramazanda da dramlar, acılar
yaşanabiliyor. Fakat bütün bunlardan İslam âleminin, ezilenlerin, bu dünyada
yok sayılanların, İslamofobi’ye maruz kalanların dersler çıkartması ve insanlık
adına, barış adına o direnme iradesini yükseltmeleri gerekir.
(Mikrofon
otomatik cihaz tarafından kapatıldı)
BAŞKAN
- Ek süre veriyoruz Sayın Bostancı.
MEHMET
NACİ BOSTANCI (Amasya) – Bunun sembol isimlerinden birisi Muhammed Ali’dir,
dünya boks şampiyonudur. Biz, onu, yumruğunu ırkçılığa karşı yükselttiği için,
İslamofobi’ye karşı yükselttiği için, barış adına, insanlık adına kullandığı
için sevdik. Eminim ki sadece Müslümanlar değil, bu değerlere ortak olan başka
insanlar da Muhammed Ali’nin şampiyonluğunu böyle gördüler, böyle bir sembol,
anlam taşıdığına inandılar.
Öte
yandan, Sayın Başkan, başlangıçta yapmış olduğunuz açıklama bizi hiç
şaşırtmadı, hangi cümlenin ardından hangi cümlenin geleceğini biz biliyorduk.
Bunu bilmemizin nedeni, sizin siyasi bir konuşma yapmanızdır. Burada bütün o
acılardan, dramlardan bahsettiğinizde bunların müsebbibi olanlara ilişkin de
bir söz söylemeniz gerekir. Bunlar doğal afet değil, bunların bir faili var ve
siz, Başkanlık Divanı adına konuşuyorsunuz.
(Mikrofon otomatik cihaz tarafından kapatıldı)
MEHMET
NACİ BOSTANCI (Amasya) – Dolayısıyla, burada bir siyasi partinin görüşlerine
uygun bir tarzda konuşmanız, o anlamda bir bağlama yerleşmesi… 
BAŞKAN
– Sayın Bostancı, sizden siyasi görüş alma niyetinde değilim. Lütfen… 
MEHMET
NACİ BOSTANCI (Amasya) – Sayın Başkan… Sayın Başkan…
BAŞKAN
- Lütfen, biraz önce de ifade ettiniz, tekrarlıyorsunuz. 
MEHMET
NACİ BOSTANCI (Amasya) – Sayın Başkan, beni dinleyeceksiniz, beni
dinleyeceksiniz. Orada sadece konuşarak ve “Sus.” diyerek olmaz. Yapmış
olduğunuz konuşma, Başkanlık Divanı makamına, bağlamına uygun bir konuşma
değildi. Bunu siz de benim kadar biliyorsunuz. Yapacağınız konuşmanın burada
insanlarda ortak bir kanaat uyandırması gerekirdi. Bunu uyandırdı mı? Hayır,
uyandırmadı. 
BAŞKAN
– Sizde uyandırmamış olabilir Sayın Bostancı. 
MEHMET
NACİ BOSTANCI (Amasya) – Bende değil, bende değil; şahsi bir tavır değil bu
Sayın Buldan, şahsi bir tavır değil. Kaldı ki ben şahsi görüşlerimi
söyleyebilirim, ben bir parti grubunun görüşlerini söyleyebilirim ama siz
söyleyemezsiniz, oturduğunuz makam size bu izni vermez. 
BAŞKAN
– Peki Sayın Bostancı, tamam. 
MEHMET
NACİ BOSTANCI (Amasya) – Ben sizi ikaz ediyorum, ben sizi ikaz ediyorum.
BAŞKAN
– Ben sizin ikazınızı ciddiye almıyorum Sayın Bostancı, lütfen. Beni ikaz etme
hakkına sahip değilsiniz Sayın Bostancı. (AK PARTİ sıralarından gürültüler)
MEHMET
NACİ BOSTANCI (Amasya) – Benim ikazımı ciddiye alsanız faydalı olur.
SEBAHATTİN
KARAKELLE (Erzincan) – Böyle konuşamazsın!
BAŞKAN
– Beni ikaz etme hakkına sahip değilsiniz, lütfen.
MEHMET
NACİ BOSTANCI (Amasya) – Ben sizi ikaz ederim, onu ciddiye alıp almamak sizin
elbette ki takdirinizdir ama ciddiye almazsanız, aynı tavrı sürdürürseniz…
BAŞKAN
– Sizin ikazınızı ciddiye almıyorum Sayın Bostancı.
CİHAN
PEKTAŞ (Gümüşhane) – Biz de seni ciddiye almıyoruz.
MEHMET
NACİ BOSTANCI (Amasya) – …aynı şekilde, burada mukabele göreceksiniz, bunu da
ben belirteyim.
SEBAHATTİN
KARAKELLE (Erzincan) – Ciddiye alacaksınız…
MERAL
DANIŞ BEŞTAŞ (Adana) – Sen, kimsin, böyle konuşuyorsun ya?
SEBAHATTİN
KARAKELLE (Erzincan) – Siz de grup başkanvekilliği yaptınız, saygı duyun.
BAŞKAN
– Sayın milletvekilleri, siz, lütfen susar mısınız. Ben, Sayın Bostancı’yla
konuşuyorum.
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının iki tezkeresi vardır. Sırasıyla okutup
bilgilerinize sunacağım.
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Belçika'nın başkenti Brüksel'de 30-31 Mayıs 2016 tarihlerinde Avrupa
Parlamentosu Katılım Öncesi Eylem Biriminin AB genişleme ülkelerine yönelikö
parlamentolar arası konferanslar programı çerçevesinde "AB'ye Katılım
Sürecinde Siyasi Grupların, Partilerin ve Hükûmetlerin Birbirleriyle
Etkileşimleri" başlıklı seminere katılması Genel Kurulun 1 Haziran 2016
tarihli 96'ncı Birleşiminde kabul edilen heyeti oluşturmak üzere siyasi parti
gruplarının bildirmiş olduğu isimlere ilişkin tezkeresi (3/796)
Türkiye Büyük Millet Meclisi Genel Kuruluna
Belçika'nın
başkenti Brüksel'de 30-31 Mayıs 2016 tarihinde Avrupa Parlamentosu Katılım
Öncesi Eylem Biriminin AB genişleme ülkelerine yönelik parlamentolar arası
konferanslar programı çerçevesinde "AB'ye Katılım Sürecinde Siyasi
Grupların, Partilerin ve Hükûmetlerin Birbirleriyle Etkileşimleri"
başlıklı seminere katılım sağlanması hususu, Genel Kurulun 01 Haziran 2016
tarihli 96'ncı Birleşiminde kabul edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur. 
İsmail Kahraman
 Türkiye Büyük
Millet Meclisi
Başkanı
Mehmet
Uğur Dilipak  (Kahramanmaraş)
İmran
Kılıç  (Kahramanmaraş)
Murat
Bakan (İzmir)
2.- Türkiye Büyük Millet Meclisi Başkanlığının, Siirt
Milletvekili Yasin Aktay'ın Parlamentolar Arası Birlik Türkiye Delegasyonu
üyeliğinden istifa etmesiyle boşalan üyelik için AK PARTİ Grubu Başkanlığınca
bildirilen Tokat Milletvekili Coşkun Çakır'ın üyeliğinin Başkanlık Divanında
yapılan incelemede uygun görüldüğüne ilişkin tezkeresi (3/797)
Türkiye Büyük Millet Meclisi Genel Kuruluna
Siirt
Milletvekili Yasin AKTAY'ın Parlamentolar Arası Birlik Türkiye Delegasyonu
üyeliğinden istifa etmesiyle boşalan üyelik için 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesine göre Adalet ve Kalkınma Partisi Grubu Başkanlığınca
bildirilen ve mezkûr Kanun'un 12'nci maddesi uyarınca Başkanlık Divanında
yapılan incelemede uygun görülen Tokat Milletvekili Coşkun Çakır'ın üyeliği
Genel Kurulun bilgilerine sunulur.
İsmail Kahraman
Türkiye Büyük Millet Meclisi
Başkanı
BAŞKAN - Bilgilerinize sunulmuştur.
B) Önergeler
1.- Başkanlığın, esas komisyon olarak Adalet
Komisyonuna havale edilen (2/1181) esas numaralı 4721 sayılı Türk Medeni
Kanunda Değişiklik Yapılmasına Dair Kanun Teklifi’nin Kocaeli Milletvekili
Fatma Kaplan Hürriyet tarafından geri alındığına ilişkin önerge yazısı (4/36) 
BAŞKAN - Sayın milletvekilleri, esas komisyon olarak
Adalet Komisyonuna havale edilen (2/1181) esas numaralı 4721 sayılı Türk Medeni
Kanunda Değişiklik Yapılmasına Dair Kanun Teklifi, Kocaeli Milletvekili Fatma
Kaplan Hürriyet tarafından geri alınmıştır.
Bilgilerinize sunulur. 
Meclis araştırması açılmasına ilişkin üç önerge vardır,
ayrı ayrı okutuyorum:
C) Meclis Araştırması Önergeleri 
1.- Mersin Milletvekili Baki Şimşek ve 20 milletvekilinin,
mevsimlik tarım işçilerinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/223)
Türkiye Büyük Millet Meclisi
Başkanlığına
Dünyanın hemen her ülkesinde bulunan ve içerisinde
kadın, çocuk işçilerin bulunduğu ve Türk çalışma hayatının bir gerçeği olan
mevsimlik tarım işçilerinin karşılaştıkları temel sorunların yakından
incelenmesi, yaşadıkları bölgelerde geçimlerini sağlayamayan ve bu sebeple
ailecek farklı illere giden mevsimlik tarım işçilerinin barınmayla alakalı
büyük sıkıntılar çekmesi, göç ettikleri yerlerde çalışma koşullarıyla alakalı
yaşadıkları sıkıntılar, iş güvenliği, eğitim sorunu, gittikleri yöre halkı ile
yaşadıkları sorunlar ve çocuk işçiliği gibi farklı daha birçok sorunla karşı
karşıya kalmaları ve bu sorunların kapsamlı bir biçimde araştırılması amacıyla
Anayasa’nın 98'inci ve Türkiye Büyük Millet Meclisi İçtüzüğü'nün 104 ve
105'inci maddeleri gereğince bir Meclis Araştırması açılmasını saygılarımızla arz
ederiz.
1)
Baki Şimşek (Mersin)
2)
Oktay Vural (İzmir)
3)
İsmail Ok (Balıkesir)
4)
Mustafa Mit (Ankara)
5)
Ümit Özdağ (Gaziantep)
6)
Deniz Depboylu (Aydın)
7)
Erkan Haberal (Ankara)
8)
Nuri Okutan  (Isparta)
9)
Kamil Aydın (Erzurum)
10)
Seyfettin Yılmaz (Adana)
11)
Ahmet Selim Yurdakul (Antalya)
12)
Mehmet Günal (Antalya)
13)
Ruhi Ersoy (Osmaniye)
14)
Kadir Koçdemir (Bursa)
15)
Ahmet Kenan Tanrıkulu (İzmir)
16)
Emin Haluk Ayhan (Denizli)
17)
Edip Semih Yalçın (İstanbul)
18)
Oktay Öztürk (Mersin)
19)
İsmail Faruk Aksu (İstanbul)
20)
Saffet Sancaklı (Kocaeli)
21) Arzu Erdem (İstanbul)
Gerekçe:
Tarımsal
üretim için bir bölgeden farklı bir bölgeye göç eden, sezonun bitmesiyle
birlikte bulundukları illere geri dönen işçiler için “mevsimlik tarım işçileri”
tanımı kullanılmaktadır. TÜİK'in 2015 Eylül istatistiklerine göre, 27 milyon
156 bin olarak tanımlanan iş gücünün 5 milyon 825 bini yani yüzde 21,5'ini
tarım iş gücü oluşturmaktadır. Tarım işçilerinin yarısı da mevsimlik tarım
işçileridir. Bu istatistiki rakamlara göre ülkemizde yaklaşık olarak 3 milyona
yakın mevsimlik tarım işçisi bulunmaktadır.
Mevsimlik
tarım işçilerinin, genel itibarıyla, tarımsal üretim yapacak arazileri yetersiz
veya hiç bulunmamaktadır. Bu da mevsimlik işçilerimizi zorunlu göçe yöneltmektedir.
Çalıştıkları işler süreksiz iş olup, biten işten hemen sonra başka bir yöreye
iş aramak üzere tekrar göç etmektedirler; bu da beraberinde çok farklı sorunlar
meydana getirmektedir. 
Bu
göçler esnasında vatandaşlarımızın karşılaştıkları en büyük sorun belki de
ulaşımla alakalı sorunlardır. Ulaşım masraflarını düşürmek için kullandıkları
araçlara çok sayıda vatandaşımızın binmesi yaz aylarında ekranlara facia
haberiyle yansımaktadır. Özellikle Çukurova bölgesinde bu işçilerin ulaşımı
traktör, kamyon gibi elverişli olmayan araçlarla yapılmaktadır.
Mevsimlik
tarım işçilerinin yaşadığı bir başka sorun ise barınma ve yaşam koşullarından
kaynaklanan sorunlardır. Bu işçilerin barınmak için seçtiği yerler genellikle
yerleşim yerlerinden uzakta olmakta, barınmak için inşa ettikleri yapıların
büyük çoğunluğu da kolay taşınabilir, ucuz, naylon kumaş gibi sağlıksız
malzemelerden yapılmaktadır. Ayrıca barınacakları bölgelerde içme suyunun
bulunmaması ve tuvaletlerin kaldıkları yere yakın yerlerde olması sağlık açısından
da sıkıntılar yaratmaktadır.
Ulaşım,
barınma gibi sıkıntıların yanında mevsimlik tarım işçilerinin karşılaştıkları
bir başka sorun ise kuşkusuz çocuk işçilerdir. TÜİK tarafından yapılan
"Çocuk İşgücü Araştırması" 2012 Ekim-Kasım-Aralık verilerine göre
Türkiye'de 6-17 yaş grubunda çalışan çocuk sayısı 614 bini erkek, 279 bini kız
çocuğu olmak üzere 893 bindir. Çalışan çocukların istihdam oranı yüzde 5,9'dur.
Bu çocukların 399 bini (yüzde 44,7'si) tarım sektöründe istihdam edilmektedir.
Çalışan çocuklar içerisinde eğitime devam edenlerin oranı yüzde 49,8; eğitime
devam etmeyenlerin oranı yüzde 50,2'dir. Çalışan çocukların yüzde 55,2'i kırsal
kesimde istihdam edilmektedir.
Yukarıda bahsettiğimiz sorunlar mevsimlik tarım
işçilerinin karşılaştıkları sorunların da sadece küçük bir kısmıdır. Yukarıda
bahsettiğimiz sebeplerden ötürü mevsimlik tarım işçilerinin sorunlarını
kapsamlı bir biçimde araştırmak, onların yaşadıkları sorunları belirlemek
amacıyla bir Meclis araştırması açılmasında fayda vardır.
2.- Muğla Milletvekili Mehmet Erdoğan ve 20
milletvekilinin, turizm sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/224)
Türkiye Büyük Millet Meclisi Başkanlığına
Son
yıllarda ülkemiz ile içinde bulunduğumuz coğrafyadaki belirsizlikler ve siyasi
istikrarsızlıklar artarak devam etmektedir. Bu bağlamda, turizm sektörünün
içine düştüğü krizin sebeplerinin araştırılması, turizm sektörünün sorunlarının
tespit edilmesi, tespit edilen sorunların giderilerek yaşanan mağduriyetlerin
önüne geçilmesi, yapılacak olan yasal düzenlemeler de dâhil olmak üzere
alınması gereken önlemlerin araştırılması için Anayasa’mızın 98'inci ve TBMM
İçtüzüğü’nün 104’üncü ve 105'inci maddeleri uyarınca Meclis araştırması
açılmasını sayılarımızla arz ve talep ederiz.
1)
Mehmet Erdoğan (Muğla)
2)
Oktay Vural (İzmir)
3)
Kamil Aydın (Erzurum)
4)
Saffet Sancaklı (Kocaeli)
5)
Kadir Koçdemir (Bursa)
6)
Oktay Öztürk (Mersin)
7)
Edip Semih Yalçın  (İstanbul)
8)
Arzu Erdem (İstanbul)
9)
Ahmet Kenan Tanrıkulu (İzmir)
10)
Emin Haluk Ayhan (Denizli)
11)
İsmail Faruk Aksu (İstanbul)
12)
Erkan Haberal (Ankara)
13)
Ruhi Ersoy (Osmaniye)
14)
Deniz Depboylu (Aydın)
15)
Ahmet Selim Yurdakul (Antalya)
16)
Mustafa Mit (Ankara)
17)
Yusuf Halaçoğlu (Kayseri)
18)
Şefkat Çetin (Ankara)
19)
Zihni Açba (Sakarya)
20)
Zühal Topcu (Ankara)
21)
Mehmet Günal  (Antalya)
Gerekçe:
Muğla
ilimiz ülkemizdeki turizm sektörünün belirleyici illerinden birisidir. Bulunduğu
coğrafi konum ve doğal güzellikleriyle dünyanın dört bir yanından turistin
ilgisini çeken Muğla'da turizm sektörü çok sıkıntılı bir süreçten geçmektedir.
Maalesef coğrafyamızdaki yaşanan siyasi belirsizliklerin gün geçtikçe
derinleşmesi ve 24/11/2015 tarihinde bir Rus uçağının uyarılara rağmen sınır
ihlali yapmakta ısrar etmesi sonucunda haklı olarak düşürülmesinin ardından
ortaya çıkan tablo özellikle de turizm sektörünün geleceği açısından büyük
riskler doğurmuştur. Dolayısıyla ek önlemler alınması kaçınılmaz bir hâl
almıştır.
Türkiye
Cumhuriyeti devleti olarak ekonomimizde çok önemli bir yer tutan turizm sektörü
zaten son yıllarda âdeta hayal kırıklıklarıyla dolu sezonlar geçirmiştir. Ancak
2016 yılında yaşanması muhtemel olan kriz çok farklı ve çok daha ağır sonuçlara
gebedir. 2014 yılında Rusya'nın Ukrayna ile yaşadığı kriz ve Kırım'ı ilhak
etmesi 2015 yılında Rusya'dan gelen turist sayısında ciddi bir azalmaya sebep
olmuştu. Öyle ki, Rusya ve Rusça konuşan ülkelerden gelen hava yolu
şirketlerine yakıt desteği sağlanmasına rağmen 2014 yılında 4,5 milyon olan
turist sayısı 2015 yılında 3,2 milyona kadar düşmüştür. Bu rakamın, en iyimser
tahminlerle, 2016 yılında 1 milyona düşeceği öngörüsü de göz ardı
edilmemelidir. Diğer yandan, 7 Haziran seçimlerinden hemen sonra şiddetini
arttıran terör olaylarının yurt dışından gelen turist sayısında yüzde 30'a
varan bir daralmaya sebep olduğu tespit edilmiştir. Düşürülen Rus uçağını ve
ülkemizde “çözüm” adlı sürecin zemin hazırladığı hain terör saldırılarının arttığını
da göz önüne alırsak turist için vazgeçilmez olan “güvenlik” unsurunun büyük
bir yara aldığı ortadadır.
Son
aylarda terör olaylarının coğrafyamızda yaygınlaşması, sınırımızda bir Rus
uçağının haklı gerekçelerle dahi olsa düşürülmesi, güvenlik riskinin büyümesi,
buna bağlı olarak ülkemizde güvenlik riskinin yüksek olduğu imajının oluşması,
ülkemizin ve içinde bulunduğu coğrafyadaki istikrarsızlığın sebep olduğu
mülteci sorunu da turizm sektörünü olumsuz etkilemeye devam edecektir. Bu
sebeplerden dolayı, Türkiye'ye turist olarak gelme ihtimali yüksek olan
insanların yaşadığı Kuzey Avrupa, Orta ve Batı Avrupa Ülkelerinden gelen turist
sayısının arttırılması için tur operatörlerine ve hava yolu şirketlerine yakıt
desteği verilerek seferlerinin arttırılması, reklam organizasyonlarına daha
fazla ağırlık verilmesi, sanal basının ve sosyal medyanın etkin bir şekilde
kullanılarak bu insanlara ulaşılması gibi ek önlemler derhâl alınmalıdır. Diğer
yandan turizmcilerimize de mali yüklerini azaltacak destekler verilmelidir.
Özellikle istihdamda sürekliliğin sağlanması için vergi ve personel sigorta
yükünün hafifletilmesi, yüksek ecri misil bedellerinin makul seviyelere
indirilmesi, özel tüketim vergilerinin düşürülmesi gibi rahatlatıcı önlemler
erken rezervasyonlar da göz önüne alınarak geç kalınmadan alınmalıdır. Ayrıca,
iç turizmin canlandırılması için yerli turistlere de kolaylıklar sağlanmalıdır.
Bu sıkıntılı süreçte, yapısal sorunların araştırılırken turizmin sadece beton
yığınlarından ibaret olmadığına yönelik turizm politikalarının geliştirilmesi
de elzemdir.
Söz
konusu ek önlemlerin alınmaması durumunda ortaya çıkacak sorunların büyük
sorunlara kapı aralayacağı ortadadır. Özellikle turizm konusunda dünyaca ünlü
yatırımcılara ev sahipliği yapan ülkemizde yaşatacağı mağduriyetlerin yabancı
yatırımcıları da etkileyeceği muhakkaktır.
Bu
bağlamda; turizm sektörünün özellikle Rusya’yla yaşanan gerilimle birlikte
ortaya çıkan sorunlarının tespit edilmesi, tespit edilen sorunların giderilerek
yaşanan ve yaşanması muhtemel mağduriyetlerin önüne geçilmesi, yapılacak olan
yasal düzenlemeler de dâhil olmak üzere alınması gereken önlemlerin
araştırılması için yüce Meclisimize büyük görevler düşmektedir.
Yüce
Meclisimizin bu görevi yerine getirmesi için, Anayasa’mızın 98'inci ve TBMM
İçtüzüğü’nün 104'üncü ve 105'inci maddeleri uyarınca Meclis araştırması
açılmasını saygılarımızla arz ederiz.
3.- Isparta Milletvekili Nuri Okutan ve 20
milletvekilinin, yetiştirme yurdunda yetişip yurttan ayrılan çocuklar için
alınacak tedbirlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/225)
Türkiye Büyük Millet Meclisi Başkanlığına
Yetiştirme
yurdunda yetişip ve yurttan ayrılan çocuklar için alınacak tedbirlerin
belirlenmesi amacıyla, Anayasa’nın 98'inci ve Türkiye Büyük Millet Meclisi
İçtüzüğü’nün 104 ve 105'inci maddeleri uyarınca Meclis araştırması açılması
hususunda gereğini arz ederiz.
1)
Nuri Okutan (Isparta)
2)
Oktay Vural (İzmir)
3)
Saffet Sancaklı (Kocaeli)
4)
Ahmet Selim Yurdakul (Antalya)
5)
Arzu Erdem (İstanbul)
6)
Deniz Depboylu (Aydın)
7)
Baki Şimşek  (Mersin)
8)
Mehmet Necmettin Ahrazoğlu (Hatay)
9)
Oktay Öztürk (Mersin)
10)
Edip Semih Yalçın (İstanbul)
11)
Celal Adan (İstanbul)
12)
Erhan Usta (Samsun)
13)
Mustafa Mit (Ankara)
14)
Ruhi Ersoy (Osmaniye)
15)
Emin Haluk Ayhan (Denizli)
16)
Fahrettin Oğuz Tor (Kahramanmaraş)
17)
Mehmet Günal (Antalya)
18)
Kadir Koçdemir (Bursa)
19)
Kamil Aydın (Erzurum)
20)
Ahmet Kenan Tanrıkulu (İzmir)
21)
İsmail Faruk Aksu (İstanbul)
Gerekçe:
Korunmaya
ihtiyacı olan: Bedensel, zihinsel, ahlaki, sosyal ve duygusal gelişimi ile
kişisel güvenliği tehlikede olan, ihmal ve istismar edilen ya da suç mağduru
çocukların bakımlarının yapıldığı yerlerdir.
Yetiştirme
yurtları veya yuvalar, çocuk ve gençleri yetiştirmeleri ya da
toplumsallaştırmaları için hangi şartları sağlamaktadır? Yurtlar toplumsallaşma
süreci açısından gençlere ne tür somut fırsatlar sunmaktadır?
Belirli
toplumsal çevreden gelen ve belirli nedenlerle yurtlarda kalan gençlerin,
geldikleri toplumsal çevreyle ya da aileleriyle yurt yaşamı içinde ve yurdun
toplumsal çevresiyle ilişkilerin niteliği nelerdir?
Çocukların
toplumsallaşma süreci içinde belirginleşen gelecek beklentileri, umutları,
toplumsal değerleri ve kişilik eğilimleri ne yönde oluşmalıdır?
Aile yapısı ve aileyle ilişkiler, akraba ve komşuluk
ilişkileri, yurt yaşamında arkadaşlık ilişkileri, yurt yaşamında kitle iletişim
araçlarından yararlanma imkânları, yetiştirme yurdunun toplumsal çevresiyle
ilişkileri ve gençlerin okulla ilişkileri olarak ele alınmalıdır. Yetiştirme
yurdu, toplumsal işlevleriyle bu düzeylerdeki ilişkileri belirleyici
niteliktedir. Yetiştirme yurdunda yetişen gençlerin toplumsallaşmasında bu
etmenlerin yeri belirlenmeli ve geliştirilmelidir. Çünkü gençlerin gelecek
beklentileri, değerleri ve kişilik eğilimleri bu süreç içinde gelişir.
Reşit
olarak ayrıldıktan sonraki toplumsal yaşam niteliği yetiştirme düzeninin somut
bir göstergesidir. Dolayısıyla reşit olarak ayrılan bireyin yaşam niteliği
incelenerek bakım sisteminin verimliliğinin irdelenmesi ve eksikliklerin tespit
edilmesi gerek.
Bakım
hizmetlerinin nitelik sorunlarının tespiti, reşit olarak yurttan ayrılan
bireyin niteliği ve kavuştuğu yaşamın niteliği ele alınmalıdır.
Amaç,
çocukların toplumsal ilişkiler sistemi içindeki konumları, çocukların yurt
sürecinde bireysel olarak gelişme düzeyi, etkin olarak toplumsal yaşama katılma
eğilimleri ve bu bütünlük içinde toplumun korunmaya ihtiyacı olan gençlere
yaklaşımın boyutları belirlenmelidir.
Aile
yaşantısına sahip olmamak, kurum sonrasında varlığını sürdüren en önemli
sorunlardan biridir. Gerçekten kimsesiz kalan ve yurt sonrasında da evlenerek
bir aile kuramayanlar yaşantılarını tek başına sürdürme güçlüğüyle karşı
karşıyadır. Yurt yaşamından sonra gençlerin evlenmelerinin desteklenmesi önemli
bir ihtiyaç hâline gelmektedir.
Yurt
sonrası yaşam, ailesiz yetişme koşullarından, ailesiz olarak yaşama atılma
sürecine dönüşmekte, kurum bakımı, gençlerin toplum içinde desteklenmesi,
yönlendirilmesi ve denetimi gerçekleştirilerek topluma kazandırılmalıdır.
Yukarıdaki
nedenlerden dolayı yurtlarda yetişen çocuklarımızın olumsuz durumlarını tespit
ederek bu konuda alınacak önlemlerin belirlenmesi amacıyla Meclis araştırması
açılmasını arz ve teklif ederiz.
BAŞKAN
- Sayın milletvekilleri, bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Türkiye
Büyük Millet Meclisi Başkanlığının bir tezkeresi daha vardır, okutup oylarınıza
sunacağım:
A) Tezkereler (Devam)
3.- Türkiye Büyük Millet Meclisi Başkanlığının, Avrupa
Parlamentosu (AP) Katılım Öncesi Eylem Birimi tarafından Avrupa Parlamentosu iş
birliğiyle 20-21 Haziran 2016 tarihlerinde Belçika'nın başkenti Brüksel'de
düzenlenecek olan "AB'nin Göç ve Sığınma Politikası: Genişleme Ülkeleri
Parlamentolarına Etkileri" başlıklı konferansa katılım sağlanmasına
ilişkin tezkeresi (3/798)
7/6/2016
Türkiye Büyük Millet Meclisi
Genel Kuruluna
Avrupa Parlamentosu (AP) Katılım Öncesi Eylem Birimi
tarafından Avrupa Parlamentosu iş birliğiyle 20-21 Haziran 2016 tarihlerinde
Belçika'nın başkenti Brüksel'de "AB'nin Göç ve Sığınma Politikası:
Genişleme Ülkeleri Parlamentolarına Etkileri" başlıklı konferans düzenlenecektir.
Söz
konusu seminere katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
İsmail
Kahraman 
Türkiye Büyük Millet
Meclisi Başkanı 
BAŞKAN
– Kabul edenler... Kabul etmeyenler… Kabul edilmiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım: 
IX.- ÖNERİLER
A) Siyasi Parti Grubu Önerileri
1.- CHP Grubunun, İstanbul Milletvekili Mahmut Tanal ve
21 milletvekili tarafından, terörle mücadele konusunda ihmali olan kamu
görevlilerinin araştırılarak alınması gereken önlemlerin belirlenmesi amacıyla
24/3/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 8 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 8/6/2016 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Levent
Gök
 Ankara

 Grup
Başkan Vekili 
Öneri:

İstanbul
Milletvekili Mahmut Tanal ve 21 milletvekilinin terörle mücadele konusunda
ihmali olan kamu görevlilerinin araştırılarak alınması gereken önlemlerin
belirlenmesi amacıyla 24/3/2016 tarihinde Türkiye Büyük Millet Meclisi
Başkanlığına verilmiş olan Meclis Araştırma Önergesi’nin (385 sıra no.lu) Genel
Kurulun bilgisine sunulmak üzere bekleyen diğer önergelerin önüne alınarak
8/6/2016 Çarşamba günlü birleşiminde sunuşlarda okunması ve görüşmelerinin aynı
tarihli birleşiminde yapılması önerilmiştir. 
BAŞKAN
– Cumhuriyet Halk Partisi Grubu önerisinin lehinde ilk konuşmacı İstanbul
Milletvekili Sayın Mahmut Tanal. (CHP sıralarından alkışlar)
Süreniz
on dakika Sayın Tanal. 
Buyurun.

MAHMUT
TANAL (İstanbul) – Sayın Başkan, değerli milletvekilleri; hepinizi saygıyla,
hürmetle selamlıyorum. 
Dün
İstanbul Vezneciler’de, bugün Midyat’ta alçakça saldırılarda şehit olan Emniyet
mensuplarımıza ve sivil vatandaşlarımıza Allah’tan rahmet, yakınlarına ve
saldırının doğrudan hedefi olan Türk milletine başsağlığı ve yaralılarımıza
acil şifa diliyorum. 
Değerli
arkadaşlar, terörün hedefi, saldırının hedefi Türkiye Cumhuriyeti’dir, cevabını
Türk milleti verecektir. Çözüm, çoğulcu, katılımcı demokrasidedir. 
Değerli
arkadaşlar, bugün Fatih’teki şehit cenazelerine Genel Başkanımız katıldığında
gerçekten cenazenin adabına, örf ve âdetlerimize ve inançlarımıza yakışmayacak
bir şekilde orada hem çelengin parçalanması hem de Genel Başkanımızın önüne bir
silah mermisinin atılması kabul edilebilecek bir durum değil. Bu, mafya usulü
jargon bir eylemdir. Bu, terörist bir eylemdir. Bu, millî birlik ve
beraberliğimizi bozmaya yönelik bir eylemdir. Bugüne kadar ülkemizde hukukun
üstünlüğü, demokrasi açısından, özgürlükler açısından, millî birlik ve
beraberliğimiz açısından, barış açısından Genel Başkanımız hep öncülük yaptı.
Burada bu tür eylemlerin yapılması hiçbir siyasi partiye yarar getirmez. Genel
Başkanımıza bu tür provokasyon, eylemlerin yapılması millî birlik ve
beraberliğimizin bozulmasından çıkarı ve menfaati olanların yapabilecekleri
eylemlerdir. Hele hele bugün bu durumlarda, terör karşısında vatandaşlarımızın
kenetlenmesi gerekirken Genel Başkanımıza karşı bu tür eylemlerin yapılması
terör örgütlerinin ekmeklerine yağ sürmenin dışında başka hiçbir şeye yaramaz.
Bundan sadece olsa olsa teröristler faydalanır, teröristler prim yapar. Bu,
ülkemizin birlik ve beraberliğine gölge düşürür. Bu eylemi şiddetle kınıyorum.
Değerli
arkadaşlar, bugünkü araştırma önergemizin konusu: 10 Ekim 2015’te Ankara Gar
saldırısında 105 vatandaşımızı kaybettiğimiz cumhuriyet tarihinin en büyük
terör eylemleriyle sarsılan Ankara, aynı zamanda 17 Şubat 2016 tarihinde
Merasim Sokak’ta askerî servis araçlarına yönelik saldırıda 24 asker ve
vatandaşımızın şehit olduğu ikinci bomba saldırısını yaşamıştır. Bu son olayın
üzerinden bir ay geçmeden, 13 Mart 2016 tarihinde yeni bir saldırı olmuş, 34
vatandaşımız hayatını kaybetmiştir. Türkiye'yi yasa boğan bu terör saldırısı
Türkiye Büyük Millet Meclisine 300, Başbakanlığa 150, Genelkurmay Başkanlığına
500 metre uzaklıkta yaşanmış, olayla birlikte hem Dünya Bankasının ve ABD
Büyükelçiliğinin kendi vatandaşlarını terör saldırısı öncesinde uyardığı ortaya
çıkmıştır. 10 bin kilometre uzakta bulunan ABD kendi vatandaşlarına önlem
alırken, Türkiye devletin kalbine 150 metre uzaklıktaki bir yerle ilgili
herhangi bir tedbir almamıştır. Başkentte yaşanan tüm bu olayların sorumsuzluk
zincirinin bir sonucu olduğu kamuoyunun bilgisi dâhilindedir.
Değerli
arkadaşlar, burada Hükûmet yetkilileri, ilgili valilere, asker ve polislerimize
sadece can güvenliğini tehdit eden saldırı ve çatışma ortamında teröristlere
müdahale yetkisi vermiş, PKK kamplarına, sığınaklarına, şehir yapılanmasına ve
dağa eleman çıkarma faaliyetlerine müdahale edilmesi valilerin iznine
bağlanmıştır. Bölgedeki askerî birliklerin operasyon ve hareket planları
valilikler tarafından reddedildiği için, bu, yazılı kayıt altına alınmıştır. 
Tabii, demokratik olan devletlerde bu tür eylemlerin
mutlak suretle bir sorumlusu vardır. Bir trafik kazası yaparsınız, trafik
kazasında “Kim bu işten sorumlu?” dersiniz veya bir olay olur, bu olayın
sorumlularını ararsınız. Yani bu tür olaylarda, cezai hukuk anlamında,
mesuliyet anlamında bu patlamalardan dolayı kamu görevlilerinden kimin kusuru
var? Evet, yani burada terör örgütleri hukuk tanımaz, terör örgütleri hukukun
güvenliğini rafa kaldırır, demokratik hak ve özgürlükler için bir tehdittir.
Ancak bunlar tehdit iken burada kamu görevlilerinden kimin kusurunun olduğunu
tespit etmemiz lazım. Bu katliamlarda kusurlu olanlar, objektif anlamda kendi
üstüne düşen yükümlülüğü ve gereken özeni yerine getirmeyen kamu görevlileri
kimlerse ve eğer biz bunların üzerine gitmezsek, bunlar açığa çıkmazsa, bunlar
cezasız kalırsa bu tür olayların önlenmesi imkânsızdır değerli arkadaşlar. Onun
için hukuk devletinde asıl olan: Kim yetki sahibiyse aynı zamanda sorumluluk da
gerektirir. Yani, sorumluluk ve yetki atbaşı yarışan hususlardır. 
Netice itibarıyla, bugüne kadar bu katliamların
olmasında, bu bombaların patlamasında kamu görevlilerinin ihmali var mıdır, yok
mudur; herhangi bir araştırma, soruşturma yapılmamıştır. Benim tüm değerli
milletvekili arkadaşlarımdan istirhamım şu: Eğer gerçekten terörle mücadelenin
ciddi anlamda üstüne gitmek istiyorsak, mutlak suretle burada kamu görevlilerinden
kimlerin kusurunun olup olmadığının kabul edilip burada, Mecliste bir
araştırmanın yapılması gerekir. Aksi takdirde, burada gerçekten terörle
mücadele açısından samimi olmamış oluruz ve aslında bir yönden bu bir testtir.
Ama -dilerim ve umarım ki- burada bu araştırma önergemizin kabul edilmesini
istirham ediyorum.
Değerli arkadaşlar, Genel Başkanımıza yönelik… Yani,
bugün Türkiye’yi idare eden, iktidarda bulunan Cumhuriyet Halk Partisi değil,
terör örgütleriyle iş birliği hâlinde olan... Oslo’da, eğer hatırlanırsa düşen
“tape”lerde şu vardı: “Efendim, biz…” O dönemin MİT mensubu -görevli- görüşen
MİT görevlisi diyor ki: “Sizin, şehirleri ne kadar silah yığınağı hâline
getirdiğinizi biz biliyoruz.” ve aynı zamanda oradaki terör örgütünün üyeleri
diyor ki, hatta MİT görevlisi diyor: “Sizin üstünüze çok fazla gelen kişiler
varsa bize bunları da söyleyin, bunları da görevden alalım.” 
Değerli arkadaşlar, Türkiye Cumhuriyeti devletinde hep
birlikte bunu yaşadık. Türk Silahlı Kuvvetlerini Balyoz davalarında, Ergenekon
davalarında sanık yapan bu siyasi iktidar, terör örgütü üyelerini gizli tanık
yapan da bu siyasi iktidar. Sizleri yani milletvekillerini, iyi niyetli
arkadaşları tenzih ediyorum ben. Türkiye’de terörle mücadelede ne Emniyet
mensuplarında -polislerde- ne de Türk Silahlı Kuvvetlerinde moral bıraktınız ve
bu anlamda terörle mücadele edebilecek motivasyonu da düşürdünüz. Neden
düşürdünüz? Bakın, bizzat geçmişte bakanlık yapmış olan İdris Naim Şahin’in
kendi beyanları, diyor ki: “Ben Abdullah Öcalan’ın, Apo’nun talimatıyla
görevden alındım.” Diyor ki: “Emniyet mensuplarından PKK’nın üzerine gidenler
özellikle siyasi iktidarın talimatıyla görevden alındı deniliyor.” 
Bakın, sizler sabah akşam “PYD terör örgütüdür.”
diyorsunuz. Peki, IŞİD’i Bakanlar Kurulu kararıyla terör örgütü saydınız,
cemaati Bakanlar Kurulu kararıyla terör örgütü saydınız, niçin PYD’yi terör
örgütü sayamadınız Bakanlar Kurulu kararıyla? Demek ki burada samimi ve dürüst
değilsiniz. Şu anda, siz, sabahtan akşama kadar terör örgütü dediğiniz PYD’yi
Bakanlar Kurulu kararıyla terör örgütü yapamıyorsunuz. Buyurun, hodri meydan,
Hükûmetiniz yetiyor, Bakanlar Kurulu kararınız yetiyor, biz de size teklif
ediyoruz. Bunu yapmamakla halkı kandırıyor ve dolandırıyorsunuz. 
Bakın, ben şunları söyleyeceğim: Öcalan’ı överek
bitiremeyen AKP’liler ve yandaş gazeteciler kimler yani burada kimler PKK’nın
yanında saf tutuyor kimler onlarla kucak kucağa oturuyor? Ben gazeteye çıkan bu
mesajları tek tek size okuyorum: Yalçın Akdoğan “Öcalan, olayları okuma kabiliyeti
ve tecrübesi olan... Mesajları sürecin geleceğinidüşünen bir hassasiyetiyansıtıyor.”
diyor. Mehmet Metiner: “Öcalan’ın durduğu yer, Türkiye'nin demokratikleşme
sürecine katkı sağlayan bir yer. Öcalan İmralı’da çok anlamlı, çok değerli
şeyler söylüyor.” Yiğit Bulut: “Abdullah Öcalan, Orta Doğu’da Türkiye'nin önünü
açıyor.” Yasin Aktay “Öcalan, dünyanın geleceğini iyi okuyup Kürtlerin, PKK’nın
önüne yeni hedef koymuştur; şartların iyileştirilmesi talepleri var. Bu
talepler normal ve meşrudur.” diyor.
(Mikrofon otomatik cihaz tarafından kapatıldı) 
MAHMUT TANAL (Devamla) – Değerli arkadaşlar, bunu
söyleyen sizin bakanınız, başbakan yardımcınız ve milletvekilleriniz.
Türkiye’de terör örgütüne yardım ve yataklık yapan, büyüten, besleyen, bu
sürece getiren siyasi iktidardır. 
Hepinize teşekkür ediyorum, saygı ve hürmetlerimi
sunuyorum. (CHP sıralarından alkışlar) 
BAŞKAN – Teşekkür ederiz Sayın Tanal.
Grup
önerisinin aleyhinde ilk konuşmacı Muş Milletvekili Sayın Ahmet Yıldırım. (HDP
sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; ben de hepinizi bu aziz, mübarek günde
saygıyla selamlayarak başlamak istiyorum.
İki
gün önce idrakine başladığımız adalet, eşitlik, huzur ve sevgi ayı olan ramazan
ayının bütün ülkemize, bütün insanlığa hayırlar getirmesini temenni ediyorum. 
Ayrıca,
son iki günde İstanbul’da ve Midyat’ta meydana gelmiş -özelde bunlar için ama-
genelde ise son bir yılda ülkemizde birilerinin siparişiyle açığa çıkarılmış
olan bu kirli savaşta yaşamını yitirmiş olan herkesi rahmetle anıyorum. Yine,
bu son bir yılda, kimliği ne olursa olsun, bu kirli savaşta yaşamını
yitirenlere sebep olmuş olanları ve bu savaşın müsebbiplerini şiddetle
kınıyorum. 
Değerli
milletvekilleri, şimdi, Cumhuriyet Halk Partisinin ve benden önceki hatibin
imzasıyla verilmiş olan bir araştırma önergesinin aleyhinde söz almış olmakla
birlikte, en nihayetinde böyle bir araştırma komisyonunun kurulmasından imtina
etmeyeceğimizi, kurulmasında hiçbir sakınca görmediğimizi ama bu araştırma
önergesinin kendi içinde bir tomar çelişkiyi taşıdığını özellikle ifade etmek
isterim. Şimdi, Sayın Tanal -burada özellikle gerekçe bölümüne de dercetmiş
olduğu birçok şeydeki eksikliği söylediğimde herhâlde biraz mahcubiyet duyacaktır-
kalkmışsınız, son bir yılda meydana gelmiş olan patlamaların bir kısmını,
özellikle de burada açımlamak suretiyle öne çıkarmışsınız ama Hükûmetin, siyasi
iktidarın sorumluluğunun fazla olduğu, yurt içi, yurt dışında bilinen birçok
olay ve patlamayı buraya yazmaktan imtina etmişsiniz. Mesela, bu olaylar nerede
başladı? Mayıs 2015’te, eş zamanlı olarak Adana ve Mersin il başkanlıklarımızda
patlayan bombalarla başladı. Bu, herhâlde sizin için demokratik hayatı
zehirleyen bir olay olmasa gerek veya seçimden iki gün önce Diyarbakır İstasyon
Meydanı’nda bir bomba patladı. O patlamayı buraya yazma zahmetinde
bulunmamışsınız veya buraya yazmaktan imtina ettiğiniz hususlardan biri de
sizin memleketiniz olan Urfa’nın ilçesi Suruç’taki patlamadır. 
Bakın,
bunlarla ilgili bilgi vereyim size Sayın Tanal, eğer bilgi eksikliğiniz varsa
bunları gidermenizi önemli görürüm. 5 Haziranda Diyarbakır İstasyon Meydanı’nda
patlayan bombanın bombacısı iki gün önce kaldığı otelde gözaltına alındı,
götürüldü Emniyette misafir edildi ve arananlar listesinde olmasına rağmen
serbest bırakıldı. Bu sizin için bir terör saldırısı değil herhâlde. Ya
değilse, parti yönetim anlayışınızın böyle bir hassasiyeti yok mu sizin? Orhan
Gönder, işte, 5 Haziranda Diyarbakır İstasyon Meydanı’nda 500 bin kişinin
olduğu bir yerde bomba patlatılıyor ama 3 Haziranda bu adam gözaltındaydı. 
Bir
diğer husus, yine, Suruç patlamasıyla alakalı olarak ifade edeyim: Bakın, 34
gencimizi, çocuğumuzu parçalayan Abdurrahman Alagöz zaten istihbarat
birimlerinde terör nitelikli aranan şahıs kaydına sahiptir. Neden bunu
gerekçenize yazma gereği duymuyorsunuz? Sizin memleketinizde patlayan bu
bombanın sizin için bir hassasiyeti yok mu?
Bir
diğer husus, Ankara patlamasıyla ilgili olarak: Evet, hepsini zaten bir bütün
olarak kabul etmediğimizi, kabul edilebilir bir durum olmadığını ifade ettik.
Peki, tren garında patlama öncesi istihbarat bilgilerinin devletin yetkili
organlarına ulaştırılmasına rağmen, tedbir alınmamış olmasına dair ne
diyeceksiniz? 
Şimdi,
bu yönüyle, CHP Grubunun önergesinin, bu eksiklikleri ve çelişkileriyle nereden
tutsak bir yaman çelişkiye tekabül ettiğini ifade etmek isterim. Yine, CHP’nin
mevcut yönetim anlayışı için söylüyorum. Geçen hafta, on gün önce burada
Hükûmet programı üzerine konuşurken de ifade etmiştim, CHP içerisinde bizden
daha fazla devrimci demokrat niteliğe sahip olan arkadaşlarımız vardır ama
mevcut yönetim anlayışının, bu siyasi iktidarın yürütmüş olduğu, kanın
kutsandığı, gençlerin ölümlerinin engellenmediği bu sürece çanak tuttuğunu, onu
destekler nitelikte olduğunu çok iyi biliyoruz. Şöyle ki: Bakın, 3 Ocak 2013
günü Barış ve Demokrasi Partisinin iki milletvekilinin İmralı Adası’nı
ziyaretiyle başlayan çözüm sürecinden önce son altı aydaki açıklamalarınızı,
grup yönetiminizin, parti yönetiminizin açıklamalarını, 2012 yaz ve sonbahar
açıklamalarını arşivlerden açıp bir okumanızı size öneririm. Şemdinli
kuşatmaları vardı, Kavaklı Vadisi’nde katliamlar vardı, Türkiye'nin farklı
cezaevlerinde 10 bin tutsak, siyasi tutsak ölüm oruçlarına yatmıştı, CHP o
zaman, Hükûmetin savaş ve çatışma politikalarına destek veren noktadaydı. O gün
savaşa destek veren, çatışmalara destek veren, bu sorunun silahlı yöntemlerle
çözülmesine destek veren CHP’de, 3 Ocak 2013’ten sadece iki gün sonra Genel Başkanınızın
açıklaması var, “Eğer bu meseleyi diyalog yoluyla çözecekseniz Hükûmete kredi
veriyorum.” dedi, bir gün sonra dönemin Başbakanı Genel Başkanınıza “Sen
krediye muhtaç birisin.” diye söyledi ve iki buçuk yıl boyunca çatışmayı
destekleyen, bu sorunun silahla çözülmesini isteyen bir söyleminize rastlamadık
sizin. Hükûmet “savaş ve çatışma” dediği zaman savaş ve çatışma, “barış” dediği
zaman barış. 
Ama 20 Temmuzdan sonra ülkemiz yine bir şiddet sarmalı
içerisine girdi, o gün bugündür… Dün Genel Başkanınız, bir televizyon kanalında
söylediği üzere -tırnak içinde- bu meselenin özellikle, çatışmalara tekabül
eden, terörle mücadeleyle ilgili bütün boyutlarında Hükûmeti destekleyeceğini
söyledi. Allah aşkına, Hükûmetin, siyasi iktidarın her “savaş” dediğinde
“savaş” diyecekseniz, “barış” dediğinde bu söylemlerinizden uzak durup yine
Hükûmetin söylediği söylemlerin peşine takılacaksanız, barıştan sonra yine
çatışmalar başlayınca yine çatışma dili kullanacaksanız sizin bu siyasi
iktidarın bu anlayışını, bu ferasetini zayıflatmaya hizmet eden hiçbir
yönünüzün olmadığını özellikle belirtmek isterim. 
Yine,
eş genel başkanımızın bir çağırısı var. Bakın, yüz yıllık Kürt meselesinin
sosyolojik bir vaka olarak diyalog ve müzakere yöntemiyle çözülmesi dışındaki
bütün yöntemler defalarca denenmiş, iflas etmiş bir siyasi mevta olarak
önümüzde duruyor. Bu yönüyle bu Parlamento niye var? Eş genel başkanımız
Parlamentoda grubu bulunan bütün siyasi partileri bu sorunun sonlanmasına, akan
kanın durdurulmasına, ölümleri, gençlerimizin toprağa düşmesini bitirmeye dönük
inisiyatif almaya çağırdı. Daha ötesine geçiyoruz, bu Parlamento bu işi, bu
akan kanı durduramadığı sürece akan kanda bu 550 milletvekilinin tamamının
sorumluluğu orta yerde duracak ve var olacaktır.
Yine,
Cumhurbaşkanı açıklama yapmış. Hani, çatışma anlayışının ve kanı kutsayan bu
konseptin, paradigmanın peşine takılmış olan herkes için söylüyorum. Biz son
bir yılda 1.700 kişinin -sivil, asker, polis, gerilla, kim olursa olsun-
öldüğünü biliyorduk, Cumhurbaşkanı 7.600 kişinin son bir yılda öldürüldüğünü
söylüyor. Kim bunlar? Nereden çıktı 7.600 kişi veya 7.600 kişi velev ki doğru
olsun, ne olacak? Bu iş gerçekten rakamların sonuçları üzerinden mi
tartışılacak yoksa nedenlere inilip oradan bir tartışma yürütülüp çözüm mü
üretilecek? 45 bindi 52.500 oldu; ne oldu, bitti mi mesele? Bitmedi. Etki alanı
genişledi mi? Evet, genişledi. Orta Doğu’ya mal oldu mu? Oldu. Şimdi, 7.600,
17.600, 27.600, 177.600 olsa ne olur? Bitmeyecek. Asla bu yöntemin
kazandırmayacağını ifade etmek isterim. Bu yönüyle de sonuçlar üzerinden, ölüm
skorları üzerinden değil, nedenler üzerinden bir siyaset bilimi bakış açısıyla
bu işi çözme sorumluluğuna sahip olduğumuzu ifade etmek isterim. Kıyamete kadar
da bu iş sürmeyecek, yine son kişi ölünceye kadar da bu iş sürmeyecek, bir an
önce bu akan kan duracak. Bu ülkenin insanlarının ve bu ülke topraklarının bunu
hak etmediğini ifade etmek istiyorum. Ya değilse, siz kendi ajandanızda terör
örgütü sayısını daha fazla artırabilirsiniz.
Sayın
Tanal’a da cevaben şunu söylüyorum. Sizin bir başka örgütün terör örgütleri
listesine alınmasını ifade etmeniz, açık söyleyeyim, o mazlum Rojava halkı
tarafından da, sizin memleketiniz Urfa’dan da ibretle izlenmektedir. Siz gidip
IŞİD ile mazlum halkın hak arayış mücadelesinin örgütlü gücünü aynı kefeye
koyduğunuz sürece…
(Mikrofon
otomatik cihaz tarafından kapatıldı) 
AHMET
YILDIRIM (Devamla) - …iktidarın yedeği olmaktan kurtulamayacaksınız.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Yıldırım.
LEVENT
GÖK (Ankara) – Sayın Başkan…
MEHMET
NACİ BOSTANCI (Amasya) – Sayın Başkan…
BAŞKAN
– İkiniz beraber el kaldırdınız.
Sayın
Bostancı, buyurun.
MEHMET
NACİ BOSTANCI (Amasya) – Sayın Yıldırım yapmış olduğu konuşmada “Bu iktidarın
yürüttüğü, kanın kutsandığı, gençlerin ölümüne çanak tuttuğu politikalar…”
diyerek açık bir sataşmada bulunmuştur, 69’a göre… 
BAŞKAN
– Buyurun Sayın Bostancı. (AK PARTİ sıralarından alkışlar)
Süreniz
iki dakika. 
V.- SATAŞMALARA İLİŞKİN KONUŞMALAR (Devam)
7.- Amasya Milletvekili Mehmet Naci Bostancı’nın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; dünyada hiçbir
iktidar kendi ülkesinde çatışma olsun, insanlar ölsün, kan kutsansın, her yerde
insanlar sıkıntı ve acı çeksinler istemez, hiçbir iktidar istemez. Aksine…
AHMET
YILDIRIM (Muş) – Siz istiyorsunuz.
MEHMET
NACİ BOSTANCI (Devamla) – Biz özel bir iktidar mıyız? Biz de diğer iktidarlar
gibi siyaset biliminin yazdığı tarihte örneği görülen iktidarlardan biri
gibiyiz Sayın Yıldırım. Biz de bu ülkede barış olsun, insanlar huzur içinde
olsunlar, refah içinde olsunlar, hiç kimsenin burnu kanamasın, bunu isteriz. Bu
ülkenin kalkınması, gelişmesi, refahı iktidarı daha da kuvvetli hâle getirir.
Hiçbir iktidar kendi aklıyla çelişmez. 
Peki,
problem ne? Problem terör örgütü. Problem, Suriye’nin yaşadığı iç savaş
neticesinde terör örgütünün terör marifetiyle, şiddet marifetiyle birtakım
politikaları Türkiye Cumhuriyeti devletine dayatmaya kalkışması. Terör
örgütünün ne kan umurunda ne gençlerin kanı umurunda ne de süslü laflar
umurunda, süslü laflar; onların şiddet dolu dilindeki bağlamı itibarıyla
söylüyorum. Her kim bu ülkede kanın akmasına karşı çıkıyorsa; insanların,
gençlerin burnunun kanamasına karşı çıkıyorsa; şehitlere, yaralılara karşı
çıkıyorsa; insanların acı çekmesine karşı çıkıyorsa birinci vazifesi terör
örgütüne karşı çıkmak, bu ülkeyi karıştıran, bu ülkede terör marifetiyle netice
alacağını zanneden terör örgütüne mukabele etmektir. Özellikle siyasetin meşru
mecralarında görev yapan, faaliyet gösteren, hedefi halk olan, halkın huzuru
olan herkesin asli görevi terör örgütüne karşı çıkmaktır. İktidarın yürüttüğü
politikalar eleştirilebilir ama terör örgütünü görünmez kılan ve doğrudan
bodoslama iktidara yüklenen her dil problemlidir. 
Saygılarımla.
(AK PARTİ sıralarından alkışlar) 
BAŞKAN
– Teşekkürler Sayın Bostancı.
LEVENT
GÖK (Ankara) – Sayın Başkan...
BAŞKAN
– Sayın Gök, buyurunuz. 
LEVENT
GÖK (Ankara) – Efendim, Sayın Yıldırım konuşmasında, Cumhuriyet Halk Partisinin
kan akıtan iktidara çanak tutan uygulamalarda bulunduğunu ifade etti.
Sataşmadan söz istiyorum.
BAŞKAN
– Buyurun Sayın Gök, buyurun.
8.- Ankara Milletvekili Levent Gök’ün, Muş Milletvekili
Ahmet Yıldırım’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; on dört yıllık iktidar
süresi boyunca Türkiye’yi âdeta terörün her yeri sardığı bir ülke hâline
getiren AKP iktidarının eleştirilerini yapmak yerine Cumhuriyet Halk Partisini
suçlamayı tercih eden sayın HDP sözcüsünün sözcüklerini çok yadırgadığımı ifade
etmek isterim.
Cumhuriyet
Halk Partisi çok net bir duruş sergiliyor Sayın Yıldırım. PKK terör örgütüdür,
DHKP-C terör örgütüdür, IŞİD terör örgütüdür, elinde silah tutan kim varsa
terör örgütüdür ama Cumhuriyet Halk Partisi şunu da söylüyor: Terörle mücadele
mutlaka yapılmalıdır ama hukuk içinde, insan hakları içerisinde. Biz bir yandan
iktidarı insan haklarını korumaya, hukukun içerisinde davranmaya davet ederken,
terörle mücadelede ülkemizin birlik ve beraberliği konusunda da asla tereddüt
içerisinde değiliz. İktidarın yanlışlarını iktidardan soracaksınız. Biz böyle
bir düzlem içerisinde, elimizden geldiğince, Türkiye’de Kürt sorununun çözümü
konusunda en değerli duruşu sergileyen partilerden bir tanesiyiz. Biz, iktidar
partisinin yürüttüğü süreç yanlış da olsa “Bunun zemini Meclistedir.” diyerek
kendilerine yol göstermeye çalıştık. O yanlışlıkların bedelini şu anda ödeyen
Türkiye’ye karşı Cumhuriyet Halk Partisinin görüşlerinin ne denli önemli olduğu
ortaya çıkmıştır. Ama, Sayın Yıldırım, ülkemizde her gün şehitlerimiz olurken,
polislerimiz, askerlerimiz hayatını kaybederken onların da hangi terör örgütü
tarafından yapıldığını söylemek de Cumhuriyet Halk Partililerin boynunun
borcudur. Biz, ülkemizi seviyoruz, Türkiye’mizi seviyoruz, Türkiye’mizin birliğini
ve düzenliğini de seviyoruz. İnsan hakları içinde, adalet içerisinde terörün
olmadığı bir ülkede Cumhuriyet Halk Partisi bu duruşunu her zaman muhafaza
edecektir. 
Saygılarımla.
(CHP sıralarından alkışlar) 
BAŞKAN
– Teşekkür ederiz Sayın Gök. 
MAHMUT
TANAL (İstanbul) – Sayın Başkan…
BAŞKAN
– Sayın Tanal…
MAHMUT
TANAL (İstanbul) – Sayın Başkan, biraz önce, Sayın Hatip Ahmet Yıldırım Bey
konuşmasında benim adımı zikrederek bana sataşmada bulunmuştur, 69’uncu maddeye
göre söz istiyorum. 
BAŞKAN
– Buyurun Sayın Tanal, size de iki dakika söz veriyorum. 
MEHMET
NACİ BOSTANCI (Amasya) – Sayın Tanal’ın adını zikretmesi bir sataşma mıdır
efendim? 
BAŞKAN
– Ben tutanaklara baktım Sayın Bostancı. 
Sayın
Tanal, buyurun. 
9.- İstanbul Milletvekili Mahmut Tanal’ın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
MAHMUT
TANAL (İstanbul) – Değerli Başkan, değerli milletvekilleri; ben tabii -Sayın
Yıldırım- aynen okuyorum yani hiç ezbere konuşmadan önergenin başlığından
itibaren: “AKP’nin tek başına iktidara geldiği 3 Kasım 2002’den 2016 Mart ayına
kadar terör örgütlerinin halkımızı hedef alan saldırıları artmıştır. AKP,
2002’de sıfırlanmış hâlde aldığı terör sorununu hortlatarak tüm ülkeye sıçramasına
neden olmuştur. 
Bahsi
geçen tarihler arasında başta seçilmiş yöneticiler olmak üzere kamu görevlisi
ve devlet sorumlularından varsa konuyla ilgili ihmal ve teşviki olanların
belirlenerek haklarında soruşturma açılması amacıyla bu önerge verilmiştir.” 
Burada,
önergenin gerekçe kısmında sayılanlar örnek babında sayılmıştır. Yani, orada
örnek babında bazı olayların sayılmış olması, diğerlerinin sayılmamış olması
bizim ikiyüzlü olduğumuzu göstermez. Yani, burada siyaset yapma uğruna
gerçekleri bu kadar mecrasından saptırarak başka bir yere getirmeyi hakikaten
ben uygun görmedim. 
İkinci
bir husus: PYD’yi açıkça ben… Bunun konusu, muhatabı partiniz değil, muhatabı
siyasi iktidar. Siyasi iktidar hepimize “terörist” diyor, işine geleni terör
örgütü yapıyor, işine gelmeyeni yapmıyor. Mesela, Bakanlar Kurulu kararında
kalktı, cemaati, Fethullah Gülen’i terör örgütü yaptı, IŞİD’i terör örgütü
yaptı. Peki, arkadaş, neden “PYD terör örgütü, terör örgütü.” diyor,
yapmıyorlar? Onların ikiyüzlülüğü. Aslında kendilerinin cevap vermesi
gerekirken bu konuda ikiyüzlü oldukları için cevap veremiyorlar ama onların
adına vekaleten siz cevap verdiniz. Bu, kabul edilecek bir durum değil. 
Değerli
arkadaşlar, ikinci bir durum, şunu kabul etmek lazım: Bakın elimde terörle ilgili
kitap var. Teorik anlamda gerilla farklı terörist farklı. Sivil halkı
öldürenlere “terörist” deniliyor, sivil halka herhangi bir eylem, işlemde
bulunmayana da “gerilla” deniliyor. Ya arkadaşlar, sivil halkı hedef
alacaksınız ve buna “gerilla” denilecek. Yani bu kavram kargaşası da teorik
anlamda doğru bir olay değil.
Hepinize
teşekkür ediyorum, saygılarımı sunuyorum. (CHP sıralarından alkışlar)
BAŞKAN
– Teşekkürler Sayın Tanal.
Sayın
Yıldırım…
AHMET
YILDIRIM (Muş) – Sayın Gök, on dört yıldır iktidarda bulunan ve kanın
akıtılmasına, ölümlere sebep olan iktidarın değil de CHP’nin suçlanmasını
manidar olarak gördüğünü ifade ederek sataştı. Ben sataşmadan söz istiyorum.
LEVENT
GÖK (Ankara) – Sataşma değil bir tespitte bulunuyorum efendim burada. Sayın
Yıldırım, burada sataşma yok. 
BAŞKAN
– Sayın Yıldırım, iki dakika size de söz vereceğim ama lütfen yeni bir
sataşmaya mahal vermeyiniz. Son söz sizin.
Buyurun.

10.- Muş Milletvekili Ahmet Yıldırım’ın, Ankara
Milletvekili Levent Gök’ün sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan.
Aslında
Sayın Gök, Sayın Bostancı’nın kendisine dönük sataşmadan söz alarak burada bana
cevap vermesi çürüttü sizi. Ben konuşmamın büyük bir bölümünde iktidarın
2002’den beri yapmış olduğu ve Kürt meselesine dönük bazı taktik dönemler,
özellikle diyalog müzakereyi önceleyen bazı taktik dönemler hariç hiçbir
döneminde samimiyet taşımadığını söyledim. Ama size göre, her söz alışınızda
çözüm sürecini günahkâr kılmak, bu yönlü söylemler kullanmak suretiyle aslında
ölümlerin olmadığı, kanın akmadığı bir dönemi mahkûm ettiğinizin farkında
değilsiniz. Çözüm sürecinde bir fazlalık yoktu, eksiklik vardı. Eksiklik işte
siyasi iktidarın samimiyetsizliğiydi. Eksiklik o sürecin bitmesine, silahların
tümden bir hak arama yöntemi olmaktan çıkmasına ramak kala kalkıp siyasi
hesaplar uğruna bu süreci bozmaktaydı. Çözüm süreci kötü değildi -olmayan
samimiyet- siyasi hesaplar uğruna kullanılma biçimi yanlıştı? Ya, değilse,
buradan sizin “sadece örgütün silah depolamaya kullandığı, mülki amirlerin
çalıştırılmadığı…” üzerinden kalkıp bir süreci, kanın akmadığı, belki de
silahların ilanihaye bir daha kullanılmamak üzere yöntem dışına çıkarılmaya çalışıldığı
bir süreci mahkûm etmenizi anlamakta güçlük çekiyoruz. Aslında siyasi bir
rövanş uğruna, siyasi rekabet uğruna kudretli bir dönemi mahkûm etmeye çalışan
sizlersiniz diye düşünüyorum. 
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Yıldırım. 
Buyurun
Sayın Gök. 
LEVENT
GÖK (Ankara) – Sayın Yıldırım’ın açıklamalarında yine partimize dönük
sataşmalar var. Yani “Süreci mahkûm eden anlayışı savundunuz.”, onun dışında
“AKP’nin kan döken dönemine destek verdiniz.” anlamına gelen sözler söyledi.
Çok önemli sataşmalardı. Söz istiyorum. 
BAŞKAN
– Buyurun Sayın Gök. 
11.- Ankara Milletvekili Levent Gök’ün, Muş
Milletvekili Ahmet Yıldırım’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın Başkan, değerli milletvekilleri; Kürt sorunu Türkiye’nin
en önemli sorunlarından bir tanesi, Cumhuriyet Halk Partisi bu konuya ne duyarsız
ne de seyirci. Muhalefette olan bir partiyiz, ana muhalefet partisiyiz. Bu
sorunun çözülmesi, Türkiye’nin önündeki bütün engelleri kaldıracak en önemli
olaylardan bir tanesi. O nedenle, çok yapıcı, çok tutarlı -kendi partimiz
açısından olan- bütün görüşleri de her zaman şeffaflıkla paylaşmaya devam
ettik. 
Değerli
milletvekilleri, Kürt sorunu çözülmeli midir? Evet, çözülmelidir. Siyasetçiler
bu konuda öncelikli rol almalı mıdır? Evet, almalıdır. Sorunun çözüm yeri
neresidir? Türkiye Büyük Millet Meclisidir. Sorunun çözümü için sadece iktidar
partisi ya da bir başka partinin anlaşması mı gerekir? Hayır. Türkiye’nin bütün
hassasiyetlerinin, Parlamentoda olan, hatta olmayan herkesin hassasiyetlerinin
değerlendirilmesi ve buna uygun süreçlerin yürütülmesi gerekir. Bir mutabakat
gerekir. Bu sözlerimizi her zaman söylüyoruz. Kanın bitmesini, silahların
susmasını, Türkiye’de terörün bir an önce gündemden çıkarılmasını en çok arzu
eden partilerden bir tanesi Cumhuriyet Halk Partisi. Bu konuda yapılan
yöntemleri elbette eleştireceğiz. Nitekim gelinen nokta Cumhuriyet Halk
Partisinin haklılığını öne çıkartan bir anlayışta olmuştur. Eğer Cumhuriyet
Halk Partisinin söylemleri, dile getirdiği konular benimsenmiş olsaydı bugün
dediğiniz o süreç çok sağlıklı bir şekilde sürebilirdi ama bütün hassasiyetleri
gözetmek kaydıyla. O nedenle bu konuyu bir siyasi polemik konusu yapmanın
ötesinde görüyoruz, bir devlet sorunu olarak görüyoruz ve Cumhuriyet Halk
Partisi olarak da sorunu çözmek adına Türkiye Büyük Millet Meclisi içerisinde
her zaman yapıcı işlevimizi göreceğimizi de ifade ediyoruz.
Teşekkür
ederim. (CHP sıralarından alkışlar) 
BAŞKAN
– Teşekkür ederiz Sayın Gök.
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, İstanbul Milletvekili Mahmut Tanal ve
21 milletvekili tarafından, terörle mücadele konusunda ihmali olan kamu
görevlilerinin araştırılarak alınması gereken önlemlerin belirlenmesi amacıyla
24/3/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 8 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisinin lehinde ikinci konuşmacı Muğla
Milletvekili Sayın Mehmet Erdoğan’dır. (MHP sıralarından alkışlar) 
MEHMET
ERDOĞAN (Muğla) – Sayın Başkan, değerli milletvekilleri; Cumhuriyet Halk
Partisi grup önerisi hakkında Milliyetçi Hareket Partisi Grubu adına söz almış
bulunmaktayım. Bu vesileyle yüce heyetinizi saygıyla selamlıyorum. 
Öncelikle
mübarek ramazan ayının Türk İslam âlemine hayırlar getirmesini yüce Mevla’dan
niyaz ediyorum. 
Dün
İstanbul’da, bugün Mardin Midyat’ta gerçekleştirilen hain saldırılarda şehit
olan polislerimize ve vatandaşlarımıza Cenab-ı Allah’tan rahmet, yaralılarımıza
acil şifalar diliyorum. Yakınlarına ve yüce milletimize başsağlığı ve sabır
diliyorum. Şu anda da terörle mücadele için canı pahasına mücadele eden bütün
kahraman güvenlik güçlerimize Cenab-ı Allah’ın yar ve yardımcı olmasını
diliyorum. 
Tabii
ki burada bu olaylar olunca hep taziyelerimizi bildiriyoruz ancak milletimiz
bizden taziye mesajı istemiyor. Burası Türkiye Büyük Millet Meclisi, yüce Türk
milleti Meclisimizden terörün kökünün kazınması konusunda bir irade bekliyor.
Millet huzur istiyor, millet işini gücünü yapabileceği, karnını doyurabileceği
bir ortam istiyor. Bugün İstanbul’da patlayan bomba sadece oradaki canları
yakmıyor. İstanbul’da bombanın patlamasının akabinde Almanya, İngiltere ve
birçok ülke kendi vatandaşlarını hemen ülkesine çağırdı. Benim bölgemdeki
turizmci kan ağlıyor, ona tedarik yapan esnaf kan ağlıyor, ona üretim yapan
tarımcı, çiftçi, üretici kan ağlıyor. Bu bakımdan, bu meselenin daha bir
ciddiyetle burada konuşulması gerekmektedir. 
Pekâlâ,
olaylar olduktan sonra ne oluyor? Başta Sayın Cumhurbaşkanı olmak üzere bütün
yetkili ve sorumlular ekran şovu yarışı yapmaya giriyorlar. Bir yerden şehit
haberi geliyor, arkasından siyasi ve askerî yetkililer açıklama yapıyor: Şuraya
hava harekâtı yaptık, şurada şu kadar teröristi etkisiz hâle getirdik, şurada
şunu yaptık, burada bunu yaptık… Arkadaşlar, artık, bunlara kimse inanmıyor.
Lütfen, bu haberler doğruysa önce sabah kalkınca deyin ki bugün şunu yaptık.
Şehit haberleri geldikten sonra böyle açıklamalarla milletin kafasını
karıştırmak… Bu kadar olay oluyor, bu olayların hiçbirinin sorumlusu yok.
Hükûmet nerede, ne iş yapar? İçişleri Bakanı nerede, ne iş yapar? Onların
görevi sadece bu olayları telin etmek mi? Bunlarla ilgili tedbir almak kimin
işi?
Bakın,
gene, Ankara sokaklarında, şu anda, bütün insanlarımız tedirgin. Amerikan
şirketleri, iki gün önce, kendi vatandaşlarına bir uyarı mesajı atıyor. Bununla
ilgili olarak iki gündür Ankara’da sosyal medyada herkes yorum yapıyor ama
sadece sorumlular susuyor, sadece sorumlular susuyor. MİT ne iş yapıyor,
Genelkurmay ne iş yapıyor, valiler ne iş yapıyor, Emniyet ne iş yapıyor? “Bugün
her şey güzel olacak.” diyen o günkü 11’nci Cumhurbaşkanı Abdullah Gül niye
konuşmuyor bu olanlarla ilgili? “Çözüm süreci, asrın projesidir.” diyen zamanın
Başbakanı, bugünkü Cumhurbaşkanı niye o gün yapılanların yanlışlığını
anlatmıyor. O gün “akil adam” sıfatlarıyla piyasada çıkıp şov yapan 63’lükler
bugün nerede, niye bunları anlatmıyorlar? “Operasyonlara izin vermeyin.” diyen
siyasetçiler ve operasyonlara izin vermeyen yetkililer bugün nerede, bunların
sorumluluğu yok mu? Bunlarla ilgili ne yaptı iktidar, bunların sorumluluğunu
masaya getirmek için ne yaptı?
Şimdi,
tabii burada yapılması gereken aslında, bugün terörle ilgili, olaylarla ilgili
bir araştırma önergesini konuşmak değil -terörün sebebi belli, buraya nasıl
geldiği belli, herkes biliyor- bugün konuşulması gereken şey, bir soruşturma
önergesi. Türkiye’yi bugünkü noktaya getiren, teröristlere fırsat veren kimler
varsa, onlardan hesap soracak, onları ortaya çıkaracak bir soruşturma
komisyonuna ihtiyaç var. Eğer iktidarın yüreği yetiyorsa getirsin o soruşturma
önergesini burada hep birlikte konuşalım. Şimdi, niye bu önemli? Eğer, bir
sistemde hesap sorulamıyorsa, sorumlu hesap vermiyorsa, o sistemin demokrasi
olduğunu savunmamız, öyle bir demokrasiden bahsetmemiz mümkün değil.
Şimdi,
terörle mücadelenin belli yerlerde değil, ülkenin her yerinde yapılması
gerektiğini defalarca anlattık. Bugün geldiğimiz noktada, aslında bu terörle
mücadele konusunda, ben gene bu kürsüde 20 Nisanda uzun uzadıya anlattım. Bugün
Türkiye’nin geldiği noktadan çıkması için, terörle mücadelenin adam gibi
yapılması için, terörle mücadelenin Mardin’de, Nusaybin’de, Cizre’de,
Silopi’de, Yüksekova’da değil, Türkiye’nin her yerinde yapılması lazım.
Üniversitedeki yapılanmasıyla, bu işe destek veren siyasetçisiyle, efendim,
Türkiye’nin bugüne gelmesine sebep olan bütün yetkili ve sorumlu kişilerin
durumunun araştırılması ve soruşturulmasıyla ilgili olarak bu işin üzerine
gidilmesi lazım. Mesela, bazı şeyler bize çok manidar geliyor.
Dokunulmazlıkların kaldırılması konusunda Meclisi göreve davet eden Sayın
Cumhurbaşkanı on beş gün bu konuyu niçin bekletti, gerçekten anlamakta zorluk
çekiyorum. Son saatte imzalayacak mı, imzalamayacak mı diye gerçekten merak
etmeye başladık. Bu niye on beş gün bekletildi, bunu da anlamış değiliz. 
Şimdi,
değerli arkadaşlar, bugün siyasetçiler, iktidar partisinin yetkilileri ve
güvenlik bürokrasisi çıkıyorlar televizyonlara, değişik platformlarda
konuşurken anlatıyorlar: “Çözüm süreci boyunca PKK şu kadar militan devşirdi.
Çözüm süreci boyunca PKK şu kadar silah depoladı, bu kadar şunu yaptı.” O zaman
neredeydiniz? Bunları bugün biliyorsunuz da o gün bilmiyor muydunuz? Bunların
hesabını önünde sonunda vereceksiniz. Niye vereceksiniz? Bakın, 24-25 Mayıs
günü Muğla’da değerli hemşehrim, Çaldıran’da şehit olan Çaldıran Jandarma
Komutanı Binbaşı Kıvanç Cesur’un cenaze törenine katıldım. Bakın, orada 1,5
yaşında bebesi vardı. O saygı nöbeti tutan askerlerle birlikte o çocuk da orada
oynadı, onlarla birlikte o da o tabutun içerisinde babası olduğunu bilmeyerek
selam verdi. O şehit Binbaşımızın anası, babası, eşi, kardeşleri orada bir
taraftan ağlarken bir taraftan da kendilerine doğru o bebe koştuğu zaman,
gözlerinin yaşının silip o bebeği tebessümle karşılamanın derdine düştüler. Bu
kadar ıstırabın yaşanmasına sebep olan her kim varsa bunun hesabını önünde
sonunda ödeyecek. (MHP sıralarından alkışlar) 
Bakın,
dün İstanbul’da şehit olan Yaşar Özlem kardeşimiz, 7 polis memurundan 1’isi,
benim de çok yakinen tanıdığım, daha önce Muğla Üniversitesinde bizim ülkü
ocakları teşkilat başkanlığımızı yapan bir kardeşimiz. Arkasından çok şey
söylemek mümkün ama bir hocası -yüksek lisansta dersine giren- dün sosyal
medyada bir paylaşımda bulunmuş, onu size okuyacağım, belki hâlâ duyguları
bitmemiş olanlar vardır, bundan sonra olup bitecekleri doğru yorumlamanıza
vesile olur. 
“Ah be çocuk! Seni anlatmaya kelimeler yetmez ki.
Canımdın sen benim, bir tanemdin. Öyle temiz bir yüreğin vardı ki senin… Hem
okuyup hem hasta babana baktın. Baban vefat edince canın bildiğin anan için
sevdiğinle yollarını ayırdın; öyle vefalıydın… Anacığının tek evladıydın, şimdi
onu tamamen yalnız bıraktın. ‘Benim ilk göz ağrım.’ derdim hep sana. Yüksek
lisansını başarıyla bitiren ilk öğrencimdin ama bir öğrenciden öteydin,
oğlumdun benim. Bu mesleği belki de en layıkıyla yapacaklardan biri iken eğitim
sisteminin bozukluğu yüzünden başka bir kutsal mesleği, polisliği seçtin. Şimdi
gözlerim daha da ağrıyor yaşlardan ilk göz ağrım. Adın Yaşar’dı ama kahpeler,
yüreği kömür karası hainler yaşamana izin vermedi. Her zaman kutlu davanın en
yürekli savunucusu oldun, vatanını canın pahasına sevdin, saydın. Vefan,
güzelliğin öyle başkaydı ki be çocuk, ciğerime kadar yandım. İstanbul’da kızım
için ‘Aybüke bana emanet Hocam.’ demiştin. Allah sana sıradan bir ölüm vermedi,
bu mübarek günde, oruçlu hâlinle şehadet şerbeti içirdi sana. Allah seni
gencecik yaşında, ömrünün baharında bizden alanları en büyük kahrıyla
lanetlesin. Ruhun şad olsun benim güzel yiğidim.”
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederiz Sayın Erdoğan.
Grup önerisinin aleyhinde ikinci ve son konuşmacı,
İstanbul Milletvekili Sayın Hulusi Şentürk. (AK PARTİ sıralarından alkışlar)
Buyurun. 
HULUSİ ŞENTÜRK (İstanbul) – Sayın Başkan, değerli
milletvekilleri; terör olaylarında hayatını kaybeden vatandaşlarımıza Allah’tan
rahmet, yaralılarımıza acil şifalar dileyerek konuşmama başlıyorum. 
Yine, konuşmama teröre ve teröristlere karşı yürüttüğü
kahramanca mücadele esnasında şehadet şerbetini içen emniyet güçlerimize
Allah’tan rahmet, gazilerimize de yine acil şifalar dileyerek başlamak
istiyorum. 
Hain saldırıları gerçekleştiren teröristleri de, bu
teröristlere destek verenleri de ve onların gönüllü sözcülüğünü yapanları da
lanetleyerek sözlerime başlıyorum. 
Buradan
tüm dünya ülkelerine ve özellikle de Türkiye üzerinde hesap yapmaktan perva
etmeyen dünya ülkelerine sesleniyorum: Türkiye üzerindeki yüz yıllardır dinmek
bilmeyen arzu ve heveslerinize ulaşabilmek için terör örgütlerinden medet
umanlar, terörle Türkiye'yi dizayn etmek isteyenler şunu bilsinler ki dün
olduğu gibi, bugün de bu oyunları bozacak gücümüz var ve emin olsunlar ki er
veya geç bunun da hesabını onlara soracak gücümüz ve azmimiz bulunmaktadır.
Milletimize
seslenmek istiyorum, milletimiz şunu bilsin ve emin olsun ki bayrağımızı
indirmek, ezanımızı dindirmek, vatanımızı bölmek ve kardeşliğimizi ortadan
kaldırmak isteyenlere karşı ve o hain ellere karşı gerekli olan her türlü
tedbiri alacak gücümüz var, o elleri kırma azmimiz, kararlılığımız var,
kırıyoruz ve kırmaya da devam edeceğiz. (AK PARTİ sıralarından alkışlar) 
Değerli
arkadaşlar, son günlerde terör olaylarının arttığından bahseden bir önergeyle
karşı karşıyayız. Bu salonda bulunan ve yaşı benim yaşımda olan herkes
Türkiye'nin son yıllarını çok iyi bilir. Terör olayının nasıl arttığını ve
nasıl azaldığını, hangi dönemlerde teröristlerin hangi eylemlere başvurduğunu
ve özellikle de bugünkü intihar saldırısı benzeri eylemlerin ancak can çekişen
ve sonu gelen terör örgütlerinin canhıraş haykırışları olduğunu çok iyi bilir,
bilmelidir; bilmiyorsa siyaseti bilmiyor demektir, bilmiyorsa terörizmi ve
teröristle mücadeleyi bilmiyor demektir. 
Doğrudur,
Türkiye'ye karşı son yıllarda ciddi anlamda terör olaylarında artış var. Sadece
PKK değil, PYD’siyle, DHKP-C’siyle, DEAŞ’ıyla topyekûn üzerimize gelen bir
terör cephesiyle karşı karşıyayız. Bu terör cephesini görüp durup da “Beraber
ne yapabiliriz?” diye sormak yerine, “Acaba bu süreçten kendi partimiz lehine
nasıl nemalanabiliriz.” kaygısına düşenleri de doğrusu anlayabilmiş değilim.
Bugün terör cephesine karşı bu milletin temsilcilerinin ve tüm kurumlarının tek
cephe olması gereken yerde, dönüp de âdeta teröristlerin ekmeğine yağ sürer
gibi nerede ne yapıldığının hesabına bugünden girmeye kalkmak, kusura bakmayın
ama, terörle mücadelede zafiyet içerisine düşmemize sebep olmaktan başka bir
sonuç vermez. 
Bu
arada normalde konuşmamda yoktu. 
AHMET SELİM YURDAKUL (Antalya) – Siz yaptınız, siz.
Söylediklerini sen yapıyorsun, AKP Hükûmeti.
HULUSİ
ŞENTÜRK (Devamla) – Söz atmadan dinlemeyi de öğrenin lütfen. 
Az
önce konuşan Milliyetçi Hareket Partili vekili şaşkınlıkla dinledim. Niye?
ERKAN
AKÇAY (Manisa) – Niye şaşırdın?
HULUSİ
ŞENTÜRK (Devamla) – Genelkurmayın yaptığı açıklamalara inanmadığını söyledi.
Allah aşkına, bir Milliyetçi Hareket Partisi milletvekili ne zamandan beri
terör örgütünün propaganda diliyle konuşabiliyor? Çok merak ediyorum. Çok merak
ediyorum. 
ERKAN
AKÇAY (Manisa) – Allah belanı versin! Alçak!
MEHMET
ERDOĞAN (Muğla) – Sen hangi kulağınla beni dinledin?
AHMET
SELİM YURDAKUL (Antalya) – Elbet zamanı gelecek.
HULUSİ
ŞENTÜRK (Devamla) – Tutanaklar meydanda, ne dediği meydanda. “İnanmıyoruz”
diyen, “Bu ölü sayısına inanmıyoruz.” diyen sizin hatiplerinizdi. 
ERKAN
AKÇAY (Manisa) – Sözlerine dikkat et! Alçak adam! Sözlerine dikkat et!
HULUSİ
ŞENTÜRK (Devamla) – Sakin sakin dinlemeyi öğrenin. Biz sizi sakin sakin dinledik.
Çıkar cevabınızı verirsiniz değerli arkadaşlar.
AHMET
SELİM YURDAKUL (Antalya) – Bu şehitlerin hesabını sen vereceksin, sen. AK PARTİ
Hükûmeti olarak vereceksin. 
HULUSİ
ŞENTÜRK (Devamla) – Değerli arkadaşlar, Cumhuriyet Halk Partisinin önergesiyle ilgili…
ZİHNİ
AÇBA (Sakarya) – On yılın hesabını ayrı vereceksin on yıl…
AHMET
SELİM YURDAKUL (Antalya) – Elbet zaman gelecek…
HULUSİ
ŞENTÜRK (Devamla) – Sayın Başkan, lütfen müdahale eder misiniz.
BAŞKAN
– Sayın milletvekilleri, sayın hatip konuşmasını tamamlasın, cevap vermek
isterseniz kürsüden…
ERKAN
AKÇAY (Manisa) – Sayın Başkan, tahrik ediyor. Konuşma yapmıyor, tahrik ediyor. 
BAŞKAN
– Sayın Akçay, lütfen…
HULUSİ
ŞENTÜRK (Devamla) – Değerli arkadaşlar, Cumhuriyet Halk Partisi grup önerisinde
sıfırlanmış bir terör olayından bahsediliyor. 
AHMET
SELİM YURDAKUL (Antalya) – Elbet gün gelecek…
HULUSİ
ŞENTÜRK (Devamla) – Bunun nasıl bir terör olayı olduğunu doğrusu anlayabilmiş
değilim. Doğrudur, 1990’lı yılların başında terör örgütü PKK’nın…
AHMET
SELİM YURDAKUL (Antalya) – Önce pazarlık yap, silahları, bombaları yığ oraya,
sonra da şehitlere gelince pervasızca burada böyle konuş!
HULUSİ
ŞENTÜRK (Devamla) – …bugünkü gibi pervasızca saldırıları karşısında devletimiz
PKK’ya gereken cevabı her yerde vermiş ve çok ciddi anlamda PKK’ya cezasını
vermiştir. 
BAKİ
ŞİMŞEK (Mersin) – Oraya bak, niye buraya bakıyorsunuz? 
AHMET
SELİM YURDAKUL (Antalya) – Pazarlık yaptınız teröristlerle.
HULUSİ
ŞENTÜRK (Devamla) – Dolayısıyla, değerli arkadaşlar, gerek 1994…
BAKİ
ŞİMŞEK (Mersin) – Oraya bak konuş. Öbür tarafa bak.
MEHMET
NACİ BOSTANCI (Amasya) – Sayın Başkan, müdahale eder misiniz. 
HULUSİ
ŞENTÜRK (Devamla) – Sayın Başkan, lütfen… Sayın Başkan, lütfen…
BAŞKAN
– Sayın milletvekilleri, lütfen hatibi dinleyelim. 
AHMET
SELİM YURDAKUL (Antalya) – Doğruları konuş, doğruları.
ERKAN
AKÇAY (Manisa) – Nedir bu yaptığı? Ağır tahrik bu.
HULUSİ
ŞENTÜRK (Devamla) – Ben doğruları konuşuyorum. Sen önce dinlemeyi öğren. Önce
dinlemeyi öğren.
ZİHNİ
AÇBA (Sakarya) – Sen önce sataşmadan konuşmayı öğren!
BAŞKAN
– Sayın milletvekilleri, lütfen dinleyelim.
HULUSİ
ŞENTÜRK (Devamla) – Değerli arkadaşlar, 1994’te örneğin PKK’nın 2.500
üzerindeki teröristi saf dışı edilmiştir. 1.145 şehit vererek.
AHMET
SELİM YURDAKUL (Antalya) – Pazarlık yap, ondan sonra gel burada konuş!
Şehitlerin hesabını vereceksiniz elbet bir gün. Hep iktidarda kalamayacaksınız.
HULUSİ
ŞENTÜRK (Devamla) – 1996, 1997, 1998’de PKK’ya büyük darbeler vurulmuştur. Bu
büyük darbe karşısında PKK her zamanki yaptığını yapmış, yaralarını sarabilmek,
tekrar güçlenebilmek için sahadan adamlarını çekmiştir. Geçici süreliğine
sahadan adamlarını çekmiştir. 
Hepimiz
biliyoruz ki terörle mücadele, bir yandan güvenlik politikalarıyla yürütülmesi
gerekirken bir yandan da terörü besleyen şartların ortadan kaldırılmasıdır yani
bataklığın kurutulması gerekir.
ZİHNİ
AÇBA (Sakarya) – Sen besledin senelerce. On yıldır siz beslediniz.
HULUSİ
ŞENTÜRK (Devamla) – Herkesin kardeşçe, barış içerisinde yaşayabildiği
demokratik ve hukuk üzerine temellenmiş bir devleti kurabilmek, bir ortamı
kurabilmek… Bununla ilgili reform çalışmaları başlatıldı. Bir yandan ekonomik
alandaki başarılar ve büyük adımlar, bir yandan reform çalışmalarıyla
Türkiye'nin demokrasi çıtasının yükseltilmesiyle Türkiye'nin barış ve huzura kavuşmasından
rahatsız olan güçler, böylesine büyük bir Türkiye'nin Orta Doğu’daki sömürge
üzerine kurulu egemenliklere zarar vereceğini düşünen güçler PKK’yı tekrar
sahaya sürdü. 
AHMET
SELİM YURDAKUL (Antalya) – İnsanları kandıracağınızı mı zannediyorsunuz? Artık
insanlar size inanmıyor. 
ŞAHİN
TİN (Denizli) – Ya, niye bağırıp duruyorsunuz ya, dinlesenize. 
HULUSİ
ŞENTÜRK (Devamla) – Özellikle 7 Haziran sonuçlarını yanlış yorumlayan, oradaki
sonuçlardan “Türkiye siyasi istikrarsızlık batağına sürüklendi.”, “Kuzey
Suriye’deki bir oldubittiyi burada başarabiliriz.” diye heveslenen PKK, dış
güçlerden de aldığı emirle ne yazık ki tekrar eylemlere başlayınca devletimiz
de hak ettiği cevabı 90’lı yıllarda nasıl kararlılıkla vermişse bugün de
vermeye başladı ve veriyor, hatta PKK tarihindeki en büyük darbeyi son on
aydaki olaylarda yedi. On ayda 7 binin üzerinde PKK’lı etkisiz hâle getirildi
yurt içi ve yurt dışındaki operasyonlarla. 
AHMET
SELİM YURDAKUL (Antalya) – 600 şehit verdik, 600. Kıbrıs’ta bile biz bu kadar
şehit vermedik, onları da söyle. 
HULUSİ
ŞENTÜRK (Devamla) – Bu arada, 490’ın üzerinde güvenlik görevlisi de şehit
verdik, doğrudur. 1994’te 1.145 şehit vermiştik, sayayım mı istiyorsunuz? Bu
vatan için bedel ödenirse seve seve öderiz elbette, bundan da hiç kimsenin
kuşkusu olmasın. 
ZİHNİ
AÇBA (Sakarya) – O zaman sen gidip ödeyeceksin bedelini, sen. 
HULUSİ
ŞENTÜRK (Devamla) - Ama önce dinlemeyi öğrenin, önce dinlemeyi öğrenin…
AHMET
SELİM YURDAKUL (Antalya) – Doğruları konuşacaksın önce. Önce doğruları
konuşacaksın sen de. 
HULUSİ
ŞENTÜRK (Devamla) -…ve önce askerimin, Hükûmetimin, devletimin verdiği
bilgilerin PKK’nın iddialarından daha değerli ve doğru olduğunu kabul etmemiz
gerekiyor. 
AHMET
SELİM YURDAKUL (Antalya) – Sen sabah evde oturacaksın garibim Mehmet’im şehit
olacak!
HULUSİ
ŞENTÜRK (Devamla) – Değerli arkadaşlar…
ERKAN
AKÇAY (Manisa) – Ağzından çıkanı kulağın duysun. 
HULUSİ
ŞENTÜRK (Devamla) – Sayın Başkan, müdahale eder misiniz.
BAŞKAN
– Çok uyardım ama… 
Sayın
milletvekilleri, lütfen hatibi dinleyelim. 
KAMİL
AYDIN (Erzurum) - Ya, hatip mi o?
ERKAN
AKÇAY (Manisa) – Konuşma yapmıyor bu, provokasyon yapıyor bu. 
HULUSİ
ŞENTÜRK (Devamla) – Değerli arkadaşlar, terör olaylarının niçin çıktığına,
niçin tekrar Türkiye'nin önüne götürüldüğüne iyi bakmak lazım. MİT tırlarını
durduran kafa, MİT baskını düzenleyen kafa…
MEHMET
ERDOĞAN (Muğla) – Yahu Adana’dan Antep’e bir tırı götüremeyen Hükûmet var
burada!
AHMET SELİM
YURDAKUL (Antalya) – Kime gitti, kime?
HULUSİ
ŞENTÜRK (Devamla) – …17-25 Aralık darbe girişimi, Taksim kalkışması; bütün
bunlar büyük Türkiye'nin önlenmesi yolunda dış güçlerin, dış mihrakların
operasyonlarıdır ve hiçbir operasyonu başaramayanlar en sonunda 7 Haziranda son
bir operasyonu denemeye kalktılar. 
HULUSİ
ŞENTÜRK (Devamla) – Hayatında bir kere teröre lanet diyememiş, hayatında bir
kere terör örgütü PKK’ya karşı çıkamamış birinin eline saz verip barış
türküleri tutturarak halkımızı kandırmaya ve Türkiye’de siyasi istikrarsızlık
oluşturmaya çalıştılar. 
ZİHNİ
AÇBA (Sakarya) – Beraber “…” (x) çekiyordunuz, beraber.
HULUSİ
ŞENTÜRK (Devamla) - O hesapları da tutmadı hamdolsun. Milletimizin iradesi,
Mevla’mızın izni ve Hükûmetimizin kararlılığıyla, güvenlik güçlerimizin de bu
konudaki gayretleriyle PKK hayatında görmemiş olduğu bir darbeyi gördü ve
inşallah, sonu da yaklaştı. 
Bu
çırpınışları son çırpınışlarıdır. Bu çırpınışları yok olmak üzere olan terör
örgütünün son hamleyle artık “Biraz daha, elimden ne geliyorsa yapayım da belki
şu kamuoyu üzerinde bir ses getirir ve bu operasyonu durdurmaya ikna ederim.”
çabasından başka bir şey değildir. Bu oyuna gelmedik ve gelmeyeceğiz de. O
silah tutan ellerin hepsi kırılmadıktan sonra asla ve asla operasyonlara son
verilmeyecek.
Bu
arada, önergede “İhmali görülenlere…” Ya, Allah aşkına, Türkiye Cumhuriyeti’nde
yaşıyoruz; her olaydan sonra zaten mevzuat gereği mutlaka incelemeler yapılır,
mutlaka gerekli araştırmalar, soruşturmalar yapılır ve gerekiyorsa, bir ihmal
varsa hukuk çerçevesinde de onun gereği yapılır.
LEVENT
GÖK (Ankara) - Hadi beraber yapalım şimdi. Hep beraber yapalım.
HULUSİ
ŞENTÜRK (Devamla) - Dolayısıyla Cumhuriyet Halk Partisinin bu önergesi bu
anlamda hiçbir şey ifade etmemektedir. Şu an bizim tek ihtiyacımız, PKK terör
örgütü ve DEAŞ terör örgütü başta olmak üzere, mücadele eden emniyet
güçlerimize ve onların motivasyonunu artırıcı çalışmalara katkı sağlamaktır
diyorum.
Ramazanınız
hayırlı olsun diyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkürler Sayın Şentürk.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın Başkan, kürsüdeki hatip, hem partimizin adını zikretmek
suretiyle partimize sataşmıştır hem de sayın hatip Erdoğan’ın şahsına sataşma
söz konusudur. Grup adına sataşmadan ben, sonra da Sayın Erdoğan…
BAŞKAN
– Önce Sayın Akçay’a iki dakika sataşmadan dolayı söz veriyorum.
Buyurun.
V.- SATAŞMALARA İLİŞKİN KONUŞMALAR (Devam)
12.- Manisa Milletvekili Erkan Akçay’ın, İstanbul
Milletvekili Hulusi Şentürk’ün CHP grup önerisi üzerinde yaptığı konuşması sırasında
Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum.
Yani
o kadar talihsiz, haksız, mesnetsiz ve düşüncesiz sözler sarf edildi ki bu
kürsüde, on dört yıl boyunca PKK terör örgütüne güzelleme yapanlar, onlarla iş
birliği yapanlar “çözüm süreci” adı altında PKK terör örgütünün silah, cephane
yığmasına, eleman devşirmesine, hendek kazmasına, her türlü faaliyetine göz
yumup da bir de bunları pişkince itiraf edenler, şimdi de gelmişler kürsüde
pişkince demagoji yapıyorlar. Milliyetçi Hareket Partisine bu sözleri bir
töhmet hâlinde söyleyebilmek, en hafif deyimiyle alçaklıktır, nefretle
kınıyoruz bu sözleri. (MHP sıralarından alkışlar) 
Milliyetçi
Hareket Partisinden başka söz söyleyecek parti ve kişi bulamadınız mı? Hatip
sözlerini buradan geri almalıdır. Ayrıca, Milliyetçi Hareket Partisinin terörle
mücadele konusunda, terör örgütleri konusunda görüşleri son derece nettir. 5
bin defa mı, 10 bin defa mı söyleyeceğiz? Terörle mücadelede iktidarın,
Hükûmetin… Hangi Hükûmet olursa olsun -bu, AKP olmaz, başka bir parti olur,
Milliyetçi Hareket Partisi olur, fark etmez- biz “devleti ebet müddet” diyen
bir siyasi partiyiz. O nedenle, Türkiye Cumhuriyeti’nin varlığı, Türk
milletinin birliği için her türlü terör örgütüyle, terörle mücadele edecek
çalışmalara bugüne kadar verdiğimiz açık desteği bundan sonra da yapacağız.
Daha dün Hükûmetin getirdiği ve yarın komisyonda görüşülecek olan tasarıya ilk
destek açıklamasını Milliyetçi Hareket Partisi yaptı. Bu sözleri söylemeye
utanmıyor musun?
Hepinizi
saygıyla selamlıyorum. (MHP sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, Sayın Erdoğan’ın söz talebi var, öncelikle Sayın Erdoğan’ı
dinleyelim, daha sonra sizi dinleyeceğim.
Buyurunuz
Sayın Erdoğan.
13.- Muğla Milletvekili Mehmet Erdoğan’ın, İstanbul
Milletvekili Hulusi Şentürk’ün CHP grup önerisi üzerinde yaptığı konuşması
sırasında şahsına sataşması nedeniyle konuşması
MEHMET
ERDOĞAN (Muğla) – Sayın Başkan, değerli milletvekilleri; burada AKP adına
konuşan hatip beni hangi kulağıyla dinledi, onu bilmiyorum ama anlamadığı
kesin, anlamak istemediği de kesin. Milliyetçi Hareket Partisi adına ben bu
kürsüde terörle ilgili defalarca konuştum, her zaman, konuştuğumun tutanağı
buradadır. Komisyonlarda konuştuklarımızın da tutanakları açıktır ve nettir. 
Hem
benim hem de Milliyetçi Hareket Partisinin terörle mücadele konusunda aklı
karışık değildir, tavrı nettir, kararı nettir ama siz dün başka bir şey
yapıyorsunuz, bugün başka bir şey yapıyorsunuz. 
ERKAN
AKÇAY (Manisa) – Yarın da ne yapacağınız belli değil. 
MEHMET
ERDOĞAN (Devamla) – Kendi suçluluğunuzu bastırmak için utanmadan gelip
Milliyetçi Hareket Partisine saldırıyorsunuz. Ya, birazcık aklınızı başınıza
alın, birazcık elinizi vicdanınıza koyun.
İLYAS
ŞEKER (Kocaeli) – Mehmet Bey, heyecanlanma, yavaş ya. 
MEHMET
ERDOĞAN (Devamla) – Siz ne insafsız ne izansız insanlarsınız. Böyle bir şey var
mı!
İLYAS
ŞEKER (Kocaeli) – Mehmet Bey, biraz yavaş ya. 
MEHMET
ERDOĞAN (Devamla) – Böyle bir şey var mı! (MHP sıralarından alkışlar) 
Dün,
aynı, Habur’da karşılama törenini yapan siz değil misiniz?
REŞİT
POLAT (Kilis) – Bağırma, ne bağırıyorsun! 
İLYAS
ŞEKER (Kocaeli) – Heyecanlanma, yavaş ol.
MEHMET
ERDOĞAN (Devamla) – Bugün, kararlılıkla mücadele ettiğinizi iddia ettiğiniz,
“Şu kadarını bertaraf ettik.” dediğiniz teröristler dağa çıkarken seyreden
iktidar siz değil miydiniz? Neredeydiniz o zaman? Neredeydiniz? 
İLYAS
ŞEKER (Kocaeli) – Biraz daha bağır, biraz daha bağır(!)
MEHMET
ERDOĞAN (Devamla) – Bağırıyorum.
İLYAS
ŞEKER (Kocaeli) – Bağır, bağır. Bağır, biraz daha bağır(!)
MEHMET
ERDOĞAN (Devamla) – Bağırıyorum, sizin kulaklarınız duymuyor çünkü siz
duyamıyorsunuz.
İLYAS
ŞEKER (Kocaeli) – Biraz daha bağır(!)
MEHMET
ERDOĞAN (Devamla) – Duymayana ancak duyacağı şekilde duyurmak lazım. 
İLYAS
ŞEKER (Kocaeli) – Bağır, biraz daha bağır(!) 
MUSTAFA
ŞÜKRÜ NAZLI (Kütahya) – Sakin ol, sakin adam gibi konuş!
BAŞKAN
– Sayın milletvekilleri, lütfen müdahale etmeyelim. 
MEHMET
ERDOĞAN (Devamla) – Ben adam gibi konuşuyorum zaten ama siz adam gibi
dinlemediğiniz için bu böyle oluyor. Bu, adam gibi dinlemediğiniz için böyle
oluyor. Dün PKK’yla birlikte yaptıklarınızı meşrulaştırmak için burada kanun
çıkarmış bir partisiniz siz. Ondan sonra gelip bize akıl veriyorsunuz. (MHP
sıralarından alkışlar) 
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Mehmet Bey hem de Sayın Akçay sataşmada bulundu.
Sayın Akçay on dört yıl boyunca AK PARTİ iktidarının PKK’ya göz yumduğunu
söyledi. Mehmet Bey de hakaret boyutunda, insafsız, izansız, adamlık tartışması
da dâhil…
MEHMET
ERDOĞAN (Muğla) – Adamlık tartışmasını senin vekilin başlattı, vekiline söyle
onu.
MEHMET
NACİ BOSTANCI (Amasya) – 69’a göre sataşma çerçevesinde söz istiyorum.
AHMET
SELİM YURDAKUL (Antalya) – Geçmişini de düşün.
BAŞKAN
– Buyurun Sayın Bostancı. (AK PARTİ sıralarından alkışlar) 
14.- Amasya Milletvekili Mehmet Naci Bostancı’nın,
Manisa Milletvekili Erkan Akçay ile Muğla Milletvekili Mehmet Erdoğan’ın
sataşma nedeniyle yaptıkları konuşmaları sırasında Adalet ve Kalkınma Partisine
sataşması nedeniyle konuşması
MEHMET
NACİ BOSTANCI (Amasya) – Mehmet Bey kulağımızın duymadığını söyledi, kulağımızın
duyması için bağırdı. AK PARTİ, millete kulağı ayarlı bir parti. Öyle olduğu
için, bir kere, on dört yıldır iktidarda Mehmet Bey. (AK PARTİ sıralarından
alkışlar)
AHMET
SELİM YURDAKUL (Antalya) – Hep aynı şeyler.
MEHMET
NACİ BOSTANCI (Devamla) – Ve sen ne kadar bağırırsan bağır, neticesi bu.
Bağırarak insanlara duyuramazsın zaten, kulağın da millete açık olacak, gönlün
de açık olacak.
AHMET
SELİM YURDAKUL (Antalya) – Hep aynı şeyleri söylüyorsun.
MEHMET
NACİ BOSTANCI (Devamla) – Gönlünle de dinleyeceksin milleti. Gönlüyle de
kulağıyla da dinlediği için, insaf ve izan sahibi olduğu için bu millet, insaf
ve izan sahibi olduğu için AK PARTİ’yi iktidara getiriyor. Dolayısıyla, AK
PARTİ’ye sataşırken, eleştirebilirsin ama hakaret ettiğinde, hakaret ettiğin
aynı zamanda millet olur Mehmet Bey, bunu unutma. (AK PARTİ sıralarından
alkışlar) Çünkü bunlar keyfe keder buraya gelmediler, millet getirdi. 
MEHMET
ERDOĞAN (Muğla) – Milletin getirdiği nerede…
MEHMET
NACİ BOSTANCI (Devamla) – Diğer taraftan, kardeşim, AK PARTİ’nin durduğu yer,
bu milletin kardeşliği ve birliğidir. 
AHMET
SELİM YURDAKUL (Antalya) – Tabii, tabii!
MEHMET
NACİ BOSTANCI (Devamla) – Biz, siyaset yoluyla da güvenlik yoluyla da, her tür
meşru yol ve yöntemle bunu sağlamakla mükellef bir iktidarız. Burada siz de
iktidar olsanız…
AHMET
SELİM YURDAKUL (Antalya) – 36 etnik parçaya da sen ayırıyorsun çünkü.
MEHMET
NACİ BOSTANCI (Devamla) – Dinle, dinle!
AHMET
SELİM YURDAKUL (Antalya) – Dinliyorum ben, sen de dinle!
MEHMET
NACİ BOSTANCI (Devamla) – Siz de iktidar olsanız, başkaları da iktidar olsa,
elbette ki bu barışı ve kardeşliği sağlamak için her yöntemi, her yolu
meşruiyet içerisinde deneyecektir. Ama siz, bu iktidara, gelip PKK’nın
ortağıymış gibi her gün konuşacaksınız…
AHMET
SELİM YURDAKUL (Antalya) – Sen pazarlık yapmadın mı?
MEHMET
NACİ BOSTANCI (Devamla) – …buradan bir arkadaşımız bir gün laf söyleyecek, bunu
da büyük bir hakaret olarak telakki edeceksiniz. 
AHMET
SELİM YURDAKUL (Antalya) – Sen Dolmabahçe’de pazarlık yapmadın mı?
MEHMET
NACİ BOSTANCI (Devamla) – Siz eğer PKK meselesini bu kadar, bir hakaret
meselesi olarak görüyorsanız -ki öyle gördüğünüz anlaşılıyor- on dört yıldır
milletten oy almış bir siyasi heyete karşı… 
AHMET
SELİM YURDAKUL (Antalya) – Çözüm sürecini kim götürdü?
MEHMET
NACİ BOSTANCI (Devamla) – …“PKK’yı koruyor, kolluyor, AK PARTİ, PKK…” filan
gibi eleştiriler yapmak hakkınız da değil -hani o klişe laf var ya- haddiniz de
değil. Buna dikkat edeceksiniz. (AK PARTİ sıralarından alkışlar, MHP
sıralarından gürültüler) 
(Mikrofon
otomatik cihaz tarafından kapatıldı) 
AHMET
SELİM YURDAKUL (Antalya) – Dolmabahçe’de ne yaptın, onu anlat. 
MEHMET
NACİ BOSTANCI (Devamla) – Kıymetli arkadaşlar, bizim, çözüm sürecinde de
yaptığımız doğruydu, bugün terörle mücadele ederken yaptığımız yine doğru. 
AHMET
SELİM YURDAKUL (Antalya) – Dolmabahçe’de ne yaptın?
MEHMET
NACİ BOSTANCI (Devamla) – Bu millet için, bu milletin kardeşliği için her zaman
bu milletle birlikte her meşru yolla mücadelemizi sürdüreceğiz. 
Saygılarımla.
(AK PARTİ sıralarından alkışlar) 
AHMET
SELİM YURDAKUL (Antalya) – Dolmabahçe’de ne yaptın?
BAŞKAN
– Teşekkürler Sayın Bostancı.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Açıkça sataşmada bulunmuştur. 
HULUSİ
ŞENTÜRK (İstanbul) – Sayın Başkan…
BAŞKAN
– Sayın Şentürk, daha sonra sizi dinleyeceğim. 
Buyurun
Sayın Akçay.
ERKAN
AKÇAY (Manisa) – Sayın Bostancı açıkça “Hakkınız da değildir, haddiniz de
değildir.” diyerek birtakım sataşmalarda bulunmuştur.
MEHMET
NACİ BOSTANCI (Amasya) – Ama ne için dedim Sayın Akçay?
BAŞKAN
– Buyurun Sayın Akçay.
Sayın
Şentürk, daha sonra sizi dinleyeceğim, Sayın Akçay konuşsun. 
Buyurun.
15.- Manisa Milletvekili Erkan Akçay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinize saygılar
sunuyorum. 
On
dört yıldır iktidarsınız, millî irade yoluyla bu Hükûmet yetkisini almışsınız
fakat bu on dört yıldır da zaman zaman bu millet iradesine ihanet ettiniz. AKP
iktidarı millet iradesine ihanet etmiştir. Çünkü sadece, bütün eleştirilere,
sandıktan alınan oyla mukabele edilmez; siyasi sorumluluk vardır, hukuki
sorumluluk vardır, ahlaki sorumluluk vardır, vicdani sorumluluk vardır, bir de
insaf vardır.
MEHMET
NACİ BOSTANCI (Amasya) – Hesabı millete verirsin Sayın Akçay, hesabı millete
verirsin.
ERKAN
AKÇAY (Devamla) – Biz millete de veriyoruz.
MEHMET
NACİ BOSTANCI (Amasya) – Biz de veriyoruz.
ERKAN
AKÇAY (Devamla) – Ama siz hukuka hesap veremiyorsunuz.
MEHMET
NACİ BOSTANCI (Amasya) – Veriyoruz, hepsine veriyoruz.
ERKAN
AKÇAY (Devamla) – Hukuk karşısına gidemiyorsunuz ve bütün… Millet iradesine
ihanet dediğim de budur. Yani yeni Hükûmet işi gücü bırakmış, efendim,
başkanlık veya birtakım anayasa tartışmalarıyla “Biz bu yola baş koyduk.”
diyor. Bu milletin meselelerine baş koymuşluk yok. Bir, tek adam yönetimine bir
baş koymuşluk var, ondan sonra da yapılan eleştirilere, uyarılara bir
tahammülsüzlüğünüz söz konusudur burada. 
Eğer,
biraz evvel partinizin adına burada konuşan konuşmacının bütün sözlerine
iştirak edip katılıyorsanız, Sayın Bostancı benim fazla söyleyecek bir şeyim
yok. Bu sözlerin çoğu kabul edilemez sözlerdir, Milliyetçi Hareket Partisine son
derece haksız isnatta bulunulmuştur. Yani son derece normal, makul eleştirilere
niye makul bir şekilde karşılama yoluna gidilmiyor da tahrik eder, provoke eder
tarzda konuşmalar yapılıyor? Bizim bunları kabul etmemiz mümkün değil. 
(Mikrofon
otomatik cihaz tarafından kapatıldı)
ERKAN
AKÇAY (Devamla) – Milliyetçi Hareket Partisine bu tür isnatlarda bulunmak
hakkınız da değil, haddiniz de değil. (MHP sıralarından alkışlar) 
BAŞKAN
– Teşekkür ederiz Sayın Akçay.
Sayın
Şentürk…
ERKAN
AKÇAY (Manisa) – Ama Sayın Erdoğan konuşacaktı.
MEHMET
ERDOĞAN (Muğla) – Sayın Başkan, biraz önce yine ben kalkmıştım…
BAŞKAN
– Sayın Şentürk’ü dinleyeyim, Sayın Erdoğan, sizi de dinleyeceğim.
Buyurun.
HULUSİ
ŞENTÜRK (İstanbul) – Sayın Başkan, konuşmalarda, söylemediğim sözleri söylediğim
iddia edildi, benim Genel Kurula yanlış bilgi verdiğim söylendi. Dolayısıyla bu
konuda açıklama istiyorum 69’a göre.
BAŞKAN
– Yeni bir sataşmaya mahal vermeyiniz Sayın Şentürk.
HULUSİ
ŞENTÜRK (İstanbul) – Hayır, hiç sataşma olmayacak. (MHP sıralarından “Özür
dile.” sesleri, gürültüler)
BAŞKAN
– Belki bir açıklama gereği de duyuyorsunuz. 
Buyurunuz.

Sayın
milletvekilleri, lütfen dinleyelim.
16.- İstanbul Milletvekili Hulusi Şentürk’ün, Manisa
Milletvekili Erkan Akçay ile Muğla Milletvekili Mehmet Erdoğan’ın sataşma
nedeniyle yaptıkları konuşmaları sırasında şahsına sataşması nedeniyle
konuşması
HULUSİ
ŞENTÜRK (İstanbul) – Sayın Başkan, değerli Meclis üyeleri; gerçekten, şu
tartışmanın niye olduğunu hiç anlayabilmiş değilim çünkü konuşmam meydanda,
tutanaklar istenebilir. Ben Milliyetçi Hareket Partisinin asla ve asla terör
örgütüne en ufak tavizkâr olacağına inanabilecek bir insan değilim zaten.
Bakın, ben…
ERKAN
AKÇAY (Manisa) – Tutanakları ve sözlerini yeniden oku. Tutanağı yeniden oku.
HULUSİ
ŞENTÜRK (Devamla) – Bir dinler misiniz? Bakın, bir dinler misiniz?
BAŞKAN
– Sayın Akçay, açıklama yapıyor.
HULUSİ
ŞENTÜRK (Devamla) – Ben şunu söyledim, tutanaklar meydanda, hatip burada
konuşurken dedi ki: “Terör olaylarından sonra kalkıp ‘Şu kadar terörist
öldürdük.’ diye bilgiler veriyorsunuz, bunlar artık inandırıcı gelmiyor. Madem
öyle, bu olaylar olmadan, sabahtan açıklama yapın.” Biliyorsunuz, terör örgütü
de gerçekte bu kadar kayıp vermediği yönünde bir propagandayı ha bire yapmaya
çalışıyor. Ben de “Bir Milliyetçi Hareket Partili böyle bir şeyi nasıl
söyleyebilir?” diye sordum sadece. Yoksa bir Milliyetçi Hareket Partili asla
bunu yapmaz, bunu gayet iyi biliyoruz diyor, hepinizi saygıyla selamlıyorum.
(AK PARTİ sıralarından alkışlar)
BAŞKAN
– Teşekkür ederiz Sayın Şentürk.
Sayın
Erdoğan, bundan sonra da konuşmak ister misiniz?
MEHMET
ERDOĞAN (Muğla) – Şimdi, Sayın Bostancı da bana sataştı, ismimi kullanarak. Ben
ona cevap vermek istiyorum. 
OSMAN
AŞKIN BAK (Rize) – Tutanaklara bakın efendim. 
BAŞKAN
– Sayın Bostancı ne dedi Sayın Erdoğan? Ne dedi, nasıl sataştı?
MEHMET
ERDOĞAN (Muğla) – Sayın Bostancı, “PKK’yla aynı kefeye getiriyorsunuz, biz
böyle bir şey yapmadık. Böyle bir değerlendirmede bulunmak sizin hakkınız da
haddiniz de değildir.” dedi. Bunu benim ismime de söyledi aynı zamanda. Ben ona
cevap vermek istiyorum.
İDRİS
BALUKEN (Diyarbakır) – Sayın Başkan…
BAŞKAN
– Sayın Erdoğan, peki, buyurun iki dakika.
Sayın
Baluken, daha sonra sizi dinleyeceğim.
Lütfen
Sayın Erdoğan, yeni bir sataşmaya mahal vermeyiniz.
17.- Muğla Milletvekili Mehmet Erdoğan’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
MEHMET
ERDOĞAN (Muğla) – Sayın Başkan, değerli milletvekilleri; biz Sayın Bostancı’yla
bu polemiği biliyorsunuz bütçe görüşmeleri sırasında da yapmıştık. Milliyetçi
Hareket Partisinin terörle ilgili davranışı, tutumu, kararlılığı her zaman
bellidir. Milliyetçi Hareket Partisi başka partiler gibi terörden beslenmez;
Milliyetçi Hareket Partisi söz konusu, Türk devletinin, Türk milletinin bekası
olunca her şeyi bir kenara bırakır, şahsi menfaatlerini bir kenara bırakır her
zaman devletin yanında yerini alır. Bugüne kadar bunu ispat etmiş bir partidir
Milliyetçi Hareket Partisi. Ama biz 326 milletvekiliyle iktidar olmadık
arkadaşlar. Arkadaşımız oradan laf atıyor, 326 milletvekiliyle iktidar olsaydık
bu işlerin nasıl yapıldığını size gösterirdik.
Şimdi,
Sayın Bostancı’ya söylemek istediğim esas şey şudur: AKP’yi millet on dört
senedir iktidar yapmıştır. Ama demokraside muhalefet vardır ve on dört senedir
bu millet bizi de seçmiştir, bize de burada konuşma hakkı vermiştir. Siz hep
işin felsefesini yapıyorsunuz ama işin sadece bir tarafını söylüyorsunuz.
Muhalefet de burada sizin yaptığınız yanlışları size hatırlatmak için vardır.
Sayın
Bostancı, size söylüyoruz: Bugün “Şu kadar teröristi bertaraf ettik.” dediğiniz
teröristlerin tamamı, o dağa sizin iktidarınız döneminde, çözüm süreci boyunca
sizin PKK’ya açtığınız alan sayesinde çıkmıştır; bunun sorumlusu sizsiniz.
Bizim bu araştırma önergemizi bir kenara bırakalım, bu işin sorumluları kim onu
soruşturalım dedik.
ŞAHİN
TİN (Denizli) – PKK’nın sorumlusu kim?
MEHMET
ERDOĞAN (Devamla) – Esas mesele budur; burada, siz adaletten kaçmaktasınız.
Korkmuyorsanız getirin soruşturma komisyonunu, hesabını adalete verin. 
Teşekkür
ediyorum. (MHP sıralarından alkışlar)
BAŞKAN
– Teşekkürler Sayın Erdoğan.
Sayın
Baluken...
İDRİS
BALUKEN (Diyarbakır) – AKP Grubu adına konuşan sayın hatip eş başkanımızı kastederek,
saz çalanların dışarıdan talimat aldığını kasteden sataşmalarda bulundu. Cevap
vermek istiyorum.
BAŞKAN
– Buyurun Sayın Baluken. 
İki
dakika da size söz veriyorum.
18.- Diyarbakır Milletvekili İdris Baluken’in, İstanbul
Milletvekili Hulusi Şentürk’ün CHP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; daha önce de bu kürsüden söyledim; eş
başkanımızın sazla, türküyle anılmasından rahatsız değiliz. Eğer ayakkabı
kutularıyla, para kasalarıyla, para sayma makineleriyle anılmış olsaydı o zaman
gerçekten rahatsızlık duyardık. Diğer taraftan, başka bir şey çalmadan saz
çalmasını da bir hakaret unsuru olarak görmüyoruz. O nedenle, bu tarz şeyler
üzerinden bizi rencide edemezsiniz. 
Saatlerdir
ben buradaki tartışmaları büyük bir ibretle dinliyorum. Her gün onlarca
cenazenin kalktığı bir ortamda, bu ülkenin kendi elinde iki buçuk yıl boyunca
tek bir canın toprağa düşmediği bir formül varken gelip burada bağırarak
çağırarak çözüm arıyoruz yani özellikle AKP Grubundaki milletvekilleri ve grup
başkan vekilini dinlerken, nasıl olur da hani çözüm süreciyle ilgili bir yol,
yöntem hâlâ gösterilmez şaşıp kalıyorum. İki buçuk yıl boyunca bütün dünyada ne
yapılmışsa bu ülkede de o yapıldı; masa kuruldu, müzakere masasında sorunlar
konuşulmaya başlandı. Bakın, diğer önerilen yöntemlerin hiçbirisiyle dünyada
alınmış sonuç yok. Bir tek Sri Lanka var, “Silahlı gücün son elemanını
öldürünceye kadar o mücadeleyi devam ettirelim.” diyen bir Sri Lanka modeli var
ama o Sri Lanka’da da şu anda başından daha beter halk hareketlenmeleri var.
Dolayısıyla, bütün dünya nasıl çözmüşse bizim de rasyonel bir akılla,
cenazelerin kalktığı bu ortamda çıkıp çözüm sürecini vebalı gibi gösteren
değil, tam tersine çözüm sürecinin önemini topluma tekrar gösteren ve o sürece
tekrar gelinmesini salık veren, o zemini yaratan bir noktadan ele almamız
lazım. Tek bir gencin ölmediği bir ortamdan her gün onlarca cenazenin kalktığı
bir ortama el insaf diyorum, vicdanlarınıza sesleniyorum. 
Saygılar
sunarım. (HDP sıralarından alkışlar) 
BAŞKAN
– Teşekkürler Sayın Baluken. 
IX.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, İstanbul Milletvekili Mahmut Tanal ve
21 milletvekili tarafından, terörle mücadele konusunda ihmali olan kamu
görevlilerinin araştırılarak alınması gereken önlemlerin belirlenmesi amacıyla
24/3/2016 tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 8 Haziran 2016 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Sayın milletvekilleri, Cumhuriyet Halk Partisi Grubu önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Gündemin
“Seçim” kısmına geçiyoruz. 
X.- SEÇİMLER
A) Komisyonlarda Açık Bulunan Üyeliklere Seçim
1.- Adalet Komisyonunda boş bulunan üyeliğe seçim
BAŞKAN
– Adalet Komisyonunda boş bulunan, Adalet ve Kalkınma Partisi Grubuna düşen 1
üyelik için İzmir Milletvekili Kerem Ali Sürekli aday gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Birleşime
on dakika ara veriyorum. 
Kapanma Saati: 16.49
İKİNCİ OTURUM
Açılma Saati: 17.03
BAŞKAN: Başkan Vekili Pervin BULDAN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
-----0-----
BAŞKAN
– Sayın milletvekilleri, Türkiye Büyük Millet Meclisinin 99’uncu Birleşiminin
İkinci Oturumunu açıyorum. 
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci
sırada yer alan, Türkiye Cumhuriyeti ile Belçika Krallığı Arasında 2 Haziran
1987 Tarihinde Ankara’da İmzalanan Gelir Üzerinden Alınan Vergilerde Çifte
Vergilendirmeyi Önleme Anlaşmasını Değiştiren Protokolün Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (x)
BAŞKAN
– Komisyon? Burada. 
Hükûmet?
Burada. 
Komisyon
raporu 238 sıra sayısıyla bastırılıp dağıtılmıştır. 
Şimdi
tasarının tümü üzerinde gruplar adına birinci konuşmacı Cumhuriyet Halk Partisi
Grubu adına Malatya Milletvekili Sayın Veli Ağbaba. (CHP sıralarından alkışlar)

CHP
GRUBU ADINA VELİ AĞBABA (Malatya) – Sayın Başkan, değerli milletvekilleri;
hepinizi saygıyla selamlıyorum. 
Değerli
arkadaşlar, ben de dün İstanbul’da, bugün Midyat’ta yapılan saldırıları
şiddetle kınıyor ve lanetliyorum.
Ayrıca, değerli arkadaşlar, son günlerde şehit
cenazelerinde şov yapılmasını ve buradan bir siyasi kazanç elde edilmesini de
lanetlediğimi belirtmek istiyorum.
Dün, bir meczup anlayış Genel Başkanımız Sayın Kemal
Kılıçdaroğlu’nun önüne bir kurşun bıraktı. Değerli arkadaşlar, çelenkler
parçalanıyor. Şehit cenazesine gelen, o acıyı yüreğinde hisseden bir insana,
hangi psikoloji içindeki insan bu şekilde saldırabilir? 
Maalesef, şunu açıkça belirtmek istiyorum değerli
arkadaşlar: Geçtiğimiz hafta MYK’da konuştuk -burada AKP Grubuna da hodri
meydan diyorum- Genel Başkanımız grup başkan vekillerine bir talimat verdi
“Benim imzalamış olduğum bir kanun teklifi var gazi ve şehitlerle ilgili;
gidin, diğer gruplarla konuşun, onların bu yaşadığı mağduriyeti giderin.” dedi.

İddiayla söyleyebilirim ki -burada bütün gruplar var,
MHP var, HDP var, AKP var, geçmiş dönemde genel başkanlık yapanlar var- şimdiye
kadar, en çok şehit cenazesine giden, o insanların acısını yüreğinde hisseden
bir tek kişi varsa, “En önde kim?” derseniz, hiç kuşkusuz, tartışmadan, “Kemal
Kılıçdaroğlu” diyebiliriz. Bunu, vicdan sahibi AKP’li milletvekilleri de
herhâlde kabul eder ancak Genel Başkanımızı -aylardan beri bir kampanya
yaparak- Cumhuriyet Halk Partisini terör örgütleriyle birlikte, aynı yerde
anmaya çalışıyorlar. Çeşitli televizyon kanalları, devletin imkânlarıyla,
halkın imkânlarıyla, bizim imkânlarımızla beslenmiş, büyütülmüş haram medyası,
tutma kalemler, kendi kimliklerini kiraya verenler, görevleri ve kurulma
sebepleri sadece CHP’yi suçlamak, karalamak olan bazı TV kanalları, gece gündüz
CHP’ye küfrediyor, CHP’yi karalıyor. 
Dün akşam, hepimizin elektrik parasından kesilerek
ödenen bir kanalda bir jöleliyi izledim, jöleliyi. Değerli arkadaşlar, Cem
Yılmaz’ı izlemenize gerek yok, komedi filmlerine gitmenize gerek yok; eğer
izlemek istiyorsanız, dün akşam jöleliyi TRT’de izleyin, hem gülersiniz hem
eğlenirsiniz, para da vermezsiniz çünkü onun parasını veren, onu kiralayan, onu
satın alan başka güçler var. 
Yine, değerli arkadaşlar, dün akşam Mustafa Kemal
Atatürk’e; bu ülkenin kurucusu, bu Meclisin kurucusu, buradaki AKP'li, CHP’li,
MHP’li, HDP’li milletvekillerinin burada oturma sebebi olan Mustafa Kemal
Atatürk’e birileri “kelle” dedi; onları da burada kınadığımı belirtmek
istiyorum, onları da burada lanetlediğimi belirtmek istiyorum.
Yine, değerli arkadaşlar, birçok televizyon kanalı,
birçok demeyeyim maalesef çoğu, sürekli CHP’yi suçluyor, Cumhuriyet Halk
Partisinin geçmişine küfrediyor, kurucusuna küfrediyor ve sadece para almış
oldukları insanlarla ilgili olumlu şeyler söylüyorlar. Maalesef, bu, bunlarla
sınırlı kalmış olsaydı bir şey demeyecektik çünkü onların birçoğunun nasıl
çalıştıklarını, nereden beslendiklerini biliyoruz. Ama son günlerde, maalesef,
üzülerek söylemek isterim ki bazı AKP örgütleri, Osmanlı Ocakları ve bugün
üzülerek söylemek isterim ki büyükşehir belediye başkanları kampanya yaparak
vicdansızca Cumhuriyet Halk Partisini suçluyorlar. Onlar da eminler, onlar da
biliyorlar CHP’nin her türlü teröre karşı olduğunu, onlar da biliyorlar CHP’nin
her türlü terörü koşulsuz reddettiğini. Bizim için sağdan, soldan, eğer şiddet
kullanıyorsa terördür ve kınanması gereken bir şeydir. 
Yine,
değerli milletvekilleri, bazı ahlak yoksunları, bazı şeref yoksunları
belediyenin parasıyla billboardlara Genel Başkanımızı suçlayan afişler
asıyorlar. Ne demiş Genel Başkanımız dün akşam bir televizyon kanalında;
değerli arkadaşlar, aynen okuyorum: “CHP olarak herkesin sorunlarını görüyor ve
ilgileniyoruz ama medyada yer almıyor. Biz bir olayı istismar ederek medyanın
gündemine gelmeyiz. Bizim bir tavrımız var; ahlakı, erdemi bilen insanlarız;
onlar gibi olamayız, kimin sorunu varsa onunla ilgileniyoruz. Bir kadına da
saygı duyarız, çöpten kâğıt toplayan kadına da saygı duyarız. Kimin sorunu
varsa ilgileniriz, ayrım yapmayız. Biz hapiste yatan PKK’lıya da gittik,
DHKP-C’liye de gittik, kendini İslami kesimden tanımlayanlara da gittik, kader
mahkûmlarına da gittik, hiçbir ayrım yapmadık.” diyor. Şimdi, buradan bu
cümleyi alıyor, Ankara halkının parasını çalan zihniyet akşama kadar -bir de
afiş yapmış billboarda- ahlaksızca ve hayâsızca bizi, Genel Başkanımızı bir
terör örgütüyle, bir örgütle beraber göstermeye çalışıyor, diyor ki, cezaevine
ziyarete gitmişiz. 
Değerli
arkadaşlar, bunları ziyarete gittik mi? Evet, gittik. Başında benim bulunduğum
komisyon, ayırmadan, nerede bize ulaşan varsa onları ziyaret etmeye çalıştık;
kim ulaşmışsa, kim mektup yazmışsa, kim “Mağdurum.” demişse onların yanında yer
aldık.
Değerli
arkadaşlar, tarih yazıyor, Pozantı Cezaevinde tecavüze uğrayan çocukların
çığlığını -sizler de şahitsiniz- ilk Cumhuriyet Halk Partisi Grubu duydu;
Cumhuriyet Halk Partisi gitti, bizler gittik. Urfa Cezaevinde yatan,
yoğunluktan isyan eden fakir fukara, yoksul insanların çığlığını, sesini biz
duyduk, biz gittik. Bakın, eğer bu grup olmasaydı, bu suçladığınız grup
olmasaydı, milletvekilleri olmasaydı, cezaevlerinde çocukların nasıl tecavüze
uğradığını bilemezdiniz, nasıl tacize uğradığını bilemezdiniz. Hepimizin çoluğu
var, çocuğu var, onları hissederek gittik ve “Hangi suçtan girdin, ne suçun
var?” diye asla ve kata sormadık. 
Yine,
Urfa Cezaevinde bir kadının, ölü çocuğunu teslim almış bir kadının haykırışını
bu kürsüden söyledim. Ne dedi bir kadın: “Ben temizlik yaparak, pencere
silerek, sağa sola işe, gündeliğe giderek çocuğumu büyüttüm. Devlete 1.80’lik
bir evlat verdim, onlar bir poşetin içinde bir kömür parçası verdiler.” dedi.
Bunlar suçsa, bunlara gittik. Urfa Cezaevindeki insanların dramını ilk kez biz
gündeme getirdik değerli arkadaşlar. Yine, bakın, Antalya Cezaevinde üst üste
yatan, nefes almakta zorlanan, nöbetleşe nefes alan, tuvaletin önünde yatan
insanlara da giden milletvekilleri CHP milletvekilleridir. 
Hiç
duydunuz mu bilmem, bir mahkûm haykırıyor, diyor ki: “Geceleri uyuyamıyoruz.”
“Niye uyuyamıyorsunuz?” dedim, bir kadın mahkûm “Geceleri kulağımızı fare
kemirir diye uyuyamıyoruz.” dedi. Karataş Kadın Cezaevinde kulağı fareler
tarafından kemirilen, böcekler tarafından ısırılan mahkûmları ilk kez
Cumhuriyet Halk Partisi Grubu gündeme getirdi, bunu her ortamda söyledi. 
Yine,
Kandıra Cezaevindeki, çocuğunu yedi yıldan beri görmeyen annenin dramını bu
Meclis kürsüsünde biz gündeme getirdik değerli arkadaşlar. 
Bakın
sevgili milletvekilleri, hiç ayırmadık, hiç ayırmadan herkesin derdine çare
olmaya çalıştık. Muş’ta kurumdan nefes alamayan mahkûmları, Edirne’de tecride
uğrayan mahkûmları, açık cezaevlerindeki sorunları bizler gündeme getiriyoruz.
Açık cezaevleri demişken, insanlar hâlâ bu çağda tuvaletin önünde, kütüphanede
yatmaya devam ediyorlar ve birçok açık cezaevlerinde, maalesef, hâlâ üst üste
yatan insanlar var.
Değerli
milletvekilleri, soruyorlar “Kimlere gittiniz?” diye. Hiç ayırmadan ama hiç
ayırmadan herkese gittik. Bir Hizbullah mahkûmuna gittik, Hizbullah’tan
ağırlaştırılmış müebbet bir mahkûma gittik: Hepatit hastası, karaciğer hastası,
ona verilmemesi gereken patatesin verildiğini öğrendik, cezaevine müdahale
ettik. 
Bakın,
bu raporu ilk kez yazan burada Cumhuriyet Halk Partisi Grubu, Hasta Mahpuslar
Raporu. Burada “Hizbullah’a gittiniz mi?” diyorlar, gittik. Onun sorunun çözdük
mü? Çözdük. 
Başka
bir şey daha söyleyeceğim eğer suçlayacaksanız: İBDA-C’nin lideri olduğu iddia
edilen Salih Mirzabeyoğlu’nun -şimdi barışıksınız ama o zaman korkuyordunuz-
uğramış olduğu dramı ilk kez bu kürsüde CHP’li milletvekilleri gündeme getirdi.

Şimdi
ortaksınız, nikâhında beraber nikâh şahitliği yapıyorsunuz, o Cübbeli Ahmet
Hoca, Cübbeli Ahmet Hoca. Cübbeli Ahmet Hoca’ya ilk giden, onun sorunlarını
gündeme getiren yine Cumhuriyet Halk Partisi Grubu oldu. Biz ne şu anda Cübbeli
Hoca’nın ne İBDA-C’nin ne Hizbullah’ın görüşlerini savunmuyoruz değerli
arkadaşlar. 
Yine
bir şey daha söyleyeyim: Sizlerin korktuğunuz, sizlerin yanına gidemediğiniz 28
Şubat davasında yargılanan insanları Türkiye’nin her yanında Cumhuriyet Halk
Partisi Grubu ziyaret etti ve onların sorunlarını Meclis gündemine getirdi. 
Bakın,
dün sizin “Darbeci.” dediğiniz, bugün önünüzü iliklediğiniz İlker Başbuğ’a da
gittik, karaciğer kanseri başlangıcı olan Fatih Hilmioğlu’na da gittik, Mustafa
Balbay’a da gittik, Tuncay Özkan’a da gittik. Bugün sizin kanalların çok sıkça
yer verdiği Hanefi Avcı’nın cezaevinde ziyaretine giden ilk milletvekilleri
bizler olduk ve televizyon televizyon gezdik, Hanefi Avcı’nın nasıl bir
haksızlığa uğradığını anlattık. 
Değerli arkadaşlar, bakın, eğer bir cezaevindeki
mahkûmu ziyaret etmek onun görüşünü kabul etmekse AKP içerisinde de böyle
insanlar var. Bakın, orada bir arkadaş dinliyor beni, Cezaevi Alt Komisyonu
Başkanı. O da PKK’lıları ziyarete gitti, o da DHKP-C’lileri ziyarete gitti, o
da birçok insanı ziyarete gitti. Şimdi, o da mı PKK’lı? Veya -kulakları
çınlasın, Konya Milletvekili Sayın Ayşe Türkmenoğlu- Ayşe Türkmenoğlu DHKP-C’li
mi? Birlikte birçok DHKP-C’li mahkûma gittik. Veya eski Ağrı Milletvekili
Profesör Doktor Sayın Yıldız PKK’lı mı? O da birçok hemşehrisiyle kucaklaştı.
Şimdi bu mantığa göre “İnsan öldürene giden katil.” demek lazım. Burada alt
komisyon üyesi arkadaşlarımız var. Veya geçtiğimiz dönem -yine onun da
kulakları çınlasın, Eski Tokat Milletvekili Sayın Reşat Doğru- Reşat Doğru’yla
beraber PKK’ya da gittik, DHKP-C’ye de gittik, MLKP’ye de gittik, İBDA-C’ye de
gittik, IŞİD’e de gittik; gitmediğimiz şey kalmadı arkadaşlar.
ERKAN AKÇAY (Manisa) – Cezaevinde, cezaevinde…
VELİ AĞBABA (Devamla) – Evet, cezaevinde.
Bakın, geçtiğimiz günlerde cezaevine, Diyarbakır’da
bomba attığı iddia edilen Orhan Gönder’e de gittik. Sizler silah veriyorsunuz o
IŞİD militanlarına. Niğde’deki katiller için izin istedik, Adalet Bakanlığı
izin vermedi. Bu suçlamaya göre değerli arkadaşlar, içinizde birçok PKK’lı,
birçok DHKP-C’li, birçok MLKP’li var.
Yine, MHP Grubundan Sayın Atila Kaya’yla geçtiğimiz
haftalarda Tekirdağ Cezaevine gittik, çok ilginç diyaloglar yaşandı. Bunlar
doğru şeyler değerli arkadaşlar; yanlış olan, değerli milletvekilleri, bunların
bu kadar hayâsızca kullanılması.
Bizim siyasi görüşümüz belli. Bizim Türkiye’yi yönetme
iddiamız var, her yerde söylüyoruz. Ne diyoruz biz? Biz diyoruz ki… Bakın,
sizin televizyon kanallarınız her gün, zaman zaman Meclis Başkanınız
Türkiye’nin rejimini, laikliğini tartışıyor. Her ortamda söylüyoruz, her yerde
söylüyoruz: Bizim bu anlayışımıza karşı olan insanların bile, eğer mağdursa
onların da yanında yer aldık. 28 Şubat davasında içeriye alınan İslami kesimden
arkadaşlarımızın da sorunlarını gündeme getirdik ama 28 Şubat davasından
gözaltına alınan, tutuklanan subayların da sorunlarını gündeme getirdik.
Övünerek
söylemek isterim değerli arkadaşlar, birçoğunuz -bunların hepsini biliyorsunuz-
bizim dediğimiz noktaya geldiniz. Ben bu kürsüden konuşurken geçtiğimiz dönemde
“darbeci…”, “darbeci…” diye laf atanları hatırlıyorum. Ergenekon’da, Balyoz’da,
askerî casuslukta, Odatv’de davalara gittik. 
Bakın,
12 Eylül 2012 tarihinde İzmir’de bir cezaevine gittik. Ben, milletvekilli
olarak ilk kez cezaevinde ağladım. Askerî casusluktan yatan kadınları gördüm,
askerî casusluktan yatan bir doktor hanımı gördüm, o ağladı, hep beraber bizler
de ağladık. Onun siyasi görüşü bizim siyasi görüşümüze uzaktı ama askerî
casuslukta nasıl bir oyun oynandığını, o insanların hem kişisel namuslarına hem
de mesleki namuslarına nasıl leke getirildiğini ilk kez biz ortaya çıkardık. O
zaman AKP Grubu bunlara inanıyordu; Sayın Bostancı da o zaman milletvekiliydi,
bunların hepsine inanıyordu. Ama kim ne derse desin, her zaman doğrunun yanında
yer aldık. 
Odatv’den
yargılanan Soner Yalçın’ın suçsuzluğuna kefil olduk. 
Bakın,
burada Cumhuriyet Halk Partisinden, HDP’den ve MHP’den milletvekilleri,
geçtiğimiz dönem sizin baskınızla tutsak edildi. Hiç ayırmadan söylüyorum, Urfa
Cezaevi yanarken, HDP Milletvekili İbrahim Ayhan’la o isyan sırasında aynı
koğuştaydım. MHP Milletvekili Sayın Alan’ın defalarca ziyaretine gittim. Sayın
Tuncay Özkan’ın, Sayın Balbay’ın defalarca ziyaretine gittik. Bunların bir
polemik konusu yapılmasını kınadığımı belirtmek istiyorum. 
Değerli
arkadaşlar, bugün, Başkent Ankara’da bir belediye başkanının -sizleri de bunu
kınamaya davet ediyorum- bu kadar ahlaksızca, bu kadar fütursuzca bir afişi
asmasını da anlayabilmiş değiliz.
Bakın,
terörle iş birliği yapan birilerini arıyorsanız, geçmişinize bir bakın. 
Değerli arkadaşlar, ne diyoruz? Diyoruz ki: Şimdiye
kadar 540 şehit var, yüzlerce sivil katledildi. Biz, ülkeyi yönetmiyorduk.
Bakın, kentlerin içinde -elinizi vicdanınıza koyun söyleyin- hendekler
açılıyor; “hendek” dediğimiz öyle, şu kadarcık bir yer değil, hendek dediğimiz
yer, 5 metreye 20 metre. Değerli arkadaşlar, bu hendek açılırken bizim
valilerimiz yoktu, biz Hükûmet değildik, biz iktidar değildik. Geçtiğimiz
günlerde örnek verdim, Iğdır ilinde, şehrin göbeğinde su borusu kazısı yapılsa
herkes görür, yol kazılıyor şehrin ortasında, bomba döşeniyor, altı ay sonra
patlatılıyor, 13 polis şehit oluyor.
Şimdi,
Allah aşkına, İstanbul’un fetih gösterilerine 70 milyon harcayanlar, İstanbul’u
fethettiğini iddia edenler 11 tane yurttaşımızı korumayı beceremediler. Şimdi,
sorumluluk Kemal Kılıçdaroğlu’nda mı, sorumluluk Binali Yıldırım’da mı? Elinizi
vicdanınıza koyun, lütfen söyleyin arkadaşlar, böyle aymazlık olur mu? Sen
devletin her türlü imkânını… Benim vergimle, diğer siyasi partilerin vergisiyle
kendi siyasi propagandanı yapıyorsun ama o polisleri koruyamıyorsun.
Geçtiğimiz
günlerde Sayın Çetin Arık’la Kayseri’de bir şehit cenazesine gittik. İki
kardeşler, uzman çavuş, bir kardeşi şehit olmuş, bir uzman çavuş geldi, aldı
bizi kenara dedi ki: “Sizden bir şey rica edeceğim, sizden bir şey istiyorum -Çetin
Arık geçtiğimiz günlerde Mecliste gündeme getirdi- bize verdikleri, o
bindiğimiz askerî araçlar teneke gibi, teneke. Kendileri bin tane polisle, 500
tane polisle dolaşıyor, fakir fukaranın çocukları o tenekenin içinde ölüyor.”
Bu ölümlerin sorumlusu kızsanız da bozulsanız da CHP değil, bu ölümlerin
sorumlusu, bu şehitlerin sorumlusu sizsiniz, bu insanların ölümünden siz
sorumlusunuz değerli arkadaşlar. Niye? Çünkü on iki yıldan beri ülkeyi siz
yönetiyorsunuz. Biz, bu görüşmelere itiraz ettiğimizde, “Mutlaka Mecliste
olsun.” dediğimizde, siz bize “Barışa karşı mısınız?” dediniz.
Bakın
sizin yayın organınız ne diyor: “PKK şehirlere 80 bin silah yığdı.” Birkaç
örnek vereyim arkadaşlar: “PKK ve IŞİD terör örgütü değil, politik
hareketlerdir.” Ne demiş: “Öcalan, Orta Doğu'da Türkiye'nin önünü açıyor.” Ne
demiş: “Öcalan olmasaydı şu anda çoktan kan gövdeyi götürmüştü. Abdullah Öcalan
dünyanın geleceğini çok iyi okuyor.” Bunu kim söylemiş? Bunu, bırakın CHP
milletvekilini, Malatya’nın Arguvan ilçesinde bir üye söylemiş olsaydı başımıza
yıkardınız; bunu sizin milletvekilleriniz söylemiş değerli arkadaşlar.
Bakın,
arşiv hiç unutmaz. Burada söylenen şeyleri teker teker hatırlatmaya devam
edeceğiz arkadaşlar. “Kürtçe yasağını biz kaldırdık, bana ‘Serok Ahmet’ diyorlar.”
Şimdi, “Serok Ahmet” demiyorlar ama sayenizde, ona da darbe yaptınız, onu da
hatırlatmış olayım. Yani “Kamera kör, anten sağır.” Bu sizin açıklamanız
arkadaşlar, “Kamera kör, anten sağır.” Bunlar da sizin açıklamalarınız. 
Şimdi,
buna rağmen CHP’yi terörle iş birliğiyle suçlamak -tekrar söylüyorum, kimin
elinde bilgi varsa getirsin- Cumhuriyet Halk Partisinin Genel Başkanını,
herhangi bir milletvekilini terörle suçlamak -kim suçluyorsa suçlasın-
ahlaksızlıktır; açıkça söylüyorum. Biz bütün terör örgütlerini, sağdan, soldan
şiddet kullanan kim varsa şiddetle kınıyoruz. Sizler algı konusunda herkesten
beceriklisiniz, bu konuda sayın grup başkan vekillerinden AKP milletvekillerine
bir şey söylemek istiyorum: Bunun destekçisi siz değilseniz, bunun organizesi
sizde değilse bunun gereğini yapmanızı bekliyoruz sizden.
Bir
şey daha söyleyeceğim değerli milletvekilleri sözlerimi bitirirken: Bakın, biz
Cumhuriyet Halk Partisi Grubu olarak hep yol göstermeye çalıştık. Cumhuriyet
Halk Partisi Grubu geçtiğimiz dönemde Başbakanınıza gitti, bazı öneriler sundu
ama maalesef, sadece, bizi siyaset dışına itmek için bu öneriler kabul
edilmedi. 
Tekrar:
CHP Genel Başkanı Kemal Kılıçdaroğlu’nu, herhangi bir CHP milletvekilini terör
örgütüyle yan yana getiren alçaktır, namussuzdur; bunu kanıtlamayan alçaktır,
namussuzdur, şerefsizdir. (CHP sıralarından alkışlar) 
BAŞKAN
– Teşekkür ederiz Sayın Ağbaba.
İDRİS
BALUKEN (Diyarbakır) – Sayın Başkan…
MEHMET
NACİ BOSTANCI (Amasya) – Sayın Başkan, Sayın Ağbaba kendine has üslubuyla bir
konuşma yaptı, biz de dinledik tabii; çeşitli iddialarda bulundu, bir kısmını
eleştiri sayıyoruz. IŞİD’e silah verdiğimizi söyledi. Tabii, bunu daha önce de
bu Meclis zemininde dile getiren birçok insan oldu, bunlara da bizim
cevaplarımız oldu. Bunun için kürsüden söz istemeyeceğim.
VELİ
AĞBABA (Malatya) – Silah da verdiniz, mermi de verdiniz; destek de verdiniz.
MEHMET
NACİ BOSTANCI (Amasya) – Bugüne kadar bunlara vermiş olduğumuz hususlar
zabıtlardadır, bunları Sayın Ağbaba’nın okumasını rica edeceğim sadece.
Saygılarımla.

BAŞKAN
- Peki, teşekkür ederiz Sayın Bostancı. 
VELİ
AĞBABA (Malatya) – IŞİD’i büyüten sizsiniz Sayın Bostancı, IŞİD’i büyüten
sizsiniz.
MEHMET
NACİ BOSTANCI (Amasya) – Bunu reddediyoruz.
BAŞKAN
– Sayın Metiner’in 60’a göre yerinden kısa bir söz talebi vardır -İnsan Hakları
Komisyon Başkanı olduğu için sanırım- Sayın Ağbaba’nın ifadelerine ilişkin.
Sayın
Metiner, açıyoruz mikrofonunuzu.
Sayın
Baluken, daha sonra sizi dinleyeceğim.
VI.- AÇIKLAMALAR (Devam)
23.- İstanbul Milletvekili Mehmet Metiner’in, Malatya
Milletvekili Veli Ağbaba’nın 238 sıra sayılı Kanun Tasarısı’nın tümü üzerinde
CHP Grubu adına yaptığı konuşmasındaki bazı ifadelerine ilişkin açıklaması
MEHMET
METİNER (İstanbul) – Teşekkür ederim sayın Başkan.
Gerçekten,
cezaevlerini dolaşırken pek çok insanla, örgütüne bakmaksızın görüşmeler
yapıyoruz, özellikle de hasta tutuklu ve hükümlülerle her bir partiye mensup
milletvekilleri olarak görüşmeler yapıyoruz; bunun polemik konusu yapılması
gayriinsanidir, gayriahlakidir. Partimiz adına bu gayriahlakiliğe, bu
gayriciddiyete dair bir yorum yapanı da görmedim ben ama herhangi bir
televizyonun bu yorumu yapmasını partimize bağlayan ve partimizi ilzam eden bir
davranış biçimine dönüştürmeyi de ahlaki bulmuyorum. 
VELİ
AĞBABA (Malatya) – Partinize söylemedim, onları yapanlara söyledim.
MEHMET
METİNER (İstanbul) – Cezaevi Komisyonu Başkanı olarak şunu içtenlikle belirtmek
istiyorum: İçeride yatan kim olursa olsun, hangi örgüte mensup olursa olsun,
hastaysa gerekli duyarlılığı gösteririz ve sorunun çözümü için de gerekli her
türlü katkıyı sağlarız, başka türlü siyasi mülahazaları da gayriinsani ve
gayriahlaki bulduğumu belirtmek isterim.
Teşekkür
ederim.
BAŞKAN
– Peki, teşekkür ederiz Sayın Metiner.
LEVENT
GÖK (Ankara) – Sayın Başkan, bir açıklama yapmak istiyorum.
BAŞKAN
– Sayın Baluken’e söz vereceğim Sayın Gök. 
İDRİS
BALUKEN (Diyarbakır) – Sayın Başkan, İçtüzük 60’a göre yerimden çok kısa bir
söz istiyorum. 
BAŞKAN
– Peki, buyurun Sayın Baluken, size de söz veriyoruz.
24.- Diyarbakır Milletvekili İdris Baluken’in,
Cumhuriyet Halk Partisi Genel Başkanı Kemal Kılıçdaroğlu’na yapılmış olan
saldırıyı kınadığına ve bu saldırıların tekrar ediliyor ve bunlarla ilgili
herhangi bir soruşturma sürecinin yürütülmüyor olmasının bu saldırıların planlı
ve örgütlü bir şekilde gerçekleştirildiğini gösterdiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Gündemin
yoğunluğundan dolayı Genel Kurul açılırken dile getirmem gereken bir mesajı
iletmek üzere söz aldım.
Bugün,
Cumhuriyet Halk Partisi Genel Başkanı Sayın Kemal Kılıçdaroğlu’na yapılmış olan
saldırıyı kınadığımızı ve kabul edilemez bulduğumuzu ifade ediyoruz. Daha önce
de benzer saldırılar yine Sayın Kılıçdaroğlu şahsında, aslında bütün CHP’ye oy
veren seçmen tabanına da yapılmıştı. Tabii, bu saldırıların tekrar ediyor
olması ve bu saldırılarla ilgili herhangi bir soruşturma, etkin bir soruşturma
sürecinin yürütülmüyor olması, bu saldırıların planlı ve örgütlü bir şekilde
gerçekleştirildiğini gösteriyor. Daha önce de bizim partimizin eş başkanlarına
yönelik suikast girişimleri ve yine…
(Mikrofon
otomatik cihaz tarafından kapatıldı) 
BAŞKAN
– Tamamlayınız lütfen Sayın Baluken.
İDRİS
BALUKEN (Diyarbakır) – …Silvan’da sokak ortasında ölümcül olabilecek
müdahaleler yapılmıştı. 
Bütün
bu girişimler, demokratik siyaset alanını tamamen daraltmaya yönelik otoriter,
antidemokratik uygulamalardır, farklı sese sahip olan siyasi partileri
susturmaya yönelik müdahalelerdir. Bunların tamamında sorumluluğu AKP
Hükûmetinde bulduğumuzu ve AKP Hükûmetinin gerekli tedbirleri almakla yükümlü
olduğunu da ifade ediyoruz. 
Teşekkür
ederim. 
BAŞKAN
- Teşekkürler Sayın Baluken.
Sayın
Gök…
25.- Ankara Milletvekili Levent Gök’ün, İstanbul
Milletvekili Mehmet Metiner’in yaptığı açıklamasındaki bazı ifadelerine ilişkin
açıklaması
LEVENT
GÖK (Ankara) - Teşekkür ederim Sayın Başkan.
Sayın
Başkan, Cumhuriyet Halk Partisi Genel Başkanı Sayın Kemal Kılıçdaroğlu’nun
ifade ettiği ve özellikle Cezaevi Komisyonunun ziyaretleri sırasında herkesle
görüşülerek cezaevlerinin bir fotoğrafının çekildiği şeklindeki sözlerinin
Ankara Büyükşehir Belediye Başkanınca çarpıtılarak billboardlara asılmak
suretiyle bir saldırıya geçildiği… Bugün Sayın Metiner’in yaptığı açıklama çok
önemlidir. Sayın Metiner de Cezaevi Komisyonu üyesi olarak, diğer arkadaşlar
gibi, haklı olarak, kendilerine verilen görev çerçevesinde cezaevlerini ziyaret
ettiler bizim arkadaşlarımız ve diğer partili arkadaşlarımızla beraber ve orada
görüşülen kişinin siyasi kimliğinden bağımsız, cezaevlerindeki sorunlar tespit
edildi.
Arkadaşımızın
ifadesi, Sayın Veli Ağbaba’nın ifadesi kesinlikle AKP Grubunu ilzam eden bir
değerlendirme değildir. Böyle olmasını biz asla aklımızdan dahi geçiremeyiz. 
(Mikrofon
otomatik cihaz tarafından kapatıldı)
BAŞKAN
- Tamamlayınız lütfen Sayın Gök.
LEVENT
GÖK (Ankara) - Sayın Metiner’in bu değerlendirmesi de arkadaşımızın yaptığı
açıklamayla örtüşen bir açıklamadır. Bu açıklamada biz AKP Grubunu ya da
yöneticilerini ilzam eden bir değerlendirme içerisinde bulunmayarak Ankara
Büyükşehir Belediyesinin asmış olduğu o billboardlardaki çarpıklığa işaret
ettik çünkü böyle bir tablo ileride diğer parti liderlerini de bir saldırıya
maruz bırakan hareketin olmasına vesile olur. Bunu biz asla tasvip etmeyiz.
Teşekkür
ederim.
BAŞKAN
- Teşekkür ederim Sayın Gök.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (Devam)
BAŞKAN
- Şimdi, gruplar adına ikinci konuşmacı, Halkların Demokratik Partisi Grubu
adına Adana Milletvekili Sayın Meral Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) - Sayın Başkan, değerli milletvekilleri;
hepinizi saygıyla selamlıyorum. 
238
sıra sayılı Türkiye Cumhuriyeti ile Belçika Krallığı Arasında 2 Haziran 1987
Tarihinde Ankarada İmzalanan Gelir Üzerinden Alınan Vergilerde Çifte
Vergilendirmeyi Önleme Anlaşmasını Değiştiren Protokolün Onaylanmasının Uygun
Bulunduğuna Dair Kanun Tasarısı üzerinde söz almış bulunmaktayım. 
Uluslararası
sözleşmelere, bu tip onaylamalara ilişkin bu Meclis kürsüsünden birçok defa
açıklamalar yaptık, onlara atıfta bulunuyoruz. Önemli olan, uluslararası
anlaşmaları uygun bulmak, onaylamak ya da uluslararası sözleşmelere taraf olmak
değil, uluslararası sözleşmelerde yüklenen sorumlulukların yerine getirilmesi,
iç hukukun ulusal üstü sözleşmelere uygun hâle getirilmesi ve bu sözleşmeler
kapsamında ihlallerin artık son bulmasıdır. Türkiye bu konuda bir yol almış
gidiyor, sözleşmeleri imzalıyor, onaylıyor, uygun buluyor ama uluslararası
sözleşmelerin gereği hatırlatılınca buna karşı kabadayıca, bazen fırça atan,
bazen tehdit eden bir üslupla uluslararası arenada herkese meydan okunmaktadır.
Bunu da, gerçekten, bu sözleşmeleri niye imzalıyoruz, niye gereğini yerine
getirmiyoruz diye Türkiye Büyük Millet Meclisinin bütün üyelerinin düşünmesi
gerekiyor. 
Değerli
arkadaşlar, bugün önemli bir dava vardı, Çilem Doğan’ın davası. Çilem Doğan
Adana’da yargılanıyordu, Adana 10. Ağır Ceza Mahkemesinde. Çilem Doğan,
evlendiği tarihten sonra, bütün evlilik hayatı boyunca eşinden çok ağır
şiddetler görmüş ve bu şiddet sonrasında mahkemelere koruma kararı için
başvuran bir kadın ve her koruma talebi, maalesef, olumsuz neticelendiği için
eşi sadece şiddet uygulamakla yetinmemiş, aynı zamanda kendisini fuhşa zorlayan
çok ciddi baskı yöntemlerini de uygulamaya devam etmiştir ve Çilem Doğan,
maalesef, bu şiddet ve fuhşa zorlanma sebebiyle ölmemek için eşini öldürmek
zorunda kalmıştır, meşru müdafaa hâlinde eşini vurmak zorunda kalmıştır. Bugün,
işte, bu davanın karar duruşması vardı ve Çilem Doğan mahkemede bir kez daha
şunu söyledi: “Ben, gerçekten, yüzüm morarmış hâlde, vücudum sakatlanmış hâlde,
şiddet görmüş hâlde çok bulundum bu koridorlarda. Başka bir seçeneğim kalmadı,
keşke olmasaydı.” Bu savunmayı -aslında özetini ifade ediyorum- genel
hatlarıyla bütün yargılama boyunca her duruşmada ısrarla devam ettirdi. Fakat
iddianameyle ağır tahrik altında bu suçu işlediğini iddia eden savcılık makamı,
nedense son duruşmada ağır tahriki tahrike indirerek tahrik ve iyi hâl indirimi
adı altında on beş yıl ceza verdi Çilem Doğan’a ama bu kararı kesinlikle doğru
ve adil bulmuyoruz. Ancak, mahkeme başkanının muhalefet şerhinin de çok değerli
olduğunu ve yargılamalarda bu muhalefet şerhlerinin artarak artık gerçekten
kadınlara yönelik şiddetin korunmadığı, kadına yönelik baskının yargı erkince
arkasında durulmadığı bir döneme doğru gideceğini umut ediyoruz. Çünkü mahkeme
başkanı muhalefet şerhiyle, Çilem Doğan’ın meşru müdafaa hâlinde bu suçu
işlediğini ve bu nedenle ceza almaması gerektiğini başkan sıfatıyla
dercetmiştir. 
Değerli
arkadaşlar, kadına yönelik şiddetin boyutlarını bu kürsüden her gün olmasa da
ara ara ifade ediyoruz ve gerçekten Türkiye'de şu anda çok önemli bir boyutta
hâlâ bu şiddet ve cinayetler devam ediyor. Kadınları öldüren erkekler çok ciddi
tahrik ve ağır tahrik hükümlerinden faydalanırken, çok istisnaen, mecbur
kaldığı için, kendini korumak için, ölmemek için Çilem Doğan’ın fiilinin
cezalandırılması yargının kadınlar ve erkekler arasındaki çifte standardını
göstermesi açısından oldukça önemlidir ve ibret vericidir. Biz, Çilem Doğan’ın
davasını Türkiye kadın hareketinin, kadın örgütlerinin ve avukatların talebi
doğrultusunda Yargıtayda mahkeme başkanının meşru müdafaadan bozması
gerektiğini buradan da bir kez daha ifade etmek istiyoruz.
Değerli
arkadaşlar, başka bir problem: Yüksekova’da sokağa çıkma yasağı kaldırıldı
fakat oradaki harabe hâlâ duruyor ve biliyorsunuz iki gündür ramazan başladı,
vatandaşlarımız oruç tutuyor. Güvenlik personeli orada iftar çadırlarını
engelliyor, yemek dağıtan arabalardakileri ve arabaları kullanan insanları
gözaltına almaya başlıyor. Bunun gerçekten etikle, inançla, siyasetle hiçbir
ilgisinin olmadığını biliyoruz ve kaymakamlık verdiği cevabi yazıda, resmî
cevapta “Hasar tespit çalışmalarının devam etmesi sebebiyle iftar çadırlarının
açılması talebinin uygun görülmediğini ve vatandaşların müracaatları hâlinde
kaymakamlıkça bu müracaatların alınacağını ve gerekli yardımların idare tarafından
yapılacağını” söylemiştir. Değerli arkadaşlar, iftar çadırlarını engelleyenler
“Bize müracaat edin, biz size bir tas çorba veririz.” diyorlar, ancak şu ana
kadar hiçbir katkının, yardımın ve iftar açmak için bir desteğin olmadığını da
biliyoruz. Kendine muhtaç ettikten sonra -ağır koşullar altında- zaten evleri
yıkılmış, viraneye dönmüş bir topluluğun bu şekilde ayrıca hırpalanması ve
iftar açmalarının engellenmesi insanlık dışıdır. 
Dün
orada bulunan milletvekili arkadaşlarımız, unun yanında vatandaşın ununa fare
zehri karıştırıldığını görüp bunu basınla da paylaştı, biz de bunları sizlerin
takdirine sunuyoruz.
Yine
sokaklarda açık, patlamaya hazır mühimmatın olduğunu ve bunların gerçekten
yaşam hakkını ciddi bir şekilde tehdit ettiğini bir kez daha ifade etmek
istiyoruz. 
Sadece
Yüksekova’da değil, sokağa çıkma yasağı devam eden ve kaldırılan bütün
yerlerde, bölgelerde, illerde ve ilçelerde bu uygulamaların sistematik bir
şekilde devam ettiğini de ayrıca hatırlatmak isteriz. 
Yine Hurşit Külter’i bir kez daha ifade etmek
istiyorum. Sayın grup başkan vekilimiz tarafından ifade edildi. Hurşit Külter’i
gözaltına alanlar ya da kaçıranlar, JÖH, PÖH, BÖF Twitter hesaplarından -hâlâ o
Twitter hesapları çalışıyor ve her gün paylaşımlar yapılıyor- kendisinin alındığını
ve onlarda olduğunu söylemelerine rağmen, şu ana kadar resmî makamlar Hurşit
Külter’in gözaltında tutulmadığını ifade ediyorlar. Biz dakikalar sonra
“tweet”lerin ve Facebook paylaşımlarının tespit edildiği bir Türkiye’de
yaşıyoruz. O adreslerden herhangi bir yere hakaret, Cumhurbaşkanına bir söz ya
da iktidar partisine bir kelam edilmiş olsaydı, o hesaplar derhâl askıya
alınır, soruşturma başlatılır ve IP numaralarıyla sahipleri tespit edilirdi. 
Hurşit Külter -bugün 14’üncü gün- görgü tanıklarına
göre Gümüşdere Karakolu’nda tutuluyor ve Hurşit Külter’le faili meçhul
cinayetlerin “start”ı veriliyor, kaygımız çok büyüktür. Bu nedenle, iktidar
partisinin, İçişleri Bakanlığının ve Başbakanlığın, Demokratik Bölgeler Partisi
Yöneticisi olan, mesajı sabit olan ve Twitter’da bu adresi kullananların fail
olduğunu Meclis kürsüsünden bir kez daha söylüyoruz. Bu bir suç duyurusudur.
Verilen dilekçelere yanıt verilmemiştir ama bu mesele hayati bir önemdedir. Her
fırsatta 1990’lı yılları mahkûm eden anlayış, bugün 1990’lı yılları geri
getirmek için büyük bir çaba içindedir. 
Değerli arkadaşlar, geçen hafta sonu itibarıyla -daha
öncesinden başlayan- demokratik siyaset buluşmalarımız vardı Halkların
Demokratik Partisi olarak. Fakat siyaset alanında partimize karşı ayrımcı ve
çifte standarda dayalı yaklaşım, demokratik siyaset alanı dışına atma, öteleme
duruşu bu miting başvurularımızda da aynen devam etti. Bizim hafta sonu
Adana’da, İzmir’de, Diyarbakır’da ve İstanbul’da, dört ilde miting yapmak için
yaptığımız müracaatlar maalesef keyfî bir şekilde reddedilmiştir, sadece
İstanbul kabul edildi.
Değerli arkadaşlar, bu, Adana’nın bize verdiği cevabi
yazı; yasaklama kararı, tebliğ, tebellüğ belgesi. Burada tek bir kanun maddesi
yazılmıyor; burada neye göre, hangi kanunun hangi fıkrasına göre bu mitingin
yasaklandığı asla izah edilmiyor. Genel gerekçelerle ve özel olarak da siyasi
parti temsilcileri başta olmak üzere, terör örgütlerinin hedefi olabilecek
kişiler ve diğer vatandaşlarımızın can güvenliklerinin tehlikeye düşürülebileceği
gibi genel ve soyut bir kavramla bizim mitingimiz yasaklanmıştır.
Değerli arkadaşlar, siyasi partiler, Anayasa’ya göre
demokratik siyasi yaşamın vazgeçilmez unsurlarıdır. Bütün siyasi partilerin
yapacakları açık hava toplantıları, karşılamalar, uğurlamalar, kapalı
toplantılar, açık toplantılarının 2911’e bile tabi olmadığı düzenlemesi orta
yerde duruyor ve 2911’in 4’üncü maddesine göre “Aşağıda belirtilen toplantı ve
faaliyetler bu kanun hükümlerine tabi değildir.” düzenlemesi vardır. Fakat, maalesef
Halkların Demokratik Partisinin mitinglerini engelleyen, eş başkanlarının,
genel başkanlarının şehre girişinden sonra bütün ili gaz bulutuna çeviren
zihniyet siyaseti doğrudan engellemektedir. Bizim eş genel başkanlarımızın
katılacağı mitinglerin bu şekilde yasaklanması siyasi iktidarın, daha doğrusu
sarayın talimatlarıyla gerçekleştirilmektedir. Bir yandan halkın bize
teveccühünün olmadığını, halkın bizi artık desteklemediğini diğer yandan da
halkın bize tavır aldığını her fırsatta ifade edenler, on binlerce insanın, yüz
binlerce insanın mitinge geleceğini görünce mitingi yasaklayarak bizle halkın
arasına bir set çekmek istemektedir ve bu tam da HDP’nin çalışmalarını, siyasi
faaliyetlerini engellemedir ve bu bir suçtur, bizim iç hukukumuza göre bile bu
bir suçtur. Sadece fetih toplantıları için, kutlamaları için on binlerce
güvenlik görevlisi görevlendiren anlayış, gece yarıları havaalanında dönemin
Başbakanı Sayın Tayyip Erdoğan miting yaparken, istediği gün istediği saatte
istediği ilde konuşma yaparken, bütün kanallar canlı yayınlarken bizim
mitinglerimiz, bizim buluşmalarımız TOMA’larla, akreplerle müdahaleye maruz
kalmaktadır. 
Bizzat Adana’da ben, o gün gaza maruz kalan bir
arkadaşınız olarak, yüzü kapalı, maskeli bir güvenlik görevlisiyle muhatap
olmak zorunda kaldım. 
İSMAİL TAMER (Kayseri) – Hiç öyle bir şey olmaz.
MERAL
DANIŞ BEŞTAŞ (Devamla) – Ve onlar JÖH mü, PÖH mü, BÖF mü bilmiyoruz. Orada
valilik, İçişleri Bakanlığı ve Hükûmet görevdeyken bu engellemelerin HDP’yi
zayıflatmaya dönük olduğunu ama bunun asla zayıflatmadığını, çok daha fazla
güçlendirdiğini söyleyeyim. Adana’da da, İzmir’de de, Diyarbakır’da da bütün bu
engellemelere rağmen binler karşılamaya geldi ve bu yasak kararını verenlere
karşı en iyi cevabı verdi. Her ne kadar kendi basınları bunu farklı göstermek
istese de biz bu basının neye hizmet ettiğini, propaganda malzemelerini nereden
temin ettiğini ve nasıl bir yalan üzerine bunları ürettiğini artık ezberledik,
bütün Türkiye de ezberlemiştir. 
Değerli
arkadaşlar, son olarak, Cumhurbaşkanının gerçekten kadınlara yönelik sözleri,
tespitleri ve açıklamaları -artık, bardağı taşırdı demeyeyim, bıçak kemiği de
geçti- artık, dayanılamaz, kabul edilemez bir hâl almaya başladı. En son,
biliyorsunuz, Cumhurbaşkanı şöyle bir açıklama yaptı 5 Haziranda: “Anneliği
reddeden, evini çekip çevirmekten vazgeçen bir kadın iş dünyasında istediği
kadar başarılı olsun, özgünlüğünü kaybetme tehlikesiyle karşı karşıyadır,
eksiktir, yarımdır.”
30
Mayısta yine: “Nüfus planlamasıymış, doğum kontrolüymüş; hiçbir Müslüman aile
böyle bir anlayışın içerisinde olamaz. Rabb’im ne diyorsa, sevgili
Peygamberimiz ne diyorsa biz de o yolda gideceğiz, buna bakacağız.” diyor. 
8
Martta: “Benim için kadın öncelikle annedir. Açık söylüyorum: Bana göre, kadına
en büyük zararı hayatı ekonomik özgürlük parantezine mahkûm eden anlayış
vermiştir.” Buranın altını çiziyorum değerli arkadaşlar: “Ekonomik özgürlük
parantezi.” Yani, kadınların iş yaşamında, üretim yaşamında var olmasını
doğrudan hedeflemiştir. 
“Nüfus
artırmamız gerekiyor. Burada bir numaralı aktör annelerdir…” 
Yine,
Cumhurbaşkanının buna benzer açıklamaları oldukça fazla, sadece son iki aya
ilişkin olanı söyledim. 
Şimdi,
Cumhurbaşkanı bunları söylerken gündemi değiştirmek istiyor, her sıkıştığında
kadınlara ve kadın haklarına saldırıyor. Bunu yaparken de gerçekten karanlık,
cinsiyetçi ve kadın düşmanı çağ dışı fıtratını da bir kez daha açığa çıkarıyor.
YILMAZ
TUNÇ (Bartın) – Cumhurbaşkanına hakaret ediliyor, siz dinliyorsunuz.
MERAL
DANIŞ BEŞTAŞ (Devamla) - Erdoğan’ın, bugün, kadınlara yönelik düşmanca tavrı
kadın haklarını çiğneyen, toplumdaki cinsiyet kodlarını yeniden üreten,
güçlendiren söylem ve politikaları sadece kendine has değildir. Bu söylem ve
politikalar Hitler’den, Mussolini’den, Arabistan krallarından aşina olduğumuz
söylem ve politikalardır. Çok uzağa gitmeye gerek yok, daha hemen yanı
başımızda IŞİD barbarlığının, kadın düşmanı çetelerin kadınlara dönük söylem ve
politikalarını görüyoruz. AKP ve IŞİD zihniyetinin buluştuğu en temel, en somut
göstergelerden biri de kadına bakış açısıdır. (AK PARTİ sıralarından
gürültüler)
Şimdi,
ne demek bizim anne olmamız, ne demek bizim yarım olmamız, ne demek bizim işte
çalışıp çalışmamamız? Bu konular bir erkeğin, hele hele Cumhurbaşkanlığı
makamında bulunan bir şahsiyetin işi değildir. Kadınlar kendi kararlarını
verebilecek yaştadır. Ben Meclis kürsüsünden Sayın Cumhurbaşkanına şunu
söylüyorum: Size ne?
ALİ
AYDINLIOĞLU (Balıkesir) – Senin haddine değil ya Cumhurbaşkanına oradan
konuşmak.
MERAL
DANIŞ BEŞTAŞ (Devamla) – Bizim çalışmamız, bizim anne olup olmamamız, bizim
kürtaj olup olmamamız, bizim nerede, ne iş yapacağımız sizi niye
ilgilendiriyor? 
ALİ
AYDINLIOĞLU (Balıkesir) – Sana mı soracak da konuşacak Cumhurbaşkanı ya?
MERAL
DANIŞ BEŞTAŞ (Devamla) – Biz bu ülkenin yurttaşları olarak, birer birey olarak
kendi kararlarımızı alabilecek yaştayız. Bari anneliğimizi nasıl yapacağımızı
da gösterin bize, nasıl çocuk bakacağımızı da gösterin. Böyle bir fütursuzluk,
böyle bir aymazlık olamaz. Gerçekten, burada, hem büyük yalanlar söyleniyor hem
de dinî inançlarla insanlarımız kirli siyasete alet ediliyor. 
Biz
kadınlar senin emir buyurduğun sarayın kulları değiliz, asla da olmayacağız.
Kadınlara emir vermek, rol, misyon biçmek, “Benim dayattığım kadın değilseniz
eksik ve yarımsınız.” demek senin ne hakkına ne de haddinedir. 
YILMAZ
TUNÇ (Bartın) – Çarpıtma, çarpıtma! Çarpıtıyorsun.
MERAL
DANIŞ BEŞTAŞ (Devamla) – Önce, erkek olarak kendi yerini bileceksin; annen var,
eşin var, kızların var; bu, hepimiz için geçerli ve burada sadece Halkların
Demokratik Partisine üye milletvekili kadınlar olarak söylemiyorum, bizim
arkadaşlara da söylemiyorum, bütün kadınlara yönelik söylüyorum: Bizim yarım
olduğumuza, tam olduğumuza karar verme konusunda bu kadar fütursuzca
açıklamaları reddediyoruz ve bu konuda, bütün kadınları da bu düşüncede
buluşmaya çağırıyoruz ve şunu da hatırlatmak istiyoruz: Gerçekten, bu dünyada
herhâlde en fazla annenin ahını, bedduasını alan siyasi lider Cumhurbaşkanı
Recep Tayyip Erdoğan’dır.
MEHMET
NACİ BOSTANCI (Amasya) – Nereden biliyorsunuz?
FUAT
KÖKTAŞ (Samsun) – Annelerin dualarıyla ayakta o.
MERAL
DANIŞ BEŞTAŞ (Devamla) – Daha dün, “Kıyamete kadar bu savaş devam edecek.” dedi
yani annelere dedi ki: Kıyamete kadar siz evlatlarınızı toprağa vereceksiniz.
Doğurun, biz öldürelim, ölsünler savaşta, ama orada ama burada. Bu anlayışı
kabul etmemiz mümkün değil, hiçbir şey Cumhurbaşkanı söyledi diye kıyamete
kadar devam etmez. Bu savaşı bitirmektir bizim görevimiz, Meclisin görevi buna
siyasi çözüm aramaktır. 
YILMAZ
TUNÇ (Bartın) – O zaman, terörü desteklemeyin.
MERAL
DANIŞ BEŞTAŞ (Devamla) – Yoksa, insanları savaşa hazırlamak, annelere “Çok
çocuk yapın, nüfus planlamasını reddedelim ve biz bu çocukları askere
gönderelim, savaş alanlarına gönderelim.” demek siyasetin işi değildir, bizim
görevimiz yaşatmaktır. Yaşatmak için halk bizi buraya göndermiştir ve
gerçekten, bu konuda, anneliği ve kadını ağzına almasından artık büyük bir
rahatsızlık duyuyoruz. Çünkü herkesin nasıl yaşayacağına, nasıl dizayn
olacağına, nerede görev yapacağına kendisi karar vermek istiyor. Bunun amacı,
kadınları -o diyor ya, parantez- ekonomik yaşamın dışına atmak. Bu aynı
zamanda, işsizlikle mücadele etmenin de bir yöntemidir. Dünya tarihinde de
savaşlarda, işsizliklerde ve ekonomik buhranlarda ilk başta eve kapatılanlar
kadınlardır. Evet, gerçekten, Cumhurbaşkanı da dünya tarihini kendi bakış
açısına göre iyi okumuştur, Türkiye’de kadınları eve kapatarak ve sadece çocuk
doğuran bir insan olarak değerlendirdiğini her gün göstermektedir.
Son
olarak şunu söylemek istiyorum: Şu Mecliste -demin de bir iki milletvekili
arkadaş söyledi- “adam gibi” lafını artık kullanmayın, biz kadınlar da
buradayız ve bu cinsiyetçi bir dildir. 
ALİ
AYDINLIOĞLU (Balıkesir) – Dağa kaldırılan kadınları bir gün ağzına almadın be.
MERAL
DANIŞ BEŞTAŞ (Devamla) – “Adam gibi olun.”, “Adam gibi konuşun.”, “Adam gibi
davranın…” Bu dili de reddediyoruz, insan olma temelinde hareket edelim
diyoruz. (HDP sıralarından alkışlar)
YILMAZ
TUNÇ (Bartın) – -Kadınlar da adam gibi konuşabilir. 
NURETTİN
YAŞAR (Malatya) – Kadın gibi konuş, kadın gibi konuş!
BAŞKAN
– Teşekkürler Sayın Beştaş.
Sayın
Bostancı, buyurun.
HÜSEYİN
FİLİZ (Çankırı) – Kürt kızları ne olacak onu da bir söyleseydin ya. Şu, Kürt
kızlarını da bir söyleyin ya, ne olacak onların hâli?
FİLİZ
KERESTECİOĞLU DEMİR (İstanbul) – Bırakın kadınlar kendi hâllerine baksın, size
düşmez.
MEHMET
NACİ BOSTANCI (Amasya) – Sayın Başkan, konuşmacı kürsüden konuşurken AK PARTİ
ile IŞİD’in kadına bakışındaki zihniyetin aynı olduğunu ifade ederek…
ALİ
AYDINLIOĞLU (Balıkesir) – Dağa kaldırılan kadınları bir gün ağzınıza almadınız
daha bu kürsüden hanımefendi.
MERAL
DANIŞ BEŞTAŞ (Adana) – Her gün alıyoruz.
ALİ
AYDINLIOĞLU (Balıkesir) – Bir gün almadınız. 
MEHMET
NACİ BOSTANCI (Amasya) - …bir terör örgütüyle meşru bir partiyi aynı kefeye
koymuş ve bir sataşmada bulunmuştur. 69’a göre…
BAŞKAN
– Buyurun Sayın Bostancı.
NURETTİN
YAŞAR (Malatya) – Meral Hanım, dağdaki kadınları savunun. 
AHMET
YILDIRIM (Muş) – Siz savunun, siz. 
MERAL
DANIŞ BEŞTAŞ (Adana) – Siz savunun, siz; biz hepsini savunuyoruz.
MAHMUT
TOĞRUL (Gaziantep) – Kamplardaki kadınlara ne yaptığınızı savunsanıza.
NURETTİN
YAŞAR (Malatya) – Taciz edilen, istismara uğrayan Kürt kızlarını savunun, Kürt
kadınlarını savunun.
İDRİS
BALUKEN (Diyarbakır) – Ya, sizin varsa sözünüz kürsüden söyleyin.
MERAL
DANIŞ BEŞTAŞ (Adana) – Geç, kürsüden konuş, kürsüden.
MAHMUT
TOĞRUL (Gaziantep) – Bir gün kürsüyü kullan, bir gün kürsüyü.
AHMET
YILDIRIM (Muş) – Sen de Rakka’daki kadınları savun, Rakka’daki.
BAŞKAN
– Sayın milletvekilleri, lütfen…
V.- SATAŞMALARA İLİŞKİN KONUŞMALAR (Devam)
19.- Amasya Milletvekili Mehmet Naci Bostancı’nın,
Adana Milletvekili Meral Danış Beştaş’ın 238 sıra sayılı Kanun Tasarısı’nın
tümü üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; kadın meselesi iki
dakikada, beş dakikada toparlanabilecek bir konu değil, hele böyle sahte bir
diskur içerisinde klişelere dayalı bir anlatımla, polemikçi bir üslupla
tüketilecek bir konu da değil. 
Bir
kere “AK PARTİ ile IŞİD’in kadına bakışında zihniyet aynı.” lafını neresinden
tutacağım? Atacağım da tutabileceğim bir tarafı yok.
MAHMUT
TOĞRUL (Gaziantep) – Cumhurbaşkanımız gibi bakman yeterli.
MEHMET
NACİ BOSTANCI (Devamla) – İnsan eğer realite hükümleri ile kıymet hükümlerini
bu ölçüde karıştırırsa kendi gördüğü rüyayı gerçek zannetmeye başlar ve aklına
geleni de konuşur; Meral Hanım’ın yaptığı gibi. 
AK
PARTİ, Türkiye'nin modernleşmesinde on beş yılda çok önemli rol oynamış bir
siyasi parti. Realite hükümleri diyorum Meral Hanım, realite hükümleri bize
şunu söylüyor: Köylerde yaşayan, tarlalarda çalışan kadınlar AK PARTİ’nin
iktidar döneminde şehirlerde daha fazla istihdam imkânı buldular, kadınlar daha
fazla kamusal hayata katıldılar.
YILMAZ
TUNÇ (Bartın) – Hazmedemezler. Zihniyet farklı, terör zihniyeti.
MEHMET
NACİ BOSTANCI (Devamla) – Siz kendi kıymet hükmünüzle değil, Türkiye'nin
yaşadığı sosyolojik değişimle baksanız bu söylediğiniz sözlerin hiçbirini
söylemezsiniz ama sosyolojik realiteler değil, sizi kendi hikâyeniz içindeki
ideolojik bakış ilgilendiriyor.
Kadın
meselesine gelince: Kadını kimsenin kafes arkasına filan hapsettiği yok. Bu,
çağ dışı bir retorik. Hani eskiden derlerdi ya: “Gericiler, kadını kafesin
arkasına hapsetmek istiyorlar.”
YILMAZ
TUNÇ (Bartın) – Çok geride kaldı, çok.
MEHMET
NACİ BOSTANCI (Devamla) - Buna biraz böyle ışıltılı bir makyaj kattığınızda
yeni bir söz olmuyor Meral Hanım. Cumhurbaşkanımızın da, AK PARTİ’nin de
durduğu yer, modernlik içerisinde kamusal hayatın içindeki bir kadındır,
ekonomik özgürlüğünü kazanan bir kadındır, ailenin de temel direği olan bir
kadındır; vurgu budur. Bunu başka türlü çekip başka türlü anlamlar çıkartmaya
çalışmak fuzuli iştigaldir. (AK PARTİ sıralarından alkışlar) 
BAŞKAN
– Teşekkür ederiz Sayın Bostancı. 
MERAL
DANIŞ BEŞTAŞ (Adana) – Sayın Başkan…
BAŞKAN
– Sayın Beştaş…
MERAL
DANIŞ BEŞTAŞ (Adana) – Direkt adımı vererek, doğrudan sataştı. 
BAŞKAN
– Buyurun Sayın Beştaş. 
NURETTİN
YAŞAR (Malatya) – Meral Hanım, Duran Kalkan’ın etrafındaki kadınları söyle. 
MEHMET
NACİ BOSTANCI (Amasya) – Hangi sataşmada bulundum Sayın Başkan?
İLYAS
ŞEKER (Kocaeli) – Hayır ne oldu da sataştı ya, ne dedi sataştı ya? Bence biraz
daha ciddi olmalısınız Sayın Başkan. Gülecek bir şey yok burada. 
NURETTİN
YAŞAR (Malatya) – Onları savunun, onlar Kürt kadınları, Kürt kızları, savunun
onları. 
İDRİS
BALUKEN (Diyarbakır) – Kürt kadınları senden ders alacak değil. Saygılı ol!
20.- Adana Milletvekili Meral Danış Beştaş’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması 
MERAL
DANIŞ BEŞTAŞ (Adana) – Sayın Başkan, değerli milletvekilleri; gerçekleri
söyleyince böyle bağırmaya başlıyorsunuz ama gerçekten, bağırmakla bu iş
çözülmüyor, biz konuşuyoruz burada.
Sayın
Bostancı, gerçekten, üslubunuzun yumuşaklığını takdir ediyorum ama hâlâ
hocalıktan çıkmamışsınız, bana böyle sürekli, öğrencinizmişim gibi “Bunu
dinleyin, bunu anlayın…” Demagoji yapıyorsunuz yani size sadece bir eleştiri,
bunu söyleyeyim. Burada her birimiz halkın iradesini temsil eden
milletvekilleriyiz ve kendi düşüncelerimizi ifade ediyoruz. Şüphesiz,
hocalarımız da oldu, öğrenci de olduk, biz de eğitimler verdik ama burası
Meclis, eğitim verme yeri değil. 
MEHMET
NACİ BOSTANCI (Amasya) – Birbirimizin hocası olalım Sayın Beştaş.
MERAL
DANIŞ BEŞTAŞ (Devamla) – İsterdim ki, kadın bakış açısına ilişkin yaptığım
eleştirilere, AK PARTİ Grubundan bir kadın arkadaşımızın yanıt vermesini
gerçekten daha çok arzu ederdim çünkü bizim siyasetimizde kadın haklarıyla ve
kadın meseleleriyle ilgili öncelikle kadınlar karar verir çünkü kadınların
kendi yaşamı, geleceği, çalışması, hayatı hakkındaki söz hakkını savunuruz.
Erkeklerin yönettiği bir dünyada, erkek egemen sistemde eril dille kadınların
tam da itaate zorlandığı ve edilgen bir yapıya büründürülmeye çalıştırıldığını
çok iyi biliyorum. 
NURETTİN
YAŞAR (Malatya) – Kadınlar dağda dağda. Onlardan bahset. Yüreğin yetiyorsa onlardan
bahset.
MERAL
DANIŞ BEŞTAŞ (Devamla) – Ve şu sözleri -sizin o dediğiniz hangi siyasi
perspektiftir- takdire bırakıyorum: “Bir tane kız mıdır kadın mıdır bilemem,
kadına şiddet abartılıyor.”
NURETTİN
YAŞAR (Malatya) – Yüreğin yetiyorsa onlardan bahset.
MERAL
DANIŞ BEŞTAŞ (Devamla) – Sizi dinlemiyorum; emin olun ne dinliyorum ne ciddiye
alıyorum. 
YILMAZ
TUNÇ (Bartın) – Ama çok önemli bir şeyden bahsediyoruz. 
MERAL
DANIŞ BEŞTAŞ (Devamla) – “Ben zaten kadın-erkek eşitliğine inanmıyorum”, “Benim
bedenim, benim kararım, diyenler feminist.”
NURETTİN
YAŞAR (Malatya) – Lütfen, vicdanın varsa, yüreğin varsa…
BAŞKAN
– Lütfen dinleyelim.
MERAL
DANIŞ BEŞTAŞ (Devamla) – “Kürtajı bir cinayet olarak görüyorum”, “Yalnız
bırakılan ya davulcuya ya zurnacıya...” 
NURETTİN
YAŞAR (Malatya) – Samimiysen onlardan bahset. 
MERAL
DANIŞ BEŞTAŞ (Devamla) – Şimdi bu sözleri birilerinin yorumlamasına gerek yok
ki zaten çok açık yani kadınlar üzerinden yürütülen politikada… 
AYŞE
SULA KÖSEOĞLU (Trabzon) – Biz önceliğine inanıyoruz kadınların, pozitif
ayrımcılığı, önceliğini destekliyoruz. 
MERAL
DANIŞ BEŞTAŞ (Devamla) – Pozitif ayrımcılıkta kürtajı bir cinayet olarak
göremezsiniz. 
HASAN
BASRİ KURT (Samsun) – Niye göremeyiz? 
MERAL
DANIŞ BEŞTAŞ (Devamla) – Kadın-kız ayrımını yapamazsınız. 
YILMAZ
TUNÇ (Bartın) – Cinayetin her türlüsünü savunur hâle geldiniz ya!
MERAL
DANIŞ BEŞTAŞ (Devamla) – Siz bu konuda uluslararası ortak değerleri kabul etmek
zorundasınız. 
(Mikrofon
otomatik cihaz tarafından kapatıldı) 
HASAN
BASRİ KURT (Samsun) – Kürtaj tartışılmaz bir şey mi? Bütün dünya tartışıyor,
biz de tartışırız. 
MERAL
DANIŞ BEŞTAŞ (Devamla) – ..çünkü CEDAW’a taraf bir ülkedir. O sözleşmeyi
özellikle erkeklerin okumasını öneririm. (HDP sıralarından alkışlar) 
NURETTİN
YAŞAR (Malatya) – O Duran Kalkan’ın, istismarcının… 
BAŞKAN
- Teşekkür ederiz Sayın Beştaş. 
NURETTİN
YAŞAR (Malatya) – Sahtekârsınız! 
BAŞKAN-
Sayın milletvekilleri, gruplar adına sözler tamamlanmıştır.
NURETTİN
YAŞAR (Malatya) – Hepiniz sahtekârsınız! 
MAHMUT
TOĞRUL (Gaziantep) - Sahtekâr sensin! 
İDRİS
BALUKEN (Diyarbakır) – Ayıp ya, ayıp, ayıp! 
MAHMUT
TOĞRUL (Gaziantep) - Sahtekâr sensin!
BAŞKAN
– Sayın milletvekilleri…
Sayın
Toğrul… 
MAHMUT
TOĞRUL (Gaziantep) – Bizim grubumuza dönüp “sahtekâr” diyor. 
NURETTİN
YAŞAR (Malatya) – Sahtekârlar! Onlar Kürt kızları, Kürt, Kürt kızları onlar!
BAŞKAN
- Sayın milletvekilleri… 
MAHMUT
TOĞRUL (Gaziantep) - Terbiyesiz herif! 
AHMET
YILDIRIM (Muş) – Sahtekârın dik âlâsısın sen!
İDRİS
BALUKEN (Diyarbakır) – Varsa bir sözün çık söyle ya! 
BAŞKAN
- Sayın milletvekilleri, birleşime beş dakika ara veriyorum. 
Kapanma Saati: 17.56
ÜÇÜNCÜ OTURUM
Açılma Saati: 18.04
BAŞKAN: Başkan Vekili Pervin BULDAN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
-----0-----
BAŞKAN
– Sayın milletvekilleri, Türkiye Büyük Millet Meclisinin 99’uncu Birleşiminin
Üçüncü Oturumunu açıyorum.
238
sıra sayılı Kanun Tasarısı’nın görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (Devam)
BAŞKAN
- Komisyon burada.
Hükûmet
burada.
Sayın
Ağbaba sisteme girmiş ancak burada değil.
Sayın
milletvekilleri, tasarının tümü üzerindeki konuşmalar tamamlanmıştır.
Soru-cevap
işleminde sisteme giren sayın milletvekili yoktur.
Şimdi,
tasarının tümü üzerindeki görüşmeler tamamlandığı için maddelere geçilmesini
oylarınıza sunuyorum: Kabul edenler… Kabul etmeyenler… Kabul edilmiştir.
1’inci
maddeyi okutuyorum:
TÜRKİYE CUMHURİYETİ İLE BELÇİKA KRALLIĞI ARASINDA 2
HAZİRAN 1987 TARİHİNDE ANKARA’DA İMZALANAN GELİR ÜZERİNDEN ALINAN VERGİLERDE
ÇİFTE VERGİLENDİRMEYİ ÖNLEME ANLAŞMASINI
DEĞİŞTİREN PROTOKOLÜN
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 9 Temmuz
2013 tarihinde Brüksel’de imzalanan “Türkiye Cumhuriyeti ile Belçika Krallığı
Arasında 2 Haziran 1987 Tarihinde Ankara’da İmzalanan Gelir Üzerinden Alınan
Vergilerde Çifte Vergilendirmeyi Önleme Anlaşmasını Değiştiren Protokol”ün
onaylanması uygun bulunmuştur.
BAŞKAN
– 1’inci madde üzerinde Halkların Demokratik Partisi Grubu adına Kars Milletvekili
Sayın Ayhan Bilgen. (HDP sıralarından alkışlar)
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri;
Belçika Krallığı’yla ilgili bu anlaşmanın içeriğinde bilgi paylaşımı ve
tahsilatta dayanışma var ama biraz önceki tartışmaya değinerek Türkiye-Avrupa
Birliği ilişkileri üzerine, bazı noktalar üzerinde konuşmamı daha çok
kurgulayacağım. 
Bir
gün dervişin birisi müridiyle birlikte nehrin kenarında durur ve orada bir
kadının boğulmak üzere olduğunu görür. Derviş kadını kucağına alır, nehri
geçirir. Mürit de bu manzarayı görür ve yıllar boyunca kafasını kurcalar bu
manzara, bu fotoğrafı hiç unutmaz mürit ve bir gün döner sorar, der ki: “Ya sen
namahrem bir pozisyonda, nasıl kucağına aldın onu geçirdin.” Derviş der ki:
“Ben sadece nehirden karşıdan karşıya geçirdim, sonrada bıraktım ama belli ki
sen onu aklından hiç çıkaramamışsın, yıllar boyunca o manzarayı hiç
unutmamışsın.” Bu ülkenin okullarında neredeyse gün geçmiyor ki yıllar boyuncu
çocuklara istismar, taciz dolayısıyla okul müdürü görevden alınmasın,
tutuklanmasın; öğretmenlerle ilgili soruşturma süreçleri başlamasın. Şimdi,
burada başkalarının ahlak zabıtalığını yapmadan önce galiba yönettiğimiz okullardaki
sosyal çürümeye, yozlaşmaya, öğretmenlerimizin içerisinde bulunduğu duruma
dikkat etsek galiba daha iyi iş yapmış oluruz. 
Biraz önce yine burada cezaevi tartışması yapıldı ama
Sayın Ağbaba, tabii, geçen dönemde cezaevlerine yoğun çalışma ziyaretleri
yapıldığından hareketle bu hatırlatmaları yaptı, bu değerlendirmeleri yaptı ama
bildiğim kadarıyla o eskidendi Sayın Ağbaba, şu anda cezaevleriyle ilgili
komisyonun bir tek ziyareti var. Onun dışında, henüz, bırakın ilgili
komisyonun, Cezaevi Komisyonunun çalışmasını, geçen dönemde olduğu gibi
milletvekilleri cezaevlerine ziyaret yapamıyorlar. Dolayısıyla da galiba durum
sizin söylediğinizden daha vahim.
VELİ
AĞBABA (Malatya) – Sayın Bilgen, İspanya var.
AYHAN
BİLGEN (Devamla) – İspanya cezaevini ziyaret, tabii, o, komisyonun çok üstün,
yoğun çalışma temposu ve bütün dünya cezaevlerini kendisine dert edinmesiyle
ilgili bir durum galiba.
Değerli
milletvekilleri, Avrupa Birliğiyle ilişkilerde özellikle vize muafiyetiyle
mültecilerin konumunu, geri kabulü birlikte ele alan açıklamalar yapılıyor
sürekli ve çok yetkili isimler tarafından yapılıyor. Bunlar çok vahim
açıklamalar; hem insan hakları açısından vahim açıklamalar hem de dış politika
açısından vahim açıklamalar. İnsan hakları konusu mütekabiliyet konusu değildir
yani siz kimsenin hakkını bir başkasına siyasi koz olarak kullanamazsınız. Bu,
insan hakları ahlakıyla bağdaşmayacak bir durumdur. Eğer vize muafiyeti
konusunu mülteci konusuna endeksler ve siz mültecilerle ilgili taahhütlerinizi,
sorumluluklarınızı ahlaki bir perspektifle değil, vize muafiyetiyle ilgili
konuya endekslerseniz o zaman mültecilere de yönelik çok ciddi bir haksızlık
yapmış olursunuz, kendi ülkenizin uluslararası itibarına da ciddi bir zarar
vermiş olursunuz. Elbette, mülteci konusu, sadece Türkiye’nin tek başına
çözebileceği bir sorun değil. Bu konuda Avrupa Birliği ülkelerinin de ciddi
eleştiriye tabi tutulması gerekiyor ama başkasının yanlışından kendimize
doğruluk çıkaramayız. Yani, Avrupa Birliği ülkeleri mülteciler konusunda
üzerine düşeni yapmıyor diye, sorumlu davranmıyor diye, Türkiye’nin imkânları
milyonlarca mülteciye ebediyen bakmaya yetmez diye bu konuyu başka bir konunun
pazarlık aracı hâline getirmeye hiç kimsenin hakkı olamaz. 
Şu
konunun galiba çok net, açıkça ortaya konması gerekiyor: Elbette, Türkiye’nin
jeopolitik konumundan yani coğrafi pozisyonundan kaynaklanan siyasal gücü,
avantajları olduğu gibi dezavantajları da var, riskleri de var. Yani bu bölgede
bulunduğunuz için enerji nakil hatlarından ciddi kazanç elde edebilirsiniz ama
aynı şekilde bu bölgede bulunduğunuz için çevrenizdeki istikrarsızlıktan,
kaostan payınıza büyük bir mülteci yükü de düşebilir ama her hâlükârda
avantajlarını kullandığınız coğrafyanın risklerini de öngörebilmek,
yönetebilmek bir siyasi başarının gereğidir. Ama “Ben avantajlarını
kullanacağım jeopolitik konumumun fakat risklerini başka konularla çözeceğim,
başka pazarlıklarla çözeceğim.” derseniz buradan çok güçlü bir dış politika
çıkaramazsınız. 
Elbette
Avrupa İnsan Hakları Sözleşmesi’nin Türkiye’ye zorunlu olarak, bağlayıcı olarak
sorumluluk yüklediği konular var. Bu konuları sanki Avrupa Birliği sürecinin
bir parçası gibi ele almak da kamuoyunu yanıltmaktır. Avrupa İnsan Hakları
Sözleşmesi’yle ilgili yükümlülüklerimizin Avrupa Birliğine adaylık süreciyle,
üyelik süreciyle hiçbir ilgisi yoktur; benzer kriterler olabilir, benzer
gündemler olabilir. Ama Avrupa İnsan Hakları Sözleşmesi’yle ilgili
sorumluluklarını Türkiye altmış yıldır yerine getirme mükellefiyetine sahiptir,
hem mültecilerle ilgili hem de diğer insan hakları alanlarıyla ilgili
sorumluluklarını yerine getirmediğinde karşı karşıya kalacağı müeyyideler de
son derece ağırdır ama sanki ortada Avrupa Birliğiyle ilgili bir tercih varmış
ve sanki Avrupa Birliğiyle ilgili tercihlerimiz bizim sözleşmeden kaynaklı
sorumluluklarımızı yerine getirmeme ya da getirme konusunda bize bir ihtiyar,
bir şans tanıyormuş gibi keyfîlik içerisinde hareket ediliyor. Evet, Türkiye,
Avrupa Birliğiyle yollarını ayırabilir, bu bir politik tercihtir, üyelikten,
adaylıktan, bütün süreçlerden vazgeçebilir. Tabii, bu kararı, bu kadar kritik
bir kararı, Türkiye’nin otuz, kırk yıllık politikasıyla ilgili ciddi kararı da
galiba halkın vermesi gerekir. Yani sadece siyasetçilerin her kızdıklarında
Avrupa’ya posta atmak yerine… “Halk bu konuda ne düşünüyor, nerede, hangi
ittifaka girmek istiyor, ne kadar Avrupa’da ne kadar Orta Doğu’da olmak
istiyor?” galiba bunun kararını da verebilecek yetkinlikte ve iradeye sahip bir
halk olduğunu, bir toplum olduğunu düşünüyoruz. 
Burada
dış politikadaki özellikle Avrupa Birliğiyle ilişkilerle Orta Doğu’yla
ilişkilerin birbirini tamamlayan boyutuna özellikle dikkat çekmek isterim.
Bazıları Avrupa Birliğiyle ilişkileri Orta Doğu’yla ilişkilerin bir
tahterevallisi gibi görebilirler. Yani birisiyle ilişkiler bozulduğunda öbürüne
yakınlaşırım, sonra orada köprüleri attığımda geri tekrar eskisine dönerim diye
bir dış politika planı yapıyor olabilirler ama gerçek tam bunun tersidir. Yani,
Avrupa Birliği nezdinde saygın bir demokrasiye, dünya nezdinde saygın bir
demokratik rejime sahip olduğunuz kadar Orta Doğu’da itibarınız, ilişkiniz,
model ülke olma pozisyonunuz, liderliğiniz söz konusu olabilir; tersine de
bölgeyle ilişkilerinizde barışçı ve iyi ilişkiler içerisinde olabildiğiniz ölçüde
Avrupa’da bir kıymetiniz, bir değeriniz olur. Ama, bunların birbirinin
alternatifiymiş gibi görülmesi ve istediğiniz zaman Avrupa Birliğiyle yolları
ayırma kararını beyan etmeniz, kızdığınız zaman da “Hayır, ben Orta Doğu’ya
liderlik yaparım, Orta Doğu bana yeter.” gibi bir yaklaşımla hareket etmeniz
bir süre sonra galiba değerli yalnızlıktan daha feci pozisyonları ortaya
çıkaracak. Çünkü görünen o ki dünya ne artık Türkiye’nin gerçek bir demokrasi
olduğuna inanıyor, itibar ediyor -basın özgürlüğünden tutun başka birçok insan
hakları alanında Türkiye’nin dünya sıralamasındaki yerine baktığınızda bunu çok
somut biçimde görüyorsunuz- ne de bölgesiyle ilişkilerde barışçı bir ilişkiyi
yeniden inşa edebileceğine, kurabileceğine inanıyor. Çünkü, kendi gücünün çok
ötesinde ve büyük ihtimalle de Batı’dan gelen talep ve beklentilerle bölgedeki
birtakım kalkışmalara destek verip sonra müttefikler yarı yolda bırakınca da bu
komşularla ilişkileri bozulan ve bunun bedelini, faturasını ödemek zorunda
kalan yine Türkiye ve Türkiye toplumudur. Bu faturayı, bu bedeli hiçbir siyasi
partinin bu halka ödetmeye yetkisi ve hakkı olamaz. Evet, kötü yönetim
olabilir, elbette başarısızlık olabilir, öngörülemeyen riskler olabilir,
bölgesel gelişmelerin tamamını siz belirleyemiyor olabilirsiniz. Nitekim, dış
politika, gücünüz kadar sözünüzün, etkinizin olduğu bir alandır. Kapalı,
kendinden çekinen, utanan bir dış politikadan bahsetmiyoruz ama gücünüzü de
dikkate alan gerçekçi bir dış politika yürütmediğinizde bunun bedelini on yıllarca
ödemek zorunda kalırsınız. 
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Ayhan. 
1’inci
madde üzerinde başka söz talebi yok. 
Soru-cevap
işleminde, sisteme giren sayın milletvekili yok. 
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
Diğer
maddeyi okutuyorum: 
MADDE 2- (1) Bu Kanun yayımı tarihinde yürürlüğe
girer.
BAŞKAN
– 2’nci madde üzerinde gruplar adına, Halkların Demokratik Partisi Grubu adına Diyarbakır Milletvekili
Sayın İdris Baluken. (HDP sıralarından alkışlar) 
HDP
GRUBU ADINA İDRİS BALUKEN (Diyarbakır) – Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum. 
Bu
uluslararası sözleşmeyle ilgili olarak bunun getirmiş olduğu fırsatla
Türkiye’nin Rojava ve Suriye politikası, Orta Doğu politikasıyla ilgili birkaç
hususu Genel Kurulla paylaşmak istiyorum. 
Başından
beri Suriye ve Orta Doğu politikasında büyük yanlışların yapıldığını ve bu
yanlışların faturasının önümüzdeki dönemde mutlaka ülkemizin ve halklarımızın
önüne geleceğini ifade ediyorduk ve maalesef bunları dinlemek, bunları dikkate
almak, bunlardan yararlanmak yerine bunlara cepheden karşı çıkan bir tutum
üzerinden AKP’li hatipler ya da Dışişleri Bakanı ya da yetkilileri de
Türkiye’nin ne kadar doğru işler yaptığını, AKP’nin bölgede ne kadar güçlü bir
aktör konumuna geldiğini ve giderek de Orta Doğu’ya öncülük eden bir ülke
pozisyonunun nasıl yakalandığını bu kürsüden dile getirdiler. Bakın, bugün
artık bizim uzun uzun konuşmamıza gerek yok. Yani “Stratejik derinlik stratejik
yalnızlığa dönüştü.” derken bize cevap yetiştireceğinize biraz temel dersler
almış olsaydınız bugün hem içeride hem dışarıda bu kadar sancılı bir sürecin
içerisinde olmazdık. Bakın, bugün bu soruya cevabı yeni göreve başlayan 65’inci
Hükûmetin, kabinenin yetkilileri söylüyor, Başbakanı söylüyor: “Temel hedef
olarak, biz, bölgede az düşman, çok dosta tekrar dönmeyi hedefliyoruz.” diyor.
Yani bir nevi, stratejik yalnızlığın, Türkiye’nin içine kapandığı, izole olduğu
o ortamın itirafını ve oradan bir çıkışın nasıl yakalanacağının arayışını
kamuoyuna itiraf ediyor. Tabii, ortaya koyduğu temel politikalara baktığımızda,
yani Sayın Davutoğlu Hükûmetinden farklı bir şeyi görmüyoruz ama bir siyasi
kurnazlıkla, yani bütün o dış politika yanlışlarının Sayın Davutoğlu ve ekibine
ait olduğu, bu yeni Hükûmetin de bu yanlışlara girmeyeceği üzerine söylemler
dışında somut olarak önümüze gelen herhangi bir şey görmüyoruz. Yani temel
politikalarda değişiklik olmadığı sürece siz istediğiniz kadar işte “Çok dost,
az düşman.” deyin iki ay sonra, üç ay sonra yine o gerçekle yüzleşmek zorunda
kalırsınız. 
Bakın,
bu Rojava politikasının, Suriye politikasının temel olarak yanlış gitmesinin
sebebi, oradaki Kürtlerin ya da Rojava’daki halkların statü elde etmemesi
üzerine kurulmuş bir dış politika şekillenmesinden geçiyor. Yani hâlâ
anlayabilmiş değiliz, Türkiye neden böyle anlamsız bir dayatma içerisinde?
Orada yaşayan halkların iradesiyle ortaya çıkmış bir kararı neden geriye
döndürmeye çalışıyor, bunu anlamak mümkün değil. Bu temel yanlış ortada olduğu
için de… Yani bugüne kadar her türlü yanlış yapıldı. Kardeş Esad döneminde,
işte, Ankara’da ortak bakanlar kurulu toplantısından bilmem burada yapılan
gezilere kadar –sürekli söylendiği için tekrar etmeyeyim- o yanlışların
tamamına, Esad’ın yaptığı antidemokratik, baskıcı hatta zaman zaman katliam
uygulamalarına göz yumuldu. Sonra Esad bir şekilde düşmanlaştırıldı ama yine
merkezde Kürt karşıtlığı ya da Rojava halklarının statü karşıtlığı olduğu için
bu sefer IŞİD, El-Nusra, Ahrar El-Şam gibi birtakım çete yapılanmalarıyla,
birtakım örgütlerle bu ülkenin, bu ülkenin halklarının hiç hak etmediği
birtakım ilişkilere girildi. Şimdi, bu “Kürt karşıtlığı” cümlesini her
kullandığımızda, AKP grup başkan vekilleri çıkıp burada öyle bir şeyin
olmadığını söylüyorlar. 
Bakın,
ben Cumhurbaşkanı Erdoğan’ın özellikle -hani, bırakın Rojava’yla ilgili-
federal Kürdistan bölgesini henüz içselleştirmediğiyle ilgili cümlesini burada
hatırlatmak isterim. “Biz Kuzey Irak’ta bir hata yaptık, Kuzey Suriye’de tekrar
yeni bir hataya izin vermeyeceğiz.” diyor. Yani, Kürtlerin statüsünü tanımamak
için bir Kuzey Irak icat edildi, bir Kuzey Suriye icat edildi, yakında herhâlde
bir Kuzey İran, Güneybatı İran icat edilecek. Her devletin böyle bir kuzeyini
icat etme, Kürt ve Kürdistan realitesiyle yüzleşmeme gibi bir temel dış
politika üzerinden, maalesef, AKP yürümeye devam ediyor. Büyük yanlışlar da
bundan dolayı kaynaklanıyor. 
Bakın,
bugün bu Kürtlerin statü elde etmemesi üzerine ilişkiye girilen bütün
yapılanmalar dünyada terör örgütü olarak görülüyor. Yani, Türkiye'nin kırmızı
çizgi olarak çektiği Cerablus-Azez hattı dünya tarafından meşru bir hat olarak
görülmüyor. Orada Türkiye dışında hiçbir güç “Cerablus’ta, Azez’de aman El
Nusra olsun, Ahrar el-Şam olsun, IŞİD olsun da Kürtler olmasın.” gibi bir
yaklaşımı, bir politikayı benimsemiyor. Doğru olanı, sizin de bundan
vazgeçmeniz. Yani, Kilis sınırından sadece yapılan saldırıları göz önüne
getirdiğinizde, IŞİD’in gerek Türkiye içerisinde gerek sınırda her gün can
güvenliğini tehdit eden yaklaşımlarını göz önüne getirdiğinizde, bugüne kadar
Rojava halklarının ya da Rojava kantonlarının statü kazandığı yerden Türkiye'ye
tek bir saldırı yapılmadığı gerçekliğini göz önüne getirdiğinizde bu
politikadan bir an önce vazgeçilmesinin ne kadar doğru olduğu ortaya çıkar. Ha,
siz kabul edersiniz etmezsiniz, benimsersiniz benimsemezsiniz, süreç oraya
doğru gidiyor, ok yaydan çıktı. Biz istiyoruz ki Türkiye temel yanlışlardan
dönsün, Rojava halklarıyla birlikte, Kürtlerle birlikte yeni bir stratejik dış
politika geliştirsin. Ama, siz ısrarla akıntıya karşı kürek çekmeye devam
ederseniz tıpkı bugün iflas ettiğiniz politikalar gibi, yarın öbür gün çok daha
zor bir pozisyona maalesef gelirsiniz. Sizin gelmeniz bizi endişelendirmez,
ülkemizi ve halklarımızı oraya getirmenizden kaygı duyarız. Dolayısıyla doğru
olan yaklaşım bu yanlışlardan vazgeçmektir.
Bakın,
bugün Kürtler ve Rojava’daki halklar Demokratik Suriye Meclisini ve Demokratik
Suriye Güçlerini oluşturdular ve bu Demokratik Suriye Güçlerinin gerek El
Nusra, Ahrar el-Şam, gerekse IŞİD’le yaptığı mücadele bütün dünya tarafından
meşru ve kabul edilir bir mücadele olarak görülüyor. Bugün Menbic’e bir
operasyon yapılıyor, Menbic’e yapılan operasyonun yanlış olduğunu Türkiye
dışında söyleyen yok. Menbic’te kim var? IŞİD var. Yani yarın öbür gün
Cerablus’ta, Azez’de Demokratik Suriye Güçleri demokratik Suriye’ye gidecek
olan bir operasyonel süreç yürüttüğü zaman siz kendinizi ortaya attığınızda
IŞİD’le, El Nusra’yla aynı pozisyona düşmüş olacaksınız. Dolayısıyla, ne siz o
pozisyona gelin ne de bizi ya da halklarımızı o pozisyona getirmeyin.
Amerika’sından Rusya’sına kadar bugün dünyanın bütün önemli güçleri eğer
Kürtlerle ilişki geliştirmenin, Demokratik Suriye Güçleri başta olmak üzere
Rojava halklarıyla ilişkileri geliştirmenin arayışı içerisindeyse bunu en başta
yapması gereken ülke Türkiye’dir. Çözüm sürecinin aslında bitme gerekçesi de
budur. Yanlış Rojava politikası içeride çözüm sürecini de bitirmiştir. Eğer
doğru temelde bir ilişki geliştirilirse inanın ki Kürtler de, Rojava halkları
da en başta Türkiye’yle birlikte barışçıl diplomatik çabaları önceleyen
Demokratik Suriye Cumhuriyeti’ne gidecek olan o yolda belli politikaları
ortaklaştırmaya hazırlar. Ama Türkiye, dediğim gibi, hâlâ, maalesef, aynı
yanlışlara devam ediyor. Bugün bakıyoruz, Dışişleri Bakanı ya da Cumhurbaşkanı
çıkıp “Demokratik Suriye güçleri içerisinde Kürtler yoktur." diyor. “Onlar
yarın Menbic’i alsalar da Kürtler oradan çıkar, işte orada bir tek Araplar
kalır.”
Şimdi,
bakın, bu dilin kendisi bile ayrımcı bir dildir. Yani Türkiye'de yaşayan bir
Kürt olarak bu dilin beni ne kadar rahatsız ettiğini hiç empati kurarak
düşünüyor musunuz? Senin ne alıp veremediğin var sınırın diğer tarafındaki
Kürtlerle? Orada Kürtlerin bulunması, orada diğer halklarla birlikte meclis
oluşturması, oraları IŞİD’den, El Nusra’dan, alarak demokratik Suriye’ye
gidecek olan o yolu açması niye rahatsız etsin? Niye? Türkiye için, dediğim
gibi, bugüne kadar herhangi bir tehdit falan da oluşturmuş değil. Şimdi
basından okuyoruz, sırf Kürt karşıtlığı üzerine Esad rejimiyle AKP arasında bir
yakınlaşma -ne diyelim- yeni bir dönemin arayışı başlamış. Bunun için de daha
çok işte basında bu Ergenekon artıklarının kullanıldığı söyleniyor. Yani bu
tarz şeylere girmeyin. Esad’la ilgili söylediğiniz cümleler de tarihe kayıt
olarak geçmiştir. Mazlumun yanında yer alın, mazlumla birlikte hareket edin. O
durumda zalimle ya da bütün dünyanın mahkûm ettiğiyle birlikte hareket etmek
zorunda kalmazsınız. Rojava’ya ambargo uygulamak yerine, oradaki halklara
düşmanlık temelinde yaklaşmak yerine hem oradaki halklarla, Kürtlerle yeni bir
sayfa açın hem de bunu içerideki barış için de bir vesile kılın diyorum. 
Hepinize
saygılar sunarım. (HDP sıralarından alkışlar) 
BAŞKAN
– Sayın Baluken, teşekkür ediyoruz.
MEHMET
NACİ BOSTANCI (Amasya) – Sayın Başkan, yerimden bir açıklama yapmak istiyorum.
BAŞKAN
– Sayın Bostancı, buyurunuz.
VI.- AÇIKLAMALAR (Devam)
26.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in 238 sıra sayılı Kanun Tasarısı’nın
2’nci maddesi üzerinde HDP Grubu adına yaptığı konuşmasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Baluken’in yapmış olduğu konuşmada itiraz
edilecek çok husus var ama bir iki hususun altını çizmem gerekiyor. Menbic’e
yapılan operasyona karşı çıkılmadı. Birincisi bu. Orada IŞİD var, doğru. 
İkincisi:
Menbic’in demografik yapısının değiştirilmesine itiraz edildi. Yoksa, herhangi
bir halkın ismi zikredilerek özellikle orada bir hegemonya kurulması yönünde
çabalar olursa buna itiraz edileceği beyan edildi. “Araplar var, Araplar
oturacak.” denildi. 
Üçüncüsü:
Türkiye’nin Suriye politikasında hiçbir halka karşı hasımlık söz konusu
değildir. Bunu, Türkiye kendi politikasını da somut bir şekilde ortaya
koymuştur, pratiğiyle ortaya koymuştur, sadece lafla değil. Sınırlarından
insani yardımlarıyla, her şeyiyle ortaya koymuştur. Karşı olduğumuz zulümdür,
insan haklarına aykırı uygulamalardır.
Saygılar
sunarım.
BAŞKAN
– Teşekkür ederiz Sayın Bostancı.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (Devam)
BAŞKAN
- 2’nci madde üzerinde gruplar adına, Cumhuriyet Halk Partisi Grubu adına
İstanbul Milletvekili Sayın Engin Altay. (CHP sıralarından alkışlar) 
CHP
GRUBU ADINA ENGİN ALTAY (İstanbul) – Teşekkür ederim Sayın Başkan.
Sayın
milletvekilleri, Genel Kurulu saygıyla selamlıyorum.
Zor
ve ağır günler geçiriyoruz muhakkak. Hiç şüphesiz demokrasi bir tepki ve
protesto rejimi. Buna da bir itirazımız yok. Bu bakımdan insanların,
siyasetçileri, ülkeyi yönetenleri –onları burada çok görmüyoruz ama- zaman
zaman eleştirmeleri, onları protesto etmeleri demokrasinin icabıdır. Bunda
hiçbir tereddüt yok. Ama devlet aygıtını elinde bulunduran iktidar partisine
fiilen de bağlılığını hiçbir vesileyle esirgemeyen Osmanlı Ocakları üzerinden
Türkiye’deki bütün muhalefete yönelik, AKP’li olmayan herkese yönelik olarak
ortaya konulan saldırgan tutumun bugün geldiği boyut kabul edilebilir
sınırların çok üzerindedir. Bunu Cumhuriyet Halk Partisi olarak kabul etmemiz
de mümkün değildir. İktidar partisinin bu sorumluluktan uzak durmasını kabul
etmemiz mümkün değildir. Hükûmetin, saray vesayetindeki Hükûmetin bu konuda
hâlen an itibarıyla ağzını açmamış olmasını kabul etmemiz de mümkün değildir
sayın milletvekilleri. 
Bu
ülke, bu cumhuriyet yolda, sokakta bulunmadı, tesadüfen de kurulmadı. (CHP
sıralarından alkışlar) Bu cumhuriyeti demokrasiyle tanıştırdık, aradan altmış
altı yıl geçti hâlen taçlandıramadık demokrasiyle. Devri iktidarınızda
cumhuriyet, demokrasi normlarından süratle uzaklaşıyor. Bunların kabul
edileceğini, sineye çekileceğini zannederseniz yanılırsınız. 
Bugün
yaşanan elim hadiseyi, olay yerinde yaşamış biri olarak Türkiye Büyük Millet
Meclisine bilgi vereceğim ve Hükûmetten bilgi isteyeceğiz. Hükûmet bu konuda
bize bilgi vermezse ne olur onu bilmiyorum ama milletin hakkını hukukunu
korumak için, milletin -tıpkı sizler gibi- oylarıyla seçilmiş milletvekilleri
olarak hakkımızı yedirmeye niyetimiz yoktur. 
Şimdi,
olay şöyle gelişti: Bugün 2 şehidimizin Fatih Camisi’ndeki cenazesine Sayın
Genel Başkanımızla gitmek üzere -önce yaralıları Haseki Hastanesinde ziyaret
ettik- Fatih Camisi’ne yaklaştığımız bir esnada korumalarımızdan telefon geldi:
“Burası karışık, Sayın Genel Başkanın çelenginin üstündeki isim yırtılmış; bir
daha yapıştırılmış, bir daha yırtılmış.” Yemin ederek söylüyorum o -sonra
gittik biz olay yerine- çelenklerin olduğu yerde TRT’nin 2 kameramanı ile
yüzlerce polisten başka ve o çelenkteki “Kılıçdaroğlu” ismini yırtan meczup
sapıktan başka kimse vardıysa Allah benim canımı alsın, kimse yoktu. (CHP
sıralarından alkışlar) Yüzlerce polis; 1 tane sapık Kılıçdaroğlu’nun ismini
yırtmış. 
Bize
gelmememiz telkin edildi. İstanbul Emniyet yetkilileriyle görüştük, biz oraya
geliyoruz dedik; siz bizim güvenliğimizi temin edemiyorsanız biz kendi
güvenliğimizi de temin ederiz dedik. Gittik. Hiçbir ilçe başkanımız, il
yöneticimiz protokole ayrılan bölüme alınmadı. Bize telefon geliyor. Fatih İlçe
Başkanımız Fatih Camisi’nin avlusuna giremiyor ama o çelengi yırtan -biraz
sonra anlatacağım- Başbakanın yanından, eski Cumhurbaşkanının yanından,
İçişleri Bakanının yanından geçip ana muhalefet partisine bir kurşunu atan
sapık o protokol içine alınıyorsa burada bu Hükûmetin vebali vardır. (CHP
sıralarından alkışlar) 
Gittik.
Cemaate teşekkür ediyoruz, Sayın Genel Başkanımıza ilgi de gösterildi; ilgi
bekleyen yok, bir görevi yapıyoruz. 
HALİL
ELDEMİR (Bilecik) – Allah kabul etsin.
ENGİN
ALTAY (Devamla) – 5-6 aktif provokatör, 20-30 da pasif provokatör,
mırıldanmalar, uğultular, hakaretler... Protokole ayrılan yerde protokol
mensupları olur. Sayın Bakan, kafa sallıyorsunuz. Protokole ana muhalefet
partisinin Fatih İlçe Başkanı giremiyor da oraya Osmanlı Ocaklarının
militanları giriyorsa bu, Hükûmet açısından bir terbiyesizliktir, bir
aymazlıktır. (CHP sıralarından alkışlar) 
Şimdi,
yüce Meclise bir görüntü göstereceğim, bu çok önemli bir görüntü. İsteyen
iktidar partisi milletvekili gelip bakabilir.
(Hatibin
cep telefonundan bir görüntü göstermesi)
RAMAZAN
CAN (Kırıkkale) – Böyle bir usul yok ki. 
ENGİN
ALTAY (Devamla) – Var böyle bir usul. 
RAMAZAN
CAN (Kırıkkale) – Böyle bir usul yok. 
ENGİN
ALTAY (Devamla) – Bak, beni çıldırtma, terbiyesizlik de yapma!
BAŞKAN
– Sayın Altay, siz Genel Kurula hitap edin lütfen.
ENGİN
ALTAY (Devamla) – Sayın Başbakanla kucaklaşan… Bu, kucaklaşma anı, Genel Başkanımıza
kurşun atılmadan üç dakika önceki andır. Olay yeri burası. Genel Başkanımıza
kurşun atan sapık, bu kucaklaşmadan iki dakika sonra oradan Genel Başkanımızın
önüne gelerek eliyle kurşunu Genel Başkanımıza attı. (AK PARTİ sıralarından
gürültüler)
ERTUĞRUL
SOYSAL (Yozgat) – Adam sapıksa ne yapalım?
ORHAN
DELİGÖZ (Erzurum) – Boş kovan.
HALİL
ELDEMİR (Bilecik) – “Polis attı.” diyordunuz. 
ENGİN
ALTAY (Devamla) – Şu tabloya gülen milletvekilleri buraya yakışmıyor. Ayıptır!
Terbiyesizlik yapma! Terbiyesiz adam! (AK PARTİ sıralarından gürültüler, CHP
sıralarından alkışlar)
NURETTİN
YAŞAR (Malatya) – Sus! Sus!
BAŞKAN
– Sayın milletvekilleri…
ENGİN
ALTAY (Devamla) – Haddini bil! Haddini bil!
BAŞKAN
– Sayın Altay, siz Genel Kurula hitap edin lütfen. 
Gerçekten,
gülmek yakışmıyor. 
ENGİN
ALTAY (Devamla) – Şimdi, Hükûmete soruyorum: Sayın Bakan, Başbakan bu sapıkla
sadece kucaklaştı mı, bu sapık Başbakana ne söyledi; bunların cevaplarını
duymak istiyoruz.
Diğer bir konu: Sayın milletvekilleri, gülme komşuna,
gelir başına. Yarın başınıza gelmez inşallah. Gelirse biz sizi de koruruz, size
de sahip çıkarız.
ERTUĞRUL
SOYSAL (Yozgat) – Sen mi koruyacaksın bu memleketi, aferin.
ENGİN
ALTAY (Devamla) – Biraz ahlaklı, biraz edepli bakabilmek lazım bu meseleye,
biraz edepli bakabilmek lazım.
YILMAZ
TUNÇ (Bartın) – Düzgün anlat sen de ya, düzgün anlat.
ERTUĞRUL
SOYSAL (Yozgat) – Peki, Bekir Bozdağ’a yumruk atıldığında belediyenizin
şeyinde, o zaman niye söylemediniz?
ENGİN
ALTAY (Devamla) – O da yanlış. Siyaset nezaket işidir, vicdan işidir. 
ERTUĞRUL
SOYSAL (Yozgat) – Tabii, tabii. Sapık çıkıp atıyor.
ENGİN
ALTAY (Devamla) – Sayın milletvekilleri, ben… (AK PARTİ sıralarından
gürültüler) 
Ya,
dinlemeye tahammülünüz yok sizin.
ERTUĞRUL
SOYSAL (Yozgat) – Dinliyoruz.
ENGİN
ALTAY (Devamla) – Biz sizinle burada üç yılı nasıl geçireceğiz?
ERTUĞRUL
SOYSAL (Yozgat) – Geçiririz, geçiririz, merak etme.
ENGİN
ALTAY (Devamla) – Şimdi, yemin ederek söylüyorum, yemin ederek söylüyorum,
kurşun atılan bölgede… 
ERTUĞRUL
SOYSAL (Yozgat) – Kurşun elle atıldı.
ENGİN
ALTAY (Devamla) – …polislerin, protokolün, bizlerin dışında hiçbir vatandaş
yoktu. Başbakanın yanından gelip, sadece polislerin olduğu bir alanın içinden
ve TRT’nin 2 kameramanına tahsis edilmiş bir alanın içinden ana muhalefet
partisine bu kurşun atılıyorsa, bizden çok sizin üzülmeniz lazım.
ERTUĞRUL
SOYSAL (Yozgat) – Yani hoş bir şey değil tabii, tasvip etmiyoruz biz canım,
tasvip etmiyoruz.
ENGİN
ALTAY (Devamla) – Sizin yüzünüzün yere düşmesi lazım, sizin yüzünüzün yere
düşmesi lazım.
Bak,
bu şuna benzedi: Bir gün… (AK PARTİ ve CHP sıraları arasında karşılıklı laf
atmalar) 
Ya,
milletvekillerim, bir dakika arkadaşlar.
BAŞKAN
– Sayın milletvekilleri…
ENGİN
ALTAY (Devamla) – Şuna benzedi bu… Bu ayıp da size yetecek zaten. 
AYŞE
SULA KÖSEOĞLU (Trabzon) – Hayır, yapılanların hiçbirisini onaylamıyoruz ki ama,
niye öyle diyorsunuz?
ENGİN
ALTAY (Devamla) – Bir gün, bu kürsüye çıkmadan iki dakika önce, zamanın
Başbakanı, şimdiki Cumhurbaşkanının bir at kazası oldu, üç dakika önce sosyal
medyaya düştü. Çıktım, burada dedim ki: “Geçmiş olsun, büyük geçmiş olsun.”
Samimi, iyi niyetli, yapıcı bir konuşma yaptım. 
MEHMET
METİNER (İstanbul) – Biz de kınıyoruz geçmiş olsun, biz de kınıyoruz.
ENGİN
ALTAY (Devamla) – Ben onu dedim de, ertesi gün, şimdi bu Hükûmette Bakan olan
bir siyasetçi -şimdi onu içinize aldınız- “Bir ata bile binmesini bilmeyen
adamın memlekete ne hayrı olur?” dedi. O Bakanın düştüğü duruma düşmeyin. Bu
olay bizim değil, sizin namus meselenizdir, siz aydınlatacaksınız.
MEHMET
METİNER (İstanbul) – Şiddetle kınıyoruz Başkan, şiddetle kınıyoruz, geçmiş
olsun.
ERTUĞRUL
SOYSAL (Yozgat) – Şiddetle kınıyoruz.
ENGİN
ALTAY (Devamla) – Genel Kurulu saygıyla selamlıyorum. (CHP sıralarından
alkışlar) 
BAŞKAN
– Teşekkür ederiz Sayın Altay.
MEHMET
NACİ BOSTANCI (Amasya) – Sayın Başkan…
BAŞKAN
– Bir saniye Sayın Bostancı.
MEHMET
METİNER (İstanbul) – O kişiler de gözaltında zaten.
BAŞKAN
– Buyurun.
MEHMET
NACİ BOSTANCI (Amasya) – Sayın Altay heyecanla yaptığı konuşmada bir olayı
anlattı, İstanbul’da yaşanan talihsiz bir olayı.
ENGİN
ALTAY (İstanbul) – Hiç heyecanla falan yapmadım.
MEHMET
NACİ BOSTANCI (Amasya) – Osmanlı Ocakları diye bir yapının provokasyonundan
bahsetti, bunun da iktidarla ilişkili olduğunu ifade etti. Bu açık bir
sataşmadır, 69’a göre…
BAŞKAN
– Söz mü istiyorsunuz?
MEHMET
NACİ BOSTANCI (Amasya) – Evet.
BAŞKAN
– Buyurun.
ENGİN
ALTAY (İstanbul) – Yani Osmanlı Ocaklarını reddederseniz bundan biz mutlu
oluruz, kınarsanız daha da mutlu oluruz.
V.- SATAŞMALARA İLİŞKİN KONUŞMALAR (Devam)
21.- Amasya Milletvekili Mehmet Naci Bostancı’nın,
İstanbul Milletvekili Engin Altay’ın 238 sıra sayılı Kanun Tasarısı’nın 2’nci
maddesi üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar…
ENGİN
ALTAY (İstanbul) – Ama sokakta benim önümü kesip döverlerse de sen gelip beni
kurtarırsın.
MEHMET
NACİ BOSTANCI (Devamla) – Sayın Altay, sizi kimse dövemez, öyle bir şey olmaz.
ENGİN
ALTAY (İstanbul) – Çok şükür, Karadenizliyiz yani, evet.
MEHMET
NACİ BOSTANCI (Devamla) – Karadenizliliğinizden değil, Türkiye medeni bir ülke;
doğuluyu da Egeliyi de kimse dövemez Sayın Altay.
Kıymetli
arkadaşlar, AK PARTİ’nin Osmanlı Ocaklarıyla hiçbir ilişkisi yok, bir kere bunu
beyan edeyim.
OSMAN
AŞKIN BAK (Rize) – Evet, defalarca söyledik.
MEHMET
NACİ BOSTANCI (Devamla) – MYK’da da görev yapmış, orada da zaman zaman bu tür
müzakerelere şahit olmuş birisi olarak söylüyorum: Kesinlikle AK PARTİ ile
Osmanlı Ocakları arasında hiçbir bağlantı yok, bunu öncelikle beyan edeyim.
İkincisi:
Yaşanan olaya ilişkin bana gelen bilgilere göre, 4 kişi gözaltına alınmış,
soruşturuluyor ve araştırılıyor. Tabii, ayıp bir hadise. Sonuçta bir acıyı
paylaşmak üzere oraya gitmiş olan Ana Muhalefet Partisinin Genel Başkanına
yönelik terbiyesizce bir davranış. Bunu bizim herhangi bir şekilde “Oh oldu,
iyi oldu.” falan gibi görmemiz asla mümkün olmaz çünkü teröre karşı millî
birlikten bahsediyorsak safları alabildiğine geniş tutmamız gerekir ki bu
safların asli yerlerinden birisi de elbette ana muhalefet partisine aittir. 
Öte
yandan, burada Sayın Altay konuşurken bir meczuptan, onun bu mermiyi
fırlattığından bahsetti, üç dakika önce de Sayın Başbakanı kucakladığından
bahsetti. Sayın Altay, siz birçok cenaze törenine katıldınız, ben de katıldım;
birçok insan geliyor ve kucaklıyorsun, kiminle kucaklaştığını bile bilemezsin.
Şimdi, burada çıkıp “Sayın Başbakanla kucaklaştı, geldi, mermiyi fırlattı.”
veya “Gitti, daha sonra konuştu…” 
ENGİN
ALTAY (İstanbul) – Olay böyle gelişti.
MEHMET
NACİ BOSTANCI (Devamla) – Sayın Altay, siz kucaklaştığınız her bir insanın kim
olduğunu, ne olduğunu, şeceresini biliyor musunuz? Hayır. 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – Bunu, kendi hayatı içerisinde bunun böyle olduğunu
bilen birisi olarak buradan bir ima yapmanız kesinlikle yanlış bir şey, doğru
değil.
EERTUĞRUL
SOYSAL (Yozgat) – Kınıyoruz, şiddetle kınıyoruz. 
MEHMET
NACİ BOSTANCI (Devamla) – Olayı kınıyoruz ama anlatım biçiminde iktidara ihale
çıkartan dili de ayıplıyorum.
Saygılar
sunuyorum. (AK PARTİ sıralarından alkışlar)
ENGİN
ALTAY (İstanbul) – Ayıplıyorsun?
KALKINMA
BAKANI LÜTFİ ELVAN (Mersin) – Sayın Başkan…
BAŞKAN
– Sayın Bostancı, teşekkür ederiz.
Sayın
Altay…
ENGİN
ALTAY (İstanbul) – Sayın grup başkan vekili, benim yaptığım konuşmayı “Ayıplı
bir konuşma.” diye son cümlesinde ifade ederek çok aleni bir sataşmada bulundu.

MEHMET
NACİ BOSTANCI (Amasya) – Konuşman ayıplı demedim, öyle demedim. 
BAŞKAN
– Sayın Altay, sizden önce Sayın Bakanın bir söz talebi var. Sayın Bakana söz
verelim, daha sonra sizi dinleyelim.
Buyurunuz
Sayın Bakan.
VI.- AÇIKLAMALAR (Devam)
27.- Kalkınma Bakanı Lütfi Elvan’ın, İstanbul
Milletvekili Engin Altay’ın 238 sıra sayılı Kanun Tasarısı’nın 2’nci maddesi
üzerinde CHP Grubu adına yaptığı konuşmasındaki bazı ifadelerine ilişkin
açıklaması
KALKINMA
BAKANI LÜTFİ ELVAN (Mersin) – Sayın Başkan, çok teşekkür ediyorum. 
Cumhuriyet
Halk Partisi grup başkan vekilimiz, konuşması esnasında Hükûmetimize yönelik
“terbiyesiz” şeklinde bir ifade kullandı. Her bir milletvekili olarak bizler
halkın temsilcileriyiz, milletin temsilcileriyiz. Konuşmalarımızda üslubumuza,
ağzımızdan çıkan sözlere dikkat etmemiz gerektiğini düşünüyorum. Elbette bir
yanlış yapılmışsa o yanlışın üzerine gidilecektir. Bunun takipçisi olacağız ama
Hükûmetimizi terbiyesizlikle suçlamak son derece yakışıksız bir ifade. Bunu
özellikle ifade etmek istiyorum.
Elbette,
Sayın Kılıçdaroğlu’na yapılmış olan girişimi tasvip etmemiz mümkün değil, bunu
da kınıyoruz. Buna yönelik de gereken neyse yapılacaktır ve bunun da takipçisi
olacağız. Bu konuda elbette Cumhuriyet Halk Partisine gereken bilgiyi de
vereceğiz. 
Elbette
böyle bir ortamda kızgınlık anı olabilir ama bu tür ifadelerin kullanılmasının
doğru olmadığını düşünüyorum ve teşekkür ediyorum. 
BAŞKAN
– Teşekkür ederiz Sayın Bakan.
Buyurunuz
Sayın Altay, niçin istemiştiniz söz?
ENGİN
ALTAY (İstanbul) – Sayın Bostancı, yaptığım konuşmanın ayıplı bir konuşma
olduğunu söyledi.
MEHMET
NACİ BOSTANCI (Amasya) – Öyle demedim Sayın Altay.
ENGİN
ALTAY (İstanbul) – Sayın Bakan da söylemediğim bir şeyi söylediğimi iddia etti.
Ben “terbiyesiz” diye böyle bir olay yaşanırken müstehzice gülen, alaycı
sataşmalar yapan milletvekillerine söyledim. Düzeltmek istiyorum.
OSMAN
AŞKIN BAK (Rize) – Tutanağa bakın, tutanakta var.
KALKINMA
BAKANI LÜTFİ ELVAN (Mersin) – Tutanağa bakalım. 
BAŞKAN
– Peki Sayın Altay, ben tutanağı isteyeceğim, tutanağa bakacağım, Sayın Bakan
da istiyor. 
Siz
konuşmanızı yapın, yeni bir sataşmaya mahal vermeyin.
V.- SATAŞMALARA İLİŞKİN KONUŞMALAR (Devam)
22.- İstanbul Milletvekili Engin Altay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması ile
Kalkınma Bakanı Lütfi Elvan’ın yaptığı açıklaması sırasında şahsına sataşması
nedeniyle konuşması
ENGİN
ALTAY (İstanbul) – Hükûmete “terbiyesiz” denilmez çünkü Hükûmet 1 kişi değil,
Hükûmet 27 kişi. “Hükûmet etik dışı.” falan demişimdir, onu kastetmişimdir.
MEHMET
NACİ BOSTANCI (Amasya) – Hayır, hayır, öyle değil.
OSMAN
AŞKIN BAK (Rize) – Tutanağa bakın.
ENGİN
ALTAY (Devamla) – “Etik olmayan bir tutum içinde.” demişimdir. Bir insana
“terbiyesiz” denir terbiyesizlik yapıyorsa ama Hükûmetin bütününe “terbiyesiz”
denilemez. Hükûmetin etik dışı davrandığını ima etmişimdir, bundan ibarettir. 
Şimdi,
Sayın Bostancı, ben “Sayın Başbakan adamın kulağına eğildi de ‘Şu
Kılıçdaroğlu’na bir kurşun fırlat.’ dedi.” demedim. Ben Başbakanla da özel
hukuku olan biriyim. Orada ben karşılaşsam şöyle ancak tokalaşırdık. Adam
eğilmiş, Başbakana bir şey anlatıyor, adam da dinliyor ve böyle bir olay
yaşanıyor. 
Arkadaşlar,
anlamadığınız şu: Olay mahallinde devlet protokolü vardı, 2 TRT kameramanı
vardı, bizim sayımızın 5-10 katı kadar polis vardı, bir de bu kurşunu atan adam
vardı diyorum ben. Bu kadar büyük... O Başbakana da atabilirdi; Kılıçdaroğlu’na
atan, Başbakana sıkabilirdi de. Böyle devlet yönetilir mi? Böyle ülke yönetilir
mi? Onu söylüyorum ben. 
Bu
kadar büyük bir güvenlik zafiyetinin ülkeyi kan gölüne çevirdiğini görmüyor
musunuz? Bunu eleştirmeyecek miyiz? Size “aferin” mi diyeceğiz? Size “aferin”
demeye gerek yok; sizi her gün on posta dövmek lazım aslında siyaseten,
yaptıklarınıza bakınca. (AK PARTİ sıralarından gülüşmeler)
Ya,
gülüyorsunuz. Bugün Mardin’den yeni patlama haberi geldi. Söylesin bakayım
Hükûmet, Hükûmetse söylesin; Mardin’deki patlamadaki can kaybı nedir, yaralı
sayımız nedir, maddi manevi hasar nedir biliyor mu? Biliyorsa namerdim,
bilmiyor çünkü Hükûmet muktedir değil, Hükûmet yok hükmünde, Hükûmet maşa. Onu söylemeye
çalışıyorum.
HALİL
ELDEMİR (Bilecik) – Yavaş... Yavaş...
ENGİN
ALTAY (Devamla) – Genel Kurulu saygıyla selamlarım. (CHP sıralarından alkışlar)
BAŞKAN
– Teşekkürler Sayın Altay.
Sayın
Bostancı...
MEHMET
NACİ BOSTANCI (Amasya) – Sayın Altay’ın her zamanki nezaketi ve sempatisi
“dövme” gibi ağır ifadesini farklı bir bağlama taşıyor.
ENGİN
ALTAY (İstanbul) – “Siyasi dövme.” diyoruz ya.
MEHMET
NACİ BOSTANCI (Amasya) – O bakımdan da sataşmadan söz alma gereği duymuyorum.
(AK PARTİ sıralarından alkışlar)
BAŞKAN
– Peki, teşekkür ederiz Sayın Bostancı.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (Devam)
BAŞKAN
– Sayın milletvekilleri, 2’nci madde üzerinde gruplar adına başka söz talebi
yok.
Soru-cevap
işlemi yok.
Maddeyi
oylarınıza sunuyorum: Kabul edenler... Kabul etmeyenler... 2’nci madde kabul
edilmiştir.
Diğer
maddeyi okutuyorum:
MADDE 3-
(1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde Halkların Demokratik Partisi Grubu adına Batman Milletvekili Sayın Mehmet Ali Aslan konuşacaktır. (HDP
sıralarından alkışlar) 
HDP
GRUBU ADINA MEHMET ALİ ASLAN (Batman) – Sayın Başkan, Sayın Divan ve Genel
Kurulu saygıyla selamlıyorum. 
Farklı
bir konuya değineceğim, Kalkınma Bakanımız da buradayken biraz manevi
kalkınmadan söz edeceğiz. Tabii, bu manevi kalkınmanın önünü açmak yine bu
Hükûmete, bu iktidara düşecektir. 
Biliyorsunuz,
önümüzde bir hac mevsimi var ve başvurular bu haziran ayı itibarıyla son
bulmaktadır. Hac vazifesi, maddi durumu yeten bütün Müslümanlara farz bir
ibadettir ve bu farz ibadeti de yerine getirmek için bütün Müslümanlar maddi
anlamda bir yeterliliğe sahip olmak istemekte ama her ne hikmetse, yılbeyıl bu
hac organizasyon fiyatları artmaktadır. Örneğin, yani, benim hatırladığım
kadarıyla 1.500 dolar civarındayken bir dönem, şu anda en ucuz, kişi başı 3.750
dolara yükselmiş durumda. Bu da hiç tanımadığı insanlarla aynı otel odasında,
5-10 kişi kalmak şartıyla 3.750 dolar gibi yüksek bir rakamdır. Ama, eğer
müstakil kalmak istiyorsanız 5.250 dolar hac fiyatı biçilmiş bu yıl için. İki
eş hacca gidecek olursa 10.500 dolar, bu da 30-35 bin lirayı bulmaktadır,
sadece gidiş geliş ve konaklama ücretleri; bunun dışında alacağı hediyeler,
dağıtacağı hediyeler de bir o kadarı, yani 50 bin-60 bin lirayı
bulabilmektedir. Bu da neredeyse gitmeyi imkânsız bir hâle getirmektedir. 
Milletvekilleri için özel kontenjanlar var. Bizim için
de kişi başı 5.500 dolar civarında yani 16 bin-17 bin civarında. Ben dahi
eşimle gidecek olursam, dâreynle, hayat arkadaşımla, şu anda bu ücreti
karşılayabilecek maddi bir güce sahip değilim. Milletvekilleri -eminim birçok
milletvekili de bu durumdadır- bu ücreti karşılayamıyor iken normal gelir
düzeyindeki ya da asgari ücretle geçinen, emekli maaşıyla geçinen, normal bir
memur maaşıyla geçinen insanımız bu ücreti nasıl karşılayabilsin? 
Birçok ülkede, İran gibi, Suriye gibi, Malezya ve
Endonezya gibi ülkelerde hac maliyetinin yanı sıra -yani maliyet alınıyor,
herhangi bir kâr alınmıyor- devletin de o maliyetin bir kısmını karşılaması söz
konusudur. Kendi vatandaşı bu ibadeti yerine getirebilsin diye maliyetin de bir
kısmını karşılamaktadır. Ama anladığımız kadarıyla, Türkiye’deki Diyanet İşleri
Başkanlığının, bırakın maliyeti, bir kâr elde etmesi söz konusu ve büyük bir
kâr elde etmesi söz konusudur. Çünkü yaklaşık bir on-on beş yıl önce 1.500
dolara gidilebiliyor iken şu anda 6 bin doları bulması neyle izah edilebilir?
Sayın Bakanımız da buradayken bu konuda da bizi aydınlatırsa çok memnun oluruz.

Yine, bir sorun daha: Evet, Suudi Arabistan’a
milyonlarca hac başvurusu yapılıyor. Kontenjan belirlemişler. Türkiye için
yaklaşık 60 bin kişilik bir kontenjan söz konusu. Ekstradan kontenjan talep edilmiş
ama henüz bu konuda da bir cevap verilmiş değil. Hazır Suudi Arabistan’la da
Türkiye’nin ilişkileri iyiyken bu kontenjanı artırma yoluna gidilmelidir. 
On binlerce, yüz binlerce hacı adayımız yıllarca sıra
beklediğinden, kendilerine sıra gelmediğinden maalesef gözleri açık bir şekilde
de vefat ediyorlar, hac farizasını yerine getirmeden hayata da veda
edebiliyorlar. Bunun da sorumlusu yine Meclistir, yine bizleriz ve özellikle de
iktidardır. Gitmek isteyenin işini kolaylaştırmak lazım hem maddi anlamda hem
diplomatik, bürokratik anlamda. Bu konuda halkımızın ciddi anlamda bir talebi
vardır, özellikle fiyatların indirgenmesi konusunda ve özellikle de
kontenjanların artırılması konusunda. 
Az önce Muhammed Ali Clay’de de söz etmiştim. Kendisine
yine Allah’tan rahmet diliyoruz ve Kürtçede de “…” (*),
Arapçada da “…”(**) Ama unuttuğum bir şeyi
söyleyememiştim yani bu, komik gelebilir ama acı bir gerçek: Nasıl ki bir dönem
Ahmet Kaya “Kürtçe klip yapacağım.” dediği için terörist ve vatan haini ilan
edildiyse, nasıl ki Ayşe Öğretmen “Anneler ve çocuklar ölüyor, ölmesin.” dediği
için terörist, vatan haini ilan edildiyse, inanın, Muhammed Ali Clay, bugün
burada, Türkiye’deki bu çatışma, savaş ortamını durdurmak için çağrıda
bulunsaydı, o da büyük ihtimalle, vicdani retçiliğinden dolayı vatan haini ve
terörist ilan edilecekti. Bunun örneğini Ahmet Kaya’da da gördük, Ayşe
Öğretmen’de de maalesef gördük.
ŞAHAP KAVCIOĞLU (Bayburt) – Muhammed Ali hainler için
yapmaz onu, merak etme.
MEHMET
ALİ ASLAN (Devamla) – Şunu söyleyeyim: Lisansı iptal edilmişti ya sırf vicdani
retçi olduğu için ve savaşa karşı durduğu için; bizlerin de sırf savaşa karşı
durduğumuz için mazbatalarımız iptal edilmek isteniyor, milletvekilliğimiz
elimizden alınmak isteniyor, tıpkı Muhammed Ali Clay’in yine lisansı ve
şampiyonlukları elinden alındığı gibi. İnşallah, bizler, işte bu önemli,
değerli hayatlardan ders çıkaracağız, ders; kalkıp böyle, ölümüne üzüldüğümüzü
ifade etmekle yetinmeyeceğiz, onun yolundan gideceğiz, eğer onu seviyorsak onun
yolundan ilerleyeceğiz ve onun sahip olduğu duruşa sahip olmaya çalışacağız. 
Ben
Midyat’ta da patlamada hayatını kaybedenlere Allah’tan rahmet diliyorum. Bu
ramazan vesilesiyle inşallah bu ölümler duracak. Hepimiz sorumluyuz.
ŞAHAP
KAVCIOĞLU (Bayburt) – Siz sorumlusunuz, siz.
MEHMET
ALİ ASLAN (Devamla) – Burası ehlihâl ve ehliakd yeridir yani sorunların çözüm
yeridir. Biz çıkıp kınamakla… Bakın, en az bin tane saldırı olmuştur. On ay
içinde 2.000-2.500 insanımız hayatını kaybetmiştir. Herkes çıkıp kınayabilir
-en kolay yol- ama kınamakla bu sorun çözülmüyor. Bizim sorunun kökünü
kurutmamız için barış masasına, çözüm masasına oturmamız gerekiyor. Bunların
hesabını vereceğiz. 
Bu
Meclis, yani ben dâhil hepimiz belki hayatımızın yüzde 50’sini, yüzde 60’ını,
70’ini, 80’ini tüketmiş durumdayız. Yani yüzde 10’luk, yüzde 20’lik, belki, bir
ihtimalle yüzde 30’luk bir şansımız kalmıştır, bir süremiz kalmıştır. Evet, biz
belki bir şekilde böyle çarpıtabiliyoruz olayları, farklı sunabiliyoruz,
birbirimizi suçlayabiliyoruz ama inanın, mahkemeyikübrada birinci derecede
sorumlu bizleriz. Bizler elimizi taşın altına koymalıyız, bu sorunu çözmeliyiz.
Yani 80 milyon insanın aklını, iradesini burada temsil eden bir irade var. Bunu
çözmek çok kolaydır. Eğer ki, şayet irademize sahip çıkarsak ve çözümde biz
kararlı olursak, gerçekten bu ölümler duracak. Otuz kırk yıl silahlı bir
şekilde bu sorunun çözülmesi denendi yani bunu 30-40 kez diye söyleyebiliriz. 1
kez barış denendi, o 1 kerede insanlar ölmedi, insanlar göçmedi, tam tersine,
tersine bir göç oldu ve insanlar ölmedi. Gelin, nasıl 30-40 kez silah denemişse
barış sürecini de defalarca deneyelim çünkü bir kez denedik, halk kârlı çıktı,
bizler kârlı çıktık. Birçok defa daha denemememiz için herhangi bir sebep yok.
Hepimiz bu sorumluluğun bilincindeyiz. İnşallah, bu anlamda elimizi taşın
altına koyarız.
Teşekkür
ediyorum, sağ olun. (HDP sıralarından alkışlar) 
BAŞKAN
– Teşekkür ederiz Sayın Aslan.
Sayın
Akçay, sisteme girmişsiniz, buyurun.
VI.- AÇIKLAMALAR (Devam)
28.- Manisa Milletvekili Erkan Akçay’ın, Cumhuriyet
Halk Partisi Genel Başkanı Kemal Kılıçdaroğlu’na yönelik saldırıyı kınadığına
ve şehit naaşlarının bulunduğu bir mahalde benzeri tepkilerin ve saldırıların
olmasının bu olayların sistemli, organize ve tek merkezden yönlendirildiği
izlenimi verdiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Şehitlerimizin
ebediyete uğurlandığı cami avlusunda Cumhuriyet Halk Partisi Genel Başkanı
Sayın Kemal Kılıçdaroğlu’na yönelik çirkin davranış ve saldırıları kınıyorum.
(CHP sıralarından alkışlar) 
Şehit
naaşlarının bulunduğu bir mahalde benzeri tepkilerin ve saldırıların olması bu
olayların sistemli, organize ve tek merkezden yönlendirildiği izlenimini
vermektedir; provokatif bir olay olduğu açıktır. Teröre karşı tekmil millet
olarak saflarımızı sıklaştırmamız gereken bir zamanda ve mekânda bu tür
saldırılar ancak terörizme hizmet eder. Bu yönüyle de bu hadiseye terörize bir
olay olarak bakabiliriz. Hükûmetin bu konuda gereken açıklamayı yapmasını ve
gereken soruşturmanın bir an evvel sonuçlandırılmasını diliyor, bekliyorum.
Teşekkür
ediyorum. 
BAŞKAN
– Teşekkürler Sayın Akçay. (CHP sıralarından alkışlar) 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) (Devam)
BAŞKAN
– Sayın milletvekilleri, 3’üncü madde üzerinde başka konuşma talebi yok. 
Soru-cevap
işlemi yok.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı açık oylama sonucu:




“Kullanılan oy sayısı


:


:236









Kabul


:


:236(x)
















 Kâtip Üye  Kâtip
Üye
 Özcan Purçu Fehmi
Küpçü 
 İzmir Bolu”
Tasarı kabul edilmiş ve kanunlaşmıştır.

Birleşime beş dakika ara veriyorum.
Kapanma Saati:
19.02
DÖRDÜNCÜ OTURUM
Açılma Saati: 19.04
BAŞKAN: Başkan Vekili Pervin BULDAN
KÂTİP ÜYELER: Özcan PURÇU (İzmir), Fehmi KÜPÇÜ (Bolu)
-----0-----
BAŞKAN
– Sayın milletvekilleri, Türkiye Büyük Millet Meclisinin 99’uncu Birleşiminin
Dördüncü Oturumunu açıyorum.
2’nci
sırada yer alan, Türkiye Cumhuriyeti Hükümeti ile Brunei Sultanlığı Hükümeti
Arasında Ekonomik, Ticaret ve Teknik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız. 
2.- Türkiye Cumhuriyeti Hükümeti ile Brunei Sultanlığı
Hükümeti Arasında Ekonomik, Ticaret ve Teknik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/573) ve Dışişleri
Komisyonu Raporu (S. Sayısı: 263) 
BAŞKAN
- Komisyon? Yok.
Ertelenmiştir.
Bundan
sonra da komisyonların olmayacağı anlaşıldığından, kanun tasarı ve
teklifleriyle komisyonlardan gelen diğer işleri sırasıyla görüşmek için 9
Haziran 2016 Perşembe günü, alınan karar gereğince, saat 14.00’te toplanmak
üzere birleşimi kapatıyorum. 
Kapanma Saati: 19.05




(x) Bu bölümde hatip tarafından Türkçe
olmayan bir kelime ifade edildi.


(x) 238 S.Sayılı Basmayazı tutanağa
eklidir.


(*) Bu bölümde hatip tarafından Türkçe
olmayan kelimeler ifade edildi.


(**) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.




