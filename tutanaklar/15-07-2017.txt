



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 111’inci
Birleşim
 15
Temmuz 2017 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu
teşrif eden Cumhurbaşkanı Recep Tayyip Erdoğan’a “Hoş geldiniz.” denilmesi

IV.- ÖZEL GÜNDEM
A) 15 Temmuz Demokrasi ve Millî Birlik Günü
Görüşmeleri
1.- 15 Temmuz Demokrasi ve Millî Birlik
Günü’nün anlam ve öneminin belirtilmesi görüşmeleri

V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
TBMM Başkanı İsmail Kahraman’ın sarf ettiği bazı ifadeleri sırasında şahsına
sataşması nedeniyle konuşması 

VI.- YAZILI SORULAR VE CEVAPLARI
1.- Mardin Milletvekili Erol Dora'nın,
işyeri ve esnaf sayısındaki azalmaya ve işsiz kalan vatandaşların hayatını
idame ettirebilmesine yönelik tedbirlere ilişkin sorusu ve Gümrük ve Ticaret
Bakanı Bülent Tüfenkci’nin cevabı (7/13371)
2.- İzmir Milletvekili Müslüm Doğan'ın,
OHAL kapsamında kamu görevinden ihraç edilen bir akademisyen ve bir öğretmenin
açlık grevine ve OHAL Komisyonunun göreve başlama zamanına ilişkin Başbakandan
sorusu ve Başbakan Yardımcısı Nurettin Canikli’nin cevabı (7/13503)
3.- Van Milletvekili Bedia Özgökçe
Ertan'ın, kayıtlı işsiz sayısına, intihar vakalarına, işsizliğin ve intihar
vakalarının azaltılmasına yönelik çalışmalara ilişkin Başbakandan sorusu ve
Çalışma ve Sosyal Güvenlik Bakanı Mehmet Müezzinoğlu’nun cevabı (7/13521)
4.- İstanbul Milletvekili Onursal
Adıgüzel'in, Toplum Yararına Çalışma Programı kapsamında 2005-Ocak 2017
tarihleri arasında ve Ocak 2017'den itibaren istihdam edilen kişilere ilişkin
sorusu ve Çalışma ve Sosyal Güvenlik Bakanı Mehmet Müezzinoğlu’nun cevabı
(7/13539)
5.- Ankara Milletvekili Murat Bakan'ın, AB
üyelik sürecine ve uzlaşı için alınan tedbirlere ilişkin sorusu ve Dışişleri
Bakanı Mevlüt Çavuşoğlu’nun cevabı (7/13630)
6.- Diyarbakır Milletvekili Altan Tan'ın,
TBMM internet sitesinin dil seçeneklerine Kürtçe'nin eklenmesi talebine ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/13710)
7.- Niğde Milletvekili Ömer Fethi Gürer'in,
OHAL İnceleme Komisyonunun çalışmaya başlama tarihine ilişkin Başbakandan sorusu
ve Başbakan Yardımcısı Nurettin Canikli’nin cevabı (7/13722)
8.- Niğde Milletvekili Ömer Fethi Gürer'in,
Eti Maden Mazıdağı tesisi özelleştirme sürecinin araştırılmasına ilişkin
Başbakandan sorusu ve Maliye Bakanı Naci Ağbal’ın cevabı (7/13723)
9.- Adana Milletvekili Elif Doğan
Türkmen'in, Adana'nın Akçatekir Mahallesi'nde açılan sekiz alışveriş merkezi
nedeniyle esnafın yaşadığı mağduriyete ilişkin Başbakandan sorusu ve Gümrük ve
Ticaret Bakanı Bülent Tüfenkci’nin cevabı (7/13730)
10.- Konya Milletvekili Mustafa Hüsnü
Bozkurt'un, Yunanistan Savunma Bakanının 18 Mayıs 2017 tarihinde yayınladığı
açıklamalara ilişkin Başbakandan sorusu ve Dışişleri Bakanı Mevlüt
Çavuşoğlu’nun cevabı (7/13750)
11.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve
Başbakan Yardımcısı Nurettin Canikli’nin cevabı (7/13753)
12.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve
Başbakan Yardımcısı Mehmet Şimşek’in cevabı (7/13757)
13.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve
Başbakan Yardımcısı Yıldırım Tuğrul Türkeş’in cevabı (7/13758)
14.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve Avrupa
Birliği Bakanı Ömer Çelik’in cevabı (7/13785)
15.- Mardin Milletvekili Erol Dora'nın,
kurulması planlanan Kıdem Tazminatı Fonu'na ilişkin sorusu ve Çalışma ve Sosyal
Güvenlik Bakanı Mehmet Müezzinoğlu’nun cevabı (7/13792)
16.- Van Milletvekili Bedia Özgökçe
Ertan'ın, BM Çocuk Hakları İzleme Komitesine sunulması gereken periyodik izleme
devlet raporuna ve Haziran 2012 BM Sonuç Gözlem Raporu'nun uygulanmasına
ilişkin sorusu ve Dışişleri Bakanı Mevlüt Çavuşoğlu’nun cevabı (7/13804)
17.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve
Ekonomi Bakanı Nihat Zeybekci’nin cevabı (7/13806)
18.- Ankara Milletvekili Levent Gök'ün,
yerli yatırımcıları Türkiye'de yatırım yapmaya özendirmek ve yabancı
yatırımcıları çekmek için yapılan çalışmalara ilişkin sorusu ve Ekonomi Bakanı
Nihat Zeybekci’nin cevabı (7/13807)
19.- İzmir Milletvekili Ali Yiğit'in,
2002-2017 yılları arasında İzmir'e yapılan yatırımlara ilişkin sorusu ve Gümrük
ve Ticaret Bakanı Bülent Tüfenkci’nin cevabı (7/13829)
20.- İzmir Milletvekili Tacettin Bayır'ın,
TBMM bünyesindeki lokanta ve satış yerlerindeki gıda ürünleri markalarına
ilişkin sorusu ve Türkiye Büyük Millet Meclisi Başkan Vekili Ahmet Aydın’ın
cevabı (7/13872)
21.- Balıkesir Milletvekili Namık
Havutça'nın, TBMM'de görevli emniyet personelinin özlük haklarına ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/13873)
22.- Konya Milletvekili Mustafa Hüsnü
Bozkurt'un, TBMM Ana Binanın yıkılacağı iddiasına ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/13874)
23.- İstanbul Milletvekili Ali Şeker'in,
olağanüstü hal KHK'larıyla kamudan ihraç edilen ve açığa alınan personele,
yapılan göreve iadelere ve Olağanüstü Hal İşlemleri İnceleme Komisyonunun
kurulmasına ilişkin Başbakandan sorusu ve Başbakan Yardımcısı Nurettin
Canikli’nin cevabı (7/13875)
24.- Manisa Milletvekili Mazlum Nurlu'nun,
yazılı ve görsel basında Atatürk'e hakaret edenlerin engellenmesine yönelik
alınacak tedbirlere ilişkin Başbakandan sorusu ve Başbakan Yardımcısı Nurettin
Canikli’nin cevabı (7/13876)
25.- İzmir Milletvekili Mustafa Ali
Balbay'ın, 2015 yılında açılan İzmir Başbakanlık ofisinde yapılan çalışmalara
ilişkin Başbakandan sorusu ve Başbakan Yardımcısı Nurettin Canikli’nin cevabı
(7/13895)
26.- Diyarbakır Milletvekili Altan Tan'ın,
Tüketici Sorunları Hakem Heyeti Başkanlığına banka kredilerinden kesilen dosya
masraflarını geri almak için yapılan başvurulara ilişkin Başbakandan sorusu ve
Gümrük ve Ticaret Bakanı Bülent Tüfenkci’nin cevabı (7/13899)
27.- Zonguldak Milletvekili Ünal
Demirtaş'ın, kıdem tazminatının Varlık Fonu'na devredileceği yönündeki
açıklamalara ve yeni sistemin olası etkilerine ilişkin sorusu ve Çalışma ve
Sosyal Güvenlik Bakanı Mehmet Müezzinoğlu’nun cevabı (7/13914)
28.- Diyarbakır Milletvekili Altan Tan'ın,
ABD ve Türkiye arasındaki ticaret hacmine ve bazı ticari verilere ilişkin
sorusu ve Ekonomi Bakanı Nihat Zeybekci’nin cevabı (7/13921)
29.- İstanbul Milletvekili Mahmut Tanal'ın,
tedavi gördüğü süreçle ilgili iddialara ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/13967)
30.- Bursa Milletvekili Ceyhun İrgil'in,
komisyonda bekleyen tasarı ve tekliflere ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/13968)
31.- Adana Milletvekili Meral Danış
Beştaş'ın, önerge ve kanun teklifi iadelerine ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/13969)
32.- Niğde Milletvekili Ömer Fethi
Gürer'in, Türkiye Şeker Fabrikaları A.Ş.'nin fabrikalarında yemek hizmetlerinin
dışarıdan alınmasına ve bu nedenle işten çıkarılan işçilere ilişkin sorusu ve
Bilim, Sanayi ve Teknoloji Bakanı Faruk Özlü’nün cevabı (7/14006)
33.- Niğde Milletvekili Ömer Fethi Gürer'in,
İşsizlik Sigortası Fonu'na prim ödeyip kendi isteğiyle işten ayrılanların da
fondan yararlanmasına yönelik bir çalışma yapılıp yapılmadığına ilişkin sorusu
ve Çalışma ve Sosyal Güvenlik Bakanı Mehmet Müezzinoğlu’nun cevabı (7/14010)
34.- Kocaeli Milletvekili Tahsin Tarhan'ın,
yabancılara konut satışına, özellikle Suriyelilerin Kocaeli'de konut edinmesine
ve istihdamlarına ilişkin sorusu ve Dışişleri Bakanı Mevlüt Çavuşoğlu’nun
cevabı (7/14011)
35.- Niğde Milletvekili Ömer Fethi
Gürer'in, yurda kaçak sokulan ürünlerle ilgili düzenlemelere ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/14042)
36.- Giresun Milletvekili Bülent Yener
Bektaşoğlu'nun, Cumhurbaşkanının katıldığı parti grup toplantısı öncesinde
salonda yapılan aramaya,
Cumhurbaşkanının koruma ekibinin TBMM'de
sürekli görev yapıp yapmayacağına,
Cumhurbaşkanının TBMM'de bulunduğu süre
içerisindeki güvenlik uygulamalarına,
Cumhurbaşkanına TBMM'de bulunduğu süre
içerisinde eşlik eden koruma görevlilerine,
Cumhurbaşkanının katıldığı parti grup
toplantısına,
İlişkin soruları ve Türkiye Büyük Millet
Meclisi Başkan Vekili Ahmet Aydın’ın cevabı (7/14075), (7/14076), (7/14077),
(7/14078), (7/14079)
37.- Konya Milletvekili Mustafa Hüsnü
Bozkurt'un, Çankaya Köşkü'nün yıkılacağı yönündeki iddialara ilişkin
Başbakandan sorusu ve Başbakan Yardımcısı Nurettin Canikli’nin cevabı (7/14094)
38.- İstanbul Milletvekili Mustafa Sezgin
Tanrıkulu'nun, örtülü ödenekten yapılan harcamalara ve artış iddialarına
ilişkin Başbakandan sorusu ve Başbakan Yardımcısı Nurettin Canikli’nin cevabı
(7/14182)
39.- İzmir Milletvekili Özcan Purçu'nun,
Roman vatandaşların KOSGEB'e ait veya benzeri teşvik mekanizmalarından
yararlandırılmasına ilişkin sorusu ve Gümrük ve Ticaret Bakanı Bülent
Tüfenkci’nin cevabı (7/14258)
40.- İstanbul Milletvekili Mahmut Tanal'ın,
Atatürk'e yönelik hakaretlere ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/14299)
41.- Artvin Milletvekili Uğur
Bayraktutan'ın, TBMM'nin içinde bulunduğu bölgenin "Meclis Külliyesi"
olarak adlandırılmasına ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/14301)
42.- İstanbul Milletvekili Mustafa Sezgin
Tanrıkulu'nun, 2015-2017 yılları arasında yurda yasa dışı yollarla sokulan
ürünlere ve kaçak sigara satışına ilişkin Başbakandan sorusu ve Gümrük ve
Ticaret Bakanı Bülent Tüfenkci’nin cevabı (7/14322)
43.- İstanbul Milletvekili Mustafa Sezgin
Tanrıkulu'nun, 2015-2017 döneminde Hollanda'dan yapılan süs bitkisi ithalatına
ilişkin Başbakandan sorusu ve Gümrük ve Ticaret Bakanı Bülent Tüfenkci’nin
cevabı (7/14324)
44.- İstanbul Milletvekili Mustafa Sezgin
Tanrıkulu'nun, 2015-2017 yıllarında BİMER'e yapılan başvurulara ilişkin
Başbakandan sorusu ve Başbakan Yardımcısı Nurettin Canikli’nin cevabı (7/14368)
45.- Niğde Milletvekili Ömer Fethi
Gürer'in, 2016-2017 yıllarında tüketiciler tarafından iade edilen ayıplı mal
sayısına ilişkin sorusu ve Gümrük ve Ticaret Bakanı Bülent Tüfenkci’nin cevabı
(7/14689)
46.- İstanbul Milletvekili Mahmut Tanal'ın,
bir bürokrat hakkındaki iddialara ve TBMM Eğitim ve Sosyal Tesisine ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/14739)
47.- İstanbul Milletvekili Mustafa Sezgin
Tanrıkulu'nun, afet yönetim planına ve İstanbul'da bağlı kurum ve kuruluşlara
ait binalarda depreme karşı alınan önlemlere ilişkin sorusu ve Başbakan
Yardımcısı Nurettin Canikli’nin cevabı (7/14811)
48.- İstanbul Milletvekili Mustafa Sezgin
Tanrıkulu'nun, Bakanlığın afet yönetim planına ve İstanbul'da bağlı kurum ve
kuruluşlara ait binalarda depreme karşı alınan önlemlere ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/14857)

15 Temmuz 2017 Cumartesi
BİRİNCİ OTURUM
Açılma Saati: 13.05
BAŞKAN: İsmail KAHRAMAN
KÂTİP ÜYELER : Fatma KAPLAN HÜRRİYET (Kocaeli), Mustafa AÇIKGÖZ
(Nevşehir)
-------0-------
BAŞKAN – Muhterem
Cumhurbaşkanım, Gazi Meclisimizin değerli milletvekilleri, kıymetli davetliler,
aziz ve necip milletimin Türkiye Büyük Millet Meclisindeki değerli üyeleri,
aziz milletim; Meclisimizin 26’ncı Dönem İkinci Yasama Yılı 111’inci
Birleşimini açıyorum.
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu
teşrif eden Cumhurbaşkanı Recep Tayyip Erdoğan’a “Hoş geldiniz.” denilmesi
BAŞKAN - Muhterem
Cumhurbaşkanımız dinleyici locasındaki yerlerini alarak yüce Meclisimizi
onurlandırmışlardır. Kendilerine Meclisimiz adına “Hoş geldiniz.” diyorum. (AK
PARTİ ve Bakanlar Kurulu sıralarından ayakta alkışlar)
Şimdi İstiklal
Marşı okunacaktır, sizleri İstiklal Marşı’nı okumaya davet ediyorum.
(İstiklal Marşı)
BAŞKAN
– Teşekkür ederim.
IV.- ÖZEL GÜNDEM
A) 15 Temmuz Demokrasi ve Millî Birlik Günü
Görüşmeleri
1.- 15 Temmuz Demokrasi ve Millî Birlik
Günü’nün anlam ve öneminin belirtilmesi görüşmeleri
BAŞKAN
- Sayın milletvekilleri, gündemimize göre, Genel Kurulun 17 Haziran 2017
tarihli 109’uncu Birleşiminde alınan karar uyarınca, 15 Temmuz Demokrasi ve
Millî Birlik Günü’nün anlam ve ehemmiyetinin belirtilmesi gayesiyle yapacağımız
görüşmelere geçiyoruz.
Muhterem
Cumhurbaşkanım, değerli milletvekilleri; devletimizi yıkmak, milletimizi
dağıtmak isteyen hainlerin, iş birlikçi FETÖ mensuplarının yaşattığı meşum 15
Temmuz 2016 gecesinin 1’inci yılında bu kalkışmayı unutmamak ve unutturmamak
gayesiyle toplanan Genel Kurulumuzu saygıyla selamlıyorum.
Şehitlerimizin
aziz hatırasını yaşatmak için meydanlarda demokrasi nöbetine duran asil
milletime şükranlarımı sunuyorum. Birliğimize ve dirliğimize uzanan elleri
kırmak için canını feda etmekte bir an olsun tereddüt etmeyen aziz
şehitlerimizi rahmet, minnet ve şükranla anıyorum, hepsini Fatihalarla yâd
ediyorum. Yaralılarımıza, gazilerimize şifalar ve sağlıklı, uzun ömürler niyaz
ediyorum.
VELİ
AĞBABA (Malatya) – CHP’li vekiller yok muydu o akşam? Babasının çiftliği ya
burası! İsmail ağanın çiftliği burası!
BAŞKAN
- 15 Temmuzda milletimizin yiğit evlatları meydanlara inmiş ve gözlerini
kırpmadan şehadete yürümüşlerdir, devletimize ve istiklalimize sahip
çıkmışlardır. Kadını erkeği, yaşlısı genci ay yıldızlı bayrağıyla göğsünü siper
ederek Türkiye'nin birliğini, bütünlüğünü bütün dünyaya haykırmışlar,
göstermişlerdir. Milletimiz demokrasiyi özümsediğini, millî meselelerde
gerektiğinde tek yumruk hâlinde bir araya geldiğini göstermiştir.
Bilindiği
gibi, demokrasi “demos” ve “kratos” kelimelerinden türedi, “halkın hâkimiyeti”
ya da “halkın iktidarı” demektir. Halk, iradesini sandıkta ortaya koyar.
Demokrasinin göstergesi sandıktır, sandık demokraside her şeydir; unsur değil,
asıldır. 
Türkiye'de
demokratik hayatı, bazı kesintilere rağmen, 1876 yılında Birinci Meşrutiyet’e
dayandırabiliriz. 
Bugün
Türkiye, demokratik bir sistemle yoluna devam etmektedir ve devam edecektir, 15
Temmuz Demokrasi ve Millî Birlik Günü bunu bir kez daha ortaya koymuştur.
Türkiye'miz,
Anayasa’da belirtildiği gibi, sosyal, toplumla bütünleşen, laik, her fikre ve
inanca hürriyet tanıyan, saygı gösteren, halk hâkimiyetine dayalı bir hukuk
devletidir.
Muhterem
Cumhurbaşkanım, değerli milletvekilleri; 15 Temmuz günü, millet olarak, her
kurum ve kuruluşuyla başarılı bir imtihan verdik. Milletin temsilcisi olan
Meclisimiz de bir imtihan verdi. Sizlerin içinde bulunduğu 26’ncı Dönem,
darbeyi göğüslemekte üzerine düşeni layıkıyla yerine getirdi. Alçak darbecilere
karşı burada bulunarak, Meclisimizi bombalar ve kurşunlar altında açık tutarak,
milletin sesinin ne kadar gür olduğunu ve iradesinin pranga kabul etmeyeceğini
gösterdi.
Karanlık
emellerine ulaşmak için her kuruma sinsice sızmış olan hainler, o gece,
milletimizi, milletin Meclisini de hedef aldılar. Üzerimizde saatlerce uçuş
yaparak helikopterlerden mermiler, uçaklardan bombalar yağdırdılar, tanklarla
kuşattılar. Onlar korkutmaya, milletin vekillerini yok etmeye çalıştıkça, 27
milletvekiliyle açtığımız Genel Kurulda 107 milletvekili çelikten iradeleriyle
kenetlendiler ve Meclisimizi hain darbe teşebbüsü sona erdirilinceye kadar açık
tuttuk ve terk etmedik. 
İnsan
suya düştüğü için değil, sudan çıkamadığı için boğulur. Biz o gece, her üç
parti mensupları suda çırpınmadık, selamete nasıl ulaşacağımızı konuştuk, ortak
irade ortaya koyduk. Tarih, cesareti olmayanın başarısı olmayacağını bize
öğretti. Cesaret korkmamak değil, korkuyu yenmektir. Önceki darbe ve muhtıralar
karşısında siyasetin dik durmayışının bedelini milletimiz çok ağır ödemiştir. 
O
gece, televizyonda darbe teşebbüsünün başladığını görür görmez, herhangi bir
yerden talep olmaksızın derhâl Meclisi açma kararını da verdim. Başkanlık
Konutu’ndan Meclise geldim, beni arayan milletvekili arkadaşlarıma Meclisi
açacağımı bildirdim ve cumartesi günü -bir gün sonra- 16 Temmuz saat 14.00’te
Türkiye Büyük Millet Meclisini toplantıya çağırma yetkimi kullandım. Davet ve
ilan metinlerini hazırladık, Çankaya’ya Başbakanlığa gittim. Örnek bir
olağanüstü toplantı yaptık. Gece üç partinin hazırladığı bildiriyi, Mecliste
görüşmelerde bulunan dört partinin imzasıyla ortak olarak kamuoyuna açıkladık. 
Bildiğiniz
gibi, cuma günü Genel Kurulun toplantı günü değildir. Milletvekilleri haftanın
dört günü kendi seçim bölgelerinde bulunurlar. Ankara’da ve yakın illerde
bulunanlar Meclise koştular. Burada bulunmayanlar da bulundukları illerde
gereken gayreti gösterdiler ve meydanları idare ettiler. Adalet ve Kalkınma
Partisinden 18’i kadın olmak üzere 81 milletvekili, Cumhuriyet Halk Partisinden
16 milletvekili ve Milliyetçi Hareket Partisinden 10 milletvekili katıldılar.
Meclisteki sayıya oranladığımızda görüyoruz ki yüzde 22 ila 17 arasında bir
katılım var ve öyle bir tatil gününde ve gece bu katılım, fevkalade güzel bir
imtihan vermedir. 
Bu
arada, hanımefendi milletvekillerinin cesaretini, her birinin Nene Hatun
olduklarını gösterdiğini ifade etmek isterim. (AK PARTİ ve Bakanlar Kurulu
sıralarından alkışlar) Yani bu, benim hanımlara ayrıcalık, pozitif ayrımcılık
gösterme isteğimden değil, o günkü şevk, heyecanlarını da tekrar tekrar tebrik
ediyorum. Ama Nene Hatunlar yalnız değil, Sütçü İmamlar da burada. Topyekûn,
bütün hepimiz, bütün Meclis Sütçü İmamdı, Nene Hatundu. (AK PARTİ ve Bakanlar
Kurulu sıralarından alkışlar) Tabii, milletvekillerimiz, bakanlarımız da aynı
yüreklilik ve cesaret içinde toplantıya katıldılar, fikirlerini, görüşlerini
beyan ettiler.
Kâtip
üye arkadaşlarım Başkanlık Divanında yer almak üzere geldiklerinde, kendilerine
mevcut siyasi partilerden grup başkan vekillerinin Divanda olmasının daha uygun
olacağını söyledim. Başkanlık Divanına AK PARTİ’den Sayın Mehmet Muş’u,
Cumhuriyet Halk Partisinden Sayın Özgür Özel’i, Milliyetçi Hareket Partisinden
Sayın Erkan Akçay’ı davet ettim.
Bu
arada, bir anekdotu aktarmak isterim. Oturduk ve Özgür Bey’in o zaman ceketi
yoktu, gömleğiyle oturdu, beraber olduk 3 grup başkan vekili ve bendeniz. (CHP
sıralarından gürültüler)
VELİ
AĞBABA (Malatya) – Resmini koymayı unutmuşsun, resmini, fotoğrafını koymayı
unutmuşsun albüme! Bir tane fotoğrafı yok!
BAŞKAN
– Efendim? 
BARIŞ
YARKADAŞ (İstanbul) – Yok Sayın Başkan. Fotoğrafını niye koymadınız? Sadece AKP
var!
MEHMET
TÜM (Balıkesir) – Bunları gör, bunları!
İLKNUR
İNCEÖZ (Aksaray) – Duymayın, duymayın Sayın Başkan.
MUSTAFA
ELİTAŞ (Kayseri) – Fotoğraf gönüllerde, gönüllerde.
VELİ
AĞBABA (Malatya) – İsmail ağanın çiftliği!
BAŞKAN
– Hele oturun. Böyle bir günde, böyle bir günde… Her zaman olacak da bugün de
gene sabredin. Olur efendim, yeniden gözden geçer.
Ahmet
Gündoğdu Bey geldi, Özgür Bey’e dedi ki: “Özgür Bey, biraz sonra televizyoncular
gelir, çekim yapılır. Seninle şöyle bir işe girişelim: Ben ceketimi sana
vereyim, olur sana.” Özgür Bey “Hayhay.” dedi, aldı ve güzel bir konuşma yaptı,
güzel bir söz söyledi: “Kaderde Millî Görüş gömleğini giymek de varmış.” (AK
PARTİ sıralarından alkışlar) 
AHMET
AKIN (Balıkesir) – Mecazi anlamda.
BAŞKAN
– Şu şuuru hiçbir zaman unutmamalıyız: Evet, partiler olarak ayrı olabiliriz.
Niye? Görüşler, reçeteler ayrıdır ama aynı bilekteyiz ve gerektiğinde bir
yumruk hâlinde bir araya geliriz. 15 Temmuz bunun bir ispatıdır, 7 Ağustos
bunun bir ispatıdır. Bu ispatı her zaman yapacağız, bağırmayacağız, kavga
etmeyeceğiz ama fikirlerimizi muhakkak ki ifade edeceğiz. 
Atılan
ikinci bombanın Mecliste meydana getirdiği büyük hasar, Genel Kurul sıralarının
üzerine tozların inmesi, camların kırılması üzerine üç partimizin
milletvekilleri, bakanlar, önceki dönemde Mecliste bulunmuş milletvekilleri,
danışmanlar, Meclis personeli ve basın mensuplarıyla binamızın alt katındaki
sığınağa indik ve orada üç parti ortak bir bildiri metni hazırladık. Cumartesi
günü öğlene doğru dördüncü partimiz de bildiriye imzalarını attılar ve dörtlü
bir bildiri hâline geldi. 
Büyük
ihanete karşı direniş, Türkiye Büyük Millet Meclisimize ikinci defa gazilik
unvanını hak ettirdi. 
Mecliste
bombanın düştüğü yerlerin “Demokrasi Müzesi” ve “Demokrasi Yolu” olarak
düzenlenmesi çalışmaları devam etmektedir. 
Türkiye
Büyük Millet Meclisinde bulunan milletimizin temsilcilerine, bütün
milletvekillerimize tekraren teşekkürlerimi sunmak isterim. 
Bu
meşum gecede hain teşebbüsün engellenmesinde en büyük pay Cumhurbaşkanımız
Muhterem Recep Tayyip Erdoğan Bey’in meydana milletleri çağırması olmuştur. (AK
PARTİ ve Bakanlar Kurulu sıralarından alkışlar) Milletimizi meydanlara daveti,
halkımızın zatıdevletlerine olan itimadı, millî birlik ve beraberlik şuuru
meydanları doldurdu. Parti farkı olmaksızın herkes, ülkemizin bu karanlık
geceden kurtulması için üzerine düşen görevi yerine getirdi, partiler ve herkes
elinden geleni yaptı. Lider nasıl olmalıdır sorusunun cevabı en vazıh şekilde
verildi. (AK PARTİ ve Bakanlar Kurulu sıralarından alkışlar) 
Aziz
milletimiz demokrasi nöbetlerine günlerce devam etti. 7 Ağustosta İstanbul
Yenikapı Meydanı’nda 5 milyon kişinin katılımıyla muhteşem bir miting
düzenlendi. 
BÜLENT
YENER BEKTAŞOĞLU (Giresun) – 180 bin, 180 bin! 
BAŞKAN
– Cumhurbaşkanımız, Meclis Başkanı olarak bendeniz, AK PARTİ Genel Başkanı,
Başbakanımız, Ana Muhalefet Partisi Genel Başkanı, Milliyetçi Hareket Partisi
Genel Başkanı ve Genelkurmay Başkanımız mitingde birer konuşma yaptılar.
Diyanet İşleri Başkanımızın yaptığı duayla Demokrasi ve Şehitler Mitingi’miz
sona erdi. Milletimiz ortaya koyduğu tabloyla millî birlik ve bütünlük şuurunu
dosta ve düşmana karşı sergiledi.
Darbenin
önlenmesinde elinden geleni esirgemeyenler arasında gerçek ordu mensuplarımız, başta
Genelkurmay Başkanımız Orgeneral Sayın Hulusi Akar var, selalarla milleti
uyandıran, cami minarelerinden “Allahuekber” nidalarıyla ezan seslerini
milletin kalbine ulaştıran din görevlilerimiz var. Diyanet İşleri Başkanımız
Profesör Sayın Mehmet Görmez’in şahsında onlara da teşekkür ediyoruz. Sivil
toplum kuruluşlarımız, sendikalarımız, üniversitelerimiz, görsel ve yazılı
basınımız fevkalade bir tavır takındılar. Bunlar hep güzel taraflardır, güzel
katılımlardır, güzel kazanımlardır. 
Hani
bir söz var “Bir musibet bin nasihatten evladır.” diye. Ama artık musibetlerle
karşılaşmayacağız, evelallah karşılaşmayacağız ve bir daha Türkiye darbelerle
yüz yüze gelmeyecek. Zira kendini millete kabul ettirmeyen hiçbir hareket
muvaffak olamaz, millette bir demokrasi şuurunun varlığı ve onu özümsediği
ortaya kondu. Darbe teşebbüsü senaryosunu hazırlayan, teşvik eden mihrakların
umutları kursaklarında kalacak. Artık Türkiye’de hükûmet buhranları, kısa
süreli hükûmetler ve düşürmeler yaşanmayacak; yeni bir sistem var. Toplum
tümüyle özümsedi demokrasiyi. Eline bir bildiri alan, mikrofon başına geçip “El
koydum.” diyemeyecek. Türkiye’de darbeler dönemi bitmiştir, Türkiye darbelerden
çok çekti ve bu son örneği olur evelallah. 
1950’de
gelen demokratik hayattan sonra gizli açık, gerçekleşmiş veya teşebbüs hâlinde
kalmış darbe sayısı 16 idi, 15 Temmuzla beraber bu 17’ye çıktı ama biiznillah
tarihe gömüldü darbeler ve Türkiye bundan sonra böyle belalarla
karşılaşmayacak. 
Bunun
dışında söylenti yaymak isteyenler, hava meydana getirmek isteyenler,
birliğimizi ve bütünlüğümüzü bozmak emelinde olanlar Türkiye’nin gelişmesini
istemeyip ilerlemesini durdurmak isteyen mihraklardır ve toplum bu oyunların
farkındadır, bu tuzaklara düşmeyecektir. 
Bu
noktaya gelişte hukuki düzenlemeler, millî ruh ve şuurun oluşmasında yapılan
gayretler her türlü takdirin ötesindedir. 
Şehitlerimiz
var, elbette ki üzgünüz ama şehitlik, bu fani hayattan ayrılma, bayrağı uğruna,
vatanı uğruna ve mukaddes değerleri uğruna kara toprağa gülerek girmektir.
Millî
şairimiz Mehmet Akif’imiz “Çanakkale Şehitlerine” şiirinde ne diyordu:
“Ey
şehit oğlu şehit, isteme benden makber,/Sana aguşunu açmış, duruyor Peygamber.”
Şairimiz,
düşünürümüz rahmetli Erdem Beyazıt ne diyor: 
“Ölüm
bize ne uzak bize ne yakın ölüm/Ölümsüzlüğü tattık, bize ne yapsın ölüm.”
Evet,
150’si Ankara’da, 2’si Marmaris’te, 98’i İstanbul’da olmak üzere 250 şehidimiz
var. Onlar doğrudan cennete giden kişilerdir, yakınlarına şefaat edeceklerdir.
Hepsine rahmetler niyaz ediyoruz, ailelerine ve milletimize sabırlar diliyoruz.

Bu
vesileyle Bedir’den başlayarak Çanakkale, Sarıkamış’tan yürüyerek şehadet
şerbetini içmiş bütün şehitlerimizi sonsuz minnet ve şükranla anıyoruz.
Şehitlerimizin ailesine tekraren başsağlığı diliyorum. 
2.193
gazimiz var, bunlardan birisi de AK PARTİ Hatay Milletvekili Hacı Bayram
Türkoğlu ve hanımıdır. Ağır yara almışlar, ameliyatlar olmuşlar, hamdolsun
şimdi sıhhatlerine kavuşmuşlardır. 
Yine
Meclisimizde ilk saldırıda 14 polisimiz yaralanmıştır. Polisimiz cansiparane
bir mücadele ortaya koymuştur, hepsini tek tek tebrik ediyorum. Gerek Çankaya
gerek Dikmen Kapısı’na birkaç defa helikopterden inme teşebbüsünde bulunuldu ve
silahla ateş açıldı. Buna polisimiz mukabele etti, gelen hainler inemediler. Bu
vesileyle polis arkadaşlarımı, topyekûn Türkiye’mizdeki güvenlik güçlerini,
kolluk kuvvetlerini tebrik ve teşekkürle yâd etmek isterim. Allah bir daha
böyle günleri göstermesin, milletimize zeval vermesin. 
Programımız
devam edecek. Toplantıyı teşrif edeceklere teşekkür ediyorum. Bu gece Ulus’taki
Birinci Melis binamızdan başlayarak yürüyüp Meclise gelinecek, burada
vatandaşlarımızla tekrar kucaklaşacağız, Sayın Cumhurbaşkanımızın konuşmasını
dinleyeceğiz. Biz Türkiye’yiz, bölünmeyiz, bölemezler, böldürtmeyiz, bütün
gücümüzle yolumuza devam edeceğiz. (AK PARTİ ve Bakanlar Kurulu sıralarından
alkışlar) 
Değerli
şairimiz Nurullah Genç ne güzel ifade ediyor: “Zalimlere ‘Dur’ diyen isyanımız
bir bizim / ‘Ya Allah’ nidasıyla devirdik tiranları / Devlere mezar olan
destanımız bir bizim”
Sözlerimi
tamamlarken hepiniz adına bütün şehitlerimize tekrar rahmet niyazında
bulunuyorum. Ya Rab, memleketimize bir daha böyle kötü günler gösterme, ebet
müddet olarak devletimiz yaşasın. Kardeşlik şuuru içinde herkesin fikrini
rahatlıkla söyleyebileceği ama asla kavga ve gürültüye prim vermeyen bir
Türkiye’de hep birlikte yaşayalım, Meclisimiz daha nice başarılara imza atsın. 
Sizleri
tekraren selamlıyorum, hayırlı çalışmalar diliyorum. Allah’ın selamı, rahmeti
ve bereketi üzerimize olsun. (AK PARTİ ve MHP sıralarından alkışlar) 
Sayın
milletvekilleri, alınan karar gereğince Türkiye Büyük Millet Meclisinde temsil
edilen siyasi parti gruplarının grup başkanlarına onar dakika süreyle söz
vereceğim. 
Söz
sırasını okuyorum: Adalet ve Kalkınma Partisi Genel Başkan Vekili ve Meclis
Grubu Başkanı, Başbakan, İzmir Milletvekili Sayın Binali Yıldırım. (AK PARTİ
sıralarından alkışlar) Cumhuriyet Halk Partisi Genel Başkanı ve Meclis Grubu
Başkanı İzmir Milletvekili Sayın Kemal Kılıçdaroğlu. (CHP sıralarından
alkışlar) Halkların Demokratik Partisi Meclis Grubu Başkanı yerine Grup Başkan
Vekili ve Muş Milletvekili Sayın Ahmet Yıldırım. (HDP sıralarından alkışlar)
Milliyetçi Hareket Partisi Genel Başkanı ve Meclis Grubu Başkanı, Osmaniye
Milletvekili Sayın Devlet Bahçeli. (MHP ve AK PARTİ sıralarından alkışlar)
İlk
söz, Adalet ve Kalkınma Partisi Genel Başkan Vekili ve Meclis Grubu Başkanı,
Başbakan, İzmir Milletvekili Sayın Binali Yıldırım’a aittir. 
Buyurunuz
Sayın Başbakan, Sayın Yıldırım. (AK PARTİ ve Bakanlar Kurulu sıralarından
ayakta alkışlar)
ADALET
VE KALKINMA PARTİSİ GENEL BAŞKAN VEKİLİ VE MECLİS GRUBU BAŞKANI BİNALİ YILDIRIM
(İzmir) – Milletini, bayrağını, vatanını, devletini canı pahasına savunan Sayın
Cumhurbaşkanı (AK PARTİ ve Bakanlar Kurulu sıralarından alkışlar), millî
egemenlik makamının Sayın Başkanı, millî irade emanetine ölümüne sahip çıkan
Gazi Meclisimizin çok değerli üyeleri, değerli milletvekilleri, aziz milletim;
hepinizi sevgiyle saygıyla selamlıyorum. (AK PARTİ sıralarından alkışlar) 
Bugün
15 Temmuz 2017, Demokrasi ve Millî Birlik Günü. Türkiye'nin en karanlık, en
uzun gecesini aydınlık bir sabaha, düşman işgalini millet destanına dönüştüreli
tam bir yıl oldu. Eğer bugün, burada yeniden bir araya gelebiliyorsak bunu 250
kahraman şehidimize 2.193 kahraman gazimize ve büyük Türk milletine borçluyuz,
vatan size minnettardır. 
Sayın
Cumhurbaşkanım, Sayın Başkanım, değerli milletvekilleri; 15 Temmuz, bu milletin
düşmanına kıyameti gösterdiği gündür. (AK PARTİ ve Bakanlar Kurulu sıralarından
alkışlar) 15 Temmuz, iman dolu çılgın Türklerin, tankları ezdiği gündür. (AK
PARTİ ve Bakanlar Kurulu sıralarından alkışlar) 15 Temmuz, bir işgal hareketine
karşı, milletin çıplak eliyle silahları erittiği gündür. 15 Temmuz, dünya
devletlerine “Bir millet nasıl olur, bir vatan nasıl korunur.” dersinin
verildiği gündür. 15 Temmuz, millî iradenin tecelligâhı bombalanırken millî
iradenin teslim alınamayacağının yedi düvele ilan edildiği gündür. 
“Korkma!”
diye başlayan İstiklal Marşı’mızın her satırı o gece yeniden yazıldı. Milletim
korkmadı; zira, zafer korkmayanlarındı. O gece milletim kükreyip sel oldu;
bendini çiğneyip aştı, dağları yırtıp enginlere sığmayıp meydanlara taştı. O
gece, Cumhurbaşkanımız Recep Tayyip Erdoğan’ın çağrısıyla milyonlar milletine,
bayrağına, vatanına, devletine sahip çıkmak üzere ikinci kurtuluş mücadelesini
başlattı. 
15
Temmuz gecesi ihanetin en şiddetlisini yaşadık. 15 Temmuz gecesi destanların da
en güzelini yazdık. Peygamber Efendimiz, Hazreti Hamza’ya “Yürüyüşün ölümü
korkutuyor.” demişti. O gece bu millet Hazreti Hamza gibi yürüdü. Dostuna nam,
düşmanına korku saldı. 
Bu
vatan “Benim iman dolu göğsüm gibi serhaddim var.” diyenlerindir. Bu vatan,
toprağın kara bağrında sıradağlar gibi duranlarındır. Bu vatan, ardına bakmadan
yollara düşen, şimşek gibi çakan, sel gibi coşan, huduttan hududa
koşanlarındır. (AK PARTİ ve Bakanlar Kurulu sıralarından alkışlar)
Sayın
Cumhurbaşkanım, değerli milletvekillerim; istiklalin muhakkak ki bir bedeli
var, bu bedeli bir değil binlerce kez ödedik. 27 Mayıs, 12 Mart, 12 Eylül, 28
Şubat, 27 Nisan; bu günler Türk demokrasi tarihinin utanç vesikalarıdır ama 15
Temmuz hepsinden daha farklıdır. İlk kez Türkiye Büyük Millet Meclisi, aziz
Türk milleti darbelere boyun eğmedi, gerçek anlamda “Yeter! Söz milletindir.”
dedi. Bir geceye on senelik bir mücadeleyi sığdırıp bu toprakların hür ve
bağımsız kalacağını bütün dünyaya haykırdı. 
Kurtuluş
Savaşı’nda “Ya istiklal, ya ölüm.” diyerek vatanını savunan bu Gazi Meclis
değil miydi? 15 Temmuzda Türkiye Büyük Millet Meclisi bir kez daha “Ya
istiklal, ya ölüm.” andını içerek verdiği bağımsızlık mücadelesiyle ikinci kez
gaziliği hak etti. Kuşkusuz gazi bir millete gazi bir Meclis yakışır. O gece,
bu yüce çatı bombalar altında sarsılırken milletvekillerimiz parti kimliklerini
bir kenara bıraktı, hep beraber demokrasiye, ülkemize sahip çıktı. Âdeta bir
savaş ortamında ölümüne demokrasi nöbeti, millî irade nöbeti tuttu, bombaların
altında Meclisi terk etmedi. Milletim de egemenliğini düşmanlara bırakmayıp o
gece Meclisine ölümüne sahip çıktı. Milletvekillerimiz nasıl o gece millî
iradeye davetsiz çıktıysa 15 Temmuzun her yıl dönümünde de aynı ruhla bu çatı
altında buluşulmalıdır. O gece milletin kahraman evlatları ellerinde bayrak, dillerinde
Allah Allah nidalarıyla, ezanlarla, selalarla ölüme koştu. O gece Ahmet, Mehmet
yoktu; Ayşe, Fatma yoktu, 80 milyonun adı vatandı, bayraktı, istiklaldi. (AK
PARTİ ve Bakanlar Kurulu sıralarından alkışlar)
1915’te
Çanakkale’yi geçemeyen gafiller 2016’da İstanbul Boğazı’nı geçeceğini mi
zannetti? 1920’de işgal edemediğiniz milletin Meclisini 2016’da yerle bir
edeceğinizi mi zannettiniz? O hâlde, siz bu aziz milleti hiç tanımamışsınız.
Şunu unutmayın ki siz kalleş oldukça biz daha çok kardeş olacağız. (AK PARTİ ve
Bakanlar Kurulu sıralarından alkışlar) Siz kelepçeler vurdukça biz daha çok
kenetleneceğiz. Siz hain oldukça biz daha çok kahramanlar çıkaracağız.
Çanakkale’deki kahraman On Beşlilerin torunları 15 Temmuzda dedelerine ne kadar
da layık oldular. Anadolu topraklarına nasıl da layık olduk. Allah hepimizden,
milletimizden razı olsun. 
Bu
millet o gece “Türk olmayı onur, Müslümanlığı gurur sayarım. Bol yıldızlı
değil, ay yıldızlı bayrak altında saf tutarım.” diyen Gazi Mustafa Kemal’in
vasiyetine uygun, kendine yakışanı yapmıştır. (AK PARTİ ve Bakanlar Kurulu
sıralarından alkışlar) Bu devlet şimdi de “Her şeyi affedin ama vatanınıza
ihanet edenleri asla affetmeyin.” diyen Hazreti Ali’nin vasiyetini yerine
getiriyor. (AK PARTİ ve Bakanlar Kurulu sıralarından alkışlar) Bu caniler hak
ettikleri en ağır cezayı hukuk içerisinde mutlaka alacaklar.
Sayın
Cumhurbaşkanım, Sayın Başkanım, değerli milletvekilleri; Türkiye Cumhuriyeti
milletiyle, devletiyle, ordusuyla bir bütündür. Bu gerçeğe rağmen, bir ayrılık
rüyasıyla yanıp tutuşanların hizmet ettiği karanlık çevreler bir kez daha bu
milletin sağduyusuyla kaybolmuştur. Türk ordusu bugün 15 Temmuz öncesine göre
çok daha güçlüdür. Türk ordusu aziz milletin ordusudur. Unutulmasın ki Türkiye
her inançtan, her mezhepten, her kültürden oluşan bir devlettir. On beş yılda
gelecek nesillere ekonomisiyle, özgürlük ve demokrasisiyle, dev hizmet ve
eserleriyle büyüyen bir Türkiye’yi bırakmamıza hiçbir güç mâni olamayacaktır.
Sayın
Cumhurbaşkanım, Değerli Başkanım, saygıdeğer milletvekilleri; FETÖ’nün ağzıyla
konuşanlar, 15 Temmuz ruhunu hissedemeyenler, Yenikapı ruhuna layık
olamayanlar, onlar ancak kontrollü ruhlarla bir arada olabilir. 
Sayın
Cumhurbaşkanım, Sayın Başkanım, değerli milletvekilleri; bu milletin bir evladı
olmaktan gurur duyuyorum. Büyük Türk milleti önünde saygıyla bir kez daha
eğiliyor, millî iradeye ölümüne sahip çıkan milletimi hürmetle, muhabbetle
selamlıyorum. (AK PARTİ ve Bakanlar Kurulu sıralarından alkışlar) 
Milleti
için, bayrağı için, vatanı için, devleti için canını seve seve veren tüm
şehitlerimizle birlikte 15 Temmuz şehitlerimizi de rahmet, minnet, şükranla
anıyor, gazilerimize hayırlı uzun ömürler diliyorum. Allah böyle bir karanlık
geceyi bir daha ülkemize yaşatmasın. (“Amin.” sesleri)
Hepinizi
saygıyla selamlıyorum. (AK PARTİ ve Bakanlar Kurulu sıralarından ayakta
alkışlar, MHP sıralarından alkışlar)
BAŞKAN
– Çok teşekkür ediyoruz Sayın Yıldırım.
Şimdi,
söz sırası Cumhuriyet Halk Partisi Genel Başkanı ve Meclis Grubu Başkanı İzmir
Milletvekili Sayın Kemal Kılıçdaroğlu Bey’e aittir.
Buyurunuz
efendim. (CHP sıralarından ayakta alkışlar)
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Teşekkür ederim Sayın Başkan.
Sayın
Başkan, değerli milletvekilleri; FETÖ’nün 15 Temmuz 2016 gecesinde
gerçekleştirdiği darbe girişiminin 1’inci yıl dönümündeyiz. Darbe girişiminin
1’inci yıl dönümünde darbenin başarısız kılınmasında en önemli rolü üstlenen
tüm şehitlerimizi rahmetle anıyor, gazilerimize en derin saygı ve sevgilerimi
sunuyorum. Darbe girişimine halkımızla birlikte direnmiş Gazi Meclisimizin siz
değerli mensuplarını, Gazi Meclisimizin bir mensubu olarak şükranlarımı
iletiyorum. Öte yandan Gazi Meclisimiz ve halkımız kadar Peygamber ocağı olarak
kabul edilen ordumuzun parlamenter demokrasimize sahip çıkarak terör örgütüne
karşı direnmesi de bizlere onur vermiştir. Bu nedenledir ki darbe girişiminin
önlenmesine canı pahasına katkı sağlayan şehit Astsubay Ömer Halisdemir’in
şahsında Türk Silahlı Kuvvetler ile Emniyet teşkilatımızın tüm şehitlerine
Allah’tan rahmet diliyorum, gazilerimize şükranlarımı sunuyorum.
Dünyanın
en kanlı ve sinsi terör örgütlerinden biri olan FETÖ’nün ülkemiz demokrasisine
yönelik darbe girişiminin başarısız kılınması halkımızın topyekûn olarak
parlamenter demokrasimize sahip çıkmasıyla sağlanmıştır.
Değerli
milletvekilleri, Türkiye’nin bir daha darbe girişimleriyle karşı karşıya
kalmaması için iki temel koşulun yerine getirilmesi gerekir. Bunlardan ilki,
demokrasinin geliştirilmesi ve derinleştirilmesidir yani hukuk sistemimizin
darbe hukukundan arındırılmasıdır. Bunu 16 Temmuz 2016 günü toplanan Türkiye
Büyük Millet Meclisi Genel Kurulunda da ifade ettim. İkincisi ise, darbe
girişiminin bütün boyutlarıyla masaya yatırılması ve tüm karanlık noktaların
aydınlatılarak gerçeklerin gün yüzüne çıkarılmasını sağlamaktır. 
Değerli
milletvekilleri, 15 Temmuz gecesi bu çatı altında gösterilen kararlılık Darbe
Girişimini Araştırma Komisyonunun çalışmalarına üzülerek ifade edeyim ki
yansıtılmamıştır. Darbe girişiminin hemen hemen bütün ayrıntılarına vâkıf
Genelkurmay Başkanı ve MİT Müsteşarının Komisyona gelerek millî iradenin
temsilcilerine, bir daha ifade ediyorum, millî iradenin temsilcilerine yani
sizlerin arasından seçilen Komisyon üyelerine bilgi vermesi sağlanamamıştır. Bu
iki değerli bürokratın Komisyona gelerek millî iradenin siz değerli
temsilcilerinin sorularına yanıt vermek yerine Komisyona yazılı olarak bilgi
vermeyi tercih etmeleri kabul edilir değildir. Temel soru şudur: Genelkurmay
Başkanı ve MİT Müsteşarının hangi gerekçe, telkin ve talimatla Türkiye Büyük
Millet Meclisinde kurulan Komisyona gelmesi engellenmiştir? (CHP sıralarından
alkışlar) Bu tablo Parlamentonun saygınlığı açısından hepimizin üzerinde
durması gereken temel bir konudur. Bu konuda Parlamento maalesef özgür
iradesini kullanamamış, pek çok karanlık noktanın aydınlanmasına ortam
hazırlamamıştır.
Sayın
Başkan, değerli milletvekilleri; şimdi, size MİT Müsteşarlığının Komisyona
gönderdiği 22 Mayıs 2017 tarihli yazıdaki bir paragrafta “MİT’in daha önce dış
makamlarla paylaşılan notlarda cemaatin darbe girişiminde bulunabileceğini
bildirdiğini ancak Türk Silahlı Kuvvetleri bünyesinde istihbarat
toplayamadığından darbe girişiminin tarihi konusunda net bir istihbarata
önceden ulaşılamadığı” ifade edilmiştir. Daha sonra yeminli tutanaklar
düzenlenmiş, MİT’in orduda da bu konuda bazı istihbarat yaptığı ve bilgi
verdiği de ortaya çıkmıştır ama buna şimdilik girmeyeceğim. Bu açıklama pek çok
noktadan sorunludur. 
Birincisi
şu: 2012 tarihinden itibaren, altını çiziyorum, 2012 tarihinden itibaren, Adil
Öksüz’ün Hava Kuvvetleri imamı olduğu devletin arşivlerinde kayıtlıdır, herkes
bilmektedir ve Adil Öksüz asker değildir. 
İki:
Sadece Adil Öksüz değil, darbe toplantıları yapan Kemal Batmaz, Hakan Çiçek,
Nurettin Oruç ve Harun Biniş de asker değillerdir. 
Üç:
Darbe toplantılarının büyük bir kısmı Türk Silahlı Kuvvetleri dışında yani özel
evlerde yapılmıştır. 
Dört:
Adil Öksüz 2 cep telefonu ve 1 GPS cihazıyla serbest bırakılmıştır. GPS
cihazının özelliği şudur: Dünya üzerinde 4 veya daha fazla uydu ile her türlü
hava koşulunda yer ve zaman bilgileri sağlayan uzay tabanlı bir haberleşme
sistemidir. Bu sistemle ve 2 telefonla serbest bırakılmıştır. Haydi diyelim
serbest bırakıldı, Millî İstihbarat Teşkilatı Adil Öksüz’ü neden izlememiştir? 
Beş,
daha vahim olanı: Darbe yapılmış, ortalık toz duman ama 1 kişi Başbakanlık
Müşaviri Ali İhsan Sarıkoca Adil Öksüz’ü gidip karakolda, tutuklandığı yerde,
gözaltına alındığı yerde ziyaret ediyor. Söyler misiniz, bir kişi, bir
Başbakanlık müşaviri, ortalık toz duman, jandarması, polisi, karakolu, ordusu
her şey var ama bu kişi elini kolunu sallayarak Adil Öksüz’le görüşmeye
gidiyor. Dolayısıyla, MİT’in verdiği bilgiler bizi tatmin etmemiştir.
İnanıyorum ki, bu Genel Kurulu da tatmin etmemiştir. 15 Temmuz günü darbeden
bilgi var mıydı, yok muydu bu da çok tartışılıyor. O konuda da en somut bilgiyi
sizlerin önüne koyacağım. Bu konu medyada gündeme geldiğinde Genelkurmaydan bir
yetkili, Hürriyet gazetesinin değerli köşe yazarı Mehmet Yılmaz’ı arar, der ki:
“MİT bize bilgi verdi ama darbe bilgisi vermedi. Bazılarının kaçırılacağını
söyledi.” 
Değerli
arkadaşlarım, ancak daha sonra savcılık O.K. dediğimiz kişinin bilgisine
başvurur, O.K. davet edilir ve bilgi alınır. Şimdi o tutanaktan size bir bölüm
okuyorum, “Bana ne olabileceğini sordular.” diyor O.K. “Ben de büyük bir
faaliyet olabileceğini, hatta darbe faaliyeti olabileceğini söyledim.” Savcı
yine sorar: “Darbe olabileceğini söylediniz mi?” Verdiği cevap aynen şudur
-yine tutanaktan-: “Darbe olabilir kelimesini kullandığımı çok iyi
hatırlıyorum.” 
Değerli
arkadaşlarım, bunlar, üzerinde durulması gereken konular. Türkiye bir daha
darbe girişimiyle karşı karşıya kalmasın diye bütün ayrıntıların ortaya çıkması
gereken konular. (CHP sıralarından alkışlar) Savcı ikinci kez O.K.’nın
ifadesine başvurmak ister ama gelin görün O.K. Millî İstihbarat kadrosuna
alınır ve savcı bunun bilgisine başvuramaz. Niçin?
Değerli
milletvekilleri, FETÖ ana iddianamesi hazırlandı, iddianame bitmeden bir grup
savcı görevlerinden alındılar. Niçin? Bu savcılar kimin bilgisine başvurmak
istediler de görevlerinden alındılar? Bu soruyu lütfen Adalet Bakanına sorun,
bu soruyu lütfen bu ülkeyi yöneten bütün bakanlara sorun, Sayın Cumhurbaşkanı
da dâhil hepsine sorun: Neden bu savcılar görevlerinden alındılar, FETÖ ana
iddianamesini yazan savcılar? 
Değerli
arkadaşlarım, bir konuda daha sizlere bilgi sunmak isterim. Ben birkaç kez Adil
Öksüz olayını gündeme getirdiğimde MİT bir açıklama yaptı, Millî İstihbarat
Teşkilatı. Açıklamanın bir bölümünü aynen okuyorum: “ByLock’a ilişkin tespitler
Mayıs 2016 tarihinden itibaren -Mayıs 2016 tarihinden itibaren- çalışmaya konu
ham verilerle birlikte -çalışmaya konu ham verilerle birlikte yani bütün
bilgiler- adli makamlar, güvenlik birimleri…” Adli makam kimdir? Savcılar
herhâlde. Güvenlik birimleri kimdir? Emniyet müdürlüğü, jandarmadır herhâlde.
“ve diğer ilgili makamlarla” O ilgili makam ben değilim, sizler de değilsiniz,
ilgili makamlar arkada oturuyorlar ve birisi de sarayda oturuyor. İlgili
makamlar bunlar. “Eş zamanlı olarak paylaşılmıştır.” MİT söylüyor kamuoyuna
yaptığı açıklamada, “Eş zamanlı olarak paylaşılmıştır.” Soru ne? Soru şu: Peki,
FETÖ’ye operasyon için neden 15 Temmuz beklenmiştir? Size mayıs ayında
bildirmişler, “Alın bakın.” demişler, “Bunlar FETÖ’cüdür.” demişler, “Bunlar
devleti ele geçirdi.” demişler, “Operasyon yapıyorsanız buyurun yapın.” demişler
ama bekleniyor. 
Sayın
Başkan, değerli milletvekilleri; 250 şehidimiz ve 2.193 gazimiz var. En azından
bunların anısına, aziz hatıralarına 15 Temmuz darbe girişiminin tüm
ayrıntılarının ortaya çıkması lazım, kimsenin, hiçbir şehidimizin kanının yerde
kalmaması lazım. (CHP sıralarından alkışlar) Ama öyle görünüyor ki bu
ayrıntıların ortaya çıkması engelleniyor. 
Darbe
girişiminden hemen sonra üç önemli noktaya dikkat çekmiştik değerli
milletvekilleri, üç önemli noktaya dikkat çekmiştik. Bir: “Hukuk içinde
hesaplaşma yapalım.” demiştik, hukuk içinde. Devlete yakışan budur. İki: “Hızla
normalleşme sürecinin içine Türkiye sokulmalıdır.” demiştik. Üç: “Güçlü bir
demokrasiyi yaratabiliriz. Bu, çok önemli bir fırsattır. Bütün Türkiye
demokrasi konusunda uzlaştık.” diyelim. Darbe girişiminin bütün iz ve
etkilerini ortadan kaldırmanın ve darbelerle kesin olarak mücadelenin yol
haritası bu üç aşamadan geçiyordu. Ne yazık ki aradan geçen bir yıl içinde bu
üç konuda da yapılması gerekenler yapılmamış, yapılmaması gereken ne varsa
tamamı yapılmıştır. Hesaplaşma hukuk dışına taşmış, soruşturmaların uzanacağı
noktalar yargıya müdahalelerle engellenmiştir. Adalet yok edilmiştir. Darbe
Araştırma Komisyonu darbeyi araştırma yerine sorumluluğu savuşturma çabası
içine girmiştir. Hızla normalleşme yerine kalıcı olağanüstü hâl rejimi
kurulmuştur. Darbeye karşı bombalar altında direnen bu Gazi Meclis devre dışı
bırakılmış, yetkileri elinden alınmıştır. (CHP sıralarından alkışlar)
Sayın
Başkan, değerli milletvekilleri, 15 Temmuz ruhunun yarattığı uzlaşma iklimi
içinde ortaya çıkan yaşananlardan ders alarak güçlü bir demokrasi yaratma
fırsatı maalesef heder edilmiştir. Darbeyle mücadelede başarı ve kalıcılığın en
önemli şartı darbenin siyasi ayağının ortaya çıkarılmasıdır. Ancak siyasi ayağı
ortaya çıkarmaya dönük çabaların önü bilinçli olarak kapatılmaktadır. Darbe
girişiminde bulunanların, darbecileri destekleyenlerin ve darbecileri devletin
en hassas noktalarına yerleştirenlerin hesap vermesi sağlanmadan darbeyle
gerçek anlamda mücadele yapılamaz. (CHP sıralarından “Bravo” sesleri, alkışlar)
Darbenin merkez örgütü olan FETÖ bu güce bir günde erişmedi. Türk Silahlı
Kuvvetlerinin yurtsever, namuslu, cumhuriyetçi kadroları tasfiye edilip
FETÖ’cülerin önü açılırken bu örgüte destek verenler ortaya çıkarılmalıdır.
(CHP sıralarından alkışlar) Yargıda, emniyette, bürokraside bu çeteyi hâkim güç
hâline getiren ittifaklar teşhir edilmelidir. 15 Temmuzların bir daha
yaşanmaması için bu ibret verici olaydan ders alıp devleti başka tehlikeli ittifakların
tuzağından uzak tutmak şarttır. Bu zehrin panzehri ortak değerlerimize;
demokratik, laik cumhuriyete ve sosyal hukuk devletine sıkı sıkı sarılmaktır.
Hepinize
saygılar sunuyorum değerli milletvekilleri. (CHP sıralarından “Bravo” sesleri,
ayakta alkışlar)
BAŞKAN
– Teşekkür ediyorum Sayın Kılıçdaroğlu.
Şimdi,
söz sırası Halkların Demokratik Partisi Meclis Grup Başkan Vekili ve Muş
Milletvekili Sayın Ahmet Yıldırım Bey’e aittir.
Buyurun.
(HDP sıralarından alkışlar)
HALKLARIN
DEMOKRATİK PARTİSİ GRUP BAŞKAN VEKİLİ AHMET YILDIRIM (Muş) – Teşekkür ederim
Sayın Başkan.
Sayın
Başkan, değerli milletvekilleri; 15 Temmuz darbe girişiminin yıl dönümünde
Meclis Genel Kurulundan Eş Genel Başkanlarımız Sayın Selahattin Demirtaş ve
Figen Yüksekdağ başta olmak üzere tutsak durumda olan milletvekillerimizi,
belediye başkanlarımızı, parti yöneticilerimizi, tutuklu gazetecileri ve hâlâ
açlık grevleri devam eden Nuriye ve Semih’i, OHAL kapsamında mağdur edilen
masum yurttaşlarımızı HDP Meclis Grubu ve Genel Merkezi adına saygıyla
selamlıyorum. (HDP sıralarından alkışlar) 
Aslında
4 Kasım öncesi ve sonrasında iktidar sahiplerinin demeçlerinde çok net ortaya
çıktığı üzere, siyasi operasyonlarla tutsak edilmemiş olsalardı Eş Genel
Başkanlarımız Sayın Yüksekdağ ve Sayın Demirtaş bu kürsüden selamlanacak değil
hitap edecek liderlerdir.
Yine,
konuşmamın başında, bir yıl önce bu halkı ve demokratik siyaseti hedefleyen 15
Temmuz darbe girişimini şiddetle kınıyor, darbeye karşı koyarken hayatını
kaybedenlere Allah’tan rahmet diliyorum. Darbecilerin ve katillerin en kısa
zamanda adil bir yargılamayla hak ettikleri cezaya çarptırılmalarını tüm
halkımız gibi beklediğimizi ifade etmek istiyorum.
Sayın
Başkan, değerli milletvekilleri; 100’üncü yılını tamamlamaya yaklaşmakta olan
ülkemizin tarihî, bir yönüyle darbeler tarihidir. Yüz yıllık tarihin ilk çeyrek
dilimini demokrasiden tek partili bir dönemde geçiren ülkemiz, ondan sonraki
yetmiş yıllık döneminde sayısız askerî, sivil, siyasi, yargı, modern ve
postmodern darbelerle geçirmiştir. 27 Mayıs 1960, 22 Şubat 1962, 12 Mart 1971,
12 Eylül 1980 askerî müdahalelerinin yanı sıra, 2 Mart 1994, 28 Şubat 1997, 27
Nisan 2007 ve 15 Temmuz, 20 Temmuz, 4 Kasım 2016 tarihlerinde olduğu üzere
tamamını burada sayamayacağım sivil ve demokratik siyaseti hedefleyen sayısız
darbe ve girişim bu kısa tarihe sığdırılmıştır. Az biraz hukukun üstünlüğü ve
demokratik teamüllerin iddiasına sahip hiçbir ülkede görülemeyecek kadar yaygın
bu darbeler silsilesi, ülkenin kuruluş temelleri, yönetim anlayışı ve sosyolojik
katmanların devletle bağ kurma sıkıntılarından ele alınamayacağı aşikârdır. 
Darbecilerin
veya yeltenenlerin art niyetini, kirli ruhunu ve demokrasi düşmanlığını hiç
tartışma konusu yapmadan, buna zemin sunan koşulları da tartışmamanın ve üstünü
örtmeye çalışmanın da yeni darbe koşullarını hazırlayacağı asla
unutulmamalıdır. 15 Temmuz darbe girişimine de darbecilere siyasi iktidar
tarafından sunulan olanaklarla, tanınan imtiyazlarla, getirilen
dokunulmazlıklarla ve verilen yargılanmazlık taahhütleriyle göstere göstere
gelinmiştir. Sadece 15 Temmuz darbesinden bir önceki yasama yılının Meclis
tutanaklarına bakıldığında partimiz hatiplerince bu kürsüden sayısız kez bir
darbe mekaniğinden, potansiyelinden ve yakın ihtimalinden söz edilmiş, siyasi
iktidar bu konuda uyarılmıştır. 15 Temmuz darbe girişimi öncesinde çözüm
sürecinin bitirilmesiyle başlatılan çatışmaların ve siyasi iktidarın girmiş
olduğu milliyetçi, muhafazakâr ittifakların ülkeye hayır getirmeyeceğini
defalarca ifade ettik. Böylesi bir atmosferin ülkeyi darbe mekaniğinin
içerisinde tutacağını, ekonomik, sosyal, siyasi, diplomatik krizlerin
içerisinde debeleneceğini ısrarla belirttik. 
Geçen
yıl 16 Temmuzda tüm partiler tarafından imzalanan ortak deklarasyonda
demokratik siyaset ve güçlendirilmiş parlamenter demokrasi vurgusu yapılmıştı.
O gün Türkiye'de darbe karşıtlığına siyasi partilerin farklı görüşlerine saygı
gösterilmek kaydını düşen siyaset kurumu damgasını vurmuştu. 16 Temmuz
tarihinde partimiz bu kürsüden darbelerin sadece askerî yollarla
olmayabileceğini ifade etmişti. Ancak hemen akabinde darbe bir lütuf olarak
görülmüş ve OHAL ilan edilmiştir. Tekrar belirtmek gerekir ki darbeler sadece
askerî apoletlerle gerçekleştirilemez. Dünya tarihinde demokratik işleyişe
yönelik kravatlı darbelerin sayısız örneği vardır. Ne yazık ki Türkiye’nin de
son bir yılı bunlara örneklerden biridir. Ancak o günlerde, bugün olduğu üzere,
tekçiliği esas alan siyasi iktidar Kürt karşıtı politikasıyla Kürt
coğrafyasında darbecilerin bütün komuta kademesini suç makinesine dönüştüren
sınırsız yetkiler tanımıştı. 
20
Temmuz itibarıyla OHAL’le beraber bir darbe daha gerçekleştirilmiştir bu
ülkede. Bu darbeyi müteakip eş başkanlarımız ve milletvekillerimiz
tutuklanmıştır; belediyelerimize kayyumlar atanmış, gazeteciler tutuklanmış, 15
Temmuz darbe girişimine karşı duran çok sayıda kamu emekçisi işinden
edilmiştir. 15 Temmuzda cesaretle darbe karşıtı yayın yapan birçok medya organı
ve sivil toplum kuruluşu KHK’lar ucubesiyle kapatılmıştır. Tüm bu KHK’lar
zulmüne uğrayanların iki ortak yönü vardı: Birincisi, bu kişiler ve kurumlar
darbe karşıtıydı; ikincisi ise AKP’li değildiler. Bu durum bile yalnız başına
darbe girişimiyle buna bağlı olarak OHAL ve KHK’ların nasıl da amacından
koparılarak kullanıldığının göstergesidir. Oysa 15 Temmuz darbe girişimine
karşı Meclisin ve bütün halkımızın gösterdiği ortak duruş için önemli fırsatlar
sunuluyordu ancak bu fırsat, bu alçak tehditlerin ortadan kaldırılması ve
ülkemizin demokratikleştirilmesi yerine, bunlar kişisel otorite tahkim etmek
için kullanılmış ve sivil bir darbeyle Parlamento ve yargıya deyim yerindeyse
el konulmuştur. İktidarın açık talimatlarıyla eş genel başkanlarımız ve
milletvekillerimiz rehin alınarak cezaevlerine konulmuş, hukuk ve etik dışı bir
şekilde Eş Genel Başkanımız Sayın Figen Yüksekdağ ve Milletvekilimiz Nursel
Aydoğan’ın milletvekilliği düşürülmüştür. Yine, Eş Genel Başkanımız Sayın
Selahattin Demirtaş sekiz buçuk aydır tutuklu olmasına, mahkeme karşısına hâlâ
çıkarılmamış ve ifadesi dahi alınmamış olmasına rağmen, iktidar partisi genel
başkanı tarafından, asla kabul edilmeyecek ağır ifadelerle kesin bir hüküm
verilmiştir. Yargıya açık müdahale ve talimat anlamına gelen bu hakareti ret ve
iade ediyor, bu ülkenin toplumsal barışı adına yargıya müdahaleden ve hakaret
dilinden vazgeçmeye davet ediyoruz. 
Ortak
vatan paydasında, demokrasi ve özgürlükler temelinde, bütün farklılıklarımızla
birlikte, kardeşçe ve eşitçe yaşamanın mücadelesini vermeye devam edeceğiz.
Darbe sonrası uygulamalarla siyasi iktidar ülkeyi mağdur edilen masumlar
haritasına çevirmiştir ama bilinmeli ki Peygamber Efendimiz’in buyurduğu üzere:
“Küfür devam eder, zulüm devam etmez.” Bugünkü zulmün de devam etmeyeceği 16
Nisan referandumunda halkın duruşuyla orta çıkmıştır. Üsküdar’dan Bahçeşehir’e,
Ankara’dan İstanbul’a, Diyarbakır’dan Hakkâri’ye, Şırnak’tan Mersin’e, Adana’ya
kadar daha birçok yerin 16 Nisan referandum sonuçlarına bakıldığında bu zulmün
çok daha devam etmeyeceği çok açık ve net görülmektedir. İktidar
temsilcilerinin çokça referans gösterdiği İbni Haldun’un şu tespiti de göz ardı
edilmemelidir: “İktidarlar doğar, gelişir ve sonlanırlar.” Mevcut siyasi
iktidarın da uygulamaya koyduğu baskı ve zulüm politikalarıyla böyle bir
sürecin içerisine girdiğini ifade etmek isterim çünkü adalet terazisi şaşmış,
İslamcı idealler iktidar ve güç istencine kurban edilmiştir. 
Sayın
Başkan, değerli milletvekilleri; darbe girişimlerinin ve güvenlik açıklarının
tek çözümü vardır, demokratik siyaseti, eşitliği ve adaleti güçlendirmektir.
Dünyada güvenliğin baskıyla ve zulümle kalıcı olarak sağlandığı, darbelerin
önlendiği tek bir ülke örneği yoktur. Bu şekilde devam edilmesi hâlinde, 10
OHAL daha ilan edilse bile darbe mekaniği canlı kalmaya devam edecek, toplumsal
kamplaşma ve yarılma maalesef derinleşecektir. Türkiye'nin içeride yaşadığı
toplumsal, siyasal ve ekonomik sorunların çözümü demokrasidir, barıştır,
eşitliktir, adalettir. Bunun dışında bir çözüm ve 80 milyon insanın bu ülkeye
dair aidiyet ve sahiplenme duygusunu artıracak hiçbir çözüm reçetesi yoktur. Ne
dış politikadaki iflaslar ne ekonomideki çözülüş ne de insan hakları
ihlallerinin seyri daha fazla baskıyla giderilemeyecek kadar derinliklidir.
Sayın
Başkan, değerli milletvekilleri; 15 Temmuzda darbe başarılı olsaydı
yaşanacakları az çok 1980 darbesinden herkes biliyor. 15 Temmuz darbe girişimi
başarılı olmamasına rağmen, bugün yaşanan baskı, zulüm ve hukuksuzluklar ondan
daha mı az, yoksa o gün olacakları katlayan bir gerçekliğe doğru mu evrildi?
Bugünlerde “yargı” adı altında yaşananlar hukuk tarihine düşen bir kara leke,
ileride hukuk fakültesi derslerinde okutulacak kötü uygulamaların en veciz
örnekleri olacak. Ülke öyle baskıcı uygulamalara maruz kaldı ki, 12 Mart, 12
Eylül ve 28 Şubatları “Bu kadarı nasıl da aklımıza gelmemişti?” dedirtip
kıskandıracak uygulamalarla karşı karşıyayız. 
Darbe
girişiminden hemen sonra 9 Ağustos 2016 tarihinde Eş Genel Başkanımız Değerli
Selahattin Demirtaş tarafından kamuoyuna deklare edilen 12 maddelik reçete,
bugün ülkemizi sivil ve askerî darbelerden koruyacak tek yol olarak hâlâ
haklılığını korumaktadır. Bu 12 maddelik deklarasyona göre, Türkiye,
sorunlarını demokratik siyasetin diyalogla çözümüne devretmelidir. Ülkemiz
geçmişiyle yüzleşerek sivil, demokratik ve özgürlükçü bir Anayasa yapım
sürecine başlamalı ve devlet liyakate dayalı olarak yeniden organize
edilmelidir.
Kadın
özgürlüğü başta olmak üzere, etnik, inançsal ve kimliğe dair tüm farklılıklar
zenginlik olarak kabul edilip eşit yurttaşlık hâkim hâle getirilmelidir. İfade,
gösteri ve düşünce özgürlüğü amasız, fakatsız bir şekilde evrensel hak ve
hürriyetler seviyesine çıkarılmalıdır. Doğa talanı başta olmak üzere, tüm
kamusal kaynaklar yolsuzluk, hırsızlık ve rüşvetten arındırılmalıdır.
Bizler
bu kapsamdaki demokratik, adil, eşitlikçi çalışmalara katkı sunacağımızı
buradan tüm siyasi muhataplara ve bütün halklarımıza ifade etmek isteriz. 
Bu
duygu ve düşüncelerle, HDP olarak, bir kez daha, 15 Temmuz 2016 alçak darbe
girişiminde hayatını kaybeden yurttaşlarımıza Allah’tan rahmet diliyorum;
yaralanan yurttaşlarımıza sağlık, şifa dileklerimi, sabır ve şükran
duygularımızı iletiyor, hepinizi saygıyla selamlıyorum. (HDP sıralarından
alkışlar) 
BAŞKAN
– Efendim, birkaç konuyu açıklığa kavuşturmak isterim Meclis Başkanı olarak ve
demokratik bir sistem içinde olan, hukuk devleti içinde olan Türkiye’nin yanlış
algılanmamasını ifade bakımından. 
Sayın
Yıldırım, Türkiye’de tutsak yok, esir de yok; tevkif edilmiş var, Türkiye’de
hukuk devleti var. Türkiye’de -“zulüm” diye ifade edemezsiniz- bir hukuki statü
işliyor ve çalışıyor.
Bu
noktada, buna benzer sözler millî birlik ve bütünlüğü zedeleyen sözlerdir.
Türkiye proudhonist düşüncelere pirim vermeyecek bir ülkedir, yani anarşizme
müsaade etmeyecek bir ülkedir. Hiçbir ülke, hiçbir demokrat ülke buna müsaade
etmez ve etmemelidir. (AK PARTİ sıralarından alkışlar) Hürriyet içinde yaşamak
demek, sınırsız yetki sahibi olmak demek değildir; o zaman anarşi doğar, böyle
bir şey olamaz. Bu yüzden, hukuki kalıplarla lütfen konuşunuz, böyle ifade
etmek gerekir. 
Artı
“…darbe duygusu devam edecektir.” Edemez efendim. Tekrar ifade ediyorum, bir
özlem olarak söylemiyorum, inanç olarak ifade ediyorum: Türkiye’miz biiznillah
bundan sonra darbelerle karşılaşmayacaktır. (AK PARTİ sıralarından alkışlar)
Böyle hevesler olabilir, Türkiye'yi bölmek isteyenler olabilir, vardır da.
Türkiye büyük bir devlettir, gönül coğrafyası çok geniştir. Bu isteklerin,
onların heveslerinin kursaklarında kalacaklarını bize 15 Temmuz gecesi de
gösterdi, 7 Ağustos da gösterdi. Onun için, bazı kulak tırmalayıcı durumlar
yanlış düşüncelere meydan vermesin diye açıklamak isterim. 
Efendim,
Sayın Reşat Petek Bey’in bir talebi oldu “Açıklama yapayım.” diye. Bu, normal
müzakerelerin yapılması için yapılan bir Genel Kurul değil. Lütfen, o
konuşmalarını bilahare yapılacak müzakerelerde ifade etsinler, bir çatışma
mevzusuna getirmeyelim. Böyle bir birlik ruhunun aşılanması gereken bir
gündeyiz ki bunları sonraya bırakalım. 
AHMET
YILDIRM (Muş) – Sayın Başkan…
BAŞKAN
– Buyurunuz Sayın Yıldırım. 
AHMET
YILDIRIM (Muş) – Sayın Başkan, konuşmamdan belli pasajlar alarak bana dönük
ağır sataşmalarda bulundunuz. İç Tüzük 69’a göre sataşmadan söz istiyorum Sayın
Başkan. 
BAŞKAN
– Hay hay, söz veriyorum. 
Yalnız,
şunu söyleyeyim: Size dönük sataşma değil bu. Ben Türkiye'nin konumunu, bu
Büyük Millet Meclisinin kuruluş felsefesini, Anayasa’mızı, İç Tüzük’ümüzü,
kanunlarımızı göze alarak konuştum. 
Diyeceklerinizi
buyurun, iki dakika söz veriyorum. 
V.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
TBMM Başkanı İsmail Kahraman’ın sarf ettiği bazı ifadeleri sırasında şahsına
sataşması nedeniyle konuşması 
AHMET
YILDIRIM (Muş) – Sayın Başkan, evrensel bir hak olarak düşünce ve ifade
özgürlüğü tam da bu sebeple vardır. Hiç kimse siz veya sizin gibi düşünenlerle
aynı şeyi düşünmek, ifade etmek zorunda değildir ve baştan sona benim
konuşmamın belli yerlerini cımbızlayarak değerlendirmeye tabi tuttunuz. Eğer bu
ülkede hukuk düzlemi üzerinden bir tartışma yapılacaksa hâlâ mahkeme karşısına
çıkarılmamış bir siyasi liderin hakkında nasıl hüküm verileceği üzerine üç
cümle etmiş olsanız çok daha saygın bir iş yapmış olursunuz. 
Aynı
şekilde, sizin benim darbe ihtimaline dair söylediklerime cevaben
söylediklerinizi anlamakta güçlük çekiyorum. Çünkü 15 Temmuz 2016’dan önce
uzunca bir süre ve sayısız defa biz bir darbe ihtimaline dikkat çekerken siz
yine şimdiki düşündüğünüz gibi düşünüyordunuz. Biz, darbeyi ortadan kaldırmanın
daha fazla güvenlikçi politikalarla olmayacağını, bilakis besleyeceğini, 15
Temmuz 2016 darbesinin de ondan önceki bir buçuk-iki yıllık aşırı güvenlikçi
politikaların ürünü olduğunu ifade ediyoruz. Biz bunun çaresinin demokrasi,
toplumsal hoşgörü ve barış, farklı düşüncelere de saygı olduğunu ifade
ediyoruz. 
Teşekkür
ederim. (HDP sıralarından alkışlar) 
BAŞKAN
– Evet, Sayın Yıldırım, bir polemik konusu olarak oturumun devamını istemediğim
için… Fikirlerimizi beyan ettik, herkesin fikri kendine ait. Cımbızla çekmedim,
cımbızla araya yerleştirdiğiniz kelimelerin dışındaki konuşmalarınızdan
bahsettim. Bunu geçiyorum, uzatmıyorum. (AK PARTİ sıralarından alkışlar)
AHMET
YILDIRIM (Muş) – Sayın Başkanım, ben sadece…
IV.- ÖZEL GÜNDEM (Devam)
A) 15 Temmuz Demokrasi ve Millî Birlik Günü
Görüşmeleri (Devam)
1.- 15 Temmuz Demokrasi ve Millî Birlik
Günü’nün anlam ve öneminin belirtilmesi görüşmeleri (Devam)
BAŞKAN
– Efendim, söz sırası Milliyetçi Hareket Partisi Genel Başkanı ve Meclis Grubu
Başkanı Osmaniye Milletvekili Sayın Devlet Bahçeli’ye aittir.
AHMET
YILDIRIM (Muş) – Sayın Başkanım, affedersiniz, çok kısa, kayda geçmesi için… 
BAŞKAN
– Buyurun oturun efendim. 
Buyurun
Sayın Genel Başkanım; Devlet Bey, buyurun. (MHP, AK PARTİ ve Bakanlar Kurulu
sıralarından alkışlar) 
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Osmaniye)
– Sayın Başkan, değerli milletvekilleri; yakın tarihimizin, belki de tüm
zamanların en karanlık 15 Temmuz gününün 1’inci yıl dönümü münasebetiyle,
bombaların hedefi olmuş ve gazilik unvanını bir kez daha hak etmiş Türkiye
Büyük Millet Meclisinin bu özel birleşiminde toplanmış bulunuyoruz. 
Konuşmamın
hemen başında şahsım ve parti grubum adına muhterem heyetinizi, ekranları
başında bizleri izleyen aziz vatandaşlarımızı hürmet ve muhabbetle
selamlıyorum.
15
Temmuz FETÖ hain saldırısına korkusuzca direnen, kanlarının son damlasına kadar
mücadele ederek destan destan büyüyen aziz şehitlerimize Allah’tan rahmet niyaz
ediyorum. O zulmet dolu gecede fedakârca, kahramanca, ardını önünü düşünmeden
işgalcilerin karşısına dikilen gazilerimize, elbette büyük Türk milletine
şükran ve saygılarımı sunuyorum.
Sayın
Başkan, değerli milletvekilleri; hiç şüphe yok ki Türk milleti tarih boyunca
nice badire ve belaları alt etmeyi, üstesinden gelmeyi başarmıştır. Bundan
hepimiz gurur duymaktayız. Var olmanın bir bedeli vardır ve bu gerçek, millî
vicdan tarafından bilinmektedir. Üzerinde yaşadığımız çetin ve zorlu coğrafyada
yaşamanın herhâlde ağır sonuçları olacaktır, nitekim bu zamana kadar da
olmuştur. Türk milletinin hedefte olması, kutlu varlığı üzerinde oyunlar
oynanması tesadüfi görülmemelidir. Kaldı ki böylesi bir husumet ve ihanet
kuşatması yeni de değildir. Aklımızı başımıza almazsak, millî birlik ruhunu
kaybedip birbirimize düşersek açık açık uyarıyorum ki ya bizi bu vatandan söküp
atacaklar ya da burada bizi gömüp üzerimizden aşacaklardır. Hesap budur, emel
budur, vahşi gaye bundan ibarettir. 
15
Temmuz öncelikle bir darbe teşebbüsüdür. Ayrıca, taktikçileri, teorisyenleri,
kuryeleri, taşeronları, planlayıcıları, sahadaki tetikçileri belli olan
iblisane bir işgal denemesidir. 15 Temmuz FETÖ kalkışmasına “kontrollü darbe”
demek, her şeyden önce aklın inkârı, vicdanın itlafı, yalın gerçeklerin
imhasıdır. Buna da hiç kimsenin hakkı olmayacaktır. (MHP ve AK PARTİ
sıralarından alkışlar) 
15
Temmuzda, çatısı altında bulunmaktan onur duyduğumuz Türkiye Büyük Millet
Meclisi defalarca bombalanmış, kurşun yağmuruna tutulmuştu. Askerî kamuflaj
içine saklanmış dar bir kadro, bir avuç yılan milletimize ateş saçmış, millî
kurum ve kuruluşlara acımasızca saldırmıştır. Tarih sayfalarını karıştırdığımızda
örneğine neredeyse hiç rastlanmayacak alçaklıklar, akla hayale sığmayan şiddet
dolu sahneler, meşum ve melun 15 Temmuz gecesinde yaşanmıştır. 
Çanakkale’de
müstevlilerin yarım bırakmak zorunda kaldıkları zulmü hain FETÖ’cüler
tamamlamak istemişlerdir. Millî Mücadele’de kovalanan Türk düşmanları aradan
geçen doksan dört yıl sonra bellerini doğrultup devşirdikleri Pensilvanyalı
teröristlerle Türkiye’yi önce teslim daha sonra da tepeden tırnağa tasfiye
etmeye kalkışmışlardır. 
15
Temmuz tarihî bir hesaplaşma, tarifsiz bir hıyanettir. Bir yanda Türkiye, diğer
yanda yedi düvel; bir yanda Türk milleti, diğer yanda terör örgütleri ve
arkalarındaki efendileri vardır ve taraflar çok nettir. 
Fetullahçı
terör örgütü Türkiye’ye kastetmek için eline geçirdiği tüm imkânları
kullanmıştır. Milletimizin alın teriyle alınan uçaklar, helikopterler kanunsuz
şekilde uçurulmuş; tanklar, silahlar 80 milyona doğrultulmuştur. 
Bir
defa FETÖ işgal girişimiyle ilgili millî bir mutabakatın varlığı şarttır. 15
Temmuzun üzerinden bir yıl geçmesine rağmen, bu konuda ısrarla kutuplaşma ve
kısır kavgaların yaşanması istiklalimiz açısından alarm ve acı verici bir
kayıptır. Düşman bellidir, kanlı teröristler belirgindir; açtıkları nifak
çukuru, kazdıkları fitne kuyusu gözler önündedir. O hâlde 15 Temmuz FETÖ darbe
kalkışması üzerinde niçin hemfikir olamıyoruz? Neden hep birlikte zalimlere
karşı gelemiyoruz? Niye hakkın, hakikatin ve halkın etrafında tek nefes
olamıyoruz? Nedir bizleri ayrı düşüren? Nelerdir aramıza giren? 15 Temmuz Türkiye'ye
suikast iken, milletimizi yıkmaya yönelik bir cinayet olduğu besbelli iken, var
olan görüş farklılıklarını nasıl izah edip neye yormalıyız?
FETÖ,
asırlardır devam edegelen Anadolu’nun istila komplosunun bu çağdaki adıdır.
FETÖ, Müslüman Türk milletine düşman olan batıl, bâtıni ve lanetli çevrelerin
küresel ölüm makinesini içimizde ve bölgemizde devamlı çalıştıran Haçlı
zihniyetinin su katılmamış bir barbarlığıdır. Eğer biz irkilip kendimize
gelmezsek, millî akıl ve şuurda buluşamazsak bu barbarlık son olmayacaktır.
Eğer iç barış ve huzur ortamını birlikte temin ve tamir etmezsek biliniz ki
yeni saldırılar önümüzdedir.
FETÖ’yü
üzerimize salan, millî bünyemize ve devletimize saldırtan şarlatanlar,
soysuzlar ve insanlık katilleri sadece bir partiyi, sadece bir şahsı, sadece
bir düşünceyi değil, hepimizi, milletimizin tamamını hedef seçmişlerdir. (MHP
ve AK PARTİ sıralarından alkışlar) Bunu görmek, bunu artık bilmek lazımdır.
Bugün Batılı devletlerin acıklı ve aciz durumları hâlâ 15 Temmuzla ilgili ikircikli
ve ikiyüzlü tavırları tehlikenin geçmediğinin, tehditlerinin sönmediğinin somut
delilidir. Dost bildiklerimiz arkamızda hançerle dolaşmaktadır. Küresel ve
bölgesel stratejik denklemleri aleyhimize kurmak için harıl harıl faaliyette
bulunanlar Türkiye'ye pranga vurmak için hazır ve nazır beklemektedir. FETÖ,
PKK, PYD, YPG, IŞİD, DHKP-C silahlandırılıp kiralanmışlar, kanlı tezgâhlarını
vatan topraklarında ve mücavir alanlarda açmışlardır. Bu terör örgütleri
kanalıyla şark meselesi sürdürülmektedir. İslamiyet’in kılıcı Türklerin
Anadolu’dan çıkarılması için el ovuşturanlar artık gemi azıya almışlar, son
kozlarını oynamaya başlamışlardır. 
15
Temmuza mevzi bakmak yerine stratejik yaklaşmak, tehlikeleri kaynağında okuyup
oyunu odağında bozmak millî namusun bizlere yüklediği tarihî bir görevdir. Bu
görevden kaçamayız, bu göreve yüz çeviremeyiz çünkü gidecek başka yerimiz
yoktur, sığınacak başka yurdumuz yoktur. (MHP ve AK PARTİ sıralarından
alkışlar) Altında toplanacağımız başka ay yıldızlı bayrağımız da yoktur. Ne
yapacaksak burada, Türk milletinin son yurdunda birlikte yapacağız, birlikte
başaracağız. 
Türkiye
Cumhuriyeti’nin omurgası millî kimliktir, egemenlik ve irade ebediyen Türk
milletine aittir. Bunu kabullenmeyerek zorluk çıkaranlara “Ne mutlu Türk’üm
diyene!” sözüyle cevap verecek, göğüs gereceğiz. Bu omurga kırılır, millî
kimlik kaybolursa şunu unutmayınız ki bu sınırlar içinde, bu beşerî varlık
çerçevesinde devletimizin bugünkü hâliyle yaşaması imkânsızlaşacaktır. Adaletse
istenen, yollarda değil, millî vicdanın ta kendisinde bulacağız. (MHP ve AK
PARTİ sıralarından alkışlar) Düşman çokmuş; biz onlardan daha çoğuz, daha
güçlüyüz, daha diriyiz, bunu göstermeliyiz. Kumpas kuruyorlarmış, alayı birden
üzerimize geliyorlarmış; varsın olsun, yeter ki saflarımızı sıkı tutalım,
öleceksek de adam gibi, kahraman gibi ama tam bağımsız bir şekilde ölelim. (MHP
ve AK PARTİ sıralarından alkışlar) 
Mağduriyet
varsa giderelim ama devlete ve millete kıyanları asla affetmeyelim. Ahlaksızca,
arsızca üzerlerine İngilizce “kahraman” yazan tişört giyen Pensilvanya
uşaklarını güldürmeyelim, dağınık ve atıl hâle düşmeyelim. (AK PARTİ ve MHP
sıralarından alkışlar) 
ABD
afiş astırmıyormuş: onlar insanlığa çoktan afişe olmuşlar. Bırakalım, kendi
tuzaklarında boğulsunlar. 
Sayın
Başkan, değerli milletvekilleri; son olarak şunu özellikle ifade etmek isterim
ki Türk Silahlı Kuvvetleri içine yuvalanmış bir kısım darbeci hain ile
Mehmetçiği mutlaka ayırt etmek gerekmektedir ve de şehitlerin hepsi ayrım
gözetmeksizin eşittir. Her biri bizim için mukaddes, muhteşem bir vatan
mücadelesinin elleri öpülesi neferleridir. Mehmetler bizimdir, biz Mehmetiz,
kutlu vatan onlardan emanettir.
Sözlerime
son verirken 15 Temmuz Demokrasi ve Millî Birlik Günü’müzün geleceğimiz
açısından yeni bir dirilişe vesile olmasını Rabb’imden niyaz ediyorum. 
Hepinizi
bir kez daha saygılarımla selamlıyorum. Sağ olun, var olun diyorum. (MHP
sıralarından ayakta alkışlar, AK PARTİ ve Bakanlar Kurulu sıralarından
alkışlar)
BAŞKAN
– Teşekkür ediyorum Sayın Bahçeli.
Sayın
milletvekilleri, 15 Temmuz Demokrasi ve Millî Birlik Günü’nün ana ehemmiyetinin
belirtilmesi gayesiyle yapılan konuşmalar tamamlanmıştır.
Bu
arada, bu gece yapılacak olan programı da ıttılanıza sunmak isterim. Gece
yarısı Millî Birlik Yürüyüşü Ulus’ta Birinci Meclis binasından başlayacak ve
Türkiye Büyük Millet Meclisi Tören Alanı’na saat birde gelinecektir. Saygı
duruşu ve İstiklal Marşı’ndan sonra Kur’an-ı Kerim tilaveti ve dua var ve
02.25’te video projeksiyon gösterisi var. Benim açılış konuşmamdan sonra
Cumhurbaşkanımız Sayın Recep Tayyip Erdoğan’ın konuşması var. 03.10’da, 81
ilden yürüyen gençlerin getirdiği bayrakların takdimi var. 04.50’de Millet
Camisi’nde, Cumhurbaşkanlığı Külliyesi, Beştepe’de sabah namazı ve saat
06.00’da 15 Temmuz Şehitler Abidesi’nin açılışı var gene Cumhurbaşkanlığı
Külliyesinde. 
Alınan
karar gereğince kanun tasarı ve teklifleri ile komisyonlardan gelen diğer
işleri sırasıyla görüşmek üzere 17 Temmuz 2017 Pazartesi günü saat 14.00'te
toplanmak üzere birleşimi kapattım.
Teşekkür
ediyorum.
Kapanma Saati: 14.28



