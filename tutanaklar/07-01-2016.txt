



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 25’inci
Birleşim
 7
Ocak 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hüda Kaya’nın, sokağa çıkma
yasaklarına ilişkin gündem dışı konuşması
2.- Osmaniye
Milletvekili Suat Önal’ın, 7 Ocak Osmaniye’nin düşman işgalinden kurtuluşunun
94’üncü yıl dönümüne ilişkin gündem dışı konuşması
3.- Adana Milletvekili Elif Doğan Türkmen’in, Adana
ilinin sorunlarına ilişkin gündem dışı konuşması

V.- AÇIKLAMALAR
1.- Diyarbakır Milletvekili İdris Baluken’in, 9/1/2013
tarihinde Paris’te, 4/1/2016 tarihinde Silopi’de Kürt kadın siyasetçilerin katledilmesine
ve sokağa çıkma yasağı uygulanan yerlerdeki cenazelerin defnedilememesine
ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Filiz Kerestecioğlu Demir ve
23 milletvekilinin, ŞÖNİM’ler ve devlete bağlı sığınaklardaki koşulların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/51)
2.- HDP Grubu adına, Grup Başkan Vekili Diyarbakır
Milletvekili Çağlar Demirel’in, kadına yönelik şiddetin aile içindeki yansımalarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/52)
3.- HDP Grubu adına, Grup Başkan Vekili Diyarbakır
Milletvekili Çağlar Demirel’in, kadın cinayetlerini teşvik eden bir mekanizmaya
dönüşmüş ceza indirimlerinin sonuçlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/53)
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken tarafından,
derin devlet yapılanmalarının Kürtlerin yoğunlukla yaşadığı coğrafyadaki güncel
uzantılarının deşifre edilmesi, açığa çıkarılması ve toplum ile hukuk önünde
yargılanması amacıyla 30/12/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 7 Ocak
2016 Perşembe günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi 
VIII.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, Kocaeli
Milletvekili Haydar Akar’ın HDP grup önerisi üzerinde yaptığı konuşması sırasında
Milliyetçi Hareket Partisine sataşması nedeniyle konuşması
2.- Diyarbakır Milletvekili İdris Baluken’in, Kocaeli
Milletvekili Haydar Akar’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
3.- Kocaeli Milletvekili Haydar Akar’ın, Manisa
Milletvekili Erkan Akçay ile Diyarbakır Milletvekili İdris Baluken’in sataşma nedeniyle
yaptıkları konuşmaları sırasında şahsına sataşması nedeniyle konuşması
4.- Diyarbakır Milletvekili İdris Baluken’in, Kocaeli
Milletvekili Haydar Akar’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
5.- Tokat Milletvekili Coşkun Çakır’ın, Manisa
Milletvekili Erkan Akçay’ın HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
6.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in 2 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
7.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
8.- Tokat Milletvekili Coşkun Çakır’ın, İstanbul
Milletvekili Hüda Kaya’nın 2 sıra sayılı Kanun Tasarısı’nın 2’nci maddesi üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
9.- İstanbul Milletvekili Hüda Kaya’nın, Tokat
Milletvekili Coşkun Çakır’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
10.- Tokat Milletvekili Coşkun Çakır’ın, Mardin
Milletvekili Mithat Sancar’ın, 9 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
11.- Mardin Milletvekili Mithat Sancar’ın, Tokat
Milletvekili Coşkun Çakır’ın sataşma nedeniyle yaptığı konuşması sırasında şahsına
sataşması nedeniyle konuşması
12.- İstanbul Milletvekili Mehmet Metiner’in, Mardin
Milletvekili Mithat Sancar’ın, 9 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında şahsına sataşması nedeniyle
konuşması
13.- Diyarbakır Milletvekili İdris Baluken’in, İstanbul
Milletvekili Mehmet Metiner’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporları (1/307) (S. Sayısı: 4)
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/310) (S.
Sayısı: 6)
3.- Türkiye Cumhuriyeti Hükümeti ve Gürcistan Hükümeti
Arasında Enerji Alanında İşbirliğine Dair Anlaşmanın Onaylanmasının Uygun
Bulunduğuna Dair Kanun Tasarısı ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu ve Dışişleri Komisyonu Raporları (1/312) (S.
Sayısı: 7)
4.- Türkiye Cumhuriyeti ile Kore Cumhuriyeti Arasında
Serbest Ticaret Alanı Tesis Eden Çerçeve Anlaşma Kapsamında Yatırım
Anlaşmasının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporları (1/303) (S. Sayısı: 2)
5.- Türkiye Cumhuriyeti Hükümeti ile Ruanda Cumhuriyeti
Hükümeti Arasında Askeri Alanlarda Eğitim, Teknik ve Bilimsel İş Birliği
Çerçeve Anlaşmasının Onaylanmasının Uygun Bulunduğuna Dair Kanun Tasarısı ile
Millî Savunma Komisyonu ve Dışişleri Komisyonu Raporları (1/308) (S. Sayısı: 5)
6.- Türkiye Cumhuriyeti ile Macaristan Arasında Dostluk
ve İşbirliği Antlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/313) (S. Sayısı: 8)
7.- Türkiye Cumhuriyeti Hükümeti ile Romanya Hükümeti
Arasında Savunma Sanayi İşbirliği Anlaşmasının Onaylanmasının Uygun Bulunduğuna
Dair Kanun Tasarısı ile Millî Savunma Komisyonu ve Dışişleri Komisyonu
Raporları (1/315) (S. Sayısı: 9)
8.- Türkiye Cumhuriyeti Hükümeti ile Nijer Cumhuriyeti
Hükümeti Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
9.- Türkiye Cumhuriyeti Hükümeti ve Sierra Leone
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/299) (S.
Sayısı: 13)
10.- Türkiye Cumhuriyeti Hükümeti ve Güney Sudan
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/300) (S.
Sayısı: 14)

X.- OYLAMALAR
1.- (S. Sayısı: 2) Türkiye Cumhuriyeti ile Kore
Cumhuriyeti Arasında Serbest Ticaret Alanı Tesis Eden Çerçeve Anlaşma Kapsamında
Yatırım Anlaşmasının Onaylanmasının Uygun Bulunduğuna Dair Kanun Tasarısı’nın
oylaması
2.- (S. Sayısı: 9) Türkiye Cumhuriyeti Hükümeti ile
Romanya Hükümeti Arasında Savunma Sanayi İşbirliği Anlaşmasının Onaylanmasının
Uygun Bulunduğuna Dair Kanun Tasarısı’nın oylaması

XI.- YAZILI SORULAR VE CEVAPLARI
1.- İstanbul Milletvekili Mahmut Tanal'ın, İstanbul'un
Beykoz ilçesinde çıkan orman yangınına ilişkin sorusu ve Orman ve Su İşleri
Bakanı Veysel Eroğlu’nun cevabı önergesi (7/302)
2.- İzmir Milletvekili Ahmet Kenan Tanrıkulu'nun,
Bakanlık hizmet binalarına ve yapılan kiralamalara,
İzmir'e yönelik proje ve yatırımlara,
Bakanlık ile bağlı kurum ve kuruluşlar bünyesinde
bulunan araçlara,
İlişkin soruları ve Orman ve Su İşleri Bakanı Veysel
Eroğlu’nun cevabı (7/304) (7/305) (7/306)
3.- Artvin Milletvekili Uğur Bayraktutan'ın, Artvin
Cerattepe'deki bir bölgede çok sayıda ağaç kesileceği iddiasına ilişkin sorusu
ve Orman ve Su İşleri Bakanı Veysel Eroğlu’nun cevabı önergesi (7/505)
4.- Diyarbakır Milletvekili Altan Tan'ın, orman
yangınlarına ilişkin sorusu ve Orman ve Su İşleri Bakanı Veysel Eroğlu’nun
cevabı (7/506)
5.- Niğde Milletvekili Ömer Fethi Gürer'in, Niğde'nin
Bor ilçesine bağlı bir köyde tarımsal amaçlı su kuyusu açılmasına izin verilmemesine
ilişkin sorusu ve Orman ve Su İşleri Bakanı Veysel Eroğlu’nun cevabı (7/507)
6.- Trabzon Milletvekili Haluk Pekşen'in, orman
hastalıkları ve zararlıları ile mücadeleye ilişkin sorusu ve Orman ve Su İşleri
Bakanı Veysel Eroğlu’nun cevabı (7/508)
7.- İstanbul Milletvekili Yakup Akkaya'nın, TBMM
bünyesinde görev yapan personelin sendikal haklarına ve bu hakların kullanımı
ile ilgili iddialara ilişkin sorusu ve Türkiye Büyük Millet Meclisi Başkan
Vekili Ahmet Aydın’ın cevabı (7/628)
8.- Ankara Milletvekili Murat Emir'in, Ankara'nın Çubuk
ilçesine bağlı bazı köylerde küçükbaş ve büyükbaş hayvan yetiştirilmesinin ASKİ
tarafından yasaklandığı iddiasına ilişkin sorusu ve Orman ve Su İşleri Bakanı
Veysel Eroğlu’nun cevabı (7/1032)
7 Ocak 2016 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Emre KÖPRÜLÜ (Tekirdağ)
------0-----
BAŞKAN
– Türkiye Büyük Millet Meclisinin 25’inci Birleşimini açıyorum.
(HDP
sıralarından pankart gösterilmesi)
III.- YOKLAMA
BAŞKAN
– Elektronik cihazla yoklama yapacağız.
Yoklama
için beş dakika süre vereceğim. Sayın milletvekillerinin oy düğmelerine basarak
salonda bulunduklarını bildirmelerini, bu süre içerisinde elektronik sisteme
giremeyen milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla beş dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 14.06
İKİNCİ OTURUM
Açılma Saati: 14.19
BAŞKAN: Başkan Vekili Ahmet AYDIN
KÂTİP ÜYELER:
İshak GAZEL (Kütahya), Emre KÖPRÜLÜ (Tekirdağ)
------0-----
BAŞKAN – Sayın
milletvekilleri, Türkiye Büyük Millet Meclisinin 25’inci Birleşiminin İkinci
Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. Şimdi yoklama
işlemini tekrarlayacağım. 
Yoklama için beş
dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, sokağa çıkma yasakları hakkında söz isteyen İstanbul Milletvekili
Hüda Kaya’ya aittir.
Buyurun
Sayın Kaya.
Süreniz
beş dakikadır.
Sayın
milletvekilleri, gündeme geçtik, hatip kürsüye davet edildi; lütfen, uğultuyu
keselim.
Buyurun
Sayın Kaya.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Hüda Kaya’nın, sokağa çıkma
yasaklarına ilişkin gündem dışı konuşması
HÜDA
KAYA (İstanbul) – Sayın Başkan, sayın vekiller; saygıyla selamlıyorum. 
Değerli
arkadaşlar, inancımızda bir ilke vardır, biliyorsunuz: “Komşusu açken tok yatan
bizden değildir.” der Sevgili Efendimiz ve bu komşu için ne inanç ayrımı vardır
ne dil ne renk ayrımı vardır. Komşu kim olursa olsun komşuluk hukuku
çerçevesinde, eğer yanı başımızda bir insan, bir aile, bir halk aç yaşıyorsa,
aç yatıyorsa diğer insanların tok yatması insanlık adına utanç vericidir ve
inancımız adına da bir vebaldir aynı zamanda. Bugün bizler, Türkiye'nin
batısında yaşayan halklar sistemin, belki Türk olmamızın, belki yaşadığımız
şehirlerde doğmuş olmamızın getirileriyle yaşarken fakat bir taraftan
ötekileştirdiğimiz, bir algı yönetimiyle “teröristler, ötekiler” diye itham
edilen halklar bugün açlık feryatlarıyla çığlıklar atıyorlar. 
En
az 50 cenaze şu anda defnedilmemiş, defnedilemiyor, günlerdir izin verilmiyor
ki Allah’ın yarattığı toprak ananın bağrına konulabilsinler. Sadece Sur’da 3
gencin cesedi on beş gündür sokak ortasında, yerel yöneticiler izin vermiyor
defnedilmelerine, yanlarına yaklaşılmasına izin vermiyor. Bu gençlerin aileleri
günlerdir açlık grevi yapıyorlar. 75-80 yaşındaki kadınların, annelerin, açlık
grevinde, evlatlarının cenazesini alıp sadece toprağa defnedebilmek için
günlerdir açlar. 75-80 yaşındaki kadınların, annelerin, açlık greviyle evlatlarının
cenazesine ulaşmak mücadelesini verdiği bir ülkede yaşamaktan utanıyorum
arkadaşlar. 
Aynı
zamanda, cenazelere yapılan bu işkence, sorumsuzluk, duyarsızlık devam ettiği
gibi, en eften püften meselelerde, ağaçta, ormanda, yeşillikte fetvalar düzen
Diyanet neden sesini çıkarmıyor? Diyanet Başkanına çağrıda bulunuyorum.
İnancımız adına, Peygamberin, neye inanırsa inansın, hangi dine inanırsa
inansın bütün insanların cenazesine, tabutuna, mezarlığına ve bütün canlıların
ölümlerine, cesetlerine karşı gösterdiği saygıyı unutmayalım arkadaşlar. Biz
inancımızın ilkeselliğiyle bir anlam kazanabiliriz. Eğer sadece etikette
kendimizi bir inanca ithaf ederek ama o inancın ilkelerine taban tabana zıt bir
pratikle bizler Allah’ın yüzüne nasıl bakacağız, lütfen bir sorgulayın ve
empati yapın. Aynı zamanda Şırnak’ta 19 cenaze bekliyor, Silopi’de 5 cenaze
bekliyor, Cizre’de 25’ten fazla cenaze hâlâ defnedilmesine izin verilmemiş
durumda. 
HÜSNÜYE
ERDOĞAN (Konya) – Onlar niye ölmüş acaba?
HÜDA
KAYA (Devamla) - Günlerdir Silopi’den telefonlar alıyoruz arkadaşlar, günlerdir
arıyorlar, açlık çığlıkları yapıyorlar. Konuşmamın başında dediğim gibi
“Komşusu açken tok yatan bizden değildir.” der Efendimiz. Yahudi de olsa,
ateist de olsa, Hristiyan da olsa, kim olursa olsun; Kürt, Roman, Alevi,
komşumuz aç ise 80 milyonluk bu ülkenin insanları olarak bizler bunun hesabını
verme durumundayız. Bakın, günlerdir gelen telefonlarla insanlar un istiyor,
çocuk maması istiyor, makarna gibi temel gıda ihtiyaçları istiyor. Bakanlıktan
valiliklere, kaymakamlıklara kadar tüm yerel yöneticilerle görüşmeye
çalışıyoruz fakat tek bir tanesi Allah adına, vicdan adına, insanlık adına
dönebilmiş değil, olumlu cevap vermiş değil. İnsanlar, beş on aile, gelen tank
saldırılarına karşı evlerin bodrumlarında, bir arada soğukta yaşıyorlar, aç ve
susuz hâldeler. Lütfen vicdanlarımızla tekrar…
(Mikrofon
otomatik cihaz tarafından kapatıldı) 
HÜSNÜYE
ERDOĞAN (Konya) – Bakın yanlış söylüyorsunuz, yanlış. Sabah Bakanımızla
birlikteydik, oraya bir isteniyorsa beş gönderiliyor, onu biliyor musunuz?
HÜDA
KAYA (Devamla) - …bu çağrıya cevap verin. Aynı zamanda…
Bitti
mi süre?
BAŞKAN
– Bitti Sayın Kaya, teşekkür ediyoruz.
HÜDA
KAYA (Devamla) – Teşekkürler. (HDP sıralarından alkışlar)
BAŞKAN
– Gündem dışı ikinci söz, Osmaniye’nin düşman işgalinden kurtuluş yıl dönümü
münasebetiyle söz isteyen Osmaniye Milletvekili Suat Önal’a aittir.
Buyurun
Sayın Önal. (AK PARTİ sıralarından alkışlar)
Sizin
de süreniz beş dakikadır. 
2.- Osmaniye
Milletvekili Suat Önal’ın, 7 Ocak Osmaniye’nin düşman işgalinden kurtuluşunun
94’üncü yıl dönümüne ilişkin gündem dışı konuşması
SUAT
ÖNAL (Osmaniye) – Sayın Başkan, değerli milletvekilleri; 7 Ocak Osmaniye’nin
kurtuluşunun 94’üncü yıl dönümü üzerine gündem dışı söz almış bulunuyorum. Bu vesileyle,
Genel Kurulu ve aziz milletimizi saygıyla selamlıyorum.
Değerli
milletvekilleri, Osmaniye’nin düşman işgalinden kurtuluşunun 94’üncü yıl dönümü
bugün Osmaniye’de yine büyük bir heyecan ve coşkuyla kutlanıyor. Kahraman
ecdadımızın, birçok olumsuzluğa rağmen âdeta yedi düvele karşı verdiği mücadele
sonunda iman gücüyle kazandığı zaferi bugün bir kez daha minnet ve şükranla
anıyoruz.
30
Ekim 1918 Mondros Mütarekesi'nin hemen akabinde Anadolu haçlı ruhuyla işgal
edilmiş, Kahramanmaraş, Gaziantep ve Şanlıurfa önce İngilizlerin, ardından da
Fransızların kontrolüne girmişti. Fransızlar daha sonra Mersin, Adana, Hatay ve
Osmaniye'yi de işgal etmişler, bu işgal esnasında genç-yaşlı, kadın-erkek
demeden masum insanları vahşice katlederek ağıtlara da konu olan mezalimi
sergilemişlerdir. Her zaman esaret yerine şehadeti, zillet yerine izzeti tercih
eden aziz ecdadımız tüm Anadolu’da olduğu gibi Osmaniye’de de kahramanca
işgalcilere karşı mücadele ederken, Kurtuluş Savaşı’nın Osmaniye’deki
kahramanlarından Rahime Hatun, Saim Bey, Palalı Süleyman, Hasan Çavuş, Muhammed
Hoca, Borazan Mehmet, Nacar Ökkeş ve arkadaşları âdeta “Esaret zincirine
gelemez bu asil millet, şehitlik rütbe bize/ Cennet vatanımıza göz dikenler,
elbet sonunda gelir dize./ Dünya âlem bilsin ki sarsılmaz çelikten imanımız
var/ Sabrımız taşmaya görsün, bu dünyayı ederiz size dar.” diye haykırarak
düşmanları, işgal kuvvetlerini yurdumuzdan kovmuşlardır.
Değerli
milletvekilleri, ecdadımız o kıtlık günlerinde bir oldu, birlik oldu, tefrikaya
girmeden yaşlı-genç, kadın-erkek, kız-kızan hep birlikte savaştılar. Merhum
Mehmet Akif Ersoy’un “Girmeden tefrika bir millete düşman giremez/ Toplu
vurdukça yürekler onu top sindiremez.” dediği gibi yürekleri bu vatan için, bu
ezan için, şanlı bayrağımızın semalarda ebediyen dalgalanması için bir çarptı
ve bu aziz vatanı bize canlarıyla, kanlarıyla bedel ödeyerek miras bıraktılar.
Kurtuluş Savaşı’ndaki destansı mücadelede nasıl ki Antep’in “gazi” unvanını,
Maraş’ın “kahraman” unvanını, Urfa’nın da “şanlı” unvanını hak ettiği gibi
Osmaniye de yiğit insanlarıyla milletin gönlünde “yiğit Osmaniye” unvanını
kazanmıştır. 
Değerli
milletvekilleri, şu da unutulmamalıdır ki: Anadolu’yu yurt tuttuğumuz 1071
Malazgirt Zaferi’nden beri ülkemize göz diken ve bizleri bölüp parçalayarak yok
etmeye çalışan şer güçler ve onların taşeronları elbette bugün de boş
durmamakta ve ülkemizin birliğini, beraberliğini bozmaya yönelik organize
faaliyetlerine devam etmektedirler. Millet olarak bugün de bize düşen
Türk’üyle, Kürt’üyle, Laz’ıyla, Çerkez’iyle ecdadımıza yakışır bir şekilde tüm
etnik unsurlarıyla Türk milleti olarak kurtuluş mücadelesindeki birlik ve
beraberliğimizi her zaman muhafaza etmek ve tefrikaya düşmemektir. 
Bu
vesileyle bugün Kurtuluş Savaşı’nın meşalesini yakan başta Gazi Mustafa Kemal
ve aziz silah arkadaşları ile tüm şehit ve gazilerimizi bir kez daha minnet ve
şükranla anıyor, Osmaniyeli hemşehrilerimizin ve tüm aziz milletimizin kurtuluş
bayramını tekrar kutluyor, hepinizi saygıyla selamlıyorum. (AK PARTİ sıralarından
alkışlar) 
BAŞKAN
– Teşekkürler Sayın Önal.
Gündem
dışı üçüncü söz, Adana ilinin sorunları hakkında söz isteyen Adana Milletvekili
Elif Doğan Türkmen’e aittir. 
Buyurun
Sayın Türkmen.
Süreniz
beş dakikadır. 
3.- Adana Milletvekili Elif Doğan Türkmen’in, Adana
ilinin sorunlarına ilişkin gündem dışı konuşması
ELİF
DOĞAN TÜRKMEN (Adana) – Sayın Başkan, değerli milletvekilleri; Osmaniye’nin 7
Ocak, Adana’mızın 5 Ocak kurtuluş bayramını kutluyorum. 
Yiğit
Adanalıların 5 Ocak 1922’de yazdıkları kahramanlık destanı bizi bugünlere
getirdi. Ancak, Adana’nın şimdi başka kahramanlık destanlarına ihtiyacı var.
Adana ilimizin sorunları hakkında konuşmak üzere gündem dışı söz aldım. 
Adana
1990’lı yıllara kadar sanayi ve tarımıyla öne çıkan illerden biriydi. Bugün
işsizlikte 13,2; sosyoekonomik gelişmişlikte 16’ncı sırada. Vasıfsız göç alan
Adana nitelikli göç veriyor ve bu konudaki istatistik eksi 11.619. Bir
zamanların fabrikatör şehri olan Adana… TÜİK 2011 verilerine göre sanayi için
Türkiye ortalaması 27,5 iken Adana ve Mersin 21. Türkiye, ekonomisini ve
sanayisini geliştirebilmek için İstanbul gibi bölge ekonomileri yaratmak zorunda.
Bunu yapabilecek İstanbul’a alternatif tek bölge Adana’nın merkez olduğu
Çukurova ve Adana yılda 3 kez hasat almasına rağmen ne yazık ki tarımsal
üretimde kötü bir noktada. Sanayinin en stratejik ürünü olan pamuk Adana’da
bitmiştir. Mısır ekiminin teşviki, pamuk ithalatındaki ek maliyetlerin
bulunmaması pamuk ekim alanlarının mısıra kaymasına yol açmıştır. Pamuk
ithalatına harcanan paranın bir kısmı teşvik için ayrılırsa yalnızca Adana
değil tüm Türkiye kazanacaktır. (CHP sıralarından “Bravo” sesleri, alkışlar) 
Rusya’yla
aramızda başlayan kriz de Adana ekonomisine ayrıca bir fatura ödetmekte. Rusya
pazarına yapılamayan narenciye ihracatı nedeniyle bugün üreticilerimiz tahsilat
zorluğu çekmekte, çeklerini ödeyememekte, kredisini ödeyememekte ve üretim
maliyetini de karşılayamamaktadır. Kaybeden yalnızca çiftçi değil değerli
milletvekilleri, hasat işçileri, paketleme tesislerinde çalışan işçiler de
işsiz. Çukurova bölgesinin ve Adana’nın temel ihtiyacı yerli ve dış pazara
dönük, katma değeri yüksek üretim. 
Teşvik
sistemi, Adana’nın sanayi anlamında da gelişimini engelleyen bir sistem. Adana,
ikinci bölge kapsamında ancak Adana’nın Kozan’ı, Adana’nın Tufanbeyli’si,
Saimbeyli’si, Feke’si, İmamoğlu, tuvaleti, suyu, yolu olmayan ilçelerimiz ve
bunlar ne yazık ki teşvikte ikinci bölge olarak değerlendiriliyor. Demek ki
teşvik konusunda Adana için farklı bir sistem geliştirmek gerekmekte. 
Yine
sanayicilerimizin bir ihtiyacı var, yaygın eğitim. Şu anda Adana Organize
Sanayi Bölgesi ne yazık ki kalifiye eleman bulamamakta. Bunun da önünü kesmenin
yolu, yaygın eğitimi yeniden kalifiye eleman bulacak şekilde düzenlemek. 
Adana’ya
Cumhurbaşkanı Sayın Recep Tayyip Erdoğan’ın verdiği bir söz vardı, Ceyhan
Enerji ve İhtisas Bölgesi’ni hayata geçirmek. O gün bugündür bir adım yol
katedemedik. Keza Çukurova Havalimanı için iki seçim müjde verildi Adana için,
hâlen yapılan hiçbir şey yok. 
Şu
anda, bütün bunları bırakın, Adana her gün ciddi anlamda elektrik
kesintileriyle uğraşırken ne yazık ki enerji dağıtım şirketi bu konuda en ufak
bir girişimde bulunamıyor. 
Adana’da
üretimde ayakkabı üreticileri tüm Türkiye değil, dünyaya ihracat yaparken
Sarıyakup gibi bir mahalleye sığınmış durumdalar ve bunlar buradan
taşınmadığında ne yazık ki çok ciddi sorunlarla karşı karşıya gelebilecekler.
Bütün bunlar çok özet ama Adana’nın tarımda ve sanayideki kan kaybını
gösteriyor. 
Değerli
milletvekilleri, Adana, tıpkı Türkiye gibi tüm partilerin, tüm siyasi
görüşlerin temsil edildiği bir şehir. Bu, Adana için bir zenginlik. “Aslolan
Adana” diyen Adana’nın 14 milletvekili ve bakanı birlikte olursa Adana
kalkınacak ama Türkiye’nin aynası olan Adana’nın kalkınması aynı zamanda Türkiye’nin
kalkınmasını getirecektir. 
Bu
nedenle yüce heyetinizi saygıyla selamlıyorum. Teşekkür ederim. (CHP
sıralarından alkışlar)
BAŞKAN
– Teşekkürler Sayın Türkmen.
Gündeme
geçmeden önce, Sayın Baluken sizin bir söz talebiniz olmuş.
Buyurun.
V.- AÇIKLAMALAR
1.- Diyarbakır Milletvekili İdris Baluken’in, 9/1/2013
tarihinde Paris’te, 4/1/2016 tarihinde Silopi’de Kürt kadın siyasetçilerin
katledilmesine ve sokağa çıkma yasağı uygulanan yerlerdeki cenazelerin
defnedilememesine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, değerli milletvekilleri; bildiğiniz gibi 9 Ocak 2013 tarihinde Paris’in
orta yerinde, Avrupa’nın merkezinde 3 Kürt kadın siyasetçi Sakine Cansız, Fidan
Doğan ve Leyla Söylemez Türkiye’deki bağlantılarının da iyice teşhir olduğu
uluslararası bir komplo sonucu, bir suikast sonucu katledilmişlerdi. Maalesef
bu acımasız cinayetleri, katliamı andığımız bir hafta içerisinde de bu sefer
Silopi’de yine 3 Kürt kadın siyasetçi, 3 devrimci kadın bilinçli bir şekilde,
planlı bir şekilde infaz edilerek katledildiler. DBP Parti Meclis Üyesi
arkadaşımız Seve Demir, Silopi Halk Meclisi Eşbaşkanı Pakize Nayır ve KJA Üyesi
Fatma Uyar arkadaşlarımız şahsında geliştirilen bu siyasi cinayetlerle kadınlar
başta olmak üzere bugün bütün Kürt illerinde yürütülen savaş politikalarına
karşı direnen tüm halkımıza acımasız bir mesaj verilmek istenmiştir. Biz bu
katliamları yapanları, bunu planlayanları, bu katliamın talimatını verenleri,
bütün sorumluları buradan bir kez daha şiddetle ve nefretle kınıyor,
halklarımıza bu acımasız katliamların bir an önce hesabını soracağımızın sözünü
bir kez daha yinelemek istiyoruz. Paris’te 3 çiçeği dalından koparmak
isteyenler çözümün ve kalıcı barışın baharını ertelemek istemişlerdi, Silopi’de
de yine 3 fidanı aramızdan alanlar barışın baharını engellemek isteyenlerdi.
Buradan halkımız bilsin ki, evet, çiçekleri katledebilirler, çiçekleri dalından
koparabilirler ama barışın baharını asla engelleyemezler, asla
engelleyemeyecekler. 
Değerli
Başkan, demin gündem dışı söz alarak konuşan Değerli Hatibimiz de, Grup Üyemiz
Hüda Kaya da bahsetti. Şu anda Silopi, Sur, Cizre ve Şırnak Devlet
Hastanelerinde defnedilmeyi bekleyen 50 cenaze var. Bu, ülkenin en büyük
utancıdır. Cumhuriyet tarihinden bugüne kadar, iki haftayı aşkın bir süredir
50’yi aşkın cenazenin defnedilmeyi beklediği belki de hiçbir dönem
yaşanmamıştır. Devlet, bu yaklaşımla, katletmiş olduğu insanların gömülme
hakkını, defnedilme hakkını bile hiçe saydığını ortaya koyuyor. Bugüne kadar
yaptığımız bütün görüşmeler sonuçsuz kaldı. Burada gündemleştirdiğimiz bütün
konuşmalar, maalesef, Hükûmet yetkilileri, devlet yetkilileri tarafından
dikkate alınmadı. Verilen cevap, bu sabah itibarıyla, Adalet Bakanlığının
yayınlamış olduğu bir yönetmelik oldu. 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Sayın Başkan, toparlamam lazım. 
BAŞKAN
– Toparlayın Sayın Baluken, lütfen. 
İDRİS
BALUKEN (Diyarbakır) – Bu sorunu çözmek için bir gün, birkaç saat, bir hafta,
her neyse, cenazelerin defni için sokağa çıkma yasaklarının kaldırılması
gerektiğiyle ilgili çözüm önerilerimize, maalesef, Adalet Bakanlığı, bu sabah
yayınladığı utanç verici bir yönetmelikle cevap vermiştir. Yayınlanan
yönetmeliğin içeriğiyle, bundan sonra, ailelerin izni olmadan mülki amirler
tarafından, valilikler tarafından, izinsiz bir şekilde cenazelerin kaçırılarak
defnedilmesinin yolu açılmıştır. Biz bu zihniyeti 90’lı yıllardan tanıyoruz.
Kefenlenmemiş, namazı kılınmamış, toplu şekilde defnedilen, gömülen cenazelerin
gerçekliği, Adalet Bakanlığının bugün yayınladığı yönetmeliklerle bir kez daha
gündemleştirilmek, güncellenmek isteniyor. Bu anlayışı, bu zihniyeti kınıyoruz.
Hükûmete ve devlete buradan bir kez daha bu cenazelerin defnedilmesi için
insani yaklaşım çağrısını yinelemek istiyorum. 
Teşekkür
ederim. 
BAŞKAN
– Gündeme geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç adet önerge vardır, ayrı ayrı okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Filiz Kerestecioğlu Demir ve
23 milletvekilinin, ŞÖNİM’ler ve devlete bağlı sığınaklardaki koşulların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/51)
Türkiye Büyük Millet Meclisi Başkanlığına
ŞÖNİM’ler ve devlete bağlı sığınaklardaki
koşulların araştırılması amacıyla, Anayasa’nın 98’inci ve Türkiye Büyük Millet
Meclisi İçtüzüğü'nün 104’üncü ve 105’inci maddeleri uyarınca Meclis araştırması
açılmasını saygılarımızla teklif ederiz.
1)
Filiz Kerestecioğlu Demir (İstanbul)
2)
Pervin Buldan (İstanbul)
3)
Meral Danış Beştaş (Adana)
4)
Behçet Yıldırım  (Adıyaman)
5)
Berdan Öztürk (Ağrı)
6)
Dirayet Taşdemir  (Ağrı)
7)
Sırrı Süreyya Önder  (Ankara)
8)
Ayşe Acar Başaran  (Batman)
9)
Mehmet Ali Aslan  (Batman)
10)
Saadet Becerekli  (Batman)
11)
Hişyar Özsoy  (Bingöl)
12)
Mizgin Irgat  (Bitlis)
13)
Altan Tan  (Diyarbakır)
14)
Çağlar Demirel  (Diyarbakır)
15)
Feleknas Uca  (Diyarbakır)
16)
İmam Taşçıer  (Diyarbakır)
17)
Nimetullah Erdoğmuş  (Diyarbakır)
18)
Nursel Aydoğan  (Diyarbakır)
19)
Sibel Yiğitalp  (Diyarbakır)
20)
Ziya Pir  (Diyarbakır)
21)
Mahmut Toğrul  (Gaziantep)
22)
Abdullah Zeydan  (Hakkâri)
23)
Mehmet Emin Adıyaman (Iğdır)
24)
Erdal Ataş  (İstanbul)
Gerekçe:
Türkiye'de, 2015 yılı başından bugüne
kadar 255 kadın, kocaları, eski kocaları, sevgilileri, eski sevgilileri,
abileri, babaları, erkek akrabaları ya da hiç tanımadığı erkekler tarafından
öldürüldü. Üstelik bu rakam yalnızca basına yansıyan kadın cinayetlerinden
gazetecilerin derlediklerini kapsıyor. Adli makamlardan saklanan, basına
yansımayan, kaza veya intihar süsü verilen cinayetlerin de yaşandığını ve
tablonun çok daha endişe verici olduğunu biliyoruz.
6284 sayılı Kanun'un yürürlüğe
girmesinden bu yana üç buçuk sene geçti. Yine Türkiye, 1 Ağustos 2014 tarihinde
yürürlüğe giren Kadına Yönelik Şiddet ve Ev İçi Şiddetin Önlenmesi ve Bunlarla
Mücadeleye İlişkin Avrupa Konseyi Sözleşmesi'nin (İstanbul Sözleşmesi) imzacısı
ve Anayasa'nın 90. maddesi gereğince usulüne uygun olarak tarafıdır. Fakat ne
yazık ki, izleme raporlarından edindiğimiz bilgilere göre, 6284 sayılı Kanun'un
ve uluslararası sözleşmelerin gerekleri yerine getirilmemektedir.
Avrupa Parlamentosu'nun 1998'de
çıkardığı tavsiye kararına göre her 7 bin 500 kişilik nüfus için sığınma
evlerinde 1 kişilik yer olmalı. İstanbul Sözleşmesi de yeterli sayıda, uygun ve
kolayca ulaşılabilir sığınağın hazırlanmasını sağlamak üzere gereken yasal veya
diğer tedbirleri almakla Türkiye'yi yükümlü kılmıştır. Oysa, Bakanlığınızın Mor
Çatı Kadın Sığınma Vakfı'nın sığınma merkezlerine ilişkin sorularına verdiği
27/07/2015 tarihli yanıta göre, Türkiye'de toplam 132 sığınaktaki toplam
kapasite 3.402’dir. Yani yaklaşık her 23 bin kişilik nüfus için sığınma
evlerinde bir kişilik yer var. Türkiye gibi kadına yönelik şiddetin yoğun
biçimde yaşandığı bir ülkede, ulaşılabilir sığınak sayısının minimum standardın
üzerine çıkarılması gerekirken Belediye Kanunu'nun eski hâlinde yer alan 50 bin
nüfuslu belediyelerin sığınak açmasını öngören madde, yeni Belediye Kanunu’yla
100 bin kişiye çıkarılmıştır.
Üstelik 6284 sayılı Kanun'un yürürlüğe
girmesiyle açılan Şiddet Önleme ve İzleme Merkezleri (ŞÖNİM) Yönetmeliği’nde,
şiddete uğrayan kadınların güçlendirilmesi hedefinden bahsedilmesine rağmen söz
konusu merkezlerden hizmet alan kadınlarla yapılan görüşmelere dayanan
raporlara göre kadınlar sığınaklarda önemli sorunlar yaşamaktadır. Pek çoğu
derin travmalar yaşayarak, evlerini, sosyal çevrelerini arkalarında bırakarak
sığınağa yerleşen kadınlara sığınak personeli belirli ilkelerle yaklaşmalıdır.
Örneğin 1990 yılında kurulan Mor Çatı Kadın Sığınağı Vakfında "Hiç kimse
hiçbir kadının şiddeti provoke ettiğini ya da hak ettiğini düşünmez. Kadına
yönelik şiddeti üreten toplumsal önyargıların, değerler sisteminin sorgulanması
amaçlanır."
Oysa Bakanlığınıza bağlı sığınaklarda,
“güvenlik” adı altında kadınların iletişim olanaklarının kısıtlandığını,
sığınağa giriş-çıkış saatlerinin kısıtlı olması nedeniyle iş veya ev aramak
gibi konularda zorluklar yaşadıklarını, can güvenliği riski yaratacağı
gerekçesiyle çalışmalarına izin verilmediğini, kadınların sığınaktan sonra bir
hayat kurmak konusunda çıkışsız hissettiklerini, sığınak çalışanlarının
davranışları konusunda sıkıntı yaşadıklarını, çalışanların ihtiyaçlarını keyfî
olarak karşıladığını ve hakarette bulunduklarını belirten kadınların ifadeleri
Mor Çatının hazırladığı 6284 Sayılı Kanun Uygulamaları İzleme Raporu'na
yansımıştır. Birçoğu aşağılandıklarından, üstelik kanunda belirtilmesine karşın
psikolojik, maddi ve ayni destek alamadıklarından, sığınakların yalnızca
kendileri için konaklama işlevi gördüğünden, güçlendirici çalışmalarda
bulunulmadığından bahsetmişlerdir. Ne var ki Mor Çatı Kadın Sığınağı Vakfı, biz
feminist kadınlarca kurulduğu günden beri fiilî olarak sığınakların ancak aile
değil kadın odaklı çalışarak, aileyi koruyan değil kadınları güçlendiren ve
özgürleştiren bir eksende destek vererek ve dayanışmayı esas alarak kadınların
hayatlarında olumlu etki bırakabileceklerini biliyoruz.
ŞÖNİM’ler ve devlete bağlı
sığınaklardaki koşulların araştırılması amacıyla Anayasa’nın 98’inci ve Türkiye
Büyük Millet Meclisi İçtüzüğü'nün 104’üncü ve 105’inci maddeleri uyarınca
Meclis araştırması açılmasını saygılarımızla teklif ederiz. 
2.- HDP Grubu adına, Grup Başkan Vekili Diyarbakır
Milletvekili Çağlar Demirel’in, kadına yönelik şiddetin aile içindeki
yansımalarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/52)
Türkiye Büyük Millet Meclisi Başkanlığına 
Kadına
yönelik şiddet; cinsiyete dayanan, kadını inciten, ona zarar veren fiziksel,
cinsel, ruhsal hasarla sonuçlanma olasılığı bulunan toplum içerisinde ya da
özel yaşamında ona baskı uygulanması ve özgürlüklerinin keyfi olarak
kısıtlanmasına neden olan her türlü davranıştır. 
Bu
tanımdan görüleceği üzere, Türkiye, kadına yönelik şiddetin en yoğun olarak
aile içinde yaşandığı ülkelerin başında gelmektedir. Kadına yönelik şiddetin
aile içindeki yansımalarının araştırılması, ev içi şiddetin engellenmesine
yönelik mevcut düzenlemelerin kapsamlı bir şekilde incelenmesi amacıyla
Anayasa'nın 98'inci, İç Tüzük’ün 104 ve 105'inci maddeleri gereğince Meclis
araştırması açılması için gereğini arz ederiz.
Çağlar Demirel
Diyarbakır
HDP Grup
Başkan Vekili
Gerekçe:
Şiddet,
güç ve baskı uygulayarak insanların bedensel veya ruhsal açıdan zarar görmesine
neden olan bireysel veya toplu hareketlerin tümü olarak tanımlanmakla birlikte,
kadına yönelik şiddet; Birleşmiş Milletler Genel Meclisi tarafından 1993
yılında kabul edilen Kadına Yönelik Şiddetin Yok Edilmesi Bildirgesi'nde
"Cinsiyete dayalı olarak gerçekleşen, kadınlarda, fiziksel, cinsel,
psikolojik, herhangi bir zarar ve üzüntü sonucunu doğuran veya bu sonucu doğurmaya
yönelik özel veya kamu yaşamında gerçekleşebilen her türlü davranış, tehdit,
baskı veya özgürlüğün keyfi olarak engellenmesidir." şeklinde
tanımlanmaktadır.
Dünyada
her 3 kadından 1'i hayatında en az bir kez aile içi şiddete maruz kalıyor. G20
üyesi Türkiye'de bu oran diğer gelişmiş devletlere oranla çok daha yüksektir.
Türkiye genelinde kadınların neredeyse yarısı şiddete maruz kalmaktadır.
Uzmanlara göre ülke genelinde eşi veya eski eşi tarafından fiziksel şiddete
maruz bırakılan kadınların oranı yüzde 39; yaşadıkları fiziksel şiddeti kimseye
anlatamayan kadınların oranı ise yüzde 48,5'tir. Herhangi bir sivil toplum
örgütüne ve polis, savcılık dâhil hiçbir kuruluşa başvurmayanların oranı ise ne
yazık ki yüzde 92'dir.
Türkiye'de
bu konudaki yasal düzenlemeler ise yetersiz kalmaktadır. Mart 2012'de yürürlüğe
giren 6284 sayılı Yasa her ne kadar tamamlayıcı nitelik taşısa da bazı
eksiklikleri mevcuttur. Örneğin yasada aile koruması ön plana çıkmakta ve
kişilik hakları ikinci plana atılmaktadır. Yani yasa kadın sorunundan çok aile
birliğiyle, ailenin bekasıyla ilgilenmektedir. Yasa aynı zamanda sığınma
evlerinin ülke genelindeki yetersizliğine değinmediğinden ve bu probleme bir
çare aramayışından ötürü eksiktir. Yasanın kadına şiddeti önleme ve aileyi
koruma adına ayırdığı bütçenin kısıtlı olduğu da söylenebilir. Bu da
Türkiye'nin kadına yönelik şiddetin önlenmesine ilişkin ne kadar isteksiz ve
duyarsız olduğunun bir göstergesidir.
Kadına
yönelik şiddeti yalnızca fiziksel şiddete indirgemek yanlış olur. Kadınlar
özellikle aile kurumu içinde psikolojik, cinsel ve ekonomik anlamda da şiddete
maruz kalmaktadır. Devlet organlarının kadına karşı şiddeti önlemeye yönelik
etkin bir çalışması olmadığı gibi, yargı organlarının şiddet mağduru kadının
mağduriyetini katlayacak şekilde failler lehine yasal indirimler uygulaması
sorunun katlanarak büyümesine hizmet etmektedir. 
Ne
yazık ki günümüzde kadına karşı şiddet konusunda duyarlı birkaç sivil toplum
örgütü dışında, toplumdan ciddi bir ses yükselmemektedir ve bu durum normalleştirilmeye
çalışılmaktadır. Mevcut düzenlemeler özellikle aile içinde kadına karşı şiddeti
önleme konusunda yetersiz kalmaktadır ve bu hâliyle kadınların mağduriyetini
artırmaktadır. Bu nedenlerle kadına yönelik ev içi şiddetin kapsamlı bir
şekilde incelenmesi, çözüm yollarının araştırılması için bir araştırma
komisyonu kurulması elzemdir.
3.- HDP Grubu adına, Grup Başkan Vekili Diyarbakır
Milletvekili Çağlar Demirel’in, kadın cinayetlerini teşvik eden bir mekanizmaya
dönüşmüş ceza indirimlerinin sonuçlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/53)
Türkiye Büyük Millet Meclisi Başkanlığına
Kadın
cinayetlerini teşvik eden bir mekanizmaya dönüşmüş ceza indirimlerinin
sonuçlarının araştırılması, kadına yönelik şiddetin sonlanması için yapılması
gereken hukuksal ve fiili düzenlemelerin tespit edilmesi amacıyla Anayasa’nın
98'inci, İç Tüzük’ün 104 ve 105'inci maddeleri gereğince Meclis araştırması
açılması için gereğini arz ederiz.
 Çağlar
Demirer
 Diyarbakır
 HDP
Grup Başkan Vekili
Gerekçe:
Türkiye'de
kadına yönelik şiddet her boyutuyla giderek daha da artmaktadır. Eril
zihniyetin sistematik bir politikası olan kadına yönelik şiddet toplumsal bir
şiddet olarak ortaya çıkmaktadır. AKP döneminde 2002-2015 yılları arasında
ulaşılabilen bilgilere göre 7.427 kadın katledilmiştir. Cinsiyetçiliğin ve
militarizmin en ağır şekilde yaşandığı 2015 yılında kadın cinayetleri de artan
militarist ortama paralel bir şekilde yükselmiştir. Kadınların sistematik bir
şekilde öldürüldüğü adı konulmamış bu savaşta, kadın cinayetleri 2015 yılında
en yüksek seviyeye çıkarak son 10 ayda 346'ya ulaşmıştır. Aynı dönemde 271
transfobik nefret cinayeti işlenmiştir.
Sokağa
çıkma yasaklarıyla birlikte başta kadınlar ve çocuklar olmak üzere sivil
insanlar öldürülmektedir. Yaşanan bu süreçte yaratılan militarist ortam eril
zihniyetin güçlenerek sadece çatışmaların olduğu yerlerde değil Türkiye'nin her
yerinde kadın cinayetlerinin artmasına sebep olmaktadır. Kadın örgütlerinin
verilerine göre, artan militarizmle birlikte kadın cinayetlerinde ateşli silah
kullanımı ve sayısında artış olmuştur. AKP'nin kadını yok sayan, kadını ikincil
gören, kadını aileye ve eve hapsetmeye çalışan politikaları, zihniyetin
kalıplarını kabul etmeyerek sokaklara çıkan ve mücadele eden kadınları hedef
almaktadır. Varto'da Kader Kevser Eltürk'ün bedenine yönelik saldırı, eril
zihniyetin kadın düşmanı politikalarını en açık şekilde sergilemiştir.
Kadınları hedef alan uygulamalar, yasalarla güvence altına alınarak, erkek
katillerin korunmasına ve hatta kadın cinayetlerinin özendirilmesine neden
olmaktadır.
Türkiye'de
kadın cinayetlerinde uygulanan Türk Ceza Kanunu'nun 62’nci maddesiyle iyi hâl
indirimi düzenlenmiş olup, fail yararına cezayı hafifletecek
"takdiri" nedenlerin bulunması hâlinde cezada indirime gidilmesi
hüküm altına alınmıştır. İyi hâl indirimi hukuken TCK'da düzenlenirken
Türkiye'de kadınların katledilmesinin meşrulaştırılması ve cezasızlık
politikasının yürütülmesi için bir araç hâline gelmiştir. Hâkimin takdirine
bırakılan durumlarda, yargıda yer alan eril bakış açısıyla birlikte, kadınları
öldüren erkeklerin korunması yönünde takdir kullanılması kaçınılmaz olmaktadır.
Yasal güvence olsa dahi uygulanan ceza indirimleriyle, kadın cinayetlerinin
artarak devam etmesine hizmet etmektedir. Kadın cinayetlerinden basına
yansıyanların neredeyse hepsinde ceza indirimlerinin uygulandığı bilinmektedir.
Kadınların "tayt giymesi", erkeğin mahkemede "takım
elbiseli" olması gibi gerekçelerle verilen indirimler kadın cinayetlerinin
özendirilmesi ve erkeklerin yasalarca cesaretlendirilmesi demektir.
Dolayısıyla,
kadın erkek eşitliğinin sağlanması için yasa değişiklikleri yeterli değildir,
eril zihniyetin köklü bir şekilde dönüşmesi, sistematik bir şekilde yürütülen
cinsiyetçi politikaların son bulması ve toplumsal olarak kadın özgürlüğüne dair
dönüşümün yaşanması gerekmektedir. Ancak bu zihniyet dönüşümüyle birlikte,
pratikte kadınların katledilmesini teşvik eden yasaların değişmesi önemli bir
adım olacaktır. Kadınları katleden erkeklerin ödüllendirilmesine sebep olan
ceza indirimlerinin önüne geçilmesi en aciliyet taşıyan konu hâline gelmiştir.
Bu amaçla kadın cinayetlerini teşvik eden bir mekanizmaya dönüşmüş ceza
indirimlerinin sonuçlarının araştırılması, kadına yönelik şiddetin sonlanması
için yapılması gereken hukuksal ve fiili düzenlemelerin tespit edilmesi için
bir araştırma komisyonu kurulmasını önermekteyiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
Buyurun:
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken
tarafından, derin devlet yapılanmalarının Kürtlerin yoğunlukla yaşadığı
coğrafyadaki güncel uzantılarının deşifre edilmesi, açığa çıkarılması ve toplum
ile hukuk önünde yargılanması amacıyla 30/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 7 Ocak 2016 Perşembe günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulunun 07/01/2016 Perşembe günü (Bugün) yaptığı
toplantısında, toplanamadığından grubumuzun aşağıdaki önerisinin İç Tüzük‘ün
19‘uncu maddesi gereğince Genel Kurulun onayına sunulmasını saygılarımla arz
ederim. 
İdris Baluken
Diyarbakır
Grup Başkan Vekili
Öneri:
30
Aralık 2015 tarihinde Diyarbakır Milletvekili Grup Başkan Vekili Çağlar Demirel
ve Diyarbakır Milletvekili Grup Başkan Vekili İdris Baluken tarafından verilen
(425 sıra numaralı) "Derin devlet yapılanmalarının Kürtlerin yoğunlukla
yaşadığı coğrafyadaki güncel uzantılarının deşifre edilmesi, açığa çıkarılması
ve toplum ile hukuk önünde yargılanması" amacıyla Türkiye Büyük Millet
Meclisine verilmiş olan Meclis araştırma önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 07/01/2016 Perşembe
günlü birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
– Halkların Demokratik Partisi Grubu önerisi lehinde ilk söz Mardin
Milletvekili Mithat Sancar’a aittir.
Süreniz
on dakikadır.
Buyurunuz
Sayın Sancar. (HDP sıralarından alkışlar)
MİTHAT
SANCAR (Mardin) – Teşekkürler Sayın Başkan.
Değerli
milletvekilleri, Türkiye Cumhuriyeti'nin kuruluşundan beri gündemden hiç
düşmeyen bir kavram ve konu derin devlet. Maalesef, bugün de aynı ağırlığıyla
gündemimizde yerini koruyor. “Nedir bu derin devlet?” diye sorduğunuzda, önce
bir zihniyettir. Hukuk tanımayan, kendi yarattığı devlet menfaatlerini her
şeyin üstünde tutan, tuttuğunu iddia eden, bunlar tehlikeye düştüğü zamanlarda
her türlü yönteme başvurmayı mübah sayan bir zihniyettir. Hukuku, kendi
çıkarlarına dokunduğu zaman, kendi tayin ettiği devlet çıkarlarını korumadığını
düşündüğü zaman devre dışı bırakan bir zihniyettir. İlla, mutlaka içeride bir
yasa dışı örgütlenmeye, devlet içinde bir yasa dışı örgütlenmeye gitmesine de
gerek yoktur. Bizatihi devletin görünen kurumlarını hukuka bağlı olmayacak
şekilde işletmek de bu derin devlet zihniyetinin bir yansımasıdır. Derin devlet
zihniyetinin pek çok örneğini, örgütsel yansımalarını da gördü bu ülke.
Gladyoları tartıştı, gladyoları konuştu; Ergenekon’u konuştu, konuşuyor;
JİTEM’i konuştu, konuşuyor ama konuşmak bunlarla baş etmeye, bunları tasfiye
etmeye yetmiyor. Bunları tasfiye etmek ne demek? Türkiye’yi çağdaş anlamda bir
demokratik hukuk devleti hâline getirmek demektir. Türkiye’yi kurallara bağlı,
hukuka bağlı, devletin bütün organlarının hukukla kayıtlı olduğu bir düzene,
bir sisteme kavuşturmak demektir. Kararların burada alındığı bir demokratik
parlamenter sisteme dönüştürmek demektir. Bunu yapmadığınız zaman, burada karar
aldığınızı sanırsınız ama asıl kararları başka yerlerde alırlar ve siz
kendinizi Hükûmet sanırken o kararları elinize tutuştururlar, o kararları icra
etmekle görevlendirirler. Siz istediğiniz kadar millî iradeyi temsil
ettiğinizi, millet adına hareket ettiğinizi iddia edin, eğer bu yapıyı ve
zihniyeti tasfiye etmezseniz, o yapı ve zihniyet sizi kendi aracı hâline hızla
getirir.
Çoğu
iktidar, derin devlet yapılanmalarını, gladyoyu, çeşitli örgütleri,
Ergenekon’u, JİTEM’i kullandığını sanır. Kendi iktidarını sürdürmek için onları
tetikçi gibi kullandığına inandırır kendini. Ama ilk başta size bu inancı veren
o yapılanmalar kısa süre sonra birden sizi kendi tetikçileri hâline getirirler;
karar mercileri onlardır, irade onlardadır, siz onların basit tetikçileri
hâline getirilirsiniz. 
Türkiye
tarihinin yakın dönemlerinin derin devlet konusundaki en çarpıcı olayı Susurluk
kazasıdır şüphesiz. Susurluk kazasında ilk defa bu kadar çıplak bir şekilde
karşımıza çıktı bu derin devlet yapılanması. “Derin devlet” dediğimiz zaman
sadece kendi içinde, resmî olmayan ya da yarı resmî birimler, kişiler kullanan
bir örgütlenme kastetmiyoruz. Bir kere bu yola girdiğinizde her türlü ilişkiye,
her türlü kirli kişiyle ilişkiye de girmeye bir süre sonra mecbur kalırsınız,
Susurluk bize bunu göstermişti. Derin devlet zihniyeti devam ettiği müddetçe
kirli ilişkilerden kaçamazsınız, bir süre sonra o kirin, o batağın tam
ortasında ya da en derininde bulursunuz kendinizi. 
Tabii,
şaşırtıcı olan, AK
PARTİ’nin derin devlet konusunda kurulduğundan ya da Hükûmet olduğundan bu yana
izlediği çizgidir, ibret verici bir çizgidir. 1997’de 28 Şubat darbesinin
ardından derin devlete söylemediğini bırakmayanlar, derin devletten kurtulmak
gerektiğini iddia edenler adım adım iktidara yerleştikçe, iktidarlarını
sağlamlaştırdıkça derin devletin söylemlerini, dilini ve yöntemlerini
kullanmaya başladılar. Derin devleti tasfiye etmek adına yola çıkanlar, bugün
derin devletin bütün terimlerini ve bütün yöntemlerini rahatça kullanıyorlar,
burada derin devlete ilişkin her sözümüze birden, devletin sahipleri
refleksiyle tepki gösteriyorlar, sadece Mecliste değil, Hükûmette de öyle
yapıyorlar, Cumhurbaşkanı da aynı şeyi yapıyor. Dönün bakın dün kullanılan
sözlere “Ya devlet başa ya kuzgun leşe!” Bunu size, sizlere, sizlerin temsil
ettiği sosyolojiye onlarca kez söylediler, yüzlerce kez söylediler; sizi
şeriatçı, sizi devlete karşı bir tehdit olarak gösterdiler ve size karşı da “Ya
devlet başa ya kuzgun leşe!” sloganını kullandılar. Bunun ne anlama geldiğini
hâlâ vicdanını koruyanlar çok iyi bilirler. Bunun anlamı şudur: “Biz
istediğimizi yaparız, güvenlik kuvvetlerine de istediği yetkiyi veririz,
güvenlik kuvvetleri dışında resmî olmayan örgütler de kurarız ve iktidarımızı
sürdürmek için her türlü yolu mübah görürüz.” Makyavelizmin doruğudur bu,
kirliliğin kaçınılmaz olduğu bir yoldur bu. Bu yolun çıktığı tek yer var; ünlü
bir siyaset bilimci bu yolun çıktığı noktayı iki kavramla ifade ediyor: Kan ve
kir. Kanlı ve kirli bir durağa, bir
istasyona kaçınılmaz olarak bu tren sizleri götürür eğer bu zihniyete
sarılmaya, bu zihniyeti savunmaya devam ederseniz. 
Bugün
sokağa çıkma yasağı uygulanan yerlere bakın. “Esedullah timleri” diye imza atan
kişiler var orada görev yapan. Kimdir bunlar diye soruyoruz, haftalardır
soruyoruz, neden açıklamıyorsunuz? Kimleri istihdam ediyorsunuz orada? Devletin
ilkokullarında, devletin diğer resmî binalarında “JÖH” ve “PÖH” diye imza atan,
“Jandarma Özel Harekât” ve “Polis Özel Harekât” diye imza atan, Kürtlere ırkçı
küfürler eden, orada intikam anlayışıyla, intikam hırsıyla bulunduklarını
gösteren gruplar var; kimdir bunlar? Nasıl oldu da bu noktaya gelebildiğinizi
lütfen sorun kendinize. Nasıl oldu da derin devletin dilini bu kadar kolay
benimsediniz ve derin devletin devamını bugün başka örgütlerle, esedullahla,
Jandarma Özel Harekâtta yuvalanan birimlerle, Polis Özel Harekâtta yuvalanan
birimlerle sürdürüyorsunuz?
Eğer
derin devletin trenine binmişseniz, önce hukuku kaldırırsınız. Bu yolun
devamında, 3-5 kilometre ya da 3-5 istasyon sonra aklınızı devre dışı
bırakırsınız. Sonra, diğer durakta geleceğiniz istasyon, vicdanınızı askıya
almaktır. 
İnkâr
edeceksiniz, bunları söyledik diye bizlere kızacaksınız ama dönün ve yüzleşin.
Bakın, derin devlet bu ülkeye, derin devlet zihniyeti bu tür ülkedeki insanlara
hangi acıları miras bıraktı, hangi tahribatları yarattı ve bugün hangi
bedelleri ödetiyor bize?
Evet,
biz bunların araştırılması için önerge verdik, geçmişte de önerge verdik, şimdi
yine veriyoruz. Eğer gerçekten bunların bulunmadığına inanıyorsanız, eğer siz
“Derin devleti sahiplenmedik, biz demokratik devletin savunucusuyuz.”
diyorsanız bu önergeye “evet” oyu kullanın. 
Gelin,
birlikte araştıralım. Daha önce Meclis bunun güzel örneklerini verdi: Susurluk
Komisyonu kurdu; bütün
zorluklara rağmen, pek çok faili meçhul cinayetin belgelerini, bilgilerini
ortaya çıkaran faili meçhul cinayetler komisyonu kurdu. Şimdi bu kadar büyük
tahribatlar yaşanırken, bu kadar ağır insan hakları ihlalleri yaşanırken, bu
kadar ağır insanlık suçları işlenirken Meclisi devre dışı bırakmak, bizatihi
derin devlet zihniyetini yükseklere çıkarmak demektir, o bayrağın
taşıyıcılığını bugün sürdürmek demektir. O nedenle, gelin, bu karanlığı böyle
bırakmayalım. Karanlıkta bıraktığımız sürece, siz derin devleti kullanarak
iktidarınızı korumaya aldığınızı sanırken derin devlet sizi kendi tetikçisine,
kendi oyuncağına çevirecektir. Gelin, bunları birlikte araştıralım. Meclis
harekete geçsin. Hiçbir derin devlet yapılanmasına, hiçbir kirli zihniyete izin
vermeyecek bir yolu birlikte kuralım. Bu Meclis bunu başarabilir, buna inanıyoruz,
yeter ki vicdanına kulak versin değerli milletvekilleri. Bu yolda bugün irade göstermezseniz,
yarın vicdanlı insanların bu konudaki iradesini bastıramayacağınıza da
inanıyorum ve bu duygularla sizleri selamlıyorum. (HDP sıralarından alkışlar) 
BAŞKAN – Teşekkür ediyorum Sayın Sancar.
Halkların Demokratik Partisi Grubu önerisi aleyhinde ilk
söz, Ankara Milletvekili Murat Alparslan’a aittir.
Buyurun Sayın Alparslan. (AK PARTİ sıralarından alkışlar)

Süreniz on dakikadır. 
MURAT ALPARSLAN (Ankara) – Sayın Başkan, çok değerli
arkadaşlar; hepinizi saygıyla sevgiyle selamlıyorum. HDP’nin görüşülmekte olan
grup önerisi aleyhine partim adına söz almış bulunmaktayım.
Değerli arkadaşlar, bu ülke, bu millet, bu devlet şanlı
bir tarihe, köklü bir medeniyete, zengin bir kültüre sahip kadim bir devlet
geleneğinden gelmektedir; maalesef, bugüne kadar çok ağır bedeller, acı
tecrübeler yaşamıştır, bedeller ödemiştir
tarihinde. Biz hep, kurulduğu günden itibaren “Hâkimiyet, bilakayduşart
milletindir.” ilkesi mucibince Meclisimizi, devletimizi, çalışmayı arzu ettik
ve onun gayreti içerisinde olduk. Ama maalesef, zaman zaman millet iradesi
üzerinde egemenlik kurmaya çalışanların, milletin iradesine ipotek koyanların,
ayağına pranga bağlayanların olduğunu da üzülerek gördük. 
İşte
AK PARTİ, adına ister vesayet denilsin ister çete denilsin ister kirli tezgâh
ve tertip denilsin, millet iradesi ve egemenliği üzerinde oluşturulmaya
çalışılan her türlü, bu tür tahakküm altına almaya çalışma gayretlerine karşı
dik bir duruş ortaya koymuştur. Daha önceden var olan, milletin devleti için
var olduğu gerçeğini bir tarafa bırakarak “Devlet, millet içindir.” düsturuyla
siyaset üretmiş, “İnsanı yaşat ki devlet yaşasın.” diyerek her türlü işinde,
eyleminde insanı, bireyi esas almıştır. Meseleleri tartışırken,
değerlendirirken olgusal yaklaşmak, meselelere objektif bakmak böyle kolaycı ve
toptancı bir yaklaşımdan öte, tamamen bilgi üzerinden değerlendirmeler yapmak
daha iyi tahliline ve anlaşılmasına da sebep olacaktır. 
Maalesef,
Türk siyaset tarihinin en büyük zaman kesimlerinden birini derin devlet tutsak
almıştır. Derin devlet belki devletin ta kendisi değildir ancak o devletin veya
devletin herhangi bir kurumunun içerisinde kümelenmiş gayrimeşru, hukuk dışı,
illegal yapılanmaların hukuk dışındaki, yetkilerini aşmak suretiyle ortaya
çıkardıkları ve oluşturdukları çetelerdir, illegal yapılanmalardır. 
AK
PARTİ, işte yakın tarihimizde belki ülkemizin en büyük sorunlarından biri olan
bu derin devlet yapılanmasının ana damarlarından vesayet kurumuna ciddi bir
karşı duruş ortaya koymuş ve derin devletle büyük bir mücadele başlatmıştır. Bu
kapsamda yasal düzenlemeler yapılmış, pek çok alanda anayasal, yasal,
uluslararası mevzuat da taranmak suretiyle uluslararası örgütler ve standartlar
da dikkate alınarak pek çok değişiklik yapılmıştır.
Yine,
AK PARTİ döneminde, darbeleri araştırma komisyonu kurulmak suretiyle bu derin
devlet yapılanmaları üzerinden millet iradesi üzerine tasallut olan güçlerle
bir mücadele süreci başlatılmıştır.
Bilgi
Edinme Yasası çıkarılmak suretiyle daha şeffaf, daha anlaşılabilir bir devlet
yapılanması öngörülmüştür.
İnsan
Hakları Kurumu oluşturulmuştur.
Ve
yine, işkenceye sıfır tolerans bir şekilde getirilmek suretiyle işkenceyle
mücadele yapmak, işkenceye bir şekilde karışmış kamu görevlilerinin
yargılanmasını sağlamak için zaman aşımı da kaldırılmak suretiyle büyük bir
reform ortaya konulmuştur. Tabii bunlar yapılırken devletin özgürlükçü anlamda
hem kurumsal hem de bireysel bir rahatlatma ortamı sunma gayretleriyle beraber,
güvenlik tedbirlerinin de bir dengede yürütüldüğünü çok net bir şekilde
görüyoruz.
Maalesef,
derin devlet, PKK üzerinden sivil siyaset alanını daraltma gayreti
içerisindedir. AK PARTİ’yle ilk defa başlatılan bu mücadelelerle bu tür
oluşumlarla da ciddi bir mücadele yapılmaktadır. İşte bunları konuşurken
hamasetten uzak, slogandan uzak, belki retorik yapmadan meseleleri tahlil etmek
ve bu bağlamda yaklaşmak, belki anlamamıza ve çözümleri oluşturmamıza da daha
ciddi bir katkı sunacaktır. 
Değerli
arkadaşlar, tabii ki bu millet, bu ülke, bu devlet geçmişte pek çok kirli
tuzakların karanlık dehlizlerinden geçmiş, pek çok olayla milletin iradesi
ipotek altına alınmaya çalışılmış, milletin bir şekilde menfaati değil, daha
farklı karanlık ve şer odakların bir şekilde istekleri ve arzuları üzerinden
bir devlet nizamı oluşturulmaya çalışıldığı dönemler olmuştur. Ancak AK
PARTİ’yle beraber, başta vesayet kurumları olmak üzere, vesayet kurumlarını da
kullanan illegal yapılanmalar ve terör örgütleriyle büyük bir mücadele yapılarak
başarılı adımlar atılmış ve atılmaya da devam edilmektedir. 
Derin
devlet yapılanmasının en büyük ilacı, hiç tereddütsüz, katılımcı, güçlü,
çoğulcu bir demokrasidir. Bizler demokrasimizi ne kadar güçlendirirsek,
demokrasimizin standartlarını ne kadar uluslararası standartlara getirirsek bu
tür karanlık güçlerle ve illegal yapılanmalarla mücadelemiz de o derece
başarılı olacak ve millet, iradesine, egemenliğine daha hâkim bir şekilde,
geleceğini çok daha rahat inşa edecektir. İşte bunun için de değerli dostlar,
her türlü tavrımızda, her türlü iş ve eylemlerimizde millî olmak, millî bir
duruş sergilemek son derece önemlidir çünkü millet iradesine oynanan oyunları
bozabilmek için de millî ve yerli bir duruş ortaya koymak suretiyle milletin
diliyle konuşabilmeyi, milletin gözüyle meselelere bakabilmeyi, milletin
gönlüne dokunabilmeyi ve milletin hassasiyetlerini öne alabilmeyi başarabilmek
durumundayız. 
O
sebeple, değerli dostlar, biz, milletin iradesi üzerine oynanan oyunları bozmak
ve o kirli senaryoları boşa çıkarmak için de her zaman milletin hizmetkârı
olmayı, milletin güçlenebilmesi, demokrasimizin çıtasının ve standartlarının
daha da yukarı taşınabilmesi için ciddi bir gayret ortaya koyuyoruz. Belki,
devlet içerisindeki ve devlet kurumları içerisindeki bu yapılanmaların
uluslararası birtakım taşeronlarla birlikte iş birliği yaparak özellikle PKK ve
paralel yapıyı da bir maşa olarak kullanmak suretiyle bir vesayet oluşturmak,
bir nümayiş çıkarmak, halkı kin ve nefret üzerinden kamplara bölmek, kaos çıkarmak,
birtakım sıkıntılar oluşturmak suretiyle bizim bin yılı aşkın sürede oluşan
kardeşlik hukukumuzu bozma çalışmalarına topyekûn karşı durmak, her türlü
siyasi angajmanlarımız, meselelere yaklaşımlarımızdaki her türlü farklı
tavırlarımız ve tandanslarımız bir tarafa, çok daha bütüncül, barışçıl ve
kardeşlik hukukunu öne çıkaran bir tavrı yerli ve millî olarak ortaya koymak
durumundayız. 
İşte
bugün, Yasin Börü kardeşimizin duruşmasının da yapıldığı bir günü hep beraber
yaşıyoruz. Bundan belki yıllar önce, 6-7 Ekim olaylarıyla başlayan ve ülkemizi
yine bir karanlık buhrana çekmek gayretleriyle ortaya çıkan bu kaos planlarının
da işte bu derin devlet yapılanması ve kendi içerisindeki derin devlet
yapılanmasının da maşası ve oyuncağı olan PKK ve belki eş güdümlü bir şekilde
paralel yapılanmanın da iş birliğiyle ortaya çıkardığı bu kaos sonrasında,
başta Yasin Börü olmak üzere Hüseyin Dadak, Hasan Gökgöz, Riyad Güneş
kardeşlerimiz de maalesef, şehit oldular, vefat ettiler. Başta bu isimler olmak
üzere, tüm derin devlet yapılanmalarının ve terörün mağdurlarına da rahmet
diliyorum. Hiç tereddütsüz, yapanın yanına kâr kalmayacak ve bu olaylara
karışan herkes mutlaka, devletin hukuk ve adalet önüne çıkarması suretiyle
karşılığını bulacak ve cezasını çekecektir. 
Değerli dostlar, kıymetli arkadaşlar;
bizler “Egemenlik kayıtsız şartsız milletindir.” lafzının altında çalışan bir
Meclisin mensuplarıyız. İşte, bu düstur mucibince her birimiz her daim millet
için siyaset üretmek, milletin hizmetkârı olmak, millet iradesi ve egemenliği
üzerinde her türlü tasalluta ve tavassuta karşı durmak, bu anlamda da her daim
millî olmak, yerli olmak, bir ve beraber olmak durumundayız. Bunu başardığımız
takdirde, son derece güçlü ve büyük ülke olma yolundaki adımlarımızı daha somut
atacak ve inşallah, çok daha iyi günlere hep beraber gideceğiz. 
Ben hepinizi tekrar saygıyla selamlıyor
ve HDP grup önerisi aleyhinde olduğumuzu ifade ederek saygılar sunuyorum. (AK
PARTİ sıralarından alkışlar) 
BAŞKAN – Teşekkürler Sayın Alparslan. 
Halkların Demokratik Partisi Grubu
önerisi lehinde ikinci söz, Kocaeli Milletvekili Haydar Akar’a aittir. 
Buyurun Sayın Akar. (CHP sıralarından
alkışlar)
Süreniz on dakikadır. 
HAYDAR AKAR (Kocaeli) – Teşekkür ediyorum
Sayın Başkan. 
Derin devlet hakkında HDP Grubunun vermiş
olduğu araştırma önergesi üzerine söz almış bulunuyorum. 
Tabii, derin devlet Türkiye’nin sadece
bir bölgesinde değil, Türkiye’nin tüm bölgelerinde özellikle 1950’den sonra
uygulanan bir yöntem. 
Biraz
evvel AKP adına konuşan konuşmacı da burada bir derin devletten söz ederken
-derin devlet zamanın her aşamasında olmuştur- karşısındaki, beraber siyaset
yaptıkları, birlikte Türkiye’yi dizayn ettikleri iş birlikçilerini “derin
devlet” olarak tanımlıyor. Tamam, onlar derin devlet, onları anladık da siz bu
iş birliğini yaparken derin devletin neresindeydiniz, bunu da sormak en doğal
hakkımız diye düşünüyorum.
26’ncı
Dönem 17 Kasımda açıldı. 17 Kasımdan bugüne kadar, birinci önceliğimiz
Türkiye'nin problemlerini çözmek olmalı diye düşünüyorum. Türkiye'nin
problemlerini evet çözeceğiz ama Türkiye'nin problemlerinin sadece terörden
ibaret olmadığını hep birlikte biliyoruz.
Nedir
Türkiye'nin problemleri? İşsizlik problem, Roman kardeşlerimizin yaşam
koşulları bir problem, Türkiye’de 4/C’ler, 4/B’ler problem, yine, üretimin
olmaması problem, yoksulluk problem. Birçok problemden söz etmek mümkün.
Peki,
çözülmüş mü bu problemler? On üç yıllık, on dört yıllık AKP iktidarları
döneminde çözülmüş mü? Bunların hiçbirinin çözülmediğini, tek tek maddeler
hâlinde konuşursak göreceğiz; ona değinmeyeceğim. Mesele, en önemli mesele
terör. Terörü konuşuyoruz 17 Kasımdan bu yana. HDP önergeler veriyor, araştırma
önergeleri veriyor, işte AKP’nin oylarıyla reddediliyor ama birlikte yola
çıkmıştınız, 24’üncü Dönemde birlikte barış süreci başlattınız, İmralı süreci
başlattınız, Kandil süreci başlattınız ama şimdi birbirinizi öyle bir dille
yeriyorsunuz ki bu barışı yakalamak bu dille mümkün değil; ne AKP’nin diliyle
mümkün ne HDP’nin diliyle bu barışı yakalamak mümkün değil arkadaşlar. 
Eğer
Türkiye Büyük Millet Meclisinde biz barışı yakalayamıyorsak, AKP, MHP, CHP, HDP
barışı yakalayamıyorsak bilin ki sokakta da barış olmayacak demektir
arkadaşlar. 
Onun
için de ne yapmamız gerekiyor? Burada bir millet olmamız gerekiyor önce.
Milletin subjektif tanımına bakalım, okumak istiyorum; hocamlar gibi ben
sosyolog değilim, onun için de okuyarak daha net olur diye düşünüyorum: “Aynı
topraklar üzerinde yaşayan, aralarında dil, tarih, ülkü, duygu, gelenek ve
görenek birliği, ortak gelecek ideali olan topluluklardır.” diyor millet. 
Şu
hâlimize bakın, 17 Kasımdan bu yana veya öncesine bakın.
AHMET
HAMDİ ÇAMLI (İstanbul) – Maalesef.
HAYDAR
AKAR (Devamla) - Biz bir millet miyiz? Basit, 4 tane kategoriye ayırayım hemen:
Sekülerler, muhafazakârlar, Kürt milliyetçileri, Türk milliyetçileri. 
İDRİS
BALUKEN (Diyarbakır) – Ne alakası var! Biz milliyetçi falan değiliz.
AHMET
SELİM YURDAKUL (Antalya) – İşine bak sen, işine!
HAYDAR
AKAR (Devamla) - Bunlar aynı anda aynı duyguyu hissetmiyorlar, aynı ortak
tarihi yaşamaktan uzaklaşmışlar. Onun için, Ankara’da 102 vatandaşımız
öldüğünde Konya’da ıslıklıyorlardı. 10 Kasımı, Türkiye Cumhuriyeti’nin kurucusu
olarak hep birlikte, ona bir vefa borcu olarak anarken bir başka grup da 10
Kasımı kurtuluş olarak görüyor bu ülkede ve ülkenin Cumhurbaşkanı, 10 Kasımı
kurtuluş olarak görenleri baş tacı edip onu piyasaya pazarlıyor. Böyle bir
durumla karşı karşıyayız.
Şimdi,
nasıl geldik bu hâle? 2002’den bu yana, AKP iktidarları dönemindeki
ötekileştirme, AKP iktidarları tarafından mezheplere yapılan vurgu, ırklara
yapılan vurgu bizi bu hâle getirdi. Evet, bu kürsü sadece Türklerin ve
Kürtlerin kürsüsü değil arkadaşlar…
AHMET
HAMDİ ÇAMLI (İstanbul) – Mezurayla kafatası ölçtünüz! O tarihe git bak, o
tarihe.
HAYDAR
AKAR (Devamla) – Susar mısın lütfen! Sus lütfen!
Bu
kürsü Türkiye Cumhuriyeti’nde yaşayan tüm etnisitelerin kürsüsüdür. Bunlardan
biri de benim.
AHMET
HAMDİ ÇAMLI (İstanbul) – Milletin kürsüsü.
HAYDAR
AKAR (Devamla) – Bu ülkede sadece Kürtler ve Türkler yaşamıyor. Bunu bilerek bu
kürsüye geldiğinizde, ortak problemlerimizi çözmek üzere öneriler getirmekte
fayda olduğunu düşünüyorum.
AHMET
HAMDİ ÇAMLI (İstanbul) – Bravo! İnşallah!
HAYDAR
AKAR (Devamla) – Şimdi, 1984’ten bu yana bunları yaşıyoruz. Aynı AKP grubu,
24’üncü Dönemde, bizi barışa düşman olmakla, barışı sabote etmekle, barışı
istememekle suçluyordu, şimdi yeni grupta tam farklı şeyler söylüyorlar. Bütün
yeni AKP grubu milletvekili arkadaşlara sesleniyorum: Lütfen, 24’üncü Dönemdeki
arkadaşlarınızın bu kürsüden yaptığı konuşmaları, gazetelere vermiş oldukları
beyanları, nasıl o “İmralı” diye, “Kandil” diye taktığınız… Tarihte bir ilk;
benim çok hoşuma gitti, bir arkadaşım söyledi, bir ada adıyla anılması, bir dağ
adıyla anılması olayların, ilk defa burada oluyor. Nasıl övgüler
yağdırdığınızı, nasıl devlet adamı rolleri biçtiğinizi hepimiz biliyoruz ama
1984’ten bu yana, defalarca bu ülkede barış veya ateşkes yapıldı, defalarca
bunlar bozuldu, hiç kimse… Şimdi, sonuçlarını konuşuyoruz, ölen kardeşlerimizi
konuşuyoruz, ölen annelerimizi konuşuyoruz, ölen çocuklarımızı konuşuyoruz,
ölen askerlerimizi, polislerimizi, güvenlik güçlerimizi konuşuyoruz. Niye bu
noktaya geldiğimiz konusunda en ufak bir yorum yapmıyoruz bu kürsüden;
konuşmuyoruz, nasıl çözeceğimizi de söylemiyoruz. Sadece yaptığımız iş, yermek
ve sonuç olarak önümüze konan şeyleri konuşmak, konuşmak. Tarihten ders
almadığımız görülüyor. Bugün gazetelerinize bakıyorum: O 8 tane havuz medyası,
milyon dolar verilen gazeteleriniz aynı olaydaki ölü sayısını bile farklı
gösteriyor aynı 1984’te, aynı 1989’da olduğu gibi. Ne diyorlar biliyor musunuz?
“Kandil’i yerle bir ettik.”, “Teröristlerin kaçacak deliği kalmadı.”, “Şu kadar
oldu, bu kadar oldu.” 50 bin kişi kaybettik, kaybetmeye devam ediyoruz. Demek ki
1989 ağzıyla, demek ki 1990’lı yılların ağzıyla bu işlerin çözülmediğini,
çözülmeyeceğini hepimiz beraber fark etmek zorundayız, görmek zorundayız. Bunu
gördüğümüz gün, çözülmeyeceğini gördüğümüz gün bu işi başaracağız, tekrar
birlikte yaşamı inşa edeceğiz diye düşünüyorum.
Bakın, 1989’dan iki örnek vermek
istiyorum. O gün köylerde insanlar, sivil insanlar öldürülüyordu, o gün bu
Mecliste araştırma önergeleri veriliyordu. Örneğin, Yoncalı köyü. “Hakkâri’de
Bir Mevsim” filminin çekildiği köy, bu köy. Sivil köylüler öldürülüyordu çünkü
o tarihteki PKK’nın uygulamaları neydi? Yurt dışından geliyor, yurt içinde
eylem yapıyor, daha çok kırsalda yapıyordu; şimdi şehirde yapıyor. Yine,
1989’da Derebaşı’ndaki sivil vatandaşların, sivil köylülerin öldürülüşünü söylemek
istiyorum. Bugünden ne farkı var? O gün köylerde öldürülüyordu sivil
vatandaşlar, bugün şehirlerde öldürülüyor. Devletin görevi, hukuk devletinin
görevi sivil vatandaşların yaşam hakkını sağlamaktır.
AHMET HAMDİ ÇAMLI (İstanbul) – Aynen
öyle.
HAYDAR AKAR (Devamla) – Eğer bir devlet
sivil vatandaşlarının, çocuğunun, evladının, annesinin anayasal olan yaşam
hakkını savunamıyorsa bir bölgede, bilin ki orada egemenliğini kaybetmiş
demektir, egemenliğini terk etmiş demektir.
AHMET HAMDİ ÇAMLI (İstanbul) – Aynen
öyle.
HAYDAR AKAR (Devamla) – AKP hükûmetleri
döneminde nasıl kaybetti egemenliğini, nasıl terk etti egemenliğini devlet?
Söyleyeyim: Evet, barış yapılmalı, hep de söyledik bunu ama yapacağınız
yöntemin yanlış olduğunu söyledik, yerinin Türkiye Büyük Millet Meclisi
olduğunu söyledik, bunların hepsini söyledik ama siz ne yaptınız? Alandan
çekildiniz, emniyet güçlerine, askerinize, valinize “Aman ha, dokunmayın.”
dediniz. Dünyada örneklerine bakın, bu kürsüden defalarca verildi. Sri Lanka
hariç her tarafta, devletler barış sürecinde, müzakere sürecinde alandan
çekilmezler, o günkü anayasalara, yasalara aykırı bir eylem varsa onun cezasını
verirler, hukuk kanalıyla verirler. Siz alanı terk ettiniz. 
Bakın,
siz alanı terk edince ne oldu: Bir, insan kaynaklarını güçlendirdiler. Sadece
Kocaeli Üniversitesinde 2015’te 284 öğrenci PKK’ya katıldı. 
Niye
katıldı arkadaşlar? On üç yıldır, on dört yıldır devleti siz yönetmiyor
musunuz? Eğer siz yönetiyorsanız, bu öğrencilerin, üniversitedeki öğrencilerin,
yöredeki gençlerin PKK’ya niçin katıldığını ve gerçekleri anlatmak, o
gerçekleri tespit ederek onların çözümlerini de üretmek zorundaydınız.
Neredeydiniz siz bunu yaparken? PKK lojistik desteğini artırırken, mühimmat
stokunu artırırken siz neredeydiniz? 
AHMET
HAMDİ ÇAMLI (İstanbul) – Seksen senedir sen neredeydin? Onu konuş, onu!
HAYDAR
AKAR (Devamla) - Siz neredeydiniz, siz? Sen şoförlüğünü yapmaya devam et!
Anlamazsın sen bu işlerden! 
AHMET
HAMDİ ÇAMLI (İstanbul) – On üç yıllık merhamet hareketini değil, seksen yıllık
CHP’yi konuş. 
BAŞKAN
– Sayın milletvekilleri, kürsüdeki hâtibe müdahale etmeyelim. 
HAYDAR
AKAR (Devamla) – Şimdi, 1968’den beri 648 tane terör örgütü üzerinde inceleme
yapılmış. 648 terör örgütünün yüzde 40’ı polisiye yöntemlerle, yüzde 7’si
askerî yöntemlerle, yüzde 43’ü de siyasi anlaşmalarla çözülmüş, yüzde 10’u da
teröristlerin zaferiyle sonuçlanmış. Polisiye ve askerî yöntemle çözülenlere
baktığınızda, bunların 3-5 kişilik gruplardan, aktivistlerden oluşan, arkasında
halk ve siyasi destek olmayan terör örgütleri olduğunu görüyorsunuz. Demek ki
bunun yöntemi silahla çözüm değil. 
Buradan
Hükûmete sesleniyorum, buradan HDP’ye de sesleniyorum, buradan bütün gruplara
sesleniyorum: Bu ülkede Kürt’üyle, Türk’üyle, Gürcü’süyle, Laz’ıyla,
Çerkez’iyle birlikte yaşayacaksak ve bunları, ırklarımızı asla konuşmayacaksak
çözümü burada üretmek zorundayız. Eğer burada çözüm üretemezsek bilin ki bu
ülkede barış olmaz, bilin ki bu ülkede kardeşlik olmaz. 
Bu
gerçeklikten yola çıkarak inşallah, Türkiye Büyük Millet Meclisi, Cumhuriyet
Halk Partisinin önerdiği şekilde bu çözümü üretir ve kardeşçe yaşamaya devam
ederiz diyorum. 
Hepinize
sevgiler, saygılar sunuyorum. (CHP sıralarından alkışlar)
BAŞKAN
– Halkların Demokratik Partisi Grubu önerisi… 
ERKAN
AKÇAY (Manisa) – Sayın Başkan…
İDRİS
BALUKEN (Devamla) – Sayın Başkan, açık bir sataşmada…
BAŞKAN
– Söz sizde ama Sayın Akçay. Dilerseniz, zaten, şu anda söz sırası sizde.
İDRİS
BALUKEN (Diyarbakır) – Bizim de söz talebimiz var Sayın Başkan. Sataşma var.
ERKAN
AKÇAY (Manisa) – Evet, kürsüye çıkacağım ama on dakikalık süremizin üç, beş
dakikasını herhâlde cevaba ayıracak değilim Sayın Başkan.
Lütfen,
sataşmadan dolayı önce iki dakikalık süreyi vermenizi istirham ediyorum.
BAŞKAN
– Vereyim de, ne dedi tam olarak? Ben özür diliyorum, onu…
ERKAN
AKÇAY (Manisa) – Efendim, yani, HDP'ye dönerek “Kürt milliyetçileri…”
ERKAN
HABERAL (Ankara) – Ülkücü olmaya karar vermiş Haydar Bey!
ERKAN
HABERAL (Manisa) – “Türk milliyetçileri” diye bir ayırıcı ve kamplaştırma
söylemi geliştirdi, bir sataşmada bulundu.
İDRİS
BALUKEN (Devamla) – Haydar, herkese sataştın!
BAŞKAN
– Buyurun Sayın Akçay, iki dakika süre veriyorum.
Lütfen,
başka bir sataşmaya meydan vermeyelim.
VIII.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, Kocaeli
Milletvekili Haydar Akar’ın HDP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Teşekkür ederim Sayın Başkan.
Tabii,
bizim kimseye sataşma niyetimizin olmadığını biliyorsunuz Sayın Başkan. Sayın
Akar, konuşmasında âdeta tam bir ötekileştirme ve ayrımcılık yapar gibi,
kamplaştırmaya yönelik ifadelerde bulundu. İfadesini fevkalade yanlış ve
maksadını aşan bir ifade olarak değerlendiriyorum. Sayın Akar konuşmasında Cumhuriyet
Halk Partisinin altı okundan birinin milliyetçilik olduğunu sanırım unutarak
konuştu, onu da hatırlatmak istedim ki milliyetçilik ırkçılığın panzehiridir.
Biz, Türk milleti olarak tasada, kıvançta ortak, beraber ağlayan, beraber gülen
milletin evlatlarıyız.
Milliyetçi
Hareket Partisi olarak -adını aldığımız kavram olduğu üzere- milliyetçiliği
merkezine alan ve millet merkezli siyaset yapan bir siyasi partiyiz. Ve size
büyük Atatürk’ün “Türklük” tanımı da hatırlatırım ki biz Türk milliyetçileri ve
Milliyetçi Hareket Partililerin de Türklük tanımı bu şekildedir. Bizim
milliyetçilik anlayışımızda, Türk milliyetçiliği anlayışımızda asla ırklara,
etnik gruplara vesaire -veya mezhebi, her ne olursa olsun- ayrımlara yer
yoktur, milliyetçiliği birleştirici bir unsur olarak görürüz.
AYTUĞ
ATICI (Mersin) – O da aynı şeyi söyledi Sayın Akçay, aynı şeyi söyledi.
ERKAN
AKÇAY (Devamla) – Bu düşüncelerle hepinize saygılar sunarım.
Konuşmama
da biraz sonra gelirim. 
BAŞKAN
– Teşekkürler Sayın Akçay.
Sayın
Baluken…
İDRİS
BALUKEN (Diyarbakır) – Sayın Başkan, aynı gerekçeyle; bizi de Kürt
milliyetçiliğiyle suçladı.
BAŞKAN
– Buyurun Sayın Baluken, iki dakika da size süre veriyorum.
Lütfen,
meramımızı anlatırken tekrardan yeni bir sataşmaya meydan vermeyelim.
2.- Diyarbakır Milletvekili İdris Baluken’in, Kocaeli
Milletvekili Haydar Akar’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Sayın Başkan, değerli milletvekilleri; tabii, sataşmaya
çok açık bir konu ama mümkün olduğunca sataşmadan cevap vereyim.
Biz,
asla Kürt milliyetçisi olmadık, bundan sonra da herhangi bir milliyetçiliği
asla savunmayacağız. Bizim açımızdan, bir insanın kendi etnisitesini, kendi ana
dilini belirleme hakkı olmadığı, onun Yaradan tarafından kendisine lütfedilen
bir özellik olduğunu belirttiğimiz çizgide yürüttüğümüz siyaset her zaman
geçerlidir. Bir insan Kürtlüğüyle, Ermeniliğiyle, Türklüğüyle ne övünebilir ne
de ondan utanabilir, ancak ortada bir halkın dili, kimliği, kültürü, inancı
yasaklanıp asimile edilmeye çalışılırsa, ona karşı verilen mücadele katliamla
cevaplandırılmaya çalışılırsa, tabii ki ona karşı mücadeleyi en meşru insani
mücadele olarak görürüz ve bakış açımız da böyledir. 
HDP,
bugün Türkiye'de tekçi anlayışa karşı çoğul demokrasiyi savunan, bütün çoğul
kimlikleri savunan tek partidir. O tekçi kimliğin nasıl oluştuğunu siz çok iyi
bilirsiniz, bütün herkesi Türkleştirmeye çalışıp, Sünni Hanefi -ki onlara da
uymayan- bir devlet dinine bütün Türkiye halklarını mahkûm etmek isteyen bir
zihniyetin nereden geldiğini siz çok iyi bilirsiniz ve biz, buna karşı bütün
halkların ve inançların kendi kimlikleriyle özgürce, anayasal sözleşme altında
güvence altına alınmasını savunuruz. 
Bu
sıralara baktığınızda, Kürt’ü, Türk’ü, Arap’ı, Asuri Süryani’si, Ermeni’si,
Alevi’si, Sünni’si, sosyalisti, siyasal İslam geleneğinden gelen
milletvekillerini görürsünüz; sıralarda oturan anlayış neyse bizim savunduğumuz
anlayış da odur. Biz insanız, resmî dilimiz de insancadır, hangi halk ezilirse,
kimliğimiz o olur, resmî dilimiz o olur. Bugün Kürt eziliyorsa, evet, Kürt’üz,
resmî dilimizi de Kürtçe olarak tanımlarız.
(Mikrofon
otomatik cihaz tarafından kapatıldı) 
İDRİS
BALUKEN (Devamla) – Ermeni eziliyorsa Ermeni’yiz, dilimiz Ermenicedir. Bu
sonuna kadar da böyle devam edecek.
Teşekkür
ediyorum. (HDP sıralarından alkışlar)
HAYDAR
AKAR (Kocaeli) – Sayın Başkan, müsaade ederseniz…
BAŞKAN
– Sayın Akar…
HAYDAR
AKAR (Kocaeli) – Açıklama yapmayım herhâlde!
BAŞKAN
– Buyurun ama söz alayım bari, yeni bir sataşmaya meydan vermeyelim. 
HAYDAR
AKAR (Kocaeli) - Tamam, peki, yeni bir sataşma yok.
ERKAN
AKÇAY (Manisa) – Sataşma yok efendim. 
HAYDAR
AKAR (Kocaeli) –Ben size sataşmadım ki siz sataşmadan söz aldınız.
ERKAN
AKÇAY (Manisa) – Ya sataştın, açıkça sataştın Haydar Bey!
KAMİL
AYDIN (Erzurum) – Ya işte söyledin, tekzip etmeye çalış yani “Ağzımdan çıktı.”
de.
BAŞKAN
– Sayın Akar, lütfen…
Buyurun.
Süreniz
iki dakikadır.
3.- Kocaeli Milletvekili Haydar Akar’ın, Manisa
Milletvekili Erkan Akçay ile Diyarbakır Milletvekili İdris Baluken’in sataşma
nedeniyle yaptıkları konuşmaları sırasında şahsına sataşması nedeniyle
konuşması
HAYDAR
AKAR (Kocaeli) – Sayın milletvekilleri, ben her iki gruba da sataşmadım
aslında, bir tespit yaptım. Gerçekten bugün Türkiye'nin geldiği… Bana göre dört
milletçikle kategorize ettim, aslında daha da çok olduğunu düşünüyorum. Bunu
daha da artırabiliriz. 
KAMİL
AYDIN (Erzurum) – 36, 36!
HAYDAR
AKAR (Devamla) – Eğer biz bu milletçikleri birleştirip millet hâline
dönüştüremezsek sonumuz gerçekten kötü, o; bir.
İki:
Türk…
ERKAN
AKÇAY (Manisa) – Milliyetçiliğin ne olduğunu bilmiyorsun Haydar Bey ya!
KAMİL
AYDIN (Erzurum) – Ya Nutuk’u oku Nutuk’u! Nasıl CHP’lisin, Nutuk’u oku!
ERKAN
AKÇAY (Manisa) – Ayrıca tartışalım, kuliste tartışalım ama lütfen yani…
KAMİL
AYDIN (Erzurum) – Hayret bir şey ya!
HAYDAR
AKAR (Devamla) – Evet, evet.
Şimdi,
benim tanımlamış olduğum milliyetçilik ve Atatürk’ün tanımlamış olduğu
milliyetçilik…
KAMİL
AYDIN (Erzurum) – Millet oluşmasaydı devlet olmazdı.
HAYDAR
AKAR (Devamla) – …Türkiye milliyetçiliğidir; ırka dayanmayan bir
milliyetçiliktir, Türkiye milliyetçiliğidir.
KAMİL
AYDIN (Erzurum) – Aynen!
BAKİ
ŞİMŞEK (Mersin) – Bizde ırka mı dayanıyor peki?
HAYDAR
AKAR (Devamla) – Bunun içerisinde biz de varız. Atatürk milliyetçiliği bu.
Biraz evvel okumuş olduğum millet kavramından yola çıkarak Türkiye
milliyetçiliğinden bahsediyorum. 
BAKİ
ŞİMŞEK (Mersin) – MHP’nin milliyetçiliğinin tespiti sana mı kaldı?
İDRİS
BALUKEN (Diyarbakır) – O zaman “Türkiye milleti”ne niye karşı çıkıyorsunuz?
HAYDAR
AKAR (Devamla) – Bunun içerisinde Türkler, Kürtler, Gürcüler, Ermeniler,
Türkiye’de yaşayan tüm topluluklar mevcut. Bunu bir demagoji, bir şey hâline
getirmenize gerek yok. Realite bugün bu. Biz yan yana oturduğumuz
arkadaşlarımızla, televizyon kameraları kapandığında beraber çay içebildiğimiz,
arkada birtakım anlaşmalar yapabildiğimiz arkadaşlarımızla vatandaşın önünde
birbirimizi üstünlük sağlayacak şekilde ötelersek, itelersek ve hakaret edici
unsurlarla konuşursak bu milletin bir arada yaşama şeyini bekleyemeyiz.
Yine,
HDP’yi de ben suçlamadım. HDP içerisinde hangi halklardan insanların olduğunu,
arkadaşların olduğunu da çok iyi biliyorum. Bu konuda bir tereddüdüm yok. Ama
ne zaman Türkiye partisi olacaksınız, o zaman halkların olması yetmiyor, ne
zaman işte Roman kardeşlerimin problemini, Karadeniz’deki çay taşıyan
kardeşimin problemini de konuşacaksınız, oradaki sıkıntıları konuşacaksınız,
işte o zaman hep beraber olacağız. Ne zaman beraber hendeklere karşı çıkacağız,
ne zaman sivil insanların ölümüne karşı çıkacağız, ne zaman askerimizin ve
güvenlik güçlerimizin ölümlerine hep birlikte karşı çıkacağız, ne zaman
bireysel hak ve özgürlükleri beraber savunacağız, o zaman bu işleri başarmış
oluruz diyorum.
Hepinize
teşekkür ediyorum. (CHP sıralarından alkışlar)
BAŞKAN
– Teşekkür ediyorum Sayın Akar.
İDRİS
BALUKEN (Diyarbakır) – Sayın Başkan, sayın hatip yine bizi Türkiye partisi
olmamakla suçladı. İşte “Şunları yerine getirirseniz o zaman Türkiye partisi
olursunuz.” dedi. Sataşmadan söz istiyorum.
BAŞKAN
– Onu kamuoyu takdir eder ama siz buyurun, gene, iki dakika sataşmadan söz
verip…
Sayın
milletvekilleri, lütfen, istirham ediyorum, yani artık böyle bir kayıkçı
kavgasına da götürmeyelim bu işi.
ÖZGÜR
ÖZEL (Manisa) – Teessüf ederiz Sayın Başkan.
HAYDAR
AKAR (Kocaeli) – Ya, bunu yapmayın.
BAŞKAN
– İstirham ediyorum.
ÖZGÜR
ÖZEL (Manisa) – Neyse, Sayın Baluken konuşsun.
BAŞKAN
– Buyurun Sayın Baluken.
İki
dakika süre veriyorum.
4.- Diyarbakır Milletvekili İdris Baluken’in, Kocaeli
Milletvekili Haydar Akar’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
hatibin, tabii, yaptığı konuşma tutanaklara geçti. Anayasa’yla ilgili
çalışmalar başladığında da o konuşmanızı inşallah uzlaşma komisyonundaki
arkadaşlarınıza ileteceğiz. Sizin belirtmiş olduğunuz “Türkiye milleti” tanımı
maalesef kurumsal olarak bugüne kadar CHP’nin savunmuş olduğu bir tanım değil.
HAYDAR
AKAR (Kocaeli) – Atatürk ulusalcılığı, Türkiye milliyetçiliği ya.
İDRİS
BALUKEN (Devamla) – En azından, 2013 yılında kurulan Anayasa Uzlaşma
Komisyonunda da Kürt’ü, Türk’ü, Laz’ı, Çerkez’i, herkesi kapsayan ve bu
Meclisin ilk tutanaklarında da “Türkiye ahalisi” olarak, “Türkiye milleti”
olarak tanımlanan o öneriye Cumhuriyet Halk Partisi karşı çıktı. O nedenle,
umarım ki kurumsal olarak o noktaya gelmişsinizdir.
Ben
milliyetçi olmadığımızı ifade etmiştim. Hiçbir HDP’li vekilden “Bir Kürt dünyaya
bedeldir. Sahip olduğunuz kudret damarlarınızda dolaşan asil kanda mevcuttur.
Ne mutlu Kürt’üm diyene!” gibi cümleler duymazsınız. Bundan da bütün
Türkiye’nin kurtulması, bundan sıyrılması gerektiğini düşünüyoruz.
Biz
şu anda yürüttüğümüz siyasetle tek Türkiye partisiyiz. Bizim dışımızda Türkiye
partisi olan bir siyasi parti şu anda yok. Türkiye partisi olacağız derken biz
orada Kürt katledildiği zaman sırtımızı döneceğiz falan demedik. Tam tersine,
Şırnak’ın acısını, Hakkâri’nin acısını İstanbul duyduğu zaman ancak biz
Türkiyelileşebiliriz dedik ve bugün de söylediğimizin arkasındayız.
Türkleşeceğiz demedik Sayın Vekil, Türkiyelileşeceğiz dedik. Bugün de yürütmüş
olduğumuz siyaset, bu ülkede bir zulüm tarihinin bitirilmesi, bir demokrasi
anlayışının yerelden başlayarak bütün ulusal demokrasiye dönüşmesiyle ilgili
son derece değerli bir mücadeledir. O nedenle, bizimle ilgili konuşurken lütfen
cümlelerinizi dikkatli seçin diyorum.
Hepinize
saygılar sunuyorum. (HDP sıralarından alkışlar)
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken
tarafından, derin devlet yapılanmalarının Kürtlerin yoğunlukla yaşadığı
coğrafyadaki güncel uzantılarının deşifre edilmesi, açığa çıkarılması ve toplum
ile hukuk önünde yargılanması amacıyla 30/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 7 Ocak 2016 Perşembe günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi aleyhinde ikinci ve son söz Manisa
Milletvekili Erkan Akçay’a aittir.
Buyurun
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; muhterem heyetinizi
saygıyla selamlıyorum. 
Evet,
bu tartışmalar aslında güzeldir fakat kürsü konuşma saatlerinin çok kısıtlılığı
nedeniyle inşallah bu tartışmalara kuliste daha derinlikli olarak devam ederiz.
Aslında önemli konulardır. 
Ben
konuyu çok fazla uzatmak istemem, yalnız, bütün arkadaşlarıma Milliyetçi
Hareket Partisinin programına, seçim beyannamelerine ve söylemlerimize boş
vakitlerinde bir göz atmalarını özenle salık veriyorum değerli arkadaşlar.
Şimdi,
“Türkiye milleti” diye bir kavramı biz Milliyetçi Hareket Partisi olarak hukuki
bakımdan, sosyolojik olarak, coğrafi bakımdan, siyasi ve diğer hususlar
bakımından doğru bulmayız, bu farklı bir kavramı ifade eder. 
Ben
grup önerisiyle ilgili olarak konuşmama, öncelikle, mütevazı yemek sofrasında
çocuklarıyla ve torunlarıyla birlikteyken, sofranın başında, evine atılan
alçakça bir roketle şehit edilen -öyle temenni ediyorum- hayatını kaybeden 3
çocuk annesi Melek Alpaydın Hanım’a rahmet dileyerek başlamak istiyorum.
Şimdi,
dün aldığım bir bilgiye göre de bu Melek Alpaydın Hanımefendi’nin hayatını
kaybetmesine sebep olan hadisede, bu vakadan birkaç gün evvel terör örgütü
mensuplarına “Memleketin huzurunu bozdunuz, buradan çekin gidin.” dediği için
öldürüldüğü iddiası söz konusudur, arkadaşlarımdan aldığım bilgi de bu
yöndedir. Fakat, şimdi devleti konuşuyoruz değerli arkadaşlar. Tabii, bu olayı
bütün boyutlarıyla, gerçekliğiyle ortaya çıkaracak olan nedir, kimdir? İlk akla
gelen devlettir ve hukuktur. Öncelikle devlete düşen… Elbette, Melek Hanım’ın
hayatını kaybetmesine sebep olanları bulup yargının önüne getirmesi gereken
devlet ve kurumlarıdır. 
Bir
ünlü siyasetçimizin sözünü hatırlıyorum, “Derin devlet nedir?” diye
sorduklarında “Derin devlet, normal devletin raydan çıkmış hâlidir.” şeklinde
ifade ediyor. Yani, devletin hukuk dışına kaçması olarak da ifade etmek
mümkündür. Ancak, değerli arkadaşlar, soruya şöyle başlayalım isterseniz, bir
tartışma konusu da olsun: Acaba ortada bir devlet mi var ki derini olsun
diyebilirim. Eğer ortada bir sığlık varsa bu sığlıktan bir derinlik zaten
çıkmaz. Elbette, devlet var, Türkiye Cumhuriyeti devleti var, kurumları var,
kuralları var ancak, değerli arkadaşlar, Türkiye Cumhuriyeti bir devlet olarak
kurumlarıyla, kurallarıyla yeterince ve doğru bir şekilde işletilmiyor. On üç
yıldır, devlet bilinci olmayan bir iktidar tarafından yönetilmektedir Türkiye.
Derin devletten… Aslında, bir de “paralel devlet” eklendi buna. Derin devlet kavramı,
tartışmaları bir tarafa, bir de paralel devlet tartışmalarını da masaya
yatırmak lazım. 
Hafızalarımızı
yoklayalım: Devlet, saadet demektir, huzur demektir, refah demektir, güvenlik
demektir, adalet demektir. Ve bugünümüzü hatırlayalım: Devletsiz ve ordusuz
milletler ayak altında eziliyorlar değerli kardeşlerim. Tarihte de böyle
olmuştur, bugün de böyledir. Devletsiz ve ordusuz milletler ayak altında
ezilmeye mahkûmdurlar. İşte Suriye, Irak, Libya ve dünyanın pek çok yerinde
yaşananlar ve Balkanlarda yaşananlar devletsizliğin ve ordusuzluğun bir
sonucudur. Bunun işleyişinin hukuk içerisinde etkili ve güçlü bir hâle
getirilmesidir aslolan ve hepimize düşen görev. Devlet ve ordu zaafa uğramışsa
maalesef şu olur değerli arkadaşlar; Zağra Müftüsü Hüseyin Raci Efendi’nin
mısralarını hatırlayalım, pek çok arkadaşımız elbette bilecek, diyor ki:
“Aziz-i
kavm idik a’dâ zelil kıldı bizi,
Esir-i
bend-i bela vü sefil kıldı bizi;
Bi-gayri
hakkın atıp habse bir nice eyyam,
Mudik-i
ye’s ü sitemde alil kıldı bizi.”
Günümüz
Türkçesiyle: “Vaktin yücesi aziz bir kavim idik, düşman bizi zelil eyledi yani
hor, hakir tuttu. Belaya uğrayıp esir etti ve sefil kıldı bizi. Günlerce haksız
yere hapsederek, ümitsizlik içinde sitemde sıkıştırarak hasta kıldı bizi.”
Buradan
ilham alarak Arif Nihat Asya’nın da bu devlet kavramına götüren fevkalade
mısraları vardır. Bir yerinde şöyle diyor: 
“Sormayın,
sormayın fakat; şimdi.
Hangi
eller, sefil kıldı bizi?
Ser-nigûn
oldu tahtımız, Tanrım;
Aziz-i
vakt idik, a'dâ -yani düşman- zelil kıldı bizi!” diyerek devam ediyor.
Değerli
arkadaşlar, devlet hukuk demektir, devlet töre demektir. Tarihimiz itibarıyla
sürekliliğe baktığımızda “Devleti ebet müddet” kavramı içerisinde, devletin
ezelden ebede yürüyüşünü süreklilikle, hukukla, töreyle, gelenekle, görenekle
yürütebiliriz. Devlet saadettir dedik, devlet adalettir, devlet güvenliktir,
devlet huzurdur. Devlet, kurum ve kurallarıyla işleyen bir mekanizmadır.
“Devlet benim.” diyenler, kendisini devlet zannedenler önce devleti bozarlar ve
istismar ederler, devleti ve milleti zelil kılarlar.
Tabii, derin devletten, bu “derin devlet”
denilen faaliyetlerden, hukuksuzluktan vatandaşın şikâyet etmeye hakkı vardır.
Ancak hukuku, her türlü insanlığı, değeri altüst ederek elinde silah terör
faaliyeti yürütenlerin bu kavramları hiç gündeme getirmeye bile hakları
olduğunu düşünemiyoruz. Maalesef, değerli arkadaşlar, yönetim anlayışı şu gün
itibarıyla sakattır. Devlet, devlet gibi yönetilmiyor. 
Adalet ve Kalkınma Partisi on üç yıldır
tek başına bir iktidar gibi davranmıyor, davranamıyor. Adalet ve Kalkınma
Partisi, her ne kadar sandıktan AKP olarak tek başına yetkiyi almışsa da on üç
yıldır bir cemaatler, tarikatlar, bir kısım çıkar grupları ve unsurlar eliyle
bir koalisyon ve ittifak hâlinde bu Hükûmetini yürüttü ve yolların kesiştiği
yerde kol kola yürüyen, çıkar sağlayan iktidar, yollar ayrıldığında yaka paça
birbirine düşman bir hâle geldi bu kendi oluşturduğu paralel yapılar nedeniyle.

Önce cemaati, sonra bu KCK, PKK
yapılanmasını da hatırlayalım. Geçtiğimiz bir yıldır Sayın Cumhurbaşkanı ve
Başbakan da bir “paralel yapılanma” olarak ifade etti ve aynı şekilde şikâyet
etmeye başladı. “Bizi kandırdılar.” Kim kandırmış? Cemaat kandırmış. Oslo’da
kandırmışlar. “Ne istediler de vermedik?” dediler, sonra hainlikle suçladılar.
“Hainlik” derken devlete, millete hainlik yaptıklarını filan düşünmeyin,
kendilerine, kendi iktidarlarına bir ihaneti düşündüler ve paralel bir devlet
yapılanması hâlen devam etmektedir, bu paralel devlet yapılanması zihniyetinden
hâlâ uzaklaşılmış değildir.
Bu
“derin devlet” kavramını eğer açıklığa kavuşturmak istiyorsak, öncelikle bu
geçtiğimiz salı günü Sayın Genel Başkanımız Devlet Bahçeli’nin Hükûmete
yönelttiği, yeni anayasada PKK’ya bir ümit verilmiş midir ve şu anda yaşanan
şehir çatışmalarının maksadı yeni anayasa pazarlıklarını kızıştırmak için midir
ve AKP, PKK ile görüşmekte midir...
(Mikrofon
otomatik cihaz tarafından kapatıldı) 
ERKAN
AKÇAY (Devamla) – ...ve Oslo’da PKK’ya bir federasyon sözü verilmiş midir,
soruları cevabını bekliyor. 
Ayrıca,
2 Haziran 2015 tarihinden bu yana en az 5-10 platformda dile getirdiğimiz 5
soru daha henüz cevabını bulamamıştır. Yani bu mektuplaşma hadisesi olmuş mudur
Öcalan ile Sayın Erdoğan arasında ve günübirlik giriş çıkışlar olmuş mudur,
Kandil’e kriptolu telefon gitmiş midir, gibi hususlar cevabını beklemektedir. 
BAŞKAN
– Sayın Akçay, süreniz doldu. 
Teşekkür
ediyoruz.
ERKAN
AKÇAY (Devamla) – Bu sorulara cevap bulursak bu “derin devlet” kavramı biraz
daha vuzuha kavuşur diye düşünüyorum. 
Hepinize
saygılar sunuyorum. (MHP sıralarından alkışlar) 
COŞKUN
ÇAKIR (Tokat) – Sayın Başkan...
BAŞKAN
– Sayın Çakır…
COŞKUN
ÇAKIR (Tokat) – Sayın Başkan, Sayın Akçay konuşmasında “Ülkeyi devlet
birliğinden yoksun bir iktidar partisi yönetmektedir.” demiştir. Bunu sataşma
sayıyoruz ve söz istiyorum. 
BAŞKAN
– Buyurun Sayın Çakır, iki dakika. 
Lütfen,
yeni bir sataşmaya meydan vermeden…
VIII.- SATAŞMALARA İLİŞKİN KONUŞMALAR (Devam)
5.- Tokat Milletvekili Coşkun Çakır’ın, Manisa
Milletvekili Erkan Akçay’ın HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN
ÇAKIR (Tokat) – Teşekkür ederim Sayın Başkan.
Ben
sayın grup başkan vekilimizin bunu kastetmediğini diliyorum, umuyorum. Elbette
devlet bilincinden yoksun değiliz, devlet bilincimiz fevkalade yüksek ve
yerindedir. Fakat devletin fonksiyonu meselesi, kadim zamanlardan beri
tartışılmaktadır. Bir örnek vermem gerekirse bizim hangi devlet anlayışından
bahsettiğimize, 19’uncu yüzyıl düşünürü Sadık Rıfat Paşa’nın meşhur bir lafı
vardır “Milletler devletler için mahluk değildir, devletler milletler için
mevcuttur.” şeklinde, tam da özetlediği şey budur. Yani esas olan, devlet
dediğimiz organizmanın, devlet dediğimiz cihazın millete hizmet ettiği anda,
hizmet ettiği surette bir kıymetiharbiyesinin olduğudur. Yoksa, kuru kuruya,
bir devletin elbette bu anlamda savunulacak tarafı yoktur. 
Yine
aynı şekilde, hepimizin iyi bildiği Cumhuriyet Dönemi’nden bir örnek vermek
gerekirse, Kemal Tahir’in kavramsallaştırmış olduğu bir “kerim devlet” kavramı
vardır. Tam da bizim onun içini doldurmak üzere devlete yüklemiş olduğumuz bir
anlam vardır. Yani, ceberut devleti değil, halkına eziyet eden, halkına hizmet
etmeyen devleti değil; aksine, halkına hizmet eden, halkını her şeyin üstünde
tutan devleti yani kerim devleti kastediyoruz. Bizim devletten anladığımız
budur, devlet bilincimiz de budur. Bunu söylemek istedim.
Teşekkür
ederim.(AK PARTİ sıralarından alkışlar)
BAŞKAN
– Teşekkür ediyorum Sayın Çakır.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken
tarafından, derin devlet yapılanmalarının Kürtlerin yoğunlukla yaşadığı
coğrafyadaki güncel uzantılarının deşifre edilmesi, açığa çıkarılması ve toplum
ile hukuk önünde yargılanması amacıyla 30/12/2015 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 7 Ocak 2016 Perşembe günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisini oylarınıza sunuyorum…
İDRİS
BALUKEN (Diyarbakır) – Karar yeter sayısı…
BAŞKAN
– Karar yeter sayısı arayacağım.
Kabul
edenler… Kabul etmeyenler… Karar yeter sayısı yoktur.
On
dakika ara veriyorum. 
Kapanma Saati: 15.51
ÜÇÜNCÜ OTURUM
Açılma Saati: 16.09
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Elif Doğan TÜRKMEN (Adana)
------0-----
BAŞKAN – Sayın
milletvekilleri, Türkiye Büyük Millet Meclisinin 25’inci Birleşiminin Üçüncü
Oturumunu açıyorum.
Halkların
Demokratik Partisi grup önerisinin oylaması sırasında karar yeter sayısı
bulunamamıştı. 
Şimdi öneriyi
yeniden oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Öneri kabul edilmemiştir, karar yeter sayısı vardır.
Gündemin “Kanun
Tasarı ve Teklifleri ile Komisyonlardan Gelen Diğer İşler” kısmına geçiyoruz.
1'inci
sırada yer alan 4 sıra sayılı Türkiye Cumhuriyeti Hükümeti ile Somali Federal
Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporlarının görüşmelerine başlayacağız.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ile Somali Federal
Cumhuriyeti Hükümeti Arasında Savunma Sanayi İşbirliği Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporları (1/307) (S. Sayısı: 4)
BAŞKAN
- Komisyon? Yok.
Ertelenmiştir.
2’nci
sırada yer alan 6 sıra sayılı Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
2.- Türkiye Cumhuriyeti Hükümeti ile Amerika Birleşik
Devletleri Hükümeti Arasında Genişletilmiş Bilgi Değişimi Yoluyla Uluslararası
Vergi Uyumunun Artırılması Anlaşması ve Eki Mutabakat Zaptının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/310) (S.
Sayısı: 6)
BAŞKAN
- Komisyon? Yok.
Ertelenmiştir.
3'üncü
sırada yer alan 7 sıra sayılı Türkiye Cumhuriyeti Hükümeti ve Gürcistan
Hükümeti Arasında Enerji Alanında İşbirliğine Dair Anlaşmanın Onaylanmasının
Uygun Bulunduğuna Dair Kanun Tasarısı ile Sanayi, Ticaret, Enerji, Tabii
Kaynaklar, Bilgi ve Teknoloji Komisyonu ve Dışişleri Komisyonu Raporlarının
görüşmelerine başlayacağız.
3.- Türkiye Cumhuriyeti Hükümeti ve Gürcistan Hükümeti
Arasında Enerji Alanında İşbirliğine Dair Anlaşmanın Onaylanmasının Uygun
Bulunduğuna Dair Kanun Tasarısı ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu ve Dışişleri Komisyonu Raporları (1/312) (S.
Sayısı: 7)
BAŞKAN
- Komisyon? Yok.
Ertelenmiştir.
4’ncü
sırada yer alan 2 sıra sayılı Türkiye Cumhuriyeti ile Kore Cumhuriyeti Arasında
Serbest Ticaret Alanı Tesis Eden Çerçeve Anlaşma Kapsamında Yatırım
Anlaşmasının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporlarının görüşmelerine başlayacağız.
4.- Türkiye Cumhuriyeti ile Kore Cumhuriyeti Arasında
Serbest Ticaret Alanı Tesis Eden Çerçeve Anlaşma Kapsamında Yatırım
Anlaşmasının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporları (1/303) (S. Sayısı: 2) (x) 
BAŞKAN
– Komisyon? Burada.
Hükûmet?
Burada. 
Komisyon
Raporu 2 sıra sayısıyla bastırılıp dağıtılmıştır. 
Tasarının
tümü üzerinde gruplar adına söz isteyen Cumhuriyet Halk Partisi Grubu adına
Hatay Milletvekili Hilmi Yarayıcı.
Buyurun
Sayın Yarayıcı.
Süreniz
yirmi dakikadır. (CHP sıralarından alkışlar)
CHP
GRUBU ADINA HİLMİ YARAYICI (Hatay) – Sayın Başkan, değerli milletvekilleri; 2
sıra sayılı uluslararası anlaşma üzerinde söz almış bulunmaktayım.
Bu
anlaşmayla ilgili, grubumuzda uygun görüş var, destekleyip “evet” oyu
vereceğimizi şimdiden söyleyeyim. 
Biz
ülkemiz ve halkımız yararına olan her şeyi destekleriz ancak maalesef, halkın
yararının iktidar tarafından gözetildiğini söylemek çok zor. İlan edilen sokağa
çıkma yasakları ve yaşanan çatışma ortamıyla ülke âdeta yangın yerine
dönmüştür. Biz bu yangını yerinde görmek üzere İstanbul Milletvekilimiz İlhan
Cihaner’le birlikte Diyarbakır’a gittik. Burada sivil toplum örgütleri,
belediye başkanı, vali, vatandaşlarımız ve tüm kurum başkanlarıyla görüştük.
İnanın, gördüklerimiz ve dinlediklerimiz karşısında dehşete düşmemek elde
değildi. 2015 yılının 16 Ağustos gününden bu yana yaygın bir şekilde sokağa
çıkma yasakları uygulanmaktadır. Bu süreçte başta Diyarbakır olmak üzere 17
yerleşim yerinde 55 kez sokağa çıkma yasağı ilan edilmiş, doğrudan doğruya 1
milyon 300 bin vatandaşımız bu durumdan etkilenmiş. Dolayısıyla, nüfusun tamamı
ekonomik, sosyal, siyasal açıdan bu durumdan etkilenmiştir. 
Çatışmasızlık
ortamının sona erdiği 24 Temmuzdan 29 Aralık 2015 tarihine kadar İnsan Hakları
Derneği verilerine göre 58’i çocuk olmak üzere toplam 379 sivil vatandaş ve
güvenlik görevlisi ne yazık ki hayatını kaybetmiştir. Bu ölüm ve yaralanmalar
gün geçtikçe hızla artmaktadır. 
Çatışmaların
yaşandığı bölgelerden son dört ayda 200 bin -sadece Sur ilçesinde iki haftada
22 bin- vatandaşımız yerinden yurdundan göç etmek zorunda kalmıştır. 
Bölgede
ekonomi durmuş, işsizlik almış başını gidiyor. Sur’da aynı dönemde 361 iş yeri
kapanmış, 41 iş yeri başka bölgelere taşınmış ve en az 5 bin çalışan ne yazık
ki işsiz kalmıştır. Bu durumda, kapanan ve kiralarını ödeyemeyen, sosyal
güvenlik primlerini ödeyemeyen esnaflardan bahsediyoruz. 
Kendi
vatanlarında mülteci konumuna düşürülen insanlarımız, kendilerine Suriyeli
mülteciler kadar dahi değer verilmemesine kahroluyorlar. En acısı da
insanlarımız, vatanlarında hastanelere gidebilmek için bile beyaz bayraklar
taşımak zorunda kalmışlardır.
Dünya
savaşlarında dahi cenazeye saygı gösterilirdi. Çanakkale Savaşı’nda cenazelerin
kaldırılıp gömülmesi için savaşa gün içerisinde ara verildiği hikâyelerini
hepimiz biliyoruz. Görüştüğümüz vatandaşlarımızın en büyük yakınmalarından
birisi de cenazelerinin çatışma ortamlarından alınamaması, alınsa dahi ne yazık
ki defnedilememesiydi. 
Bölgede
ekonomi durmuş, işsizlik almış başını gidiyor. Kadim dostunuz İsrail’le
yakınlaşmanızın bir ürünü müdür bilemem ama bölge hızla Gazze’leşmektedir.
Sur’da, Cizre’de ve daha birçok yerde kent merkezlerinin tanklar ve ağır
silahlarla bombalanmasını ekranlardan ne yazık ki her gün izlemekteyiz.
Vatandaşlarımız, tank ve top atışlarıyla kendilerinin toptan hedef alındığını
ve ötekileştirildiklerine inanıyorlar. Bu sese kulak vermediğiniz sürece bir
halkı toptan kaybetmek üzere olduğunuzu bir kez daha hatırlatmak istiyoruz. 
Çatışmaların
yaşandığı son dört ayda en az 58 çocuk öldü. Çocuklardan söz ediyoruz,
gözlerine bakmaya doyamadığımız çocuklarımızdan ve bu çocukların büyük bir
çoğunluğu ya evlerinin önünde, ya bir parkta, ya bir gösteride, ya evlerine
isabet eden bir tank mermisiyle öldürülüyorlar. Tıpkı Berkin Elvan gibi Sur’da
12 yaşındaki Helin Şen de ekmek almaya giderken bu şekilde öldürülmüştü. 
Sizleri
bilmem ama artık çocuklarıma her sarıldığımda evladının cesedini buzdolabında
saklayan anneler, cesedinin hemen yanında duran babalar, vurulan çocukların
görüntüsü geliyor aklıma ve içimi tarifsiz bir acı kaplıyor ne yazık ki. Çocuklarıma
sarılamıyorum artık, buna gözünü, kulağını kapatan iktidarı gördükçe de
insanlığımızdan utanır hâle geldik. 
Bir
eğitimci olarak söylüyorum, çocuklarda nasıl bir travma bıraktığınızın farkında
mısınız? Unutmayın, bugün hendeklerin arkasında olan çocuklar 1990’lı yıllarda
faili meçhul cinayetlerde kurban giden, köylerinden göç ettirilmek zorunda
kalan insanlarımızın çocuklarıdır. Sürekli, güvenlikçi politikalarınız ne yazık
ki iflas etmiştir. Her seferinde aynı şeyi yapıp sürekli farklı sonuçlar beklediniz,
hiçbir zaman geçmişle yüzleşmediniz. “Analar ağlamasın.” derken de samimi
değildiniz, samimi olsaydınız analar çocuklarının cenazelerini buzdolaplarında
saklamak zorunda kalmazlardı. Aslında hiçbir zaman dünün muktedirlerinden
farkınız yoktu, olsaydı Çorum’u, Maraş’ı, Sivas’ı, 1990’lı yıllarda yakılan
Lice’yi, Cizre’yi, 15 bin faili meçhul cinayetin dosyasını açardınız. Bugün de
samimi değilsiniz, daha dün Cumhurbaşkanı Sayın Erdoğan diyor ki, Bütün
kurumlarda bulunan memurlara ilişkin de elinin tersiyle itebilecek ve topyekûn
savaş açacak bir yaklaşımla, bir şiddet diliyle “Bunları bertaraf etmeliyiz.”
Dolayısıyla, bu dil, size hiçbir şey kazandırmadı ve kazandırmayacak. 
İncelemelerimizde,
hendeklerin arka planında sizin bu savaşa bakışınızın izlerini gördük. Artık
kimse yargınıza ve hukukunuza inanmıyor. Hiçbir canın değeri, Cumhurbaşkanınıza
edildiğini iddia ettiğiniz hakaretler kadar önemli değil ne yazık ki. 16
yaşındaki bir çocuğu Cumhurbaşkanına hakaretten tutuklayabiliyorken, bir gece
yarısı evinde oturan Dilek Doğan’ın sabaha karşı katili olan polisi elini
kolunu sallayarak gezerken tutuklama gereği dahi görmüyorsunuz. Bütün bunların
kırılmalara yol açtığının farkında değil misiniz? Bölgede yaşanan duygusal
kopuşun farkında değil misiniz? Emin olun, bu şiddet ortamı böyle sürdükçe
yarın barışacak kimseyi bulamayacaksınız.
Evet,
hendekle bir sonuç alınamayacağının farkındayız. Bu açılan hendeklerin bir an
önce kaldırılmasını da istiyoruz ve mutlaka çatışma dışında bir çözümün mümkün
olduğuna inanıyoruz. Bu çözümün adresinin de Türkiye Büyük Millet Meclisi
olduğunu her fırsatta dile getirdik. Artık, bu güvenlik odaklı siyasetinizi bir
yana bırakıp farklı çözümler üretmenizin zamanı gelmedi mi? Açılan hendekleri
tankla, topla kapatabilirsiniz ama gönüllerde oluşan hendeği kapatacak bir
silah henüz icat edilmedi. (CHP ve HDP sıralarından alkışlar) 
“Çıkar
boynundan at o ipi çocuk!
Salıncaklar
mı yok sana? 
Kalk
hadi o soğuk betondan, 
Yatacak
başka yer mi yok sana? 
Annemi
verdim, babamı verdim, en sevdiklerimi verdim ölüme de;
Ben
bu yaşımda gitmenin böylesini görmedim.
Kırılan
bir boyun gibi orta yerinden kırıldığını ömrün... 
Görmedim
Âdemoğlunun dalından koparılır gibi koparıldığını...
...ve
böylelikle umut etme kabiliyetimizi aldılar elimizden.
Ne
diyeyim, dilerim ihtiyacı olan birine gidiyordur bizden çaldıkları umut! 
Dünya
adaletsiz çocuk! 
Dünya
zorba. 
Elbet
eşitleneceğiz o gün kıyamda.
Bu
kekeme, toz ve duman sözlerimi iyi belle, bahara kalmaz, gelirim yanına.”
Teşekkür
ederim. (CHP ve HDP sıralarından alkışlar) 
BAŞKAN
– Teşekkür ediyorum Sayın Yarayıcı. 
Gruplar
adına ikinci söz, Halkların Demokratik Partisi Grubu adına Diyarbakır
Milletvekili İdris Baluken’e aittir. 
Buyurun
Sayın Baluken. (HDP sıralarından alkışlar)
Sizin
de süreniz yirmi dakikadır. 
HDP
GRUBU ADINA İDRİS BALUKEN (Diyarbakır) – Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum. 
Bu
sözleşme hakkında fikirlerimi belirtmeden önce, sanatçı kişiliğiyle gerçekten
takdir ettiğim, yüreğindeki insan sevgisini, türkülere yansıtmış olduğu barış
çığlığını hep yüreğimde hissettiğim Hilmi Yarayıcı’nın burada yapmış olduğu
konuşmanın her satırının altına imza attığımı ve kendisini kutladığımı burada
ifade etmek istiyorum. 
Burada,
bir sanatçı milletvekili, vicdanlara seslenmek istiyor, yıllardır sanatla
yapmak istediğini bugün bu Meclis kürsüsünden yapmak istiyor. Biz yıllardır
burada bu kürsü üzerinden bu vicdanları ayaklandırmaya, vicdanları yeniden
insani özle buluşturmaya çalışıyoruz ama maalesef karşımızda etten bir duvar
dışında başka herhangi bir şey görmüyoruz ve böyle olduğu için de maalesef
ülkemizin kronik yaraları, ağır yaraları her geçen gün kanamaya devam ediyor.
Korkarız ki bu kanamaya yönelik bir önlem alınmazsa biz artık bu hastayı kurtarma
adına çok geç kalmış olacağız. O nedenle, buradaki bütün milletvekillerinin
burada dile getirilen her cümleye kulak kabartması, reddetmeden önce bir kere
düşünme zahmetine katlanması, düşündükten sonra bir araştırma çabasına
girmesinin çözüm açısından son derece önemli olduğunu ifade etmek istiyoruz. 
Bugün
Genel Kurul başlarken de ifade ettim ben. Maalesef, iki gün önce Silopi’de 3
barış çiçeği daha katledildi. 3 Kürt kadın siyasetçisi saatlerce yapmış
olduğumuz görüşmelere rağmen, yerde yaralı olarak hastaneye kaldırılmayı
beklediklerini bilmemize rağmen, bu konuda yapmış olduğumuz bütün görüşmelere
rağmen çok bilinçli bir şekilde önce silahla infaz edildiler, sonra da sağlık
hakları gasbedildiği için, hastaneye kaldırılmadığı için maalesef infaz edildiler.
Buradan, bu kürsüden bir kez daha ben Seve Demir’i, Pakize Nayır’ı, Fatma
Uyar’ı ve onların şahsında bütün demokrasi, özgürlük ve barış şehitlerini bir
kez daha rahmetle, saygıyla anıyorum. 
9
Ocak Paris katliamında yapılmak istenen şey, maalesef Silopi’de de devreye
konuldu. Çözümden, barıştan, özgürlükten, demokrasiden korkanlar, Paris’te
nasıl cinayet işledilerse, Paris’te nasıl ellerini kana buladılarsa Silopi’de
de maalesef aynı şeyi yaptılar ve en acı olan şey de şu anda bunu yapan zihniyete
sahip olanlar, sahada, tetik başlarında aynı işi yapmaya devam etmekteler ve bizler
de çığlıklarımızla maalesef sadece seyirci kalma durumuna düşüyoruz. 
Bu
Meclisin bir an önce bundan sıyrılması gerekiyor. Bu Meclisin 21’inci yüzyılın
kaldıramayacağı bir insanlık utancıyla ilgili bir an önce bir inisiyatif alması
gerekiyor. Burada uyduruk uluslararası sözleşmeleri görüşeceğimiz günlerden
geçmiyoruz. Bugün sabah sekizden bu saat itibarıyla, bu saate kadar Cizre’ye
tam 40 obüs topu düştü, 40 havan topu düştü ve Cizre’de şu anda ikisi ağır
olmak üzere onlarca yaralı, tıpkı Seve gibi, Fatma gibi, Pakize gibi hastaneye
kaldırılmayı bekliyorlar ama maalesef, yapmış olduğumuz bütün girişimlere
rağmen tıpkı 3 kadın arkadaşımız gibi, yaralanan o insanlarımız ölüme terk
edilmiş durumda. Havan topları Cizre’de sivil yerleşim alanlarını, mahalleleri
dövmeye devam ediyor. Bu Meclis burada hangi uluslararası sözleşmeyi
konuşabilir? Bu yangını söndürmeden, bu yarayı iyileştirmeden burada
yapacağınız hangi görüşmenin herhangi bir samimiyeti olabilir? 
Deminden
beri cenazelerle ilgili konuşuyoruz. Bu ülkede on beş gündür defnedilmeyi
bekleyen 50 cenaze var. Hangi birimizin vicdanına sığar? 19’u Şırnak Devlet
Hastanesinde, 26’sı Cizre Devlet Hastanesinde, 5’i Silopi’deki mahallelerde
henüz hastane ortamına bile getirilmemiş şekilde, 3’ü Sur’un mahallelerinde
çürümeye terk edilmiş şekilde cenaze varken biz hangi uluslararası sözleşmeyi
konuşabiliriz? 
70
yaşındaki bir ana, vücudundaki bütün hastalıkların ağırlığıyla kendi bedenini
açlık grevine yatırmış. Kendi evladının cenazesini almak için 70 yaşındaki bir
anayı açlık grevine yatmak zorunda bırakmış bu devlet, bu Hükûmet ve bu Meclis,
maalesef bu insanlık trajedisini izlemeye devam ediyor. Öyle 90’lı yıllar
kıyaslaması falan artık geçti, yaşanan şey 90’lı yıllar falan değil. O dönem
OHAL vardı, şimdi bütün Kürt illerinde var olan bu hâl, OHAL’i çoktan geçti.
Yaşanan bütün bu uygulamalar maalesef 30’lu yıllardaki, 25’li yıllardaki Dersim
katliamı döneminde, Şeyh Sait kıyamı dönemindeki katliamlar boyutuna ulaştı. 
Bakın,
cenazelerle ilgili sayısız görüşmeler yaptık. Şunu söylüyoruz: Bir saat, iki
saat, bir gün, üç gün, neyse, şu sokağa çıkma yasaklarını kaldırın, insanlar
cenazesini defnetsin. Burada sayın hatip ifade etti, Çanakkale Savaşı
sırasında, bırakın Çanakkale’yi, insanlığın var olduğu dönemdeki bütün savaşlar
sırasında cenazelerin defni için müsaade edilir, ateşler durdurulur, cenazeler
defnedildikten sonra taraflar tekrar savaş meydanına geri dönerler ama
maalesef, yaptığımız bütün görüşmelere rağmen bugüne kadar bu cenazelerin defni
için bir saatlik bir müsaadeye bile izin verilmedi. Neyi konuşacağız burada?
Bize verilen cevap: Adalet Bakanlığının bu sabah yayımlamış olduğu bir
yönetmelik. Utanç verici… Ailelerin müsaadesi olmadan bundan sonra cenazelere
mülki amirlerin el koyma yetkisini vermiş! Yani on beş gündür Şırnak’ta,
Cizre’de, Silopi’de defnedilmeyen cenazeleri bundan sonra valilik ve emniyet
yetkilileri ailelerinin haberi olmadan kaçırıp, götürüp toplu olarak defnedecekler.
Bu mudur çözümünüz? Biz, bu çözümü 1990’lı yıllarda çok gördük. 
Ben
kendim de, kendi en yakınımın cenazesini bu şekilde kefensiz, namazsız
arkadaşlarıyla birlikte toplu şekilde defnedildiği çukurdan çıkarıp bir mezar
yerine kavuşturmuş bir milletvekili olarak söylüyorum. Bu acının ne anlama
geldiğini her birimizin hissetmesi lazım. Bunu hissetmeden bu ülkede hiçbir
sorunu çözmemiz mümkün değil. Çözüm, bu Adalet Bakanlığının insanlığa utanç
vesikası olarak geçilecek yönetmeliği değil, bir an önce bu ülkede
normalleşmeyi sağlayacak, bu ülkedeki temel sorunları giderecek olan birtakım
çözüm mekanizmalarını bir kez daha devreye koymaktır. 
Bakın
anlatıyoruz, inanmıyorsunuz. Cizre’de, Silopi’de, Şırnak’ta yaşanan sayısız
dramı burada ifade etmeye çalıştık ama bir türlü o ön yargıları geçemedik. Size
birkaç gün önce katledilen Hediye Erden’in oğlunun bize iletmiş olduğu bir
mesajı ileteyim. Mehmet Suphi Erden, Hediye Erden’in kendi evinde tank
atışlarıyla, top atışlarıyla yaralandığını öğrendikten sonra yapmış olduğu
girişimleri bizimle paylaştı. Diyor ki: “Sokağa çıkma yasağının ilan edildiği
ilk günden itibaren, evimizin bulunduğu alan, zırhlı araçlar tarafından
taranırken tanklardan yapılan top atışlarına maruz kaldı. Evimizde mermi izleri
hâlen durmaktadır. Annem ve kardeşim, sürekli beni arayarak hayatlarının
tehlikede olduğunu belirtiyorlardı. Yaşanan bu durum üzerine her gün 155’i ve
Cizre İlçe Emniyet Müdürlüğünü ve karakolu arayarak evimize yönelik atışların
durdurulmasını, ailemin hayatının tehlikede olduğunu aktardım. İlçe Emniyet
Müdürlüğünü günlerce en az bir günde 5 kez aramak zorunda kaldım. Polis 155
dışında ilçe emniyeti ve polis karakoluna ait ‘0486 616 19 19’ ve ‘0486 616 30
05’ numaraları sürekli arayarak ailemi bulundukları yerden tahliye etmek
istediğimi, onların ölmek üzere olduğunu ifade ettim.” 
Bakın,
bize inanmıyorsanız, bu telefon numaralarını söylüyorum değerli
milletvekilleri, isterseniz not almak için bir kez daha telefon numaralarını
okuyayım, inceletin. Annesi ölmek üzere olan Mehmet Suphi Erden bu telefonlarla
ne görüşmüş? Niye önlem alınmamış? Niye o insanlar yaralı olarak oradan
çıkarılmamış? İncelemek sizin sorumluluğunuzda değil mi, bu Hükûmetin
sorumluluğunda değil mi? Ölüme terk edilmişse, bir evladın kendi annesinin ölümüne
seyirci kalmasıyla ilgili böyle bir süreç gelişmişse orada hangi vicdandan,
hangi insanlıktan bahsedeceğiz? Bize karşı laf yetiştirmekte sıkıntı yok.
Saatlerce burada birbirimize laf yetiştiririz, kavga ederiz, bağırır çağırırız
ama sorunu çözmüyor. Sorun, bu katledilen insanlığı bir kez daha gün yüzüne
çıkarmaktan, maalesef, geçiyor. Bugüne kadar, maalesef, bununla ilgili tek bir
çözüm geliştirilmedi. Çözüm geliştirilmediği gibi çözümsüzlüğü
derinleştirilecek olan yöntemlerle tehdit ediliyoruz. Biz bunları dile
getirdiğimiz için, güya dokunulmazlıklarımızın kaldırılması gerekiyormuş. 
Cumhurbaşkanı
dün talimat üstüne talimat yağdırıyor; yargıya talimat veriyor, Meclise talimat
veriyor, kimseden de ses çıkmıyor. Bu ülkede yargı bağımsız mı, Meclis bağımsız
mı, bu Meclisin bir iradesi var mı? Tek bir cümle duymuyoruz. “Temizleyin.”
diyor; “Meclisi temizleyin, belediyeleri temizleyin, kamu kurumlarını
temizleyin, okulları temizleyin, hastaneleri temizleyin, ev ev temizleyin…”
Neyi temizliyorsun? Bugüne kadar temizleyenler hangi sonucu aldılar? Dersim’de
“Temizleyelim.” diyenler, sonraki yıllarda yazdıkları anı kitaplarında özür
dileyerek “Hayatımın o kesitini yazamayacağım. Tüm okurlarımdan bu anlamda özür
diliyorum.” demediler mi? Sorun eğer temizlemekle oluyorsa, sorun
dokunulmazlıkların kaldırılmasıyla oluyorsa bakın size öneriyoruz, sadece dokunulmazlıkları
kaldırmayın, bu Meclisin bahçesine 59 darağacını dikebilirsiniz. Bizim boynumuz
da, canımız da bu uğurda canını vermiş Şeyh Sait’ten, Seyit Rıza’dan daha
değerli değil; 3 aylık Miray bebekten, 70 yaşında cenazesi bekleyen Taybet anadan
daha değerli değil. Bütün samimiyetimle söylüyorum: Çözülecekse sorun,
dokunulmazlıklarla kalmayın, Meclis bahçesine 59 darağacı kurup bu 59 insanın
tamamını darağacına götürebilirsiniz. Bunlar bugüne kadar denenmiş ve bu sorunu
daha çetrefilli hâle getirmiş çözümsüzlük önerilerinden başka bir şey değildir.

Biz
dokunulmazlıklarla ilgili bugüne kadar görüşlerimizi ifade ettik. 550
milletvekilinin tamamının dokunulmazlıklarının kaldırılmasından yanayız. Kürsü
dokunulmazlığı dışında hiçbirimiz dokunulmazlık zırhının arkasına saklanarak
siyaset yapmayız. Teklif ediyoruz: Getirin, 550 milletvekilinin tamamının,
hatta Cumhurbaşkanının da dokunulmazlığını kaldıralım. Bu Meclis bunu sağlasın.
Her birimiz yargılanalım. Bakın, bütün mahkemeler sizin denetiminizde, yargı
sizin elinizde, olabildiğince siyasallaşmış ama ona rağmen biz bundan
korkmuyoruz, “Getirin.” diyoruz. Bizim zaten fiiliyatta bir dokunulmazlığımız
yok. Buradan dile getirirken zorunuza gidiyor. Ama ben, miting alanında, 50
metre ötesinde bomba patlamış bir milletvekiliyim; Silvan’da üzerine gerçek
mermilerle kurşun saçılmış bir milletvekiliyim; yanımda bulunan 55 yaşındaki
bir insanı kaybetmiş bir milletvekiliyim. Tesadüfen yaşıyoruz. Bunun
dokunulmazlığı falan söz konusu değil. Her gün, görüyorsunuz, suikastlar,
sayısız suikast ihbarları imzalıyoruz. Suikastlardan ölümcül müdahalelere,
sokak ortası işkencelerden itibarsızlaştıran linç kampanyalarına kadar her şeyi
üzerimizde deniyorsunuz zaten. Dolayısıyla, buna maruz kalmış milletvekillerini
ya da parti grubunu, getirip, böyle dokunulmazlıklar üzerinden tehdit ederek
bir çözüme ulaşamazsınız. Rasyonel akla ihtiyacımız var. Hep beraber bu
rasyonel aklı bir an önce devreye koymalıyız, devreye koymaya ihtiyacımız var. 
Bakın,
bu dokunulmazlıklar meselesine konu olan şey: Demokratik özerklik. Geçen gün de
kürsüden ifade ettim: Biz demokratik özerkliği yeni söylüyor falan değiliz;
parti programımızda var, parti tüzüğümüzde var, Anayasa Uzlaşma Komisyonuna
sunmuşuz, seçim meydanlarında yapmış olduğumuz konuşmalarda var, kürsüden
yapmış olduğumuz konuşmalarda var. Bu, bir ülkeyi bölme projesi falan değil;
tam tersine, bunu ülkede çoğul demokrasiyi geliştirecek, yerinden yönetim
anlayışıyla ulusal demokrasiyi geliştirecek bir proje olarak görüyoruz, bir
idari sistem değişikliği olarak görüyoruz. Aynı şeyi Cumhurbaşkanı söyleyince,
hatta kendisi değiştirdiğini söyleyince bir şey yok; “Ben rejimi değiştirdim.”
diyor, “Yönetim şeklini değiştirdim.” diyor, arkadan “Bana anayasa gönderin,
anayasa yetiştirin.” diyor; ona yönelik bir şey yok ama HDP’nin getirmiş olduğu
çözüm teklifine yönelik bu şekilde bir linç kampanyası var. 
2004
yılında AKP Grubunun getirmiş olduğu yerel yönetimlerle ilgili yasal
düzenlemeyi buradan ifade etmiştim. Umarım birileriniz merak edip, açıp
bakmıştır. Eğer açıp bakmışsanız, o dönem getirmiş olduğunuz o düzenlemenin
bizim söylediğimiz yerinden yönetim, demokratik özerklik projesiyle ne kadar
örtüştüğünü de görmüş olursunuz. Eğer dokunulmazlık kaldırılacaksa, eğer
bununla ilgili bir yasal süreç işletilecekse o dönem bütün milletvekillerinizle
-Başbakan kimdi bilmiyorum ama- Başbakan dâhil olmak üzere, hepsiyle ilgili o
yasal sürecin işletilmesi gerekiyor. 
Bakın,
2014’te getirdiğiniz o reform tasarısında Sağlık, Sanayi, Bayındırlık, Kültür
ve Turizm, Tarım, Orman, Gençlik ve Spor Bakanlıklarının taşra örgütleri ve
yetkilerinin yerel yönetimlere devredilmesini, bırakın önermeyi ya da
tartışmayı, buraya getirip yasalaştırmışsınız. Cumhurbaşkanı tarafından
Anayasa’ya aykırı olduğu için geri gönderilmiş. Şimdi gelip bizim sunmuş
olduğumuz çözüm projemizi hangi irade üzerinden, hangi gerekçe üzerinden bu
şekilde mahkûm etmeye çalışıyorsunuz? Tam tersini yapmanız lazım, tam tersini
yapmanız lazım. O dönem eğer bu ülkedeki demokratikleşme yolunun oradan
geçtiğini düşünüyorsanız, bu dönem de her bir gruptan gelecek en aykırı fikri
alarak rasyonel bir akılla bir çözüm projesine kavuşturmanız gerekiyor; biz
sorunlarımızı ancak böyle çözebiliriz. 
Diyalog kanallarının kapalı olduğu
yerlerde insanlar çözüm için gözünü Meclise dikmezler. Maalesef 7 Hazirandan
sonra bu Parlamentonun iradesine bir darbe yapıldığı için şu anda sokakta kan
gölü, sokakta âdeta bir cenaze tarlasıyla karşı karşıyayız. 7 Hazirandan sonra
bu Parlamento açık olsaydı, kapısına kilit vurulmasaydı, ortaya çıkan halk
iradesine saygı duyulsaydı, o anlamda çoğul bir anlayışı öngören yeni bir
siyasi perspektif ortaya konulsaydı bugün buradaki yaklaşımların birçoğu, sorun
alanlarının birçoğu olmazdı. Ama diyalog kanalları kapandığı için şu anda,
maalesef, insanlar artık bizim de, sizin de, herhangi bir milletvekilinin de
söylediği söze güvenmiyorlar, itibar etmiyorlar. Bu Meclisin çözüm adresi
olduğuna Türkiye’de artık maalesef kimse inanmamaya başladı. Bu durumdan bir an
önce çıkmamız lazım. 
Bakın, biz diyalog kanallarını açmayla
ilgili çabalarken siz ne yaptınız? Bugüne kadar bütün sekter yaklaşımlara
rağmen barış iradesini ortaya koyan ve çözüm sürecini Dolmabahçe mutabakatına
kadar getiren Sayın Öcalan’ın tecrit koşullarını ağırlaştırdınız. Sekiz aydır
tecrit altında olan, insanlık dışı, hukuk dışı, ahlak dışı bir şekilde
ailesiyle, avukatlarıyla, siyasi heyetlerle, akil insanlarla, gazetecilerle
görüştürülmeyen bir liderin âdeta İmralı’daki o işkence sistemi içerisinde yok
olmasının önünü açtınız. Şimdi, İmralı’da üzerinde mutabakata vardığımız ve
devlet heyetinin ve Hükûmetin de kabul ettiği sekretaryayı dağıtıyorsunuz. Yani
tecrit içerisinde Sayın Öcalan’a çözüm direnişi nedeniyle âdeta yeni bir beton
çukur tehdidi yöneltiyorsunuz. Buradan ancak çözümsüzlük çıkar, buradan ancak
kaos ve savaşın derinleşmesi çıkar. Çözüm, İmralı’da tekrar beton çukurları
gündemleştirmekte değil, İmralı’daki çözüm masasını tekrar ayağa
kaldırmaktadır. 
İmralı’daki o süreç devam ederken bu
ülkedeki birçok sorunun nasıl çözüldüğünü, oluk oluk akan kanın nasıl durduğunu
benim anlatmama gerek yok, her biriniz canlı tanıksınız. Dolayısıyla,
Dolmabahçe mutabakatında bütün dünyanın gözü önüne bakarak nasıl ki kamuoyuna
birtakım taahhütlerde bulunup sonra vazgeçtiyseniz, şimdi de müzakere
mekanizmalarını reddederek barışla ilgili değil, savaşla ilgili bir çaba
içerisinde olduğunuzu göstermeye devam ediyorsunuz. Bu yol yol değildir, bu yol
çözümsüzlük üretir, bu ülkeyi çözümsüzlüğe doğru götürür.
(Mikrofon
otomatik cihaz tarafından kapatıldı) 
İDRİS
BALUKEN (Devamla) – Bir an önce bu yoldan hepinizi çıkmaya davet ediyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkürler Sayın Baluken.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın konuşmacı, “Yargı sizin elinizde. Meclisin
bahçesine 59 darağacı kurun isterseniz.” gibi hak etmediğimiz, Meclisin hak
etmediği sataşmalarda bulunmuştur. 
BAŞKAN
– Buyurun Sayın Bostancı. (AK PARTİ sıralarından alkışlar)
İki
dakika süre veriyorum. 
Yeni
bir sataşmaya meydan vermeyelim lütfen.
VIII.- SATAŞMALARA İLİŞKİN KONUŞMALAR (Devam)
6.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in 2 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; aslında uluslararası
sözleşmede böyle bir bağlamın dile gelmesi kanaatimce uygun değil ama kürsü
özgürdür, herkes her fikrini söyleyebilir. HDP’nin fikirlerini de biliyoruz
esasen.
Temel
mesele şu: Bir ülkede terörist bir meydan okuma var ise devlet buna karşı
ricacı olmaz. Demin bir arkadaş da söyledi: “Hendeklerin kapatılmasını biz de
istiyoruz.” Biz de istiyoruz, kapatılsın ama kapatmıyorlar. Devlet, meşru
şiddet kullanma tekeline sahip bir organizasyon olarak halkın can ve mal emniyetine
ilişkin yükümlülüğünü, o ahlaki ödevini yerine getirmek zorundadır. Terörizmin meydan
okumasına karşı devlet sessiz kalamaz, ricacı olamaz, temenni edemez, gereken
tedbiri alır. Terörizmin olduğu yerde de tabii ki her şey birbirine girer.
Devletin asli görevi, en az maliyetle, mümkünse, yapılabiliyorsa hiç kimse
canını kaybetmesin, teröristler dâhil, onların da hayatlarına itina göstererek
bu işi bitirmektir. Ama bu mümkün olmadığı için ne yazık ki dramatik sonuçlar
ortaya çıkabiliyor. Öncelikle bunu belirteyim.
İkincisi:
Bu ülkede, Mecliste dokunulmazlıkların nasıl kalkacağı meselesi hukuken
biliniyor. Gerekli şartlar oluşursa dokunulmazlıklar gündeme gelir, Meclis
değerlendirir. Ama bunun ötesinde “59 darağacı kurun.” şeklindeki bir meydan
okuma, esasen mevcut olanın ötesinde biraz tansiyonu yükseltme girişimi gibi
bir bağlama oturur Sayın Baluken, öyle değerlendirilir. (AK PARTİ sıralarından
alkışlar)
Üçüncüsü:
Yerinden yönetim meselesi sık sık gündeme geliyor. 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – Elbette teknik bir konu olarak bunlar konuşulabilir
ama “yerinden yönetim” deyip de belediyelerin birtakım araçlarını hendek açmak
için kullanıyorsanız o yerinden yönetim olmaz artık, o başka bir şey olur. Biz
“yerinden yönetim” adı altında bu ülkede başka işlerin yapılmasına rıza
göstermeyiz. Ama, teknik olarak zamanı geldiğinde, bu ülkede herkes emniyet
içinde bu işlerin hakikaten halkın çıkarına, yerinden kararlı olabileceğine
kanaat getirirse onlar olur. Ama, insanların kafasının arkasında “yerinden
yönetim” deyip başka bir fikirler olmayacak.
Saygılarımla.
(AK PARTİ sıralarından alkışlar)
BAŞKAN
– Teşekkürler Sayın Bostancı.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Sayın Bostancı konuşması sırasında tansiyonu yükseltmek
için ajitasyon yaptığımı ifade etti. Dolayısıyla, şahsıma sataştı.
BAŞKAN
– Buyurun, iki dakika, lütfen.
Yeni
bir sataşmaya meydan vermeyelim.
7.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
İDRİS
BALUKEN (Diyarbakır) – Teşekkür ediyorum.
Hepinizi
tekrar saygıyla selamlıyorum. 
Aslında
konuşmamın bütününü Sayın Bostancı dikkatle dinledi ama tansiyonu yükseltmekten
çok tansiyonu düşürmeye yönelik bir konuşma olduğunu sanırım çözemedi. Ben,
burada dokunulmazlıklarla ilgili tansiyonu yükseltecek bir şey söylemedim, tam
tersine dokunulmazlıklarla ilgili olması gereken çerçeveyi de ortaya koydum.
HDP vekillerinin zaten dokunulmazlıklarının olmadığını ve her birimizin zaten
her gün ölüm tehdidi altında olduğunu ifade ettim. 550 milletvekilinin
tamamının dokunulmazlıklarının kaldırılması durumunda burada hangi siyasi tavrı
göstereceğimizi de açık bir şekilde ortaya koydum.
Bu
hendekler meselesini öyle polemik konusu yaparak şeyden falan kaçmayın.
Yeryüzünde hiçbir devlet “Ben insanları öldürmeye gidiyorum, ben katliam
yapmaya gidiyorum.” söylemiyle elini kolunu sallayarak operasyonel süreçler
başlatmaz, hepsinin bir gerekçesi vardır. 
MEHMET
NACİ BOSTANCI (Amasya) – Yapmayın Baluken, neyin ne olduğunu siz de
biliyorsunuz, siz de biliyorsunuz; yapmayın.
İDRİS
BALUKEN (Devamla) – Ya bir isyanı gerekçe gösterir ya “terörizm” der ya
“kalkışma” der, bütün bunların tamamını sizin bilmeniz lazım. 
Bu
ülkede son süreçte yaşanan Diyarbakır’daki katliam, Suruç katliamı, yine,
Diyadin’den başlayan provokasyonel süreçlerin hiçbiri hendekler varken olmadı,
Roboski katliamı hendekler varken olmadı. Ben Dersim katliamı dönemini örnek
gösterdim. O dönemin gerekçelerine, o dönemdeki katliamların gerekçelerine bir
bakmanızı özellikle rica ediyorum. Bugün siz bu kürsüden ne ifade ettiyseniz, o
dönemin muktedirleri de aynı gerekçelerle, maalesef, o katliamları ülke
tarihimize bir utanç sayfası olarak geçirdiler. Dolayısıyla, burada tansiyonu
artırma değil, tam tersine…
(Mikrofon
otomatik cihaz tarafından kapatıldı)
İDRİS
BALUKEN (Devamla) – …o tansiyonu düşürerek rasyonel akılla bir çözümün derdinde
olduğumuzu bir kez daha ifade ediyorum.
Saygıyla
selamlıyorum. (HDP sıralarından alkışlar)
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti ile Kore Cumhuriyeti Arasında
Serbest Ticaret Alanı Tesis Eden Çerçeve Anlaşma Kapsamında Yatırım
Anlaşmasının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporları (1/303) (S. Sayısı: 2) (Devam)
BAŞKAN
– Gruplar adına üçüncü söz, Milliyetçi Hareket Partisi Grubu adına Erzurum
Milletvekili Kamil Aydın’a aittir.
Buyurun
Sayın Aydın. (MHP sıralarından alkışlar) 
Süreniz
yirmi dakikadır.
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
Türkiye Cumhuriyeti ile Kore Cumhuriyeti Arasında Serbest Ticaret Alanı Tesis
Eden Çerçeve Anlaşma Kapsamında Yatırım Anlaşmasının Onaylanmasının Uygun
Bulunduğuna Dair Kanun Tasarısı’nın tümü üzerine MHP Grubu adına söz almış
bulunmaktayım. Konuşmama başlamadan önce yüce Meclisi saygıyla selamlıyorum.
Siyasetin
en üst düzeyde ve en rafine şekilde yapılması gerektiğine inandığım bu yüce
Mecliste, özellikle gerçek konuya, gerçek gündeme geçmeden önce, üslupla
ilgili, bugüne kadar, yeni bir milletvekili olarak edindiğim izlenimler
ışığında bir iki noktaya değinmek istiyorum. 
Sayın
Başkan, değerli milletvekili arkadaşlar; dün, özellikle Sayın Başkana, uyarı
davranışından dolayı -Anayasa’dan ve İç Tüzük’ten aldığı güçle, yetkiyle bir
uyarıda bulundu- bu uyarıda bulunduğu için kendilerine dün konuşacak olsaydım
dün teşekkür edecektim ama bugün teşekkür ediyorum. 
Efendim,
uyarınızın içeriği şuydu: “Sayın milletvekilleri, bu yüce Mecliste konuşurken
birbirinizi kırıcı, incitici, zedeleyici birtakım söylemlerden uzak durunuz.”
Haklısınız, doğru; birbirimizi kırıcı, incitici, üzücü söylemlerden uzak
durmalıyız. Bu nedir? 20’nci yüzyılın sonlarına doğru tiyatroda bir teknik
gelişti “agitprop” diye, ajitasyon propaganda. Maalesef, bu yüce Mecliste,
zaman zaman, Türkiye’nin her ilinden seçilip gelmiş ve Türkiye’nin her
bölgesinin sıkıntılarını dile getirmek gibi bir sorumluluk üstlenmişken burada
tamamen bir ajitasyon propagandaya tabi tutarak birtakım söylemleri
geliştirmek, bazen incitici oluyor.
Ben
burada sizin uyarınıza bir şey daha ilave etmek istiyorum, haddimi aşıyorsam
özür diliyorum. Efendim, burada incinen sadece milletvekilleri değil; bu
üsluptan, bu tarzdan, tamamen hamaset yüklü bu söylemlerden inanın birtakım
değerlerimiz de inciniyor; başta genç cumhuriyetimiz bundan çok inciniyor,
bütün değerlerimiz bundan çok inciniyor.
Şimdi,
söylenenleri biraz somutlaştırmak istiyorum: Efendim, bugüne kadar, sürekli,
artık, inanın herkesin zihinaltına yerleştirdiği birtakım kavramlar yanlış
kullanılarak, birtakım yanlış okumalar yapılarak gerçekten, biz Meclisin olması
gereken işlevinden biraz uzaklaşıyoruz. Efendim, büyük bir ekseriyetle
özellikle etnisiteye vurgu yapıyoruz. Bakın, mütemadiyen biz bunu ifade ettik,
okuduk, okutmaya çalıştık, kendimiz kaynaklardan bilgi edinmeye çalıştık.
Efendim, sürekli bölgesel isimler… Aslında her bölgemizde her etnik grupta
insan yaşamış olmasına rağmen… Çoğunluk, azınlık olabilir; nüfus olarak,
efendim, Çerkez etnik grubu daha fazla olabilir, Laz daha az olabilir, Türkmen
daha az olabilir, Gürcü daha az olabilir, Kürt daha az olabilir; bir başka
bölgede de tam tersi ama buralara hiçbir zaman “kürdistan”, “lazizstan”,
“çerkezistan”, “abazistan” deme hakkımız yoktur. Arkadaşlar, gerçekten, bu
cehaletten bir an önce kurtulalım. Bakın, dünyadaki uluslaşma sürecinden bir
bahsetmek gerekirse, örnek vereceğim, hem kendi sürecimizden hem de dünya
kamuoyunda birçok şeyini örnek gösterdiğimiz Amerika Birleşik Devletleri’nden ve İngiltere’den. 
Şimdi, Türkiye Cumhuriyeti devleti gerçekten, bakın, çok
sıkıntılı süreçlerden geçerek bir bağımsızlık savaşı vermiş ve Türkiye’de
yaşayan bütün etnik gruplar bir araya gelerek bir devlet kurmuşlar, bir Meclis
kurmuşlar ve bunun adına da “Türkiye Cumhuriyeti devleti” demişler ve burada
yaşayan bütün tebaanın da Türk milleti olduğunu söylemişler. 
Efendim, bu nasıl oldu? Şimdi, Amerika, İngiltere nasıl
millet oldu? Amerika Birleşik Devletleri’ne, 1776’ya kadar İngiltere’nin
sömürgesi olan bir coğrafyaya Avrupa’daki farklı uluslardan temsilciler gitti
ve orayı kolonileştirdi, 13 tane koloni yaptı. Daha sonra, 1776’dan sonra, bu
koloniler bir araya gelerek bağımsızlıklarını ilan ettiler ve anlaşarak bir
devlet kurdular. Dolayısıyla, eyalet sistemi mi dersiniz, kolonilerin bir araya
gelerek ortak bir federatif yapı oluşturması mı dersiniz, bunun oluşumu budur.
Bunun içinde her türlü unsur vardır çünkü kuruluş felsefesi budur, onun için de
başkanlık sistemini kendilerine idari bir yöntem olarak kabul etmişlerdir. 
İngiltere, efendim, Romalılardan başlayarak Norman
istilası da görmüş, Roma istilası da görmüş, Cermen istilalarını da görmüştür
ama hiçbiri etkili olamamış. Cermen kabilelerinden… “Anglosakson” dememizin
nedeni de o. Bakın, Angluslar, Saksonlar,
Juteslar -geçen gün bir iki tanesini saydım, 20’nin üzerinde sayabilirim-
bunlar bir araya gelip içinde merkez güç olan Anglosaksonlar etrafında
birleşerek bugünkü İngiltere’yi kurmuşlardır yani “England” demişlerdir,
aslında “Cermen”dir. Yani, England “Land of Anglus” demek, tamam mı? Buradaki
İngiltere böyle oluşmuştur, yoksa tek bir soya, tek bir etnik gruba bağlı
değildir.
Efendim,
İrlanda’yı örnek veriyorlar. İşte, bu İngilizler daha sonra işgalci, yayılmacı
politikalarının bir sonucu olarak Britanya Adası’nı da İrlanda Adası’nı da
işgal etmişlerdir. Ayrı bir ada; burada, efendim, köken de ayrı, ulus da ayrı,
kültür de ayrı, inanç da ayrı. Burayı istila edip büyük krallık hayalleri
kurmuşlardır ve zamanla Güney İrlanda bağımsızlığını almıştır. Hatta
İrlandalılar Hristiyanlık Katolisizmden Protestanizme geçişi niye reddetmiştir
biliyor musunuz? Bugün herkes orada bir mezhep savaşı zannediyor, hayır
efendim. İrlanda’yı tarihler şöyle tarif eder: İrlanda İngiltere’nin ilk
kolonisidir yanı başında olduğu için ve onların getirdiği mezhebi kabul
etmemişlerdir, Katolik kalmışlardır. Güney zamanla bağımsızlığını almıştır,
kuzey hâlâ daha o krallığın hegemonyası altındadır. 
Bugün
bizim birlik, beraberlik, kardeşlik hukukumuzla oluşturduğumuz cumhuriyette
yaşadığımız birtakım sıkıntıları çok rahat bir şekilde konuşarak, bir araya
gelerek cumhuriyetin kuruluş felsefesine halel getirmeden çözeceğimiz şeyleri,
tutuyoruz, efendim, İrlanda modeline eşit getiriyoruz. Ne alakası var? Sizin,
bizim kardeşlerimizi sorun hâline getirdiğiniz, adına “Kürt sorunu” dediğiniz…
Bu, inanın küçültücü bir ifadedir. Kürt, sorun olmaz bu ülkede; Laz, sorun
olmaz; Çerkez, sorun olmaz; sorun olursa eğer terör sorunu olur, işgalci
zihniyet sorunu olur. Dolayısıyla, buradan nereye geleceğiz? 
Efendim,
kullanılan kavramlardan yine devam ediyorum: “Soykırım”, “etnik temizlik”, efendim,
“kutuplaşma”, “oluk oluk kan aktı”, “bu doksan yıllık zulüm…” Ya, kürsüye kim
geliyorsa inanın utanıyorum, üzülüyorum da aynı zamanda, yeise kapılıyorum. Kim
geliyorsa “doksan yıllık zulüm”, “oluk oluk kan aktı…” Ya, bizim cumhuriyetimiz
evet, çok genç bir cumhuriyet ama niye böyle haksızlık ediyoruz; niye böyle
yanlış, bilgisiz, belgesiz, mesnetsiz, tarihî olayları çarpıtarak birtakım
söylemler geliştiriyorsunuz? Bakın, bu tekniğin adı belli: İşte, “Yüzüklerin
Efendisi” filminden hatırlarsınız -bir kitaptır özü- fantastik bir kurgudur,
böyle fantastik kurgulardan vazgeçin. Birbirimize yaranmak, birbirimize mesaj
vermek, insanlara şirin görünmek, bir yerlere şirin görünmek için böyle fantastik
kurgular yapmayın. 
Oluk oluk kan aktığını görmek istiyorsanız bakın, Amerika
1776’da bağımsızlık ilan ediyor, 1860’larda öyle korkunç bir –bakın, bizden
daha uzun soluklu bir demokrasiden bahsediyorum, lütfen mukayeseleri sağlıklı
yapın- iç savaş yaşıyor ki işte oluk oluk kan orada akıyor. Kuzey-güney
savaşından dolayı yüz binlerce zenci katlediliyor. Bugün geldiği nokta
itibarıyla, Amerika’da Memphis eyaletinde bir İnsan Hakları Müzesi var, tavsiye
ederim, vaktiniz olur, yolunuz düşerse lütfen gidip gezin, görün. Martin Luther
King’in katledildiği bir otelin müzeye dönüştürülmüş hâlidir. O müzede, o
soykırım müzesinde ne vardır biliyor musunuz? Ben gördüm, belgeli gördüm.
Efendim, 1944 Amerika Birleşik Devletleri’nde üniversiteye giden ilk zenci; ilk
zenci gittiğinde büyük olaylar çıkıyor ve büyük kargaşa, onlarca insan
katlediliyor. Efendim, Amerika Birleşik Devletleri’nde ilk zencinin beyaz bir
kızla ya da zenci bir kızın beyaz bir erkekle görüldüğü yer. Tarih tarih… İlk halk otobüsüne biniş tarihi, ilk
kafeteryada oturma tarihi. 
Şimdi
bakın, soykırım arıyorsanız, ikircikli bir yapı arıyorsanız, oluk oluk kan
arıyorsanız ne olur kendi tarihinizde aramayın. Türkiye Cumhuriyeti tarihinde,
hatta Türk devlet geleneğinde soykırım yoktur, oluk oluk kan yoktur; hatalar
vardır, eksikler vardır, yanlış uygulamalar vardır. Bir örnek vereyim. Hepimizi
incitir tabii ki. Nedir bu yanlışlıklar? Uygulayanlardan kaynaklanan birtakım
yanlışlıklar vardır ama Peyami Safa üstat diyor ki: “Efendim, yolcu hatalıysa
yolun günahı ne?” Şimdi, benim bürokrat olarak ya da siyasi bir figür olarak
yaptığım bir hatadan dolayı -yolcu misali- yolu niye suçluyoruz? O zaman, bugün
Batı’nın biliyorsunuz son günlerde üzerimize gelirken kullandığı en önemli
argüman İslami terör. Hadi buyurun, hepinize soruyorum, maşeri vicdanlarınıza
hitap ediyorum: Kabul ediyor musunuz? İslami terör diye bir şey olabilir mi?
İslam, terör olabilir mi? İslam ile terörü bağdaştırabilir miyiz? Hayır. Ben
rahatsızım, sizi bilmiyorum, beni incitici bir kavram. Benim bu değerlerime
hakareti ben kabul etmiyorum. İşte bakın, o zaman ama İslam adına terör yapan
var mı? Var, değil mi? Ama İslam’ın hükmü değil, İslam onu emretmiyor. O
kendine öyle bir görev addedip “İslam” adını kalkan olarak kullanıp terör
estiriyor. 
Efendim,
Türkiye Cumhuriyeti tarihinde de şahıslardan kaynaklanan birtakım yanlış
uygulamalar, hatalar olabilir ama Allah aşkına, bir de dolu taraftan bakın,
yani şu anda yüce Meclisteyiz, şu bayrağın gölgesinde konuşuyoruz, yani
“Egemenlik kayıtsız şartsız milletindir.” diyen, efendim, bir kurucu irade var.
Bu kürsüden, bakın, siyaset adına, özgürlük adına, demokrasi adına her şeyi
söyleyebiliyoruz. Niye bu haksızlığı yapıyoruz bu cumhuriyete ve bu milletin
değerlerine? Ne olur bu kürsüye çıkınca… Eskiden birbirimizin Laz, Gürcü,
Çerkez olduğunu “Nereden geliyorsun hemşehrim?” diye tanışmak amaçlı sorardık.
Şimdi, ayrışmak amaçlı konuşuyoruz. Bu kürsüye gelen önce onu söylüyor. O
zaman, ben, bu âcizane kardeşinizden bahsedeyim. Yani 1972 Gümülcine doğumlu
bir kardeşimiz 83’te Ankara serüvenine başlıyor. 1963 Erzurum doğumlu bu
kardeşiniz de Erzurum’dan başlıyor Ankara serüvenine. Çok zor şartlar. Biri
Bursa’da, gayet iyi şartlarda, iyi imkânlarda büyüyor. Biri Erzurum’da eksi 30
derecelerde, altı ay kış altında, tek sobanın yandığı evde, bir odada 3
kardeşiyle birlikte okumaya çalışıyor. Daha sonra devletinin, o cumhuriyetinin,
o milletinin…
Bakın,
devlet-millet ayrımına da yanlış referanslarla gitmeyin lütfen. Devlet nedir
biliyor musunuz? Devlet, milletin organize olmuş hâlidir. Ayrıştırmayın. Millet
olmazsa devlet olmaz. Devlet olmazsa milletin de bir hükmü olmaz. İşte, bugün,
Suriye’de örneğini gördüğümüz gibi. 
Biz
de kendi kıt imkânlarımızla, isyan etmeden, bağırmadan çağırmadan, şükrederek,
çalışarak çabalayarak, haddimizi aşmadan gayret ettik. İşte 83’te Bursa’dan
Ankara yoluna çıkan arkadaşım ile 63’te çıkan Kamil Aydın, Ankara’da Türkiye
Büyük Millet Meclisinde buluştular. Bakın, Gümülcine doğumlu, Türkiye Büyük
Millet Meclisinde en üst kademede, Türkiye'nin seçilmiş 550 milletvekilinden
biri. 
Soruyorum
size: Bu bir kazanım değil midir? Allah aşkına bu bir ayrışma mıdır? Bu bir
ikircikli politikanın sonucu mudur? Bu bir oluk oluk kan akmanın ifadesi midir?
Bu, bölgeleri etnik kutuplaştırmalara götürmenin ifadesi midir? Asla. 
Onun
için, değerli milletvekilleri, gerçekten üst kimliğimizi, şemsiye kavramımızı
tamamen etnik bir gruba, ırki bir kökene vurgu yapmadan kucaklayıcı olan bu
kavramı, artık çok fazla indirip kaldırıyorsunuz, irdelemeyin lütfen,
irdelemeyin. Mozart’ı kaldırıp bir marş daha yazdırmayın. Bu millet var. Dün de
vardı, bugün de var, yarın da var olacak. “Türk Marşı” demiş adına Mozart.
Shakespeare eserinde “Türkler” demiş. Yani Batı kabul etmiş. Ta, 12’nci
yüzyılda Venedik kaynaklarında olan bir milleti, olan bir coğrafyayı, lütfen,
bugün pazarlık konusu yapmayalım siyasetimize mahkûm ederek. Buna hep birlikte
sahip çıkalım, eksiklerimizi bu eksende tamamlamaya çalışalım. Onun için,
söylemlerimizi oluştururken…
Âcizane
bir şey daha ifade edeyim: Ben yirmi yıl eleştiri dersi anlattım. Bugün
eleştiride çok önemli kurallar vardır. Bakın, her bakmak görmek değildir, her
okumak anlamak değildir, her dinlemek de duymak değildir. Biz, bakıp
görmeliyiz, görene kadar bakmalıyız, duyana kadar dinlemeliyiz, görene kadar
seyretmeliyiz. Görüp, duyup, anlayıp anladığını, gördüğünü, duyduğunu ifade
etmektir eleştiri. Bunu yaparken de objektif olmalıdır. Bu, uzmanlık da
gerektirir. Şimdi, biz de siyasi söylemlerimizi oluştururken duyarak, görerek,
anlayarak bir şeyleri, sebep-sonuç ilişkisi kurarak geliştireceğiz. Yoksa,
hamaset dolu nutuklardan öteye gitmez. Burada kurumsal yapımız da incinir.
Dolayısıyla,
başta Genel Başkanımız olmak üzere, biz Milliyetçi Hareket Partisi olarak
kendimize böyle bir üslup takındık çünkü politika bir yönüyle de -etimolojik
kavramsal analizini yapmak gerekirse- çok yüzlülüğü ifade eder, “Politics.”
Politika çok yüzlülüktür, Allah korusun. Biz, burada politika yapmayalım, biz
burada siyaset üretelim, çözüm üretelim. Hep birlikte, ülkenin millî
menfaatlerini pergelin bir ayağı gibi sabit tutalım, diğer ayağını da evrensel
değerlerle donanmış bir şekilde ülkemizin 21’inci yüzyıla uygun bir siyasetini
oluşturalım. 
Bu
nedenle, evet, uluslararası ilişkilerde elbette ki ebedî dostluklar,
müttefiklikler olmaz. Ne vardır? Ülkelerin menfaatleri söz konusudur, millî
çıkarları söz konusudur. Şimdi, bakıyoruz, bugüne kadar geldiğimiz nokta
itibarıyla, efendim, bir Arap rüzgârı, bir Büyük Ortadoğu Projesi fırtınasına
kapıldık, gittik. Bir anda, bölgeye şekil vermeye çalışırken bölge bize şekil
vermeye başladı. Yavaş yavaş, baktık ki yangın evde başlamış. Şimdi, böyle bir
dış politika olur mu? 
Bakın,
değerli milletvekilleri, biz Şam’da cuma namazı kılma hayalleri kurarken
Diyarbakır’da Ulu Cami’de bin üç yüz yetmiş altı yıl sonra ilk defa cuma namazı
kılamadık. Dün İsrail bayraklarını Bayezid Camisi önünde yakarken, “…”(x)leri
söylerken bugün “İsrail’e ihtiyacımız var.” noktasına geldik. Efendim,
Mursi’li, Rabia’lı Mısır serenatları yaptık ama Sisi’yle Suudi Arabistan Kralı
aracılığıyla görüşmelere girdik. Azerbaycan bizim dost, kardeş ülkemiz. Hatta
hamaseten söyledi yetkililerimiz “Biz tek millet, iki devletiz.” Peki, niye
Bursa’daki maçta o ay yıldızlı bayrakları çöpe attık? Niye incittik, niye?
ASALA örgütünde aktif görev almış Sarkisyan efendiye yaranmak için. Böyle bir
dış politika olmaz. 
Bakın,
dedik ki ülke çıkarları gündemde olacak, pergelin bir ayağını sabit tutmazsanız
çizeceğiniz daire sağlıklı olmaz. Dış siyaset de budur, daireyi sağlam çizmek
için pergelin bir ayağı sabit olacak. O da nedir? Millî çıkar ve menfaatlerdir,
bunları pazarlık konusu yapamayız. Değerleri sürekli değişken hâle
getirmeyeceğiz. Değerlerimiz bellidir, bu değerlerin aşındırılmasına ben
karşıyım. 
Bir
iki tane de içeriden örnek vereyim isterseniz. Bakın, mehter bizim büyük bir
değerimizdi. Üzüldüğüm için söylüyorum, bugün stadyumlarda amigoların,
seyircilerin sanki bir enstrümanı hâline getirilmiş. 
(Mikrofon
otomatik cihaz tarafından kapatıldı) 
KAMİL
AYDIN (Devamla) – Hâlbuki o mehterden Mozart etkilenmiş, Türk Marşı’nı
yapmıştı. Statlarda bizim onu hafife indirgemememiz gerekir.
BAŞKAN
– Teşekkür ediyorum Sayın Aydın.
KAMİL
AYDIN (Devamla) – Bakın, sema gösterileri bizim manevi, uhrevi bir değerimizken
bugün düğün salonlarında kakara kikirili sohbetlere meze olmaktadır. Başörtülü
kardeşlerimize piyango çekilişleri yaptırıyoruz. Bu değerlerin aşınmaması
lazım. Önce içeride sağlıklı, millî, ayakları üzerinde duran bir siyaset ve
bunun da uluslararası yansıması olan dünya siyasetine ulaşmamız lazım diyorum,
hepinizi saygıyla selamlıyorum. (MHP sıralarından alkışlar) 
BAŞKAN
– Teşekkürler.
Birleşime
on beş dakika ara veriyorum.
Kapanma Saati: 17.08
DÖRDÜNCÜ OTURUM
Açılma Saati: 17.30
BAŞKAN: Başkan Vekili Ahmet AYDIN
KÂTİP ÜYELER: İshak GAZEL (Kütahya), Elif Doğan TÜRKMEN (Adana)
------0-----
BAŞKAN
– Sayın milletvekilleri, Türkiye Büyük Millet Meclisinin 25’inci Birleşiminin
Dördüncü Oturumunu açıyorum.
2
sıra sayılı Kanun Tasarısı’nın görüşmelerine devam edeceğiz. 
Komisyon?
Burada. 
Hükûmet?
Burada. 
Tasarının
tümü üzerinde şahsı adına ilk konuşmacı Antalya Milletvekili Mustafa Akaydın. 
Buyurun
Sayın Akaydın, süreniz on dakikadır. (CHP sıralarından alkışlar) 
MUSTAFA
AKAYDIN (Antalya) – Sayın Başkan, çok değerli milletvekili arkadaşlarım;
öncelikle hepinizin yeni yılını kutluyorum ve 2016 yılının Meclisimize,
ülkemize barış, demokrasi, adalet ve insan hakları getirmesini, nasip etmesini
diliyorum.
Değerli
arkadaşlar, pek tabii ki Cumhuriyet Halk Partisi Grubu adına biz de Dışişleri
Komisyonumuzun kararlarına uyuyoruz, bunu da ayrıca belirtmek istiyorum.
Sayın
Baluken’i sırasında göremiyorum ama bir önceki oturumda konuşulan, tartışılan
bazı konularda kişisel fikrimi beyan etmek istiyorum. Biz Atatürk’ün kurduğu
bir partinin temsilcileriyiz, Atatürk’ün deyişlerinin tamamının arkasındayız
ama şunu bilmenizi isterim ki değerli HDP’li arkadaşlarım, “Damarlarınızdaki
asil kanda mevcuttur istediğiniz kudret.” lafının hiçbir şekilde ırkçılıkla
alakası yoktur. Çünkü ulu önder Atatürk’ün milliyetçilik söylemleri Türkiye
Cumhuriyeti’ndeki bütün etnik kökleri kapsayan, aynı havuzda toplayan, hepsini
aynı asil kanın mensubu gören bir zihniyettir, bunu özellikle belirtmek
istiyorum.
Ve
şunu söyleyeyim: Görüşlerinizin birçoğuna katılmamakla beraber eğer bu Meclise
dokunulmazlığınızla ilgili bir madde gelirse en şiddetli karşı çıkanlardan
birinin de ben olacağımı bilmenizi isterim değerli arkadaşlarım.
Değerli
arkadaşlar, ben, özellikle bugün sabah ajanslarda gördüğüm çok mutlu bir haberi
de sizlerle paylaşmak istiyorum. Özellikle AKP’li milletvekili arkadaşlarımı
kutluyorum çünkü gördüğüm kadarıyla, ilgili kurullar 3 belediye başkanı adayını
yolsuzluk, nüfuz ticareti yapmak gibi suçlardan dolayı disiplin kuruluna
vermiş. Bunun iyi bir başlangıç olmasını diliyorum, bundan sonra da sadece
muhalefet belediye başkanları için değil, AKP’li belediye başkanları için de
bunların sürdürülmesini diliyorum. Ama bir şey daha rica edeceğim sizden;
kurunun yanında yaşı da yakmışsınız çünkü Yaşar Yakış’ın söylemleri bence dış
politikayla ilgili en güzel AKP’li söylemleriydi, buna da açıkça üzüldüğümü
beyan etmek istiyorum. Dilerim daha büyük götüren belediye başkanlarınız için
de bu uygulamaları devam ettirirsiniz. Çünkü bunu ben söylemiyorum, Sayın
Bülent Arınç söylüyor -geçen seneki söylemlerinden söylüyorum- kimi
kastettiğimizi de biliyorsunuz, onların da aynı şekilde değerlendirilmesini
diliyorum değerli arkadaşlarım.
Değerli
arkadaşlar, 21’inci yüzyıl, “bilgi toplumu” denen bir toplum tipini öne
çıkarmakta olup doğal olarak bilgiyi ve onun olmazsa olmazı eğitimi
dayatmaktadır, bilgiye dayalı ekonomik gelişmeyi öngörmektedir. Her ne kadar
ülkemizde son yıllarda terör, işsizlik, adaletsizlik, insan hakları ve ekonomi
sorunları ilk sıraya yükselse de biliyoruz ki eğitimsizlik bütün bu sorunların
temelinde yatmaktadır ve ancak eğitim sorunu olmayan toplumların beşeri
sermayesi güçlüdür. Biz de beşeri sermayemizi güçlendirebilmiş olsaydık biraz
önce bahsettiğim sorunlar Türkiye için de minimuma inerdi diye düşünüyorum. 
Ben
bu konuşmamda sizlere özellikle yükseköğretimden bahsetmek istiyorum; dünyada
200, Türkiye’de 5,5 milyon öğrencisi olan yükseköğretimden, son yirmi yılda
dünyada en hızlı büyüyen sektörden ve bunun Türkiye’deki sorunlarından. Türkiye’de
yükseköğretimin ciddi yapısal sorunları vardır. Bunun başında eğitimin
siyasallaşması ve dünyada 1990’lı yıllarda birçok ülkede başarılmış olan
yükseköğretim reformlarının Türkiye’de henüz ele bile alınamamış olması
gelmektedir. 2002 yılı sonunda AKP iktidarı tarafından sunulan acil eylem
planını isterseniz şöyle bir hatırlayalım. Birçok acil reformun tamamlanma
zamanı gösterilerek TBMM gündemine alınacağı iddia edilmiş, bu arada
Yükseköğretim Kurulunun yeniden yapılandırılacağı, üniversite özerkliğinin
sağlanacağı vadedilmişti. Bu eylem planı maddelerinin çoğunluğu
gerçekleştirilmediği gibi Yükseköğretim Kuruluna da hiç dokunulamadı. Çünkü
yükseköğretim sorunlarını sadece türbana indirgeyen ve bunun üzerinden siyasi
mağduriyet, siyasi sömürü yapan bir siyasi iktidarımız vardı. Yükseköğretim
Kurulu Başkanını da değiştirip istediği rektörleri de atayınca bütün diğer
sorunları da görmezden geldi. 
2008’de
göreve atanan rektörlere ağır hakaretler eden -altını çizerek söylüyorum- ve
dönemin taze YÖK Başkanı olan Yusuf Ziya Özcan’ı sizlere hatırlatmak istiyorum,
hani şu ha bire mikrofon kazalarına takılan Yusuf Ziya Özcan’ı. Başarısızlığı
tescillenip dört yıl sonra Varşova’ya büyükelçi atanarak gözden uzaklaştırıldı
Sayın Başkan. Şimdi Fransızlara sosyal medyadan “veledizina” diyerek diploması
tarihine bir utanç vesilesi olarak geçiyor. Bunu, yüzüm kızaracağı için onun
özgün kelimeleriyle ifade etmedim, Arapçasını kullandım değerli arkadaşlarım.
Zaten zoraki büyükelçi, Polonya’ya atandığı gün ülkeye ilişkin düşüncelerini
soran bir gazeteciye “İnternet’ten baktım, Chopin’in memleketiymiş.” diyerek
hem kendini hem de ülkemizi rezil etmiştir. Arkadaşlar, Polonya’nın
büyükelçisiyle Ankara’da karşılaşırsanız, bizler kadar aksansız Türkçe
konuşmasına bile şaşırmazsınız. Çünkü Polonyalılar Türkiye’ye yollayacakları
diplomatları aramızdaki beş yüz yıllık dostluğu onurlandıracak şekilde
yetiştirirler. Bu yüzden olay çok acı bir skandaldı ama AKP Hükûmetinin sayısız
dış politika skandalları arasında biraz sönük kaldı doğrusu. 
Üniversiteler
konusuna dönersek, on dört yıl içinde üniversite sayımız 50’den yaklaşık 200’e
çıktı ama üniversitelerde kalite son derece düşük. Elli yıl önce Türkiye’den
her konuda çok geride olan Güney Kore ise eğitim ve bilim alanında yaptığı atılımlarla
Türkiye’yi her yönden çok geride bıraktı. İrlanda’yı, Güneydoğu Asya ülkelerini
de bu cümlenin içine sokmak mümkün. Bizde ise 2008’den sonra üniversitede
kaliteli insan gücü açığı hızla büyüdü. Dünyada bilimsel atıf sayılarında yılda
160 bin olan rakamımız 55 bine kadar düştü. Şimdi diyeceksiniz ki “Yayın
sayısında dünya 20’ncisiyiz.” Doğru ama bilimsel yayınlarımızın büyük çoğunluğu
C grubu dergilerde görünüyor, üstelik bunlara para ödeyerek yayın sayısını
yükselten sözde bilim insanları türedi.
Kalitesi
bu süreç içinde düşmeyen, bu yüzden en övünülecek okullarımızdan olan ODTÜ
-dikkatinizi çekiyorum- geçen hafta, İngiltere’deki bir kuruluş olan Times
Higher Education’ın sıralamasında, ilk defa Türkiye'de ilk 100’e 85’incilikle
giren bir üniversitemiz oldu ama AKP iktidarı onu da yok etmek için var gücüyle
çalışıyor. Üstelik, sadece bir bilim grubunun kampüsündeki kıymetli arazileri
yağmalayıp, beton yığını çirkin, zevksiz villalar inşa etmek için yıkmak
istiyorlar. Sayın Genel Başkanımızın sözünü bir kez daha hatırlatıyorum: “Siz
ODTÜ’yü yıkamayacaksınız.” Fakat, siz iktidardan düştüğünüzde, dillere destan
kaçak sarayınızı ODTÜ’deki öğrencilerimize konferans salonları ve
laboratuvarlar olarak tahsis edeceğiz değerli milletvekilleri. (CHP sıralarından
alkışlar) 
NECİP
KALKAN (İzmir) – Vah vah vah!
MUSTAFA
AKAYDIN (Devamla) – Sayın milletvekilleri, yükseköğretim ivedilikle -siz
gülmenize devam edin de dinleyin yeter- ve her türlü siyasi baskının ötesinde
yeniden ele alınmalıdır. 2007 yılında üretilen YÖK Strateji Raporu, TÜSİAD’ın
geçmiş raporu ve Avrupa Üniversiteler Birliğinin 40 tane Türk üniversitesini
bizatihi inceleyerek kurguladığı değerlendirme raporları ısrarla okunmalıdır.
Ülke genelinde bir yükseköğretim şûrası toplanmalıdır. Bunun alakadarları
olarak şûraya rektörler, Millî Eğitim Bakanlığı, işçi konfederasyonları,
TÜSİAD, TOBB, TÜBİTAK, ayrıca yükseköğretim öğrencileri ve velileri
katılmalıdır. Yükseköğretime ayrılan kaynak gayrisafi millî hasılanın yüzde
2’sine, AR-GE’ye ayrılan kaynak hızla yüzde 3’e çıkarılmalıdır. ODTÜ, Bilkent,
İTÜ, Boğaziçi, Sabancı, Koç, Hacettepe gibi dünyada ilk 500’e giren
üniversitelere özel AR-GE destek bütçeleri verilmelidir. Üniversiteye giriş
sistemi değiştirilmeli, eğitimde fırsat eşitliği sağlanmalıdır. Doktora
öğrenciliği özendirilmelidir, bu konuda dünyanın en geri ülkelerinden biriyiz
arkadaşlar. Batılı ülke istatistiklerinin dörtte 1’i kadar nüfusa oranla
doktoralı, yükseköğretimli insan sayımız. Üniversite özerkliği bakımından da
dünyanın en geri kalmışları arasındayız. 8 tane bunun internasyonel kriteri
var; Japonya’yla beraber Türkiye sonuncu. Bu konuda düzenlemeler yapılmalı,
üniversite bütçelendirilmesi torba bütçe olmalı, akademik atamalar tamamen
liyakate dayalı olarak yapılmalıdır. 
Bu arada, gene geçen haftaki haberlerden
bir alıntı: Bingöl Üniversitesi Rektörünün 5 akrabasını üst düzey kadrolara
atamakla AKP’nin nepotizm yani kayırmacılık politikasının tipik bir örneğini
verdiğini hatırlatmak isterim. Bu küçük olay bile Hükûmetinizin bilim ve yükseköğrenimden
ne anladığının bir göstergesidir. 
Değerli
milletvekilleri, dünya treni, uygarlık treni hızla ilerliyor ama biz eğitimde
yerimizde sayıyoruz. Treni kaçırmayalım, bu, yüce Meclisimizin iradesine
düşüyor. Orta gelişmişlikten kurtulmak ve kişi başına millî geliri 30-40 bin
dolarlara yükselmiş bir ülke olmamız için olması gereken tek kural eğitim…
(Mikrofon
otomatik cihaz tarafından kapatıldı)
BAŞKAN
– Teşekkürler Sayın Akaydın. 
MUSTAFA
AKAYDIN (Devamla) – Çok teşekkür ediyorum sabırla dinlediğiniz için. (CHP
sıralarından alkışlar)
BAŞKAN
– Tasarının tümü üzerindeki konuşmalar tamamlanmıştır. 
Sisteme
giren üç arkadaşımız var, soru-cevap işlemi yapacağız sırasıyla. 
Sayın
Tanal…
Sayın
Bektaşoğlu’na söz verelim şimdi. 
Sayın
Bektaşoğlu, buyurun. 
BÜLENT
YENER BEKTAŞOĞLU (Giresun) – Sayın Başkan, çok teşekkür ediyorum. 
Sorum
Sayın Sağlık Bakanına olacaktı, onun için Sayın Bakanımızın Bakanımıza iletmesi
ricasıyla… Giresun’umuzun Teyyaredüzü mevkisinde, Karayollarından alınan arazi
üzerine 2011 yılında inşasına başlanan 150 yataklı Giresun Kadın Doğum ve Çocuk
Hastalıkları Hastanesinin sözleşme gereği yirmi iki ayda tamamlanması
öngörülmesine rağmen hâlâ inşaatı tamamlanamamıştır. TOKİ’nin sorumluluğunda
yürütülen hastane inşaatında, geçen bu dört yıllık sürede bugüne kadar 2
müteahhitlik firması çeşitli nedenlerle işi terk yapmış, hâlen 3’üncü müteahhit
çalışmalarını sürdürmektedir. Hastanenin ne zaman tamamlanacağı belli değildir.
Şu anda Giresun’da kadın ve çocuk sağlığı ve doğum hizmetleri elli yıllık bir
hastane tarafından hizmetini sürdürmektedir. Bu sorunu dile getirirken TOKİ’nin
rant olmayan, sadece kamu hizmeti içeren inşaatlara bakış açısını, iş
bitirimindeki imkân, kabiliyet ve yetersizliğini, Hükûmetin kadın ve çocuk
sağlığına gösterdiği duyarsızlığı takdirlerinize sunuyorum. 
Teşekkür ederim. 
BAŞKAN – Teşekkürler.
Sayın Topal…
SERKAN TOPAL (Hatay) – Teşekkür ediyorum
Sayın Başkan. 
Yaşanılan savaş nedeniyle Hatay’ın
yaşadığı ekonomik ve sosyal sıkıntılar yetmiyormuş gibi, ticaretin bitirilmesi,
turizmin bitirilmesi yetmiyormuş gibi, artık hemen hemen her gün elektrik
kesintileri de yaşanmaya başladı. Hatay her gün karanlık içerisinde kalmaya
mahkûm ediliyor. Defalarca uyardık, defalarca söyledik, ilgili kişilere sorunu
ilettik. Yurttaşlarımız her gün telefonlar açtı, dert yandı “Bu sorunu çözün.”
dedi. İnsanlar Hatay’da karanlıkta, her gün elektrikleri kesiliyor. 
Ey Hükûmet, ey ilgili Sayın Bakan; bu
sorunu çözmeyi düşünmüyor musunuz? Hatay bu ülkenin şehri değil mi? Hataylılar
bu ülkenin evlatları değil mi? 
İnsanlar size isyan ediyor. İsyan
ettiklerinde de, söz söylediklerinde de üzerlerine TOMA’lar mı göndereceksiniz?
Bu durumun sorumluları kimler? 
Ben buradan bir kez daha Hükûmete
sesleniyorum, Sayın Bakana sesleniyorum: Bir an önce Hatay’ın elektrik
problemini çözün, Hatay’a üvey evlat muamelesi yapmayın. Sayın Bakanı derhâl
göreve davet ediyorum. Eğer bu sorunu bir an önce çözemeyeceklerse de o görevi
bıraksınlar, bu görevi layıkıyla yapacak insanlara bıraksınlar. 
Teşekkür ediyorum. 
BAŞKAN – Sayın Şimşek…
BAKİ ŞİMŞEK (Mersin) – Sayın Bakanım,
öncelikle hayırlı uğurlu olsun diyorum, başarılar diliyorum. 
350 kilometrelik sahil şeridine sahip
olan Mersin’de Kazanlı-Tarsus Sahil Bandı Projesi’nin eksikliklerinin
giderilerek bir an önce gündeme alınmasını, ayrıca Gülek-Karboğazı’ndaki kayak
turizmiyle ilgili olan bölgenin Bakanlığınızca yapılmasını, yapılmıyorsa da
Büyükşehir Belediyesine devredilmesini ve Büyükşehir Belediyesi tarafından
yaptırılmasını, ayrıca Mersin’in mutlaka turizmde öncelikli teşvik kapsamına
alınmasını ve bu kadar güzel denizi olan, sahili olan bir kentin mutlaka
Antalya’yla yarışabilecek bir düzeye getirilmesini bekliyorum. 
Teşekkür ediyorum. 
BAŞKAN – Sayın Tanal…
MAHMUT TANAL (İstanbul) – Teşekkür
ediyorum Sayın Başkan. 
Sayın Bakan, şu anda benim elimde
görüşülmekte olan sıra sayı numarası 2 var. Siz de dikkatlice incelediğiniz
zaman -geçmişte grup başkan vekiliydiniz- bu şekilde, mühürlü, altta atıflı,
dipnotlu hiçbir zaman önümüze bizim uluslararası sözleşmeler de gelmedi, kanun
teklifi de gelmedi. Bu 26’ncı Dönemde bu şekilde, mühürlü, dipnot atıflı olarak
bu yeni bir uygulama mıdır ve bugüne kadar… Tabii, İç Tüzük’te bir değişiklik
olmadı, Anayasa’da bir değişiklik olmadı, bu nasıl bir uygulama, ben bunu
öğrenmek isterim; bir.
İkincisi:
Yine sözleşmede kamulaştırma ve tazminatla ilgili hüküm var. Burada
“Kamulaştırma bedeli gecikmeksizin, gecikme olmaksızın derhâl ödenecektir.”
ibaresi var. 
Şimdi,
biz kendi vatandaşımıza Kamulaştırma Kanunu’nda “gecikmeksizin derhâl ödenme”
maddesini getirmediğimiz hâlde, uluslararası sözleşmelere bunu getirip diğer
firmalara bir avantaj, bir imtiyaz tanımıyor muyuz? Bu yani sanki yabancı
firmaları, vatandaşımızdan hukuksal…
(Mikrofon
otomatik cihaz tarafından kapatıldı) 
MAHMUT
TANAL (İstanbul) - … anlamda daha korunaklı bir duruma getirip, eşitlik ilkesi
ihlal edilmiyor mu?
Teşekkür
ederim.
BAŞKAN
– Sayın Sarıbal…
ORHAN
SARIBAL (Bursa) – Teşekkür ederim Sayın Başkan.
Öncelikle,
bu Parlamentonun gerçekten bağımsız ve bu Parlamentoda bir Hükûmet olduğunu
biliyoruz. Sayın Başbakanın, Sayın Cumhurbaşkanına itiraz etmesi gerektiğini
düşünüyorum. Sayın Cumhurbaşkanı yasama ve yargı anlamında yaptığı baskıyı ve
yaptığı dayatmayı lütfen bıraksın, kendi görevine dönsün; birincisi budur.
İkincisi
de Bursa’da maalesef AKP’li Büyükşehir Belediye Başkanı yaptığı
büyük yanlış yatırımlar sonucu halkı zam zulmüne boğmuştur. Stadyum ve benzeri
yapılarla kentteki halkın cebine ortak olmuş, maaşına ortak olmuş durumdadır.
Bu yüzden, zamları bir an önce geri alması -ulaşım üzerinden yaptığı zamları
hızlıca geri alması- gerekmektedir. Buradan Bursa milletvekillerini ve
Büyükşehir Belediyesini göreve çağırıyorum.
Teşekkür
ederim.
BAŞKAN
– Teşekkür ediyorum.
Soruları
cevaplandırmak üzere Hükûmet adına Kültür ve Turizm Bakanı Sayın Mahir Ünal.
MAHMUT
TANAL (İstanbul) – Süre daha var Sayın Başkan, bir soru daha vardı.
BAŞKAN
– Sistemdekiler bitti; Sayın Bakandan sonra süre kalırsa tekrar söz vereceğim.
KÜLTÜR
VE TURİZM BAKANI MAHİR ÜNAL (Kahramanmaraş) –Sayın Başkan, çok teşekkür
ediyorum.
Öncelikle,
Giresun’la ilgili sayın vekilimizin sorduğu 150 yataklı kadın doğum hastanesi
konusu Sayın Sağlık Bakanımızla, Hatay’daki elektrik kesintisiyle ilgili hususu
Sayın Enerji Bakanımızla paylaşacağım ve bunlara yazılı olarak cevap vereceğiz.
Aynı şekilde, Mersin’le ilgili ve kayak turizmiyle ilgili soru soran sayın
vekilimin de sorusunu yazılı olarak cevaplandıracağız. 
Sayın
Tanal’ın mühürlü olmasıyla ilgili sorduğu soruya ilişkin olarak; uluslararası
sözleşmeler Dışişleri Bakanlığı, ilgili bakanlıklar ve Başbakanlığın resmî
mührüyle gelmektedir. Basımevi tarafından aslına uygun olarak basıldığı için
mühür sıra sayısında yer almaktadır. 24’üncü Yasama Döneminde basılan sıra
sayılarında mühür vardır, önceki dönemlerde yoktur. 
Yine,
Bursa Büyükşehir ve ulaşımla ilgili sayın vekilin sorduğu soruya da yazılı
olarak cevap vereceğiz.
Teşekkür
ediyorum Sayın Başkan.
MAHMUT
TANAL (İstanbul) – Kamulaştırmayla ilgili Sayın Bakanım… Burada kamulaştırma
maddesi…
KÜLTÜR
VE TURİZM BAKANI MAHİR ÜNAL (Kahramanmaraş) – Kamulaştırma ve tazminat ilgili
bölüme de yine… Şimdi, kamulaştırma hükümleri, bugüne kadar, yatırımların
karşılıklı teşvik ve korunması anlaşmalarında da bulunan ve Türk
yatırımcılarına da karşı ülkede, Kore’de aynı imkânı sunan metinlerdir. Bu,
mütekabiliyet ilkesine tabi olduğu için burada yer verilmiştir Sayın Tanal.
Teşekkür
ediyorum.
BAŞKAN
– Teşekkürler Sayın Bakan.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum.
Buyurun:
TÜRKİYE CUMHURİYETİ İLE KORE CUMHURİYETİ
ARASINDA SERBEST TİCARET ALANI TESİS EDEN ÇERÇEVE ANLAŞMA KAPSAMINDA YATIRIM
ANLAŞMASININ ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 26 Şubat 2015 tarihinde Seul’de
imzalanan “Türkiye Cumhuriyeti ile Kore Cumhuriyeti Arasında Serbest Ticaret
Alanı Tesis Eden Çerçeve Anlaşma Kapsamında Yatırım Anlaşması”nın onaylanması
uygun bulunmuştur.
BAŞKAN
– Madde üzerinde gruplar adına ilk söz Cumhuriyet Halk Partisi Grubu adına
Niğde Milletvekili Ömer Fethi Gürer’e aittir.
Buyurun
Sayın Gürer. (CHP sıralarından alkışlar) 
Süreniz
on dakikadır.
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri; 2
sıra sayılı, (1/303) esas numaralı uluslararası anlaşmayla ilgili söz aldım.
Türkiye Cumhuriyeti ile Kore Cumhuriyeti arasındaki serbest ticaret anlaşmasına
CHP Grubu olarak olumlu oy vereceğimizi belirtiyor, yüce Meclisinizi saygıyla
selamlıyorum.
Bu
vesileyle, ilimiz Niğde’nin bu anlaşmadan nasibini almasını diliyorum. Çünkü,
Niğde iline son yıllarda gelmeyen yabancı ülke yatırımı kalmadı. Hayali olarak
söylenen bu yatırımların ilkini, 2007 yılında, Almanların Anadolu’daki en büyük
gübre fabrikası kurulacağını valimiz açıklamış, gazetelere manşet olmuştu. O
gün bugündür Niğde’ye gübre fabrikasıyla ilgili temel atılmadı. 2011 yılında bu
kez “Çinliler geliyor.” diye ulusal basında da manşet olan haberlere rastladık.
Niğde iline bir yıl içinde 5, beş yıl içinde 200 fabrika yapılacaktı. Aradan
geçen beş yıl süresince hâlâ Çinliler temel atma durumuna gelemediler ama
geçtiğimiz günlerde baktım, yine Niğde Belediye Başkanımızı ziyarete gelmişler,
herhâlde bir dönem için de daha bu şekilde vaatlerde bulunacaklar. (CHP
sıralarından alkışlar) Japonlar kasaba kuracaktı; Niğde bekliyor, hâlâ bir
Japon kasabası kurulmadı. Ama Niğde’ye İtalyanlar geldi, en iyi yaptığımız iş
elmacılıktı, elma tarlaları kurdular, şimdi elma üretiyorlar.
Sayın
Başkan, değerli milletvekilleri; Niğde, on bin yıldır kesintisiz yaşamın
olduğu, Afrika’dan Avrupa’ya giden ilk insanın Anadolu’da ayak izinin bulunduğu
bir kent. Hititlerden günümüze farklı uygarlıkların izini taşıyan Niğde 2 kez
de farklı dönemlerde başkent olmuş. Tarihte, Güzel Atlar Ülkesi, pehlivanlar
yurdu; Cumhuriyet Dönemi’nde aydınlar kenti olarak biliniyor ama ne yazık ki
Niğde göç veren, sorunları çözüm bulmayan il durumunda. Nevşehir’e yılda 3,5
milyon turist gelirken Niğde’ye yılda 100 bin turist gelmiyor. Oysa, Niğde’nin
her köyünde tarihin izleri var. Yazılı soru önergeleriyle, Turizm Bakanımıza bu
konuda, Niğde’nin tarihî ve turizm değerlerinin öne çıkması konusunda sorular
da yönelttim. 
Niğde’nin
tarımda da önemli bir yeri var. Patateste ve elmada, Niğde, ülkemizin ilk
sırasında yer alıyor. Ne yazık ki patates çok üretildiği zaman hep sorun. Bu
yıl da 800 bin ton ürün var. Şu an, ürün depoda çürümek üzere. Geçmişte yurt
dışına satışı yapılıyordu, bu dönemde komşu ülke kalmayınca patatesi yurt
dışına satamadık. Öyle olunca depoda çürümeyle karşı karşıya kalmış durumda. Bu
ürünün değer bulması için bölgede öncelikle aracısız satış olanağının
yaratılması, ardından da bölgeye entegre üretim tesislerinin yapılması
gerekiyor. 
Keza
elma üreticilerimiz de elmada 400 bin tonluk bu yılki rekolte sonucunda
ürünlerinin bir kısmını elma suyu fabrikalarına verdiler ama onların da
bazıları ödeme yapmadığı için perişan duruma düştüler. Diğer elma da depoda,
satılamıyor. Oysa, büyük şehirlerimizde elma ve patates fiyatları üst düzeyde.
Bununla ilgili aracısız ürün satışı gerçekleşse hem üretici ürettiğini
maliyetinin üstünde bir fiyatla satabilecek hem de tüketicimiz daha ucuz
fiyatla bu ürünleri almış olacak. 
Bu
yıl, yurt dışından gelen fasulye nedeniyle fasulye üreticimiz de mağdur.
Fasulye de şu anda satın alınmadığı için depolarda bekliyor. 
Değerli
Başkan, değerli milletvekilleri; Niğde ilinin garip bir olayı daha var. Niğde
ili, Avrupa Birliği Kırsal Kalkınma Projesi kapsamına alınmadı. 46 il alındı.
Konya ve Bursa’nın alındığı yerde, Niğde, Konya ve Bursa’dan daha zengin
gösterilerek bu kapsama alınmadı. Bunu da hem Niğdelilerin hem de ülkemizin
istatistikleriyle ilgili ilginç bir veri olarak bilgilerinize sunuyorum.
Niğde’de yıllarca doğru bilgilendirme yapılmadığı için, tarım alanları kıraç
olduğundan ekim yapamayan çiftçilerimiz vardı. Sonra yabancılar geldi, bu
alanları yabancılar aldı, şimdi, oralara bahçe yaptılar. Hemşehrim diyor ki:
“Kendi toprağımda beni amele yaptılar.” Şu anda o bahçeler de elma bahçeleri
oldu ama ne yazık ki benim hemşehrimin elinden toprak çok ucuza gitti. Toprak
çok ucuza gittikten sonra da kendisi orada amele olarak çalışmak durumunda
bırakıldı.
Niğde’nin
kıraç topraklarının sulanamaması en büyük sorun. Ama Niğde’den çıkan Ecemiş
suyu, Seyhan üzerinden Akdeniz’e akıyor. Yıllardır bu suyun Niğde’ye, ovaya
verilmesi isteniyor. Ne yazık ki bu konuda da yapılan projeler yaşama geçmedi.
O anlamda da Niğde’nin sulama suyuyla ilgili sorunu devam ediyor. Bunun
yanında, elektrikle su çıkarılıyor. Tarlalara elektrikle çıkarılan su verildiği
için her yıl elektrik parası ödemede çiftçiler büyük sıkıntı yaşadığından hem
üretim maliyeti artıyor hem de üretici daha fazla masrafla ürün üretmek
durumunda kalıyor.
Niğde’de
havaalanının temeli 1996 yılında atıldı. O günden bu yana Niğde havaalanı
bekliyor. Bu dönem yapılacağı söyleniyor. İnşallah gerçekleşir. Bunu umut
ediyor ve diliyorum.
Tıp
fakültesi de yirmi yıldır söyleniyor. Rektörle görüştüğümde de tıp fakültesinin
gerçekleşeceğini ifade etti. Niğde’de kalp krizi geçiren ya da beyin kanaması
geçirenin doğruca gönderildiği yer Kayseri. Kayseri’de de yatak olmadığı için,
hastanın yatacağı yer olmadığından hastalarımız mağdur durumda, bir kısmı
yollarda ölüyor.
Niğde-Bor
arasında Akkaya Barajı var. Büyük bir çevre sorunu yaşanıyor. Yanında
üniversite bulunuyor. Üniversitenin bulunduğu bu yerin içindeki kirlilikten
dolayı kokusundan geçilemediği gibi, çevrenin ötesinde, insan sağlığı açısından
da büyük tehlike arz ediyor. Gelen bakanlarımızın hepsi bunun temizleneceğini
söylediler ama hâlâ bu sorun çözümlenmedi.
Her
seçim öncesi Niğde’de bir de petrol çıkıyor. Sürekli “Niğde’de petrol, hayırlı
olsun.” diyorlar. Seçim bitiyor, petrol gidiyor. (CHP sıralarından alkışlar)
Petrolün olduğu yerlerde de şu anda çalışma durdurulmuş, böyle bir şeyin
olmadığı belirtiliyor.
Niğde’de
dericilik önemli bir meslek kolu. Niğde’nin Dericilik Yüksekokulu’na iki yıldır
öğrenci alınamıyor, öğrenci bulunamıyor. Bunun yanında, yurt dışı satımı yapan
dericilerimiz kapasitelerini yüzde 30’a düşürdüler çünkü, yurt dışında komşuluk
ilişkimiz kalan ya da ürün satacağımız neredeyse ülke kalmadı. Komşularla sıfır
sorun politikasından sıfır komşu politikasına erince bizim dericilerimiz de
mağdur durumda. 
Köy
okullarımız kapalı, sağlık ocaklarımız kapalı, trilyonluk yatırımlar çürümeye
terk edildi. Göç nedeniyle hemşehrilerimiz başka şehirlere göç ediyor, köyler
boşalıyor. Bir ülkede eğer köyler boşalıyorsa, üretim o köyde bitiyorsa ülkenin
geleceği mutlaka karanlığa doğru gidiyordur. Bu bağlamda, mutlaka köylerimizde
yeniden üretimin artırılması gerekiyor. 
Niğde’nin
Bor ilçesinde yalnızca 20’ye yakın el sanatı vardı. Keçiboynuzundan yapılan
bıçaklarımız ünlüydü. Çin’den gelen bıçaklarla ne yazık ki bugün, o bir iki
tane kalan ustamızın dışında, meslek ölüyor. Keçecilik bitti; dericilik zor
durumda; diğer el sanatlarımız da yok olmak üzere. Bunların hepsine sahip
çıkılmasını diliyorum.
Her
ürüne gelen zamların yanında emekliye, BAĞ-KUR’luya verilen 100 liralık ödenti
de, ne yazık ki, daha birinci ayında ellerine maaşları geçmeden tükenmiş
durumda. Bu konuda da hemşehrilerimiz bizleri arıyor, diyorlar ki: “Bunları
dile getirin.” Onların, bir yerde, vesilesi olalım. Emekli, BAĞ-KUR, işçi ve
memur aylıklarının bu zamlardan sonra yeniden değerlendirilmesini öneriyorum. 
İşsizlik
bölgemizin en önemli sorunlarından biri. Bunun yanında, son günlerde bazı
sanayi kuruluşları işçileri çıkarmaya başladılar. Önemli bir kuruluşumuz 116
işçimizi işten attı, burada da sıkıntılarımız var.
Yine,
“toplulaştırma” adıyla köylerimizde tarlalarda birleştirmeler uygulanıyor.
Bunda da haksızlık yapıldığı yönünde köylerden çok yoğun şikâyet alıyoruz.
Kısaca,
yurt dışıyla yaptığımız anlaşmaların Niğde’mize de faydası olmasını istiyoruz
çünkü Niğde, İç Anadolu’da, çevresindeki illere göre en sahipsiz il
konumundadır. Aksaray, Nevşehir Niğde’den ayrıldığı hâlde bugün Niğde’yi geçmiş
durumdadır. Adana’nın, Konya’nın, Kayseri’nin arasında Niğde, tarihe bakıldığı
zaman, cumhuriyet öncesinde Kayseri’yle denkken bugün en geri il durumundadır. 
İlimizin
sorunlarının mutlaka değerlendirilmesini istiyoruz. Yatırımcıların bölgemize
gelmesinden öte, yapılanların da Niğde adına düşünülmesini ve sahiplenilmesini
diliyoruz.
Kültür
Bakanımıza Niğde’nin turizm değerleriyle ilgili çok sayıda soru yönelttim.
Umarım ve dilerim, önümüzdeki süreçte Niğde turizmden gerekli payı alır. 
Teşekkür
ediyor, saygılar sunuyorum. (CHP sıralarından alkışlar) 
BAŞKAN
– Teşekkürler Sayın Gürer. 
Gruplar
adına ikinci söz, Halkların Demokratik Partisi Grubu adına Batman Milletvekili
Mehmet Ali Aslan’a aittir. 
Buyurun
Sayın Aslan. (HDP sıralarından alkışlar)
Sizin
de süreniz on dakikadır. 
HDP
GRUBU ADINA MEHMET ALİ ASLAN (Batman) – Sayın Başkan, Sayın Divan ve Sayın
Genel Kurulu saygıyla selamlıyorum. 
Hemen,
unutmadan söyleyelim, madem Kültür Bakanı burada, Mardin Kalesi’nin turizme
açılmasıyla ilgili her seçim öncesi vaatler veriliyor. Tabii, ne zaman açılacak
diye artık soramayacağım çünkü şu anda orada insanlar evlerini terk etmiş
durumda, turizm bitmiş durumda. Bırakın yerli turizmi, yabancı turizmi, oradaki
Arap halkı, Kürt halkı, Süryani halkı, Ezidi halkı göç etmektedir. Bir dönemler
yurt dışından gelip köylere yerleşen Süryaniler, Ezidiler şu anda tekrar
Avrupa’ya kaçmış durumdadır. Dolayısıyla, şu anda artık kaleyle uğraşacak
vaktimiz kalmamıştır. 
Evet,
dün yarıda kalmıştı sözlerimiz ama ben… Büyük dahi, büyük adam Bediüzzaman
Saidi Nursi veya Saidi Kürdi -her iki soyadını da kullanmıştır eski Said ve
yeni Said döneminde- 1923’te Meclis açılışında demiştir ki: “…”(x) “Ey
mebuslar, ey gönderilmişler; hepiniz büyük bir güne gönderiliyorsunuz.” Ve
akabinde şunu söylemiştir: “Bu dünyayıdeniye şan ve şerefiyle öyle bir meta
değil ki sizi işba etsin, sizi tatmin etsin ve sizin için maksudubizzat olsun.”
Ve yine sonrasında demiştir ki: “Bu halkın fıtratına muvafık bir cereyan
veriniz, yoksa sayiniz hebayen gider.” Fıtrata uygun nedir? Allah’ın yarattığı
şekliyledir. Diliyle, kültürüyle, diniyle, mezhebiyle, tarihiyle, DNA’larıyla
kendini yönetime Allah’ın yarattığı şekilde katmadır; fıtrata uygun cereyan
budur. 
Ve
biz evet, 2016’ya girdik. Biz dileriz ki, ben dilerim ki 2016’ya biz yine
Bakara Suresi 208’inci Ayet’in emri ve telkinlerinin gereğini yerine getirmekle
girelim ve yaşayalım, yaşatalım. 
(Hatip
tarafından Bakara Suresi’nin 208’inci Ayeti’nin okunması)
MEHMET
ALİ ASLAN (Devamla) - “Ey iman edenler! Topluca hepiniz barışa ve selamete
giriniz, şeytanın adımlarına uymayınız, o sizin aranızı açan apaçık bir
düşmandır.” 
Şimdi,
burada hepimizin kendisine pay çıkarması gereken mesajlar vardır. Bütün kutsal
kitaplar bütün insanlığa hitap eder. Dolayısıyla da bu hitap bütün insanlığadır
ama bizler ayrıca muhatabız çünkü çok önemli, çok kritik bir süreçten
geçiyoruz. Lütfen empati yapalım. Herkes elini vicdanına koyup şunu yapsın:
Örneğin batıda bir mahallemize biri gidip “Kürt’sen övün, değilsen itaat et. Ne
mutlu Kürt’üm diyene.” diye yazarsa biz çocuğumuzu, mahallemizi ona emanet eder
miyiz? Herkes bu sorunun cevabını lütfen samimi bir şekilde versin. Ben vermem,
ben o Kürt’e güvenmem.
NURETTİN
YAŞAR (Malatya) – Ben de vermem, güvenmem.
MEHMET
ALİ ASLAN (Devamla) – Siz de vermezsiniz. Teşekkürler.
Peki
“Türk’sen övün, değilsen itaat et.” diyen ve altında kurumsal kimliğini yazan,
yani hangi, Jandarma Özel Harekât, Polis Özel Harekât ve TEM (Terörle
Mücalede)… Sayın Başkan, siz de görün. Ve bunu yazanlar da gazetelere poz
verdiği hâlde, kurumsal kimliği verdiği hâlde, bizler nasıl olur da oradaki
Kürt kardeşlerimizi, Arap kardeşlerimizi, Süryani kardeşlerimizi, Ezidi
kardeşlerimizi kalkarız da etnisitesini kutsayan ve bütün mihengi etnisite olan
bir zihniyete teslim edebiliriz? Bunun vicdanına, bunun adalet, bunun merhamet
duygularına güvenebilir miyiz?
Yine,
“Türk’ün gücünü göreceksiniz.” diye Silvan’da Selahattin Eyyubi Camisi’nin,
tarihî caminin üzerine yazılmış ve bunlar poz vererek yazmış. Tarihî eserlerin
üzerine yazı yazmak üç yıl, tahrip etmek üç yıldan başlıyor. Ama her ne
hikmetse bunlar görülmüyor. Yine, “Kan koksun buram buram.” diyen bir zihniyet
var.
Ve
bakın, siz, ilmel yakin biliyorsunuz ki televizyonlardan, basından
izliyorsunuz, sizinki ilmel yakindir ama biz aynel yakin ve hakkel yakin
görüyoruz. Biz orada yaşıyoruz. İnanmayın. Bakın, gerçekten basın sizin önünüze
ne koyuyorsa siz o dille konuşuyorsunuz. Bakın, krallar bile tebdilikıyafet
yapıp ülkenin farklı bölgelerinde gezmişlerdir, halkın sorunlarını
dinlemişlerdir. Bir zahmet, eğer bize inanmıyorsanız, siz de tebdilikıyafet
yapın, raporlarınızı, fotoğraflarınızı çekin ve bize gelin deyin ki: “Siz doğru
söylememişsiniz.” İşte, bakın, niye bizzat biz bu fotoğraflarda yer alıyoruz?
Orada olduğumuzu ispat etmek için, yoksa kendimizi göstermek için değil. 
Yine,
“Esedullah” deniyor, “Esedullah timi” deniyor. Yani, bir din savaşına çeviriyorlar.
Kendini orada Müslüman gören, İslam adına sevap işlediğini düşünen ve karşı
halkı inançsız hatta kâfir gören bir zihniyetin vicdanına o halkı nasıl teslim
edersiniz? 
HALİS
DALGILIÇ (İstanbul) – Orada okuduğun ayetler bizi bağlıyor, başkasını da bağlıyor
mu?
MEHMET
ALİ ASLAN (Devamla) – Hepimizi bağlıyor, hepimizi bağlıyor.
HALİS
DALGILIÇ (İstanbul) – Bizi bağlar, biz Müslümanız; onun dışında, bağlıyor mu
senin muhataplarını?
MEHMET
ALİ ASLAN (Devamla) – Evet, bakın, Sayın Cumhurbaşkanı Başbakan iken güzel bir
laf etmişti, demişti ki Soma katliamında, faciasında: “Bu ülkenin Başbakanı
olarak açıkça ifade edeyim, Dicle’nin kenarında kurdun kaptığı bir koyun bile
benim mesuliyetim altındadır.” Şu anda koyunlar değil, insanlar
katledilmektedir ve bunu reddetmenin, “Ben yapmadım.”, “Sen yaptın.”, “O
yaptı.” demenin hiçbir kimseye bir faydası yoktur. 
Bakın,
bin dört yüz yıllık İslam tarihinde hiçbir zaman cenazeler yirmi gün, otuz gün
bekletilmemiştir. Hazreti Muhammed (AS) buyurmuştur ki: “Üç şeyde acele
ediniz.” Biri de “Cenazenizi erken defnediniz.” emridir. Biz niye bu emri
yerine getirmiyoruz? Yani, bunu yerine getirmekten aciz miyiz, devlet aciz
midir? Kalkıyorlar, ölünün, cenazenin definle ilgili işlemlerini mülki idare
amirine devrediyorlar. Yani, diriyken koruyamıyor ama ölüyken “Al, istediğin
şekilde istediğin muameleyi yap.” diyebiliyorsunuz. Bu günahtır, yazıktır.
Evet,
burada dün o talimatı gösterdim ama herhâlde fazla anlaşılmadı. Kara Kuvvetleri
Komutanlığı 30 Temmuzda Cizre ve Şırnak’a bunu göndermiş. Yani, en az bir
hafta, on gün tartışılmış bu. “Savcının karşısına çıkmaktan korkmayın.” demiş,
“Vurun.” demiş. Vallahi, savcının karşısına çıkmayabilirsiniz ama
mahkemeyikübrada Allah’ın karşısına çıkacaksınız. 
RAMAZAN
CAN (Kırıkkale) – Hepimiz, hepimiz.
MEHMET
ALİ ASLAN (Devamla) – Bu ölen insanların hesabından bütün bu Meclis sorumludur.
Biz burada çözmeliyiz. Bakın, Sayın Cumhurbaşkanı Refahta iken, İstanbul
Büyükşehir Belediye Başkanıyken Şark Raporu’nu yazmıştır. Orada güvenlik
güçlerinin halka yaptığı zulümlerden söz etmiştir. Ve hâlâ o dönemde görev
yapan insanlar şu anda oraya gönderilmiş durumdadır. Buradan Sayın
Cumhurbaşkanına, Sayın Başbakana sesleniyorum: “…”(x)
Vallahi billahi bu yol yanlıştır, kardeş katlidir; orada insanlar ölmektedir,
öldürülmektedir. Gelin bu ölümleri durduralım, gelin helalleşelim, başka çıkar
yolu yok. 
Teşekkürler,
sağ olun. (HDP sıralarından alkışlar) 
HÜSNÜYE
ERDOĞAN (Konya) – Cenazeleri bu kadar düşüneceğinize öldürmemenin yollarını
arayın, şehit etmemenin yollarını arayın Bu kadar meşgul ediyorsunuz. 
MEHMET
ALİ ASLAN (Batman) – Hep beraber arayalım, buyurun durduralım ve oturalım. 
BAŞKAN
– Sayın Aslan, süreniz dolmuştur. 
Gruplar
adına üçüncü söz Milliyetçi Hareket Partisi Grubu adına Ankara Milletvekili Erkan
Haberal’a aittir. 
Buyurun
Sayın Haberal. (MHP sıralarından alkışlar)
Süreniz
on dakikadır. 
MHP
GRUBU ADINA ERKAN HABERAL (Ankara) – Sayın Başkan, sayın milletvekilleri;
üzülerek ifade etmek isterim ki Müsellim Ünal, Feyyaz Yumuşak, Okan Acar, Yalçın
Nane, Tansu Aydın, İsmail Yavuz, Muhammet Fatih Sivri, Mehmet Koçak, Arslan
Kulaksız, Ziya Sarpkaya, Mehmet Uyar, İbrahim Tanrıverdi, Hamza Yıldırım, Ömer
Kağan Kandemir, İsa İpek, Serdar Kazan, Ali Gökçe, Barış Akkabak, Mansur
Cengiz, Medet Mat, Mehmet Acar, Abdulkadir Pektaş, Abdulahat Araz, Muhammet
Oruç, Salih Hüseyin Parça, Muhammed Onur Demir, Abdullah Ümit Sercan, Resul
Kayaoğlu, Şahin Polat Aydın, Savaş Akyol, Mustafa Yahya Mertcan, Doğan Acar,
Beyazıt Çeken, Barış Aybek, Fatih Gökşen, Veli Ateş, Yasin Gencer, Dursun
Taştiken, İbrahim Taş, Muhammet Gürlek, Haşim Dirik, Musa Saydam, Ahmet Çamur,
Yusuf Aktürk, Muhammed Tufan, Latif Adıgüzel, Metin Aydemir, Hübeyip Turan,
Hakan Aktürk, Ferdi Gerekli, Barış Akın, Mehmet Halil Barkın, Recep Beycur, Ömer
Erüstün, Bahadır Aydın, Emre Kaan Arlı, Ali Alkan, Mehmet Kara, Kenan Ceylan,
Ahmet Bıcakçı, Ökkeş Korkmaz, Mustafa Kemal Özata, Ali Rıza Güneş, Fatih
Kılbey, Tanju Akkaya, Yılmaz Dikmen, Ahmet Gılıç, İlker Narin, Olgun
Kurbanoğlu, Burhan Gatfar, Yusuf Beylem, Batıkan Avcı, İbrahim Halil Aksoy,
Akif Hatunoğlu, Mehmet Hüseyin Balta, Ahmet Akalın, Murat Savaş Kale, Mustafa
Turanlı, Muzaffer Can Ersoy, İlker Çelikcan, Tolga Aktuğ, Özgür Yatakdere,
Adnan Ergen, Uğur Yıldız, Resul Coşkun, Fatih Duru, Cihan Aksarı, Tayfun
Hançer, Tuğrul Köseoğlu, Muharrem Öksüz, Cem Salih Gözen, Okan Taşan, Harun
Saltalı, Deniz Göçkün, Mustafa Özdemir, Kadri Özkara, Mehmet Parlak, Yusuf
Yelkenci, Fehmi Şahin, Ali Koç, Haluk Varlı, Burak Zor, Yalçın Talık, Yaşar
Doğançay, Hasan Eser, İbrahim Derindere, Adem Cankurtaran, Bekir Serhat Kaya,
Aydın Nazillioğlu, Gökhan Çakır, Namık Kemal Önder, Soner Yıldırım, Şahin Altmış,
Mehmet Tuhal, Serkan Çölkesen, Oktay İzgi, Çağdaş Arslan, Sezgin Uludağ, Yavuz
Sonat Güzel, İhsan Ejder, Ünal Darboğaz, Turgay Topsakaloğlu, Samet Çakır,
Mehmet Şimşek, Onur Sönmez, Vedat Kılıçarslan, Fatih Dik, Mustafa Sağlam, Rahmi
Yılan, Ömer Kılıçoğlu, Fatih Tomuşoğlu, Kemal Mermer, Uğur Uğurlu, Nurullah
Yeşildağ, Gökhan Çakıcı, Sadık Özkan, Caner Çelik, Sadık Aparangil, Necmi
Çakır, Beytullah Tercan, Uğur Akyer, Erdem Ertan, Hilmi Bardakçı, Hasan Aslan,
Sabri Altınbaş, Altuğ Tek, Arif Demir, İbrahim Bağcı, Selim Vural, Enis
Kırımlı, Serdal Toprak, Mehmet Gözüdok, Umut Tunçay, Sabri Oğlak, Ahmet
Çiftaslan, Cengiz Erdur, Sezer Aydemir, Mustafa Yavaş, Ergün Karaca, Mustafa
Katırlı, Mehmet Burak Demirci, Halil Karakuş, Mesut Demirkan, Haydar Çetin,
Ahmet Kabukçu, Mustafa Nohut, Nuri Yazanel, Serkan Has, Yaşar Yeniören, Erdoğan
Kaya, Birkan Gündüz, Samet Pişkin, Gökhan Ünaldı, Atilla Güneş, Serdar Denizer,
Sıddık Uluocak, Ufuk Fesli, Kadir Kayveni, Faruk Gezen, Necati Yenikapı, Kenan
Yıldız 2015 yılındaki şehitlerimizdir ve maalesef bir haftalık 2016 yılında
Abdülkadir Öner, Erol Aktürk, Kenan Ardıç, Orhan Dilekçi, Musa Yüce, Mehmet
Aygün ve Ramazan Emet dün itibarıyla güvenlik güçlerimiz, askerlerimiz,
jandarma özel harekatımız, polis özel harekatımızdan şehit olan değerli
kardeşlerimizdir. Her birinin ismini saymaya çalıştığım aziz şehitlerimizin
ruhlarının şad, yerlerinin cennet olduğuna yürekten inanıyor, huzurlarında
saygıyla eğiliyorum. 
Milliyetçi
Hareket Partisi bu olanları yıllar önce görerek yetkilileri uyarmış, “Gerekli
önlemleri almazsanız ülke kaosa sürüklenir.” demişti, dinlemediniz. İmralı
canisi ve PKK terör örgütüyle başlatılan müzakere sürecine “Yapmayın, bu ihanet
sürecidir.” dedik, haklı çıktık. “Terörle müzakere değil, mücadele edin.”
dedik, haklı çıktık. “Habur rezaletine müsaade etmeyin, teröristleri davulla
zurnayla karşılamayın.” dedik, haklı çıktık. “Oslo’da teröristlerle pazarlık
yapacağınıza operasyon yapın, terörün belini kırın.” dedik, haklı çıktık.
“Dolmabahçe bölünme manifestosudur, Türk millî kimliğini masaya yatırmayın.”
dedik, maalesef yaptınız, haklı çıktık. “Devletin gücünü gösterin, terör
örgütünün palazlanıp mevzisel güç kazanmasına fırsat vermeyin.” dedik, haklı
çıktık. “Gerçekleri Türk milletinden saklamayın, terör bir gün hepimizi vurur.”
dedik, Ankara’da patladı bombalar, haklı çıktık. Bu andan itibaren yapacak ve
uygulayacak tek bir şey vardır, Milliyetçi Hareket Partisinin hakkını vermek,
haklı olduğu yerde hakkını tesis etmek gerekmektedir. Milliyetçi Hareket
Partisinin önerilerini bundan sonra devletin ve Hükûmet yetkililerinin
uygulaması şarttır. Terörün sonlandırılması için devlet bütün gücüyle asayişi
sağlamak zorunda, bölgede güvenliği, dirliği, birliği tesis etmek zorundadır.
Bunun için lütfen bir defa Milliyetçi Hareket Partisinin önerilerini uygulayın.

Sayın
milletvekilleri, Gazi Mustafa Kemal Atatürk, aziz şehitlerimiz, yüz binlerce
şehidimiz, onların kurduğu bu Gazi Meclisin çatısı altında hepinizi saygıyla
selamlıyor, en azından bir defa Milliyetçi Hareket Partisinin fikirlerini şu
anda olduğu gibi yapmanızı bekliyorum. 
Saygılar
sunarım. (MHP sıralarından alkışlar)
BAŞKAN
– Teşekkür Sayın Haberal.
Şahıslar
adına Denizli Milletvekili Melike Basmacı. (CHP sıralarından alkışlar)
Buyurun
Sayın Basmacı.
Süreniz
beş dakikadır. 
MELİKE
BASMACI (Denizli) – Sayın Başkan, sevgili vekiller; hepinizi selamlıyorum.
Türkiye
Cumhuriyeti ile Kore Cumhuriyeti Arasında Serbest Ticaret Alanı Tesis Eden
Çerçeve Anlaşma madde 1’le ilgili şahsım adına söz almış bulunuyorum. Tabii ki
de ülkemizin lehine her kararda Cumhuriyet Halk Partimin de imzası olacaktır
ama söz almışken birkaç konuya değinmek istiyorum. 
Bugün
ülkemizde iki savaş var; birinci savaş askerimizin, polisimizin, sivillerimizin
öldüğü, canımızı acıtan, bir anne olarak nefes almamı her gün zorlaştıran kanlı
bir savaş, diğeri ise çaktırmadan bizi bitiren ekonomik savaş. 
İki
gün önce ülkede enflasyon rakamları belirlendi; yüzde 8,8. Ben inşaat
mühendisiyim. Herhâlde bilmediğim bir hesaplama var dedim ve araştırma yapmaya
başladım: Zeytinyağına yüzde 108, soğana -hani o kuru soğana- yüzde 58,
mercimek, nohut, kuru bakliyata yüzde 28, yumurtaya yüzde 23… Enflasyon yüzde
8,8. Su yüzde 25, elektrik yüzde 12. Ben Denizli’nin vekiliyim, bilen bilir,
bizim Pamukkale diye bir ören yerimiz var. Enflasyon yüzde 8,8; ören yerine
giriş kapısı zammı yüzde 40. 
Sonra
TÜİK kriterlerine bir bakayım dedim, nelere göre belirlenir bu enflasyon
rakamları? Bir baktım, oje, mum, don lastiğiyle belirleniyormuş enflasyon
rakamları, biz bilmiyormuşuz. (CHP sıralarından alkışlar) Vicdan diyorum,
vicdan! 
Tam
on üç yıl boyunca asgari ücretliyi bir tek gün hatırlamayacaksınız, ne zaman ki
Cumhuriyet Halk Partisi “Biz 1.500 lira maaş vereceğiz.” dedi, alışkanlık
gereği projeyi araklayarak -çok özür dilerim, örnek alarak demek istiyordum
(CHP sıralarından alkışlar)- aynı projeyi koyup ama bunu cebine bile girmeden zamlarla
geri alacaksınız. 
Bu
kadar da değil, seçim beyannamesinde tüm emeklilere -lütfen miydi, seyyanen
miydi hatırlamıyorum- “100 lira zam.” diyeceksiniz, SSK’lıya, BAĞ-KUR’luya
vereceksiniz, memur emeklilerini ayrı koyacaksınız. 
Sadece
bu kadar da değil. Kişi başına millî gelir 9.800 dolarken G20 zirvesinden bir
gün önce “Hokus pokus” diyeceksiniz ve kişi başına düşen gelir 19.800 dolar
olacak. Cebinize 10 bin dolar fazladan girmediyse hepimiz kan-dı-rıl-dık. 
Daha
bitmedi. Hükûmet “Esat’tı, Eset’ti, Esit’ti” derken Suriye, İran, Irak pazarını
kaybetti; “Çözüm süreci” derken Diyarbakır, Cizre, Silopi pazarını kaybetti;
“Uçak düştü.”, “Angajmandı.” derken Rusya pazarını kaybetti. Sadece işçi, memur
değil, iş adamları da bugün çok zor durumda. “Türkiye’yi 2023 yılında 500
milyar dolarlık ihracat hedefine ulaştıracağız.” diyenlerin sözleri balon oldu,
uçtu ve gitti. Ben on üç yıldır ülkemde olan bu düzene karşıyım. Bu
adaletsizliğe, “Halk çalışsın, ağalar götürsün; ağalar yesin, halk baksın.”a
çok karşıyım. Ve sizlere, bu laf, hak eden, lümpence davranışlar gösteren, “Ben
dedim oldu.” diyen herkese: Yüce Mevlâna ne demiş; “İyi bak yerdeki yaprağa,
bir zamanlar o da yukarıdan bakardı toprağa.” demiş. 
Teşekkür
ediyorum. (CHP ve MHP sıralarından “Bravo” sesleri, alkışlar)
BAŞKAN
– Teşekkürler. 
1’inci
madde üzerindeki konuşmalar tamamlanmıştır. 
Soru-cevap
işlemine geçeceğiz. 
Sisteme
giren Sayın Karadeniz, buyurun. 
BARIŞ
KARADENİZ (Sinop) – Sayın Başkan, değerli milletvekilleri; Genel Kurulu
saygıyla selamlıyorum. 
Sinop,
Kastamonu ve Çankırı için 1/100.000’lik Çevre Düzeni Planı’nın gerçek amacı,
sürdürülebilen ve yaşanabilir bir çevre yaratılması, sosyal, kültürel ve
mekânsal açıdan sağlıklı gelişme ve büyümesi midir acaba? Yoksa, “enerji üretim
alanları” ve “enerji iletim tesisleri” adı altında, başta düşünülen Sinop
İnceburun nükleer santrali olmak üzere, Erfelek, Ayancık, Gerze ve Yenikent’e
yapılmak istenen termik santrallere çevre düzeni planında değişiklik yapmaya
gerek duymadan ilgili kurum ve kuruluşlardan alınan uygun görüşüyle her türlü
enerji üretim santrallerine imkân tanımak ve güzel Sinop’umuzu enerji çöplüğü
ve rant kapısı yapmak mıdır? Sinop termik santral de istemiyor, nükleer santral
de istemiyor. 
Saygılar
sunuyorum.
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Sayın Başkan, çok teşekkür ediyorum
hassasiyetinize. 
Sayın
Bakanımıza: Tüm Karadeniz’de olduğu gibi, Giresun’da da geçtiğimiz hafta sonu
giderek şiddetini artıran kar yağışı bitmesine rağmen yaşanan olumsuzluk sürmektedir.
Beş gün boyunca hâlâ ulaşılamayan köylerimiz vardır. Yüzlerce köyün ana
güzergâhları, bağlantı yolu kapalı durumdadır. Bu köylerimizin çoğunda maalesef
henüz şu an itibarıyla elektrik yoktur, telefon görüşmeleri yapılamamaktadır.
Eğitim, sağlık ve cenaze hizmetleri yerine getirilememektedir. İlimiz tam bir
doğal afet anı yaşamaktadır. Bu yüzyıla yakışmayan bu olumsuz tabloyu ilgili
bakanlara aktarıyorum. Mahsur ve mağdur durumda kalan bütün hemşehrilerime
geçmiş olsun dileklerimi iletiyor, karla mücadele çalışmasını iyi şekilde
yürüten Karayollarına, özel idare ve belediye ekiplerine kolaylıklar ve
başarılar diliyorum.
Teşekkür
ediyorum. 
BAŞKAN
– Sayın Yıldırım…
BEHÇET
YILDIRIM (Adıyaman) – Teşekkürler Başkanım.
Sayın
Bakan, Adıyaman, biliyorsunuz, bir turizm kenti ama şu anda Adıyaman’da turizm
durmuş durumda. Bunun iki nedeni var: Birisi, Adıyaman’ın IŞİD’le anılıyor
olması, ikincisi de devam etmekte olan çatışmalı ortam. Bu ikisinin sorumlusunu
AKP hükûmetleri olarak görüyorum. Adıyaman’da şu anda Kâhta’da sıfır turistten
bahsediliyor. Bu Adıyaman turizmini canlandırmaya yönelik bir projeniz var mı? 
Teşekkür
ediyorum.
BAŞKAN
– Teşekkürler.
Soruları
cevaplandırmak üzere Hükûmet adına Kültür ve Turizm Bakanı Sayın Mahir Ünal.
Buyurun
Sayın Ünal.
KÜLTÜR
VE TURİZM BAKANI MAHİR ÜNAL (Kahramanmaraş) – Sayın Başkan, teşekkür ediyorum. 
Sayın
Barış Karadeniz’in ve diğer vekilimizin sorduğu soruyla ilgili yazılı olarak
cevap vereceğiz. Hem Enerji Bakanımıza hem de Ulaştırma Bakanımıza sayın
vekillerin sorularını iletip yazılı olarak cevap vermelerini talep edeceğiz. 
Sayın Yıldırım’ın sorduğu, özellikle
Sayın Başkan sizi de ilgilendiren Adıyaman için turizm alanında önümüzdeki
süreçte nasıl bir planlama ve gelişme düşündüğümüze dair sorusuna da aynı
şekilde yazılı olarak cevap vereceğim ama şunu bilmenizi isterim: Özellikle
sadece Adıyaman’ı değil Adıyaman’ı da içine alan şu anda bir bölge destinasyonu
planlaması içerisindeyiz çünkü tek bir il üzerinden değil turist geldiğinde
bölge illerinde hem duygu hem heyecan olarak hem de görsel, kültürel anlamda da
turistin taleplerini karşılayacak bir destinasyon yönetimi çalışmamız olacak.
Bu konuda da ben size etraflıca yazılı olarak bir cevap vereceğim. 
Çok teşekkür ediyorum Sayın Başkan. 
BAŞKAN – Teşekkürler Sayın Bakan. 
Ben tabii ki Adıyamanlı olması hasebiyle
Sayın Yıldırım’a da teşekkür ediyorum, Sayın Ünal’a da teşekkür ediyorum. Geçen
gün ziyaret de ettik. Özel birtakım çalışmalar var; inşallah hep birlikte
Adıyaman’la ilgili turizm konusunda gereken tüm projeleri beraberce yürüteceğiz
diyorum. 
Tekrardan teşekkür ediyorum. 
MAHMUT TANAL  (İstanbul) – Sayın
Başkan, Adıyaman deyince, benim tarihî kökenim biraz Adıyaman tarafı. Ama
Adıyaman’ın bu… 
BAŞKAN – Sayın Tanal, hep beraber… 
MAHMUT TANAL  (İstanbul) – …
çevre kirliliği açısından şehrin pis lağım suları Atatürk Barajı’na akıyor.
Lütfen bir an önce arıtma tesisini kuralım Sayın Başkan. 
BAŞKAN – Arıtma tesisi bitmek üzere,
çalışılıyor. Yüzde 97’lere ulaştı fiziki gerçekleşme, bitecek inşallah. Nemrut
başta olmak üzere turizm alanında pek çok ciddi projemiz var. Sayın Bakanımız
da sağ olsun geçen gün kabul etti ve takip ediyor.
Çok teşekkür ediyorum. 
Sayın Demir…
NURETTİN DEMİR (Muğla) – Teşekkür ederim
Sayın Başkan. 
Ben üniversite hastanelerinin borçlarıyla
ilgili bir soru sormak istiyorum Hükûmete. 
1,4 milyar lira borçları olduğu dile
getirilmektedir üniversite hastanelerinin ve bu borçların da üç dört yıldır
ödenmediği, yani Hükûmetin devleti bu şekilde, zaaf yaratacak şekilde borçlu
bırakmasına nasıl çözüm getirmeyi düşünüyorlar?
İkincisi
de, üniversite hastaneleri devletin kendilerini desteklemediğini düşünüyor.
Sekiz senedir SUT fiyatlarının artırılmamasına karşılık giderleri artmakta. En
ağır vakalara bakan ve Türkiye’nin nitelikli kadrolarını yetiştiren
üniversitelerin borçları konusunda Sağlık Bakanlığı nasıl bir çözüm
düşünmektedir ya da Hükûmetin böyle bir planlaması var mıdır? Gerçekten bir
üniversiteye gittiğiniz zaman, rektör ya da başhekimle görüştüğünüz zaman “Dört
yıldır borçları ödeyemedik.” diyorlar ve bunun için de zaten birçok cihazların
ya da ilaçların ihalelerine katılmadıklarını görüyoruz. Bunların sorunlarını
nasıl çözeceksiniz?
Teşekkür
ederim.
BAŞKAN
– Sayın Adıyaman…
MEHMET
EMİN ADIYAMAN (Iğdır) – Teşekkür ederim Sayın Başkan. 
Sayın
Bakan, Sağlık Bakanına iletilmek üzere bir sorum olacak. 
Iğdır
Devlet Hastanesi, Iğdır merkez ve ilçeleriyle birlikte, Doğubeyazıt ilçesi ile
Nahçıvan Özerk Cumhuriyeti’nden de hasta kabul etmektedir. Ancak Iğdır Devlet
Hastanesinin bünyesinde bir kan merkezi bulunmamaktadır. En yakın kan merkezi
Erzurum 290 kilometre ve yine, Van 225 kilometre, dolayısıyla Iğdır bölgesi ile
Nahçıvan ve İran’dan, Doğubeyazıt’tan intikal eden hastalar çoğu zaman kan
bulunamamaktan dolayı, hele özellikle kış koşullarında ulaşımda yaşanan
sıkıntılar nedeniyle hayatlarını kaybetmektedir. 
Ayrıca,
bir de, benzer şekilde, Iğdır Devlet Hastanesinde yeteri doktor olmakla beraber
anjiyo ünitesi bulunmamakta. Keza kalp hastaları da anjiyo gibi bir ihtiyaç
doğduğunda en yakın olan Erzurum ve Van’a sevk edilmek durumunda. Bu kadar
önemli bir hastalıkta belirtilen illere ulaşmaları mümkün olmamakta ve
hayatlarını kaybetmektedirler. Bu konuda bir çalışmanız olacak mı?
Teşekkür
ederim.
BAŞKAN
– Teşekkürler Sayın Adıyaman.
Sayın
Bakan, buyurun.
KÜLTÜR
VE TURİZM BAKANI MAHİR ÜNAL (Kahramanmaraş) – Sayın Başkan, teşekkür ediyorum. 
Hem
Sayın Demir’in üniversite hastanelerinin borçlarına ilişkin soruna dair
sorusunu hem de Sayın Adıyaman’ın Iğdır Devlet Hastanesinin bünyesinde kan
merkezi ve anjiyo ünitesinin bulunmamasına ilişkin soruyu ilgili bakanlarımıza
ileteceğim ve yazılı olarak cevap verilmesinin de takipçisi olacağım.
Teşekkür
ediyorum.
BAŞKAN
– Teşekkür ediyorum.
1’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer.
BAŞKAN
– Madde üzerinde gruplar adına ilk söz Cumhuriyet Halk Partisi Grubu adına
Ankara Milletvekili Şenal Sarıhan’a aittir.
Buyurun
Sayın Sarıhan. (CHP sıralarından alkışlar)
Buyurun,
süreniz on dakikadır.
CHP
GRUBU ADINA ŞENAL SARIHAN (Ankara) - Değerli Başkan, değerli kâtip üyesi
arkadaşlarım, değerli emekçi arkadaşlar ve sevgili vekil arkadaşlarım. 
Şimdi,
bugün 2 sıra sayılı “Türkiye Cumhuriyeti ile Kore Cumhuriyeti Arasında Serbest
Ticaret Alanı Tesis Eden Çerçeve Anlaşma…” üzerinde konuşuyoruz. Esas maddeyle
ilgili görüşler tamamlandı. Şu an ben yürürlük maddesi üzerinde konuşacağım.
Fakat bu madde üzerinde konuşurken biraz önce buraya gelirken omzuma aldığım şu
beyaz tülbentten söz etmek istiyorum. Aslında düşüncelerimi işaretlerle ya da
rumuzlarla ifade etmekten hoşlanan biri değilim. Ama bugün öğle saatlerinde
Türkiye Büyük Millet Meclisine geldiğim zaman -İnsan Hakları Komisyonumuzdaki,
insan hakları üzerindeki o yoğun tartışma sürecinden sonra binaya girdiğim
zaman- bir grup akademisyen arkadaşımın beyaz gömleklerle bizi karşıladıklarına
tanık oldum. Onlar şu sebeple buradaydılar, öncelikle onların taleplerini
bilgilerinize sunmak istiyorum. Niçin beyaz gömleklerle gelmişler ve
gömleklerinin üzerinde ne vardı? Niye böyle bir örtüyü, bir tülbenti de
omuzlarına almışlar? Şöyle diyorlar: “Biz aşağıda imzası olan kadınlar, özgür,
demokratik, eşit ve adil barışın hüküm sürdüğü bir ülkede yaşamak istiyoruz. Bu
nedenle Meclisi, Meclisin 550 üyesini, Meclisteki tüm siyasi partileri ve
Hükûmeti göreve çağırmak için bugün buradayız. Meclis Göreve! Ölümleri
durdurun. Silahları susturun, barışı konuşun. Çözüm masası yeniden kurulsun,
müzakereler derhâl başlasın. Cizre, Silopi, Sur, Silvan, Dargeçit, Nusaybin…
Kuşatma kalksın, sokağa çıkma yasakları son bulsun. Hastaneler karargâh
olmasın, okullar karargâh olmasın. Beyaz tülbentlerimizi öldürmekten değil,
yaşamdan yana taşa çalıyoruz. Tekrarlıyoruz: Meclis göreve!” 
Aslında günlerdir buradan, bu kürsüden
konuşan her arkadaşımız, özellikle Cumhuriyet Halk Partisi ve HDP’den konuşan
arkadaşlarımız benzer çağrıları burada sunuyorlar ve bizi göreve davet
ediyorlar. 
Şimdi, izninizle tam da Kore üzerine
konuşurken geçmişten birkaç şeyi anımsatmak istiyorum. Benim yaşım dahi
yetmedi, 1950 ve 1953 tarihleri arasında Japonya’nın İkinci Dünya Savaşı’ndan
sonra tamamen teslim olması üzerine, biliyorsunuz, o savaş, o ikinci
emperyalist savaş Kore’yi ikiye ayırdı, Kuzey Kore ve Güney Kore olmak üzere;
38’inci meridyenden başlayarak tam olarak ikiye ayırdı. Kore bir tarafta bir
başka süper gücün, diğer tarafta bir başka süper gücün yani ABD’nin ve Çin’in
koruması altında ikiye ayrılmış vaziyette. Aynı halk, aynı toprakları bölüşmüş
olan, aynı kaderi paylaşmış olan, aynı denizden avlanmış olan halk ne yaptı?
İki ayrı ülke oldu; biri Güney Kore, biri Kuzey Kore oldu. Ben Güney Kore’ye
gitmedim, gitmeyi de tercih etmiyorum ama Kuzey Kore’ye 3 defa gittim. Biraz
önce şunu omzuma alırken oradaki bir kadın arkadaşımızın benim omzuma koyduğu
kendi özel işlemelerini ifade eden bir örtüyü anımsadım, bunu örttü ve bana
dedi ki: “Siz bizim ülkemize saldırdınız. Sizin askerleriniz geldiler, ne yazık
ki burada Kore’nin iki halkı arasındaki kavganın tarafı oldular ama biz sizi
seviyoruz çünkü halklar kardeştir. Halklar kardeştir ama büyük devletler,
emperyalistler, çıkarcılar kardeş değildir.”
Bu
sözü bir yerden daha hatırlıyor musunuz sevgili arkadaşlar? Kurtuluş
Savaşı’mızdan hatırlıyor musunuz bu sözü? Kurtuluş Savaşı’mızda, Fatih’te, bir
kürsünün üzerindeki değerli kadın arkadaşımızın sözlerini anımsıyor musunuz? Ne
diyordu: “Arkadaşlar, halklar kardeştir, halklar bir arada yaşarlar. Düşman
olan saldırganlardır, onlara karşı hep birlikte mücadele edeceğiz.” diyordu. Bu
söz, önemli bir sözdü.
Bugün,
şimdi, biz Güney Kore’yle bir anlaşma yapıyoruz, bir ticaret anlaşması
yapıyoruz. Neoliberal politikalarımıza uygun bir anlaşma yapıyoruz. Emeğe
değil, sermayeye olanak tanıyoruz. Sermaye kendi gücünü artırsın diye, ona bir
olanak tanıyoruz. Ama dönüp bu tarafa bakalım: Bütün doğudaki, güneydoğudaki
komşularımızla ticaretimizi bitirmişiz, ilişkilerimizi bitirmişiz.
Biraz
önce Basmacı arkadaşım son derece güzel cümlelerle ifade etti ama biz ta
kilometrelerce ötede bir yerde belki bir dostluk bağı kurmaya çalışıyoruz ama
halkların kaderi üzerinden değil, insanlık adına değil, ticaret adına, oradan
da belki belli yararlar gelebilir. 
Size
üçüncü bir örtü hikâyesini daha anlatacağım. Biraz önce arkadaşlar karşıdan
gülümsediler “Tabii güneye gitmezsiniz, kuzeye gidersiniz.” diye. Evet, kuzeye
giderim. Nerede ezilen varsa, nerede baskı altında kalan varsa, nerede yoksul
varsa oraya gitmek benim görevimdir çünkü ben kendisini insan hakları mücadelesine
adamış bir arkadaşınızım, benim beynim bana böyle emrediyor. 
Bir
yere daha gittim, Suriye’ye gittim. Suriye’de tam da savaşların henüz
başlamakta olduğu zamandı. Kadın örgütleriyle, Cumhuriyet Halk Partisinden
milletvekili arkadaşlarımızla gittik. Diğer partilerden arkadaşlarımız yoktu
ama pek çok sayıda demokratik kitle örgütünden arkadaşımız vardı. Şam ve Halep
bizim İstanbul ve Ankara gibiydi. Her şey güllük gülistanlık görünüyordu ama
için için kaynamakta olan bir kazan vardı. Biz orada insanların Hristiyan,
Müslüman, ne kadar birbirini sevdiklerini, birbirlerine ve topraklarına bağlı
olduklarını gördük. Onlardan da bana armağan edilmiş böyle bir atkı vardı. Onu,
geçen sene Meclisin önünde kadın derneğimiz adına konuşurken çıkardım ve dedim
ki: “Biliyorum ki, şimdi, bu örtüyü bana armağan eden arkadaşım ya
öldürülmüştür, ya göçmen olmuştur, mülteci olmuştur, belki de canını kurtarmak
isterken bizim denizlerimizde yaşamını yitirmiştir.”
Şimdi,
sevgili arkadaşlar, şöyle bir bakalım, burada bugünlerde hep şiirler üzerinden
konuşuyoruz. Nazım’ın “Japon Balıkçısı”nı anımsar mısınız? “Japon Balıkçısı”
şiirinin birkaç dizesini anımsatacağım size. Diyor ki: “Pasifik’te sapsarı bir
akşamdı/ Balık tuttuk yiyen ölür/ Elimize değen ölür/ Bu gemi bir kara tabut/ Lumbarından
giren ölür/Badem gözlüm beni unut/ Bu gemi bir kara tabut/ Boynuma sarılma
gülüm/ Benden sana geçer ölüm/ Badem gözlüm beni unut.” 
Şimdi
nice badem gözlüler bizim Ege sahillerinde, arkadaşlar, birbirlerinin
boyunlarına sarılırlarsa birbirlerinin sonu oluyorlar; eşlerinin, çocuklarının
sonu oluyorlar. Her tarafımızdan acı fışkırıyor. Bugün 33 insan yaşamını
yitirdi; bizim denizlerimizde, o güzelim denizlerimizde yaşamını yitirdi. Şimdi
dönüp bakalım, başka bir yere bakalım. Deniz kenarındadır, biliyorsunuz, Kore,
her yerden denize açılır, güneyi de, kuzeyi de. Bizim de böyle denize açılan
ilçelerimiz, illerimiz var. Bunlardan biri Akkuş. Akkuş’u bileniniz var mı,
Akkuş’u göreniniz var mı? Böyle dağ kartalı gibidir, yukarıda durur, ormana
bakar. Akkuş’a bir cenaze gitti, bir şehit cenazesi gitti. 
COŞKUN
ÇAKIR (Tokat) – Efendim, Akkuş içeride, karada. 
ŞENAL
SARIHAN (Devamla) –
Yukarıdan bakar, yukarıdan bakar. 
COŞKUN
ÇAKIR (Tokat) – Yok, deniz görmez efendim.
ŞENAL
SARIHAN (Devamla) – Şehidin 60 ve 62 yaşlarındaki anne ve babasına… Ordu
Belediye Başkanı ancak altı saat yürüyerek bu ölüm haberini götürebildi. 
Başka
yerde başka insanlar da öldüler. Biraz önce adı anıldı burada. Bu evlerin, ölüm
haberlerini götürdüğümüz evlerin fotoğrafları da yansıdı. Sadece annelerin
acılarını değil, onların nasıl bir yoksulluk içinde olduklarını, evlerinin ne
kadar perişan olduğunu da gördük. O Aydınalp’in evinde tek bir pencere var, o
pencereyi de oraya gelen kurşun açmış. Düşünebiliyor musunuz, tek penceresi olan
bir ev. Bunlar analar, ölen analar. Arkadaşlar tarif ettiler, bir tepsinin
yerde durduğu, bir bardağın yere düştüğü bir yer sofrası başında bir ana öldü.
Bir başka ana, çocuğunu “vatan için, ülke için” inancıyla, o inançla teslim
ederek yaşamını yitirdi. Bir başkası öldü, 3 kişi öldü, 3 kadın öldü, 3
siyasetçi arkadaşımız öldü -HDP’li arkadaşlar ifade ettiler- ana mıdırlar değil
midirler bilmiyorum ama insan ölümleri var. 
(Mikrofon
otomatik cihaz tarafından kapatıldı) 
ŞENAL
SARIHAN (Devamla) – Değerli arkadaşlar, ticaretten önce insanın yaşama hakkını
savunmak gibi bir sorumluluğumuz var. Bütün anlaşmalarımızın bu temel üzerinde
geliştirilmesi gerekiyor. 
BAŞKAN
– Teşekkürler Sayın Sarıhan. 
ŞENAL
SARIHAN (Devamla) – Bir dakika verebilir misiniz.
BAŞKAN
– Mikrofonsuz biraz daha devam edebilirsiniz. Toparlayalım.
ŞENAL
SARIHAN (Devamla) – Teşekkürler. (CHP ve HDP sıralarından alkışlar) 
BAŞKAN
– Teşekkür ediyorum.
Gruplar
adına ikinci söz, Halkların Demokratik Partisi Grubu adına İstanbul
Milletvekili Hüda Kaya’ya aittir.
Buyurun
Sayın Kaya. (HDP sıralarından alkışlar) 
Süreniz
on dakikadır. 
HDP
GRUBU ADINA HÜDA KAYA (İstanbul) – Öncelikle, biraz önce hatip arkadaşımızın
dediği gibi, bugün öğle saatlerinde Meclisimize bir grup kadın arkadaşımız
sadece barış olsun diye, “Meclis göreve. Ölümleri durdurun, silahları susturun
ve barışı konuşun.” diye geldiler, onları da saygıyla selamlıyorum.
Sayın
Başkan, sayın vekiller; sizleri bir kez daha selam yani barış ile selamlıyorum.

Bugün Yasin Börü’nün mahkemesi vardı.
Sadece Sevgili Yasin’in değil, onun da içinde olduğu bu iktidar döneminde
katledilen yüzlerce çocuk için adalet talebimizi yeniliyoruz. Bugün Yasin’in
duruşması gerçekleşti fakat, biz, her bir çocuğumuzun, kaybettiğimiz her bir
canımızın adaleti için takipte olacağımızı bir kez daha ifade ediyorum.
Değerli vekiller, bildiğiniz gibi
Hükûmetin, İsrail devletinin Türkiye devletinin dostu olduğunu açıkladığı
saatlerde İsrail Suriye’de Hizbullah komutanlarına hava saldırısı yapmıştı.
Geçtiğimiz günlerdeyse Türkiye’nin İsrail’e ihtiyacı olduğu açıklamasını yapan
Sayın Cumhurbaşkanının Suudi Arabistan ziyaretinin ardından Suudi rejimi, bir
din âlimini, bir halk önderi olan Ayetullah En-Nemr’i konuşmaları sebebiyle
idam etti. Dış siyasette büyük Türkiye’yi Suud’la, istikrarıysa İsrail’le
bulmaya çalışan iktidar, iç siyasette de istikrarı bizlere ve bütün halkımıza
12 Eylülleri, 28 Şubatları yaşatan darbeci, Ergenekoncu ve derin yapılarla
ittifakta buldu maalesef. İç siyasette Türkiye halklarının başına musallat olmuşlarla
ittifaka “yeni Türkiye” diyen AKP Hükûmeti, Orta Doğu halklarının başına
musallat olan Suudi rejimi ve İsrail’le ittifaka da stratejik derinlik olarak
bakıyor. “Darbecilerle hesaplaşacağız.” denilerek gelinen iktidarlar sürecinin
sonunda bugün hapishanelere baktığımızda tek bir darbecinin, tek bir
Ergenekoncunun, tek bir 28 Şubat darbecisinin, 12 Eylül darbecilerinin içeride
olmadığını görüyoruz. Bilakis, hapishaneler neyle dolu? İnsanca yaşamak
isteyen, özgürlük ve adaletten başka talepleri olmayan fakir ve fikir erbabıyla
dolduruldu. 
Sayın
vekiller, vakit yetersizliği sebebiyle bir önceki konuşmamda yarım kalan bir
cümlemi paylaşmak istiyorum. Sayın Cumhurbaşkanı ve Başbakanın konuşmalarında
ısrarla tekrarladıkları bir söylem var ki başlı başına sorunumuzun ne olduğuna
bir işaret aslında. Kürt şehirlerindeki harekâtları yürüten kuvvetlerin şanlı
Türk ordusu, kahraman Türk polisi olması, operasyonların Türk milleti adına
Türk’ün gücü ve Türk’e itaat ettirilmesi adına yapılması sorunun hendekler ve barikatlar
olmadığını, daha vahimi, on üç yıllık bu iktidarın da çözmediği ve gittikçe de
derinleştirdiği bir sistem ve bir zihniyet sorunu olduğunu görmekteyiz. 
Ben,
inancım gereği kendime yapılmasını istemediğim tek bir şeyi bir başkasına
dayatmayı zulüm olarak kabul etmişim. Ben, bir Türk olarak şu anda hangi
haklara sahipsem işte Kürt halkı da bundan bir zerre fazlasını istemiyor. Bu,
tam anlamıyla, bir hak davasıdır. Hak da Allah’ın isimlerinden biridir. 
Hatırlarsınız,
burada çok değerli geçmişte mücadelemiz olan arkadaşlarımız var, bir zamanlar
İstanbul’un duvarlarına Kürtçe ve Türkçe sloganlar yazdığı için, tüm mazlum
halklara adalet ve özgürlük istediği için Fatih Camisi’nde faşistler tarafından
şehit edilen Metin Yüksel’in, hayatımda şiar edindiğim bir sözünü sizlerle
paylaşmak istiyorum: “Hakkı müdafaa etmek en büyük ibadettir. Hakkı müdafaa
yolu zaten Allah’ın yoludur. Hakkı savunmak, Allah yoludur. Hak yiyen, hakları
gasbeden ve tanımayan da zulüm yolundadır.” 
AHMET
HAMDİ ÇAMLI (İstanbul) – Metin, Kürtçü değildi, Metin ümmeti Müslümandı. Metin
bizim kucağımıza düştü.
HÜDA
KAYA (Devamla) - Dolayısıyla kimse halkların haklı hak mücadelesini, Allah’ı,
Kur’an’ı, vicdanı alet ederek saldırma hadsizliğinde bulunmasın.
Sayın
vekiller, tam burada size bir şey sormak istiyorum: Açıklandığından bu yana
büyük hakaretlere, çarpıtmalara, saldırılara kadar büyük tepkiler gösterilen
DTK deklarasyonunu önünüze alıp tamamını madde madde acaba hiç okudunuz mu?
Deklarasyonda ifade edildiği gibi, bu halkın taleplerinden ve mücadelesini
verdiği konulardan tek bir madde, tek bir konu İslam’a da, Kur’an’a da, vicdana
da, insanlığa da aykırı değildir. 
HÜSNÜYE
ERDOĞAN (Konya) – Size vahiy mi geldi?
HÜDA
KAYA (Devamla) - Bu, tamamen bir barış elidir. Bir arada yaşama iradesi olarak
görülmesi gereken bu deklarasyon üzerinden saldıranlara ve itiraz edenlere
çağrıda bulunuyorum: Bu taleplerin insani ve İslami olmadığını iddia edenler
ortaya tek bir delil getirsinler, tek bir kaynak göstersinler, kabul edeceğim.
Bilakis, bunun tamamı, bu taleplerin tamamı Kur’an’ın, inancımızın,
vicdanımızın onurlu bir yaşam için olmazsa olmazlarındandır.
Meşru
talepleri tanımak ve gasbedilen hakları teslim etmek yerine şehirleri
bombalamaya başlayanların, bu en temel insani taleplerden rahatsız olanların
derdi, davası din, iman olamaz, olsa olsa devlet, iktidar ve saltanat olur. Bu
çağrı, bu her insanın anasının ak sütü gibi helal olan bu talepler asla rehberi
Kur’an olanları, vicdanı olanları rahatsız edemez; bu çağrı, Allah’a kul
olanları rahatsız edemez ancak kula kul olanları rahatsız eder.
Biz,
insanlara karşı değil, insanları kirleten zihniyetlere ve sistemlere karşıyız
arkadaşlar. En kirli zulümlere batmış insanlar bile temizlenebilirler. Biz,
insana ve insanlığa karşı temizlik operasyonlarından yana değiliz; insanları ve
insanlığı kirleten kötü ve karanlık zihniyetlere karşı mücadeleden yanayız.
Bizim için sözün bittiği yer yoktur, her zaman sözümüzü söyledik ve söylemeye
devam edeceğiz; zira, biz, gücün sözüne değil, sözün gücüne inanıyoruz. 
Değerli
milletvekilleri, devam eden insan, doğa, tarih kıyımının sona ermesi zor değil.
Silahların susturulmasına dair sizlerin de, bizlerin de yaptığı çağrılar,
konuşmalar, yazılarımız anlamlı olmakla birlikte, akan kanın durması, şiddetin
bertaraf edilmesi için atacağımız malum pratik birkaç adımla amacımıza
ulaşabiliriz. Diyalog ve müzakerenin Türkiye'ye kaybettireceği hiçbir şey
yoktur, yapılması gereken de budur ve siyasi çözümdür. Çözümün ne olduğunu
bildiğimiz hâlde şu geçici dünya menfaatleri için çözümsüzlükte ısrar
etmeyelim. 
Sözün
özü, masaya oturmayan, barışa ve diyaloğa yanaşmayan, müzakereyi ve mutabakatı
kabul etmeyen kim ise, tarih ve vicdanlar karşısında zalim de, katil de, bu
yaşananların ve yaşanacakların sebebi de, sorumlusu da o olacaktır. Halklarımız
nezdinde savaşın kazananı, barışın kaybedeni olmayacaktır. 
Sayın
Başkan, sayın vekiller; konuşmama son verirken mazlum halkların ve
Müslümanların önde gelen direniş öğretmenlerinden Malcolm X’in öğretilerinden
derlenme ufak bir şiirle…
(Mikrofon
otomatik cihaz tarafından kapatıldı) 
HÜDA
KAYA (Devamla) – …konuşmama son vereceğim ama son verildi.
Teşekkür
ediyorum. (HDP sıralarından alkışlar)
BAŞKAN
– Teşekkürler Sayın Kaya. 
Sayın
Çakır, buyurun.
COŞKUN
ÇAKIR (Tokat) – Sayın Başkan, Sayın Kaya’nın konuşmasında “Bu iktidar döneminde
katledilen Yasin Börü” şeklindeki ifadesi çok açık bir sataşmadır. Söz
istiyorum. 
BAŞKAN
– Buyurun Sayın Çakır.
İki
dakikayı geçmesin lütfen. 
Yeni bir sataşmaya meydan vermeyelim.
EMRULLAH
İŞLER (Ankara) – Sayın Başkan, katillerinden de bahsederseniz iyi olur!
VIII.- SATAŞMALARA İLİŞKİN KONUŞMALAR (Devam)
8.- Tokat Milletvekili Coşkun Çakır’ın, İstanbul
Milletvekili Hüda Kaya’nın 2 sıra sayılı Kanun Tasarısı’nın 2’nci maddesi
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
COŞKUN
ÇAKIR (Tokat) – Sayın Başkan, çok teşekkür ederim.
Değerli
milletvekilleri, herkesin bir biyografisi vardır, muhtemelen benim de burada
biyografime Sayın Kaya’ya karşı konuşuyor olmak geçecek, onunkine de geçecek.
Kendim için bunu bir talihsizlik olarak addediyorum. Keşke böyle olmasaydı.
Eğer bunun nedeni, saiki siyasetse böyle bir siyaset olmayıversin doğrusu. 
Değerli
arkadaşlar, evet, Yasin Börü 6-7 Ekim olaylarında, bir kışkırtmayla, bir
çağrıyla başlayan olaylarda hayatını kaybetmiştir. Gencecik bir insandır,
gencecik bir çocuktur ve Allah’ına kavuşmuştur. Fakat on dakika boyunca Yasin
Börü’yü de merkezine alan bir konuşmada neden öldüğüne, nasıl öldüğüne, niye öldüğüne
hiç değinmeden aksine aksine mefhumumuhalifinden bunu bile istismar etmek
hakikaten izanla bağdaşacak bir şey değildir. 
Hepinizin
bildiği gibi, yine hatırlatacak olursam, sadece ve sadece bir Kurban
Bayramı’nda fakir fukaraya kurban eti dağıtmak üzere bir sosyal yardım, bir
içtimai faaliyet -adına ne derseniz deyin- yapmak üzere arkadaşlarıyla beraber
yola çıkmış, kurban eti dağıtan gencecik bir çocuğa yapılan muameleyi burada
anlatmak istemiyorum çünkü en sonunda annesi onu sadece üzerindeki bir beninden
tanıyabilmiş ve yavrusu, çocuğu olduğunu kavrayabilmişti. Böyle bir olayı bugün
mahkemesinin, muhakemesinin yapıldığı bir günde elbette ki ibretle anmalıyız,
bundan ders çıkarmalıyız, böyle yapmalıyız. Ama bunu yapmayıp da bunu
zikrederken bunu da iktidarla ilişkilendirmek, arkasından da istismar etmek,
nasıl söyleyeyim bilemiyorum yani ifade edecek kelime bulamıyorum, herhâlde hem
Hüda Hanım’ın hem de benim biyografime geçecek ve bu Meclis tarihi yazılırken
de anlatılacak. Doğrusu buna esef duyduğumu ifade etmek istiyorum.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ediyorum.
İDRİS
BALUKEN (Diyarbakır) – Sayın Başkan, sayın hatip konuşması sırasında partimizi
kastederek “yapılan bir kışkırtma çağrısı neticesinde çıkan olaylar” diye Yasin
Börü’nün katledilmesini de orayla ilişkilendirdi, sataşmada bulundu. Sayın Hüda
Kaya konuşacak.
BAŞKAN
– Buyurun Sayın Kaya.
İki
dakika…
Lütfen
yeni bir sataşmaya meydan vermeyelim.
9.- İstanbul Milletvekili Hüda Kaya’nın, Tokat
Milletvekili Coşkun Çakır’ın sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
HÜDA
KAYA (İstanbul) – Biraz önceki hatip arkadaşımızın Yasin Börü’ye olan
hassasiyetini takdir ediyorum. Keşke bu hassasiyet dondurucuda günlerce
bekleyen Cemile için de olabilseydi, keşke Berkin Elvan için de olabilseydi,
Nihat Kazanhan için de olabilseydi, üç aylık Miray bebek için de keşke
olabilseydi, bu kürsüde haykırabilseydiniz. Ben bu iktidar döneminde katledilen
Yasin Börü demedim. Yasin Börü’nün de içinde olduğu yüzlerce çocuktan bahsettim
değerli arkadaşlar. 
COŞKUN
ÇAKIR (Tokat) – Motamot böyle dediniz, bakabilirsiniz tutanaklara.
HÜDA
KAYA (Devamla) – Ve bu ekranlarda, burada, şu anda, 80 milyon insana canlı
verilen şu ekranlarda bunu konuşurken sadece Yasin Börü edebiyatı üzerinden bir
demagoji yaparak, gerçekleri çarpıtarak bir yere varamayacağımızı çok iyi
biliyoruz. 
COŞKUN
ÇAKIR (Tokat) – Sayın Vekilim, siz Yasin Börü’yü açtınız, biz Yasin Börü
hususunu açmayız.
HÜDA
KAYA (Devamla) – Müsaade edin lütfen. Ben sizin sözünüzü kesmedim, lütfen.
Arkadaşlar,
yalanlarla gerçekler kapatılamaz. Kobani olaylarının hemen arkasından gelen
günlerde biz HDP olarak kaç defa bu ölümlerin sebepleri araştırılsın diye
önerge verdik. Bu Meclis bunu reddetmenin utancını yaşıyor.
MEHMET
METİNER (İstanbul) – Deminden beri yalan söylüyorsunuz.
HÜDA
KAYA (Devamla) – Tahir Elçi’yi kimlerin katlettiği araştırılsın dedik, bunun
utancını yaşıyor bu Meclis. İnfazlar araştırılsın dedik, bu Meclis bunu reddetti,
sizler reddettiniz arkadaşlar. Biz gerçeklerden kaçmadık. Yasin Börü’ye bu
vahşeti yapanları da, diğer masum evlatlarımıza, kadınlarımıza bu vahşeti
uygulayanları da -beddua etmeyi hiç sevmem- Allah onları bildiği gibi yapsın. 
EMRULLAH
İŞLER (Ankara) – Eş başkanın darılacak ama eş başkanın darılacak. 
HÜDA
KAYA (Devamla) - Ben buna katılıyorum ama siz iktidar partisi çoğunluk
vekilleri olarak madem Yasin Börü’yü düşünüyordunuz, gerçeklerin açıklanmasını,
araştırılmasını siz neden reddettiniz? 
Sözlerim
bu kadar. Selamlar. (HDP sıralarından alkışlar)
GÖKCEN
ÖZDOĞAN ENÇ (Antalya) – Sırtını bir yerlere dayayanlar ne yapacak, onu da
söylesenize. 
HÜDA
KAYA (İstanbul) – Vallahi biz Beştepe’ye dayamadık.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
4.- Türkiye Cumhuriyeti ile Kore Cumhuriyeti Arasında
Serbest Ticaret Alanı Tesis Eden Çerçeve Anlaşma Kapsamında Yatırım
Anlaşmasının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporları (1/303) (S. Sayısı: 2) (Devam)
BAŞKAN
– 2’nci madde üzerinde, şahıslar adına Ankara Milletvekili Murat Emir.
Buyurun
Sayın Emir. (CHP sıralarından alkışlar)
Süreniz
beş dakikadır.
GÖKCEN
ÖZDOĞAN ENÇ (Antalya) – Onu söyleyin onu, onu anlatın.
İDRİS
BALUKEN (Diyarbakır) – Sırtını IŞİD’e dayayanlar cevaplasınlar.
GÖKCEN
ÖZDOĞAN ENÇ (Antalya) – Biz millete dayıyoruz sırtımızı.
İDRİS
BALUKEN (Diyarbakır) – Biz PYD’yi her zaman savunuyoruz, hiçbir zaman da ondan
utanç duymayız, rahat olun. 
HÜDA
KAYA (Devamla) – Konuyu saptırmayalım.
GÖKCEN
ÖZDOĞAN ENÇ (Antalya) – Sırtınızı dayadığınız yere söyleyin. Onlardan izin
aldınız mı konuşmak için?
İDRİS
BALUKEN (Diyarbakır) – Rahat olun, rahat olun, PYD insanlık onurunu kurtarıyor.
Sizin desteklediğiniz IŞİD’e karşı insanlığın onurunu koruyor. Utanacağımız bir
şey değil, bunu yüz defa söyledik.
MURAT
EMİR (Ankara) – Sayın Başkan, değerli milletvekilleri; izin verirseniz Kore
Cumhuriyeti’yle…
BAŞKAN
– Sayın milletvekilleri, hatip kürsüye çıktı, lütfen hatibe saygı duyalım.
MURAT
EMİR (Devamla) – Sürem geçmiyor değil mi Sayın Başkan?
BAŞKAN
– Buyurun Sayın Emir.
MURAT
EMİR (Devamla) – İzin verirseniz, Kore Cumhuriyeti ile ülkemiz arasında yapılan
anlaşma dolayısıyla söz almışken Kore’nin başkenti Seul’ün son yirmi yıldaki
gelişmişliğini göz önüne alırsak, Ankara’nın sorunlarından bahsetmek istiyorum
sizlere.
Ankara’nın
büyük bir ulaşım sorunu var, metro sorunu var. 2000’li yılların başlarında
temeli atılan, temeli şaşaalı törenlerle atılan metrolar 2015 yılına gelindiği
zaman Sayın Melih Gökçek “Artık bir belediyenin metro yapma şansı kalmamıştır.”
dedikten sonra Ulaştırma Bakanlığına yine şaşaalı törenlerle devredildi. Sayın
Melih Gökçek defalarca parkları, tesisleri, köprüleri açmaya alışkın ama kendi
yapamadığı metroyu Ulaştırma Bakanlığına devrederken de tören yapmayı ihmal
etmedi.
Dün
Sayın Başbakanla beraber, yine şaşaalı bir törenle, önümüzdeki üç yılda
Ankara’da neler yapacaklarını anlattılar. Bizim için eğlenceli bir toplantı
oldu o. Bakınız, okuyorum: “Ulus’un artık beklemeye tahammülü kalmamıştır ve
açık söyleyeyim, hiç de başkent Ankara’nın hak ettiği bir durumda değildir.” Bu
sözler kimin? Sayın Başbakanın. O sırada yirmi iki yıllık Belediye Başkanı da
bu sözleri alkışladı; biz de yüzümüzde tebessümle ama kalbimizde acıyla bu
anları seyrettik.
Tabii,
Keçiören metrosu ise hâlâ açılmadı. On yıldan uzun bir süredir yapılacağı
söyleniyor ama Keçiörenli hemşehrilerimin trafik çilesi bitirilemedi.
Sayın
Melih Gökçek Keçiören’de Belediye Başkanı olduğu zaman ben Keçiören’de büyümeye
çalışan bir çocuktum ve hâlâ Melih Gökçek Belediye Başkanı ve Ankara’da -üzülerek
söylüyorum- parsel parsel arsa satışı dışında, rant üretimi dışında modern
şehirciliğe, çağdaş şehirciliğe ait hiçbir örneği, maalesef, göremiyoruz. 
Dün
de açıkladılar, Ankara’ya boğaz getireceklermiş. Getirsinler, memnun oluruz.
Bizim vergilerimizle oraya boğaz yapabilirsiniz, gerekliyse yapın, biz de
yararlanırız ama o boğazın etrafında arsaları kime peşkeş çekeceğinizi… Buradan
uyarıyorum, takipçisi olacağımızı, iki elimizin yakanızda olacağını da
bilmenizi istiyorum. (CHP sıralarından alkışlar) 
Metro
açmakla bitmiyor. Metro saatleri akşam 10.30’da bitiyor arkadaşlar. Herkesi
evinde hapsetmeye çalışan bir anlayışla karşı karşıyayız ve bir metronun
22.30’da kapanmasını asla kabul etmiyoruz. 
AnkaraKart
5 liraya satılıyor Ankaralı hemşehrilerime. Düşünebiliyor musunuz, bir kamu
hizmeti, Tüketicinin Korunması Hakkında Kanun’da, bir kanun maddesinde açıkça
bir amir hüküm varken 5 liraya satılıyor. Buradan, hemşehrilerime bunu yargıya
taşıdığımı ve Melih Gökçek 2008 yılında haksız yere aldığı o sayaç paralarını
nasıl vatandaşlarımıza iade ettiyse bu 5’er liraları da iade ettireceğimizi
bildirmek istiyorum. Tabii, 5 lira buradaki arkadaşlar için veya
zenginleştirilmiş insanlar için düşük rakamlar gibi görünebilir ama geniş halk
yığınları için anlamlı bir paradır.
7
Haziran seçimlerine giderken Sayın Bülent Arınç ifade etti, “Şu anda
konuşmuyorum partime zarar vermemek için ama seçimlerden sonra, Ankara’yı nasıl
parsel parsel sattığını anlatacağım.” dedi ama, tabii, her zamanki gibi çark
etti. Bize inanmıyorsanız Sayın Bülent Arınç’a inanabilirsiniz. 
MEHMET
METİNER (İstanbul) – Ona da inanmıyoruz. 
MURAT
EMİR (Devamla) – Keçiören’deki Osmanlı Pazarı yaklaşık yirmi gün önce yandı.
Orayla ilgili henüz araştırmalar devam ediyor ama şunun bilinmesini istiyorum:
Orada çok değerli bir arazi var. O arazi üzerinde yapılacak vasıf değişiklikleri,
imar artışları ve oradan elde edilecek rantlardan, biz aslında bu yangının da
nasıl oluştuğunu, nasıl ortaya çıktığını, kundaklanma olup olmadığını da
anlamış olacağız. Bu konunun da takipçisi olduğumuzu bilmenizi isterim. 
Yine
aynı şekilde, cumhuriyetin ilk yıllarıyla gündeme gelen, kurulmuş olan
Meteoroloji yerleşkesi şu anda imara açılıyor. Orası tarihî sit alanı
niteliğindedir ve imara açılması uygun değildir. Ankara’da modern şehirciliği
görmüyoruz ama rant üretimini bol miktarda görüyoruz arkadaşlar. 
Tabii,
Melih Gökçek’in projelerini kendisi anlatması uygundu ama Sayın Başbakanın
aslında yanında olmaması gerekirdi çünkü Sayın Başbakan Sayın Gökçek’e göre
yeni bir politikacıdır. Aslında, Melih Gökçek’in her seçimden önce bir sürü
vaatlerde bulunduğunu biliyor olması gerekirdi. Kendisi unutmuş olabilir ama
Melih Gökçek’in gerçekten 2004 yılında da buna benzer uçuk kaçık projeleri
vardı. Mesela, Ankara’ya uluslararası fuar alanı yapacaktı; nerede? Gerede
Havzası’na baraj yapacaktı; nerede, on iki yıl geçti? Ulusal tarihî kent
projesi yapacaktı, daha dün tekrar “Yapacağız.” diye açıkladılar; nerede?
Tabii, bakın, lüzumsuz projeleri de vardı, fantezileri de var. 
(Mikrofon
otomatik cihaz tarafından kapatıldı) 
MURAT
EMİR (Devamla) - 30 dönüm üzerine pelüş hayvanlardan oluşacak bir orman
yapacaktı, Allah’tan yapamadı. 
MEHMET
METİNER (İstanbul) – O doğru, Melih’in fantezileri çok.
BAŞKAN
– Süreniz bitti, teşekkür ediyoruz.
MURAT
EMİR (Devamla) – Tabii, Ankara’nın sorunları beş dakikaya sığmaz.
Genel
Kurula saygılar sunuyorum. (CHP sıralarından alkışlar)
BAŞKAN
– Teşekkür ediyoruz. 
Madde
üzerinde konuşmalar tamamlanmıştır.
Şimdi
on dakika süreyle soru-cevap işlemi yapacağız.
Sayın
Kayışoğlu…
NURHAYAT
ALTACA KAYIŞOĞLU (Bursa) – Teşekkür ederim Sayın Başkan.
2012
yılına kadar meslek liselerine ek puan uygulaması yapılıyordu, 2012 yılında
4+4+4 yasasıyla bu ek puan uygulamasına son verildi. Yükseköğretime geçiş
sınavında bu yıl ilk kez uygulanacak olan ve haberi olmayan bu öğrencilerimiz
yaklaşık 900 bin civarındadır ve oldukça mağdurlar. Eğitim sistemindeki bu
yapboz anlayışınız ne zaman değişecek ve çocuklarımızın mağduriyetleri ne zaman
giderilecek, bunu sormak istiyorum.
Teşekkür
ederim.
BAŞKAN
– Teşekkürler.
Sayın
Gürer…
ÖMER
FETHİ GÜRER (Niğde) – Öncelikle, Kore’yle ilgili konuşulan konu nedeniyle
Kore’deki en üst rütbede şehit olan Niğdeli Şehit Nuri Pamir’i saygıyla
anıyorum. Ben de onun adının olduğu bir okulda okumuştum.
Sayın
Bakan, Niğde’nin Kemerhisar Tyana antik kentinde 2002 yılında başlayan bilimsel
bir kazı çalışması vardı İtalyanlar tarafından sürdürülen. Aradan geçen süre
içinde anlaşma bittiği için şu anda kazı durdu. Buradaki kazı alanının Efes’e
eş değer bir kent olacağı, antik özellikleriyle ilgili de bölgenin en önemli
yerleşim yeri olduğu, ayrıca Tyana Krallığı döneminde başkentlik yaptığı
bilinen bir alan. Buradaki kazı çalışmaları tekrar başlayacak mı, devam edecek
mi? Bölgede bu konuda farklı projeler geliştiriliyor mu? 
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakan, İstanbul ili Sultanbeyli ilçesi Hasanpaşa Mahallesi’nde elektrik var,
muhtarlık var, yol var, cadde var, kaldırımlar var. Burası ormanlık alan
olmadığı hâlde “ormanlık alan” denilip vatandaşa doğal gaz verilmiyor.
“Ormanlık alan” deyip… Yol yapıldığı için, kaldırım yapıldığı için katkı payı
ücreti de vatandaştan alınmış durumda, evlerine telefon da bağlanmış durumda.
“Ormanlık alandır.” diye imarı verilmiyor, vatandaşın tapuları verilmiyor,
vatandaşa doğal gaz bağlanmıyor. Sultanbeyli ilçemiz Hasanpaşa Mahallesi’nde
oturan vatandaşlarımızın bu mağduriyeti ne zaman giderilecek? Hatta
vatandaşların seçmen kâğıtları da bu adreslere gidiyor ve burada muhtarlık da
veriyor; adreste sokak ismi var, cadde ismi var, mahalle ismi var ve burası
“ormanlık alan” deniyor. Bu garabeti ne zaman çözeceksiniz? 
Teşekkür
ederim. 
BAŞKAN
– Sayın Sarıhan…
ŞENAL
SARIHAN (Ankara) – Bilindiği gibi metrolarda anonslar var, duraklara göre
anonslar yapılıyor. Bu anonsların önemli bir bölümü de İngilizce olarak
yapılıyor ve Türkçe yer isimleri fevkalade kötü bir şekilde telaffuz ediliyor.
Bu konuda özellikle yolcuların yoğun şikâyetleri var. Bu şikâyetlerin
giderilmesi konusunda, hem de Türkiye’de Türkçe konuşulmasının teşviki konusunda
-en azından herkesin anladığı bir dil olarak- İngilizceden vazgeçme yolunda bir
çalışma yapılabilecek mi? Bunun, Sayın Kültür Bakanının alanına da girdiği
inancındayım. 
Teşekkür
ederim.
BAŞKAN
– Sayın Ağbaba…
VELİ
AĞBABA (Malatya) – Sayın Bakan, öncelikle hayırlı olsun diyorum, başarılar
diliyorum. 
Tabii,
siz Maraş milletvekilisiniz, Malatya’yı da yakından biliyorsunuz, sık sık da
geliyorsunuz Malatya’ya. 
Malatya
tabii, kayısısıyla ünlü ama sadece kayısısıyla ünlü değil, hem tıp alanında hem
de turizm, kültür anlamında aslında Doğu Anadolu’daki önemli kentlerden birisi.

Bizim
Arslantepe Höyüğü’müz var, Türkiye için de önemli bir kazı merkezi. Bu konuda
Bakanlığınızın destekleme gibi bir düşüncesi var mı? Özellikle, destekleme
dışında da aslında Arslantepe Höyüğü’nün, Arslantepe’nin hem Türkiye’ye hem
Avrupa’ya, dünyaya tanıtılması gerekiyor. Burası turizm açısından Türkiye’ye
önemli gelir sağlayacak bir bölge. Bu konuda sizin Bakanlığınızın ilgisini ve
desteğini beklediğimizi, bu konuda size inandığımızı belirtmek istiyorum.
Teşekkür ediyorum.
BAŞKAN
- Sayın Haberal…
ERKAN
HABERAL (Ankara) – Sayın Bakan, askerde yaralanmış, bu yaralanmaların etkisiyle
sağlık sorunları ilerlemiş bir şekilde hayat mücadelesi veren ve gazi
sayılmayan kardeşlerimiz, “terör mağduru” -malul sayılmayan- veya “terör
yaralısı” gibi ifadelerle adlandırılmaktadır. Devleti ekonomik olarak
yıpratmayacak kadar sayıları az olan bu kardeşlerimizin uğradığı hak kaybı ve
mağduriyetlerinin giderilmesi için ve gururlarının onore edilmesi için
“gazilik” unvanı ve malullük maaşı verilmesi düşünülmekte midir? Bu
kardeşlerimiz kendilerini “Biz ne deveyiz ne kuşuz, ortada kaldık.” şeklinde
ifade etmektedirler.
Teşekkür
ederim.
BAŞKAN
– Teşekkürler.
Soruları
cevaplandırmak üzere Hükûmet adına Kültür ve Turizm Bakanı Sayın Mahir Ünal’a
söz veriyorum.
Buyurun
Sayın Ünal.
KÜLTÜR
VE TURİZM BAKANI MAHİR ÜNAL (Kahramanmaraş) – Sayın Başkan, teşekkür ediyorum. 
Ayrıca,
tebriklerini ileten sayın milletvekillerine de teşekkür ediyorum.
Ben
sorularla ilgili, ilgili bakanlıklara iletilmek üzere notlarımı aldım.
Dolayısıyla, değerli milletvekillerinin soru olarak ilettikleri hususları
ilgili bakanlıklara ileteceğim. Kendi Bakanlığımla ilgili, hem yer isimleriyle
ilgili hususu hem de Arslantepe Höyüğü’yle ilgili hususu da ilgili
milletvekillerimize yazılı cevapla bildireceğim.
Çok
teşekkür ediyorum.
BAŞKAN
– Teşekkür ediyorum.
Süremiz
var. Sırayla söz vereceğim.
Sayın
Ahrazoğlu, buyurun.
MEHMET
NECMETTİN AHRAZOĞLU (Hatay) – Sayın Bakan, 2011 yılında, 2012-2015 yıllarını
kapsayan Hatay Turizm Master Planı, Hatay Valiliği ve Doğu Akdeniz Kalkınma
Ajansı tarafından yapılmıştır. Master Planı genellikle Antakya merkezinde olup,
Hatay’ın Erzin-Samandağ sahil şeridini kapsamakta mıdır? 
Ayrıca,
Güzelyayla’daki kamuya ait -eski adıyla Soğukoluk olarak bilinen- eski turizm
tesisleri bugün ne hâldedir, bunlarla ilgili turizme yönelik herhangi bir
düşünce veyahut da projeniz var mıdır?
Teşekkür
ediyorum. 
BAŞKAN
– Teşekkürler. 
Sayın
Demir...
NURETTİN
DEMİR (Muğla) – Teşekkür ediyorum Sayın Başkan. 
Sayın
Bakandan ben de yeni bir bakan olarak -inşallah diğer bakanların yaptığı gibi
yapmaz- alınan yargı kararlarına uyma konusunda özen göstermesini özellikle
bekliyorum. 
Millî
Eğitim Bakanlığı, 1.709 şube müdürünün atamasını yargı kararına rağmen
yenilemiyor. Biliyorsunuz bu kararlar alındı ama Millî Eğitim Bakanlığı bu
konuda herhangi bir adım atmıyor, duymamazlıktan geliyor. 
Aynı
şekilde, Sağlık Bakanlığı şube müdürü atamaları sözlü sınavlarıyla ilgili de
iddialar var. Örnek vermek istiyorum: Sınavda, Atatürk ile ilgili sorulacak
birçok soru varken Atatürk’ün köpeğinin isminin sorulması dalga geçmek değil
midir? 
Teşekkür
ederim. 
BAŞKAN
- Teşekkürler.
Sayın
Bakan...
KÜLTÜR
VE TURİZM BAKANI MAHİR ÜNAL (Kahramanmaraş) – Sayın Başkan, teşekkür ediyorum. 
Hem
Hatay Turizm Master Planı hem de yine Hatay’da bulanan eski turizm tesisleriyle
ilgili kapsamlı bir cevabı sayın vekilimize yazılı olarak ileteceğiz. 
Sayın
Demir’in Millî Eğitim Bakanlığı ve Sağlık Bakanlığıyla ilgili mahkeme
kararlarının uygulanmasına ilişkin hususları da ilgili bakanlıklara iletip
yazılı bir cevap hâlinde iletilmesinin de takipçisi olacağım.
Teşekkür
ediyorum. 
BAŞKAN
– Sayın Adıyaman...
MEHMET
EMİN ADIYAMAN (Iğdır) – Teşekkür ederim Sayın Başkan.
Sayın
Bakan, Başbakana iletilmek üzere bir sorum olacak.
Iğdır
ilimiz 3 devletle sınırı olan bir il. Her seçim döneminde AKP Hükûmeti vaat
olarak Iğdır’da, her ne kadar Nahçıvan Özerk Cumhuriyeti’yle kapımız açıksa da
İran’la olan Boralan Sınır Kapımızın da açılacağına ilişkin vaatlerde
bulunmaktadır. Özcesi, Iğdır’la İran arasında bulunan Boralan Sınır Kapısı’nın
açılması düşünülüyor mudur? Bu konuda bir program var mıdır?
Teşekkür
ediyorum.
BAŞKAN
– Teşekkürler.
Sayın
Bakan…
KÜLTÜR
VE TURİZM BAKANI MAHİR ÜNAL (Kahramanmaraş) – Gümrük ve Ticaret Bakanımıza
konuyu ileteceğim, özellikle Boralan Sınır Kapısı’nın açılmasıyla ilgili
çalışmaların olup olmadığıyla ilgili ve aynı şekilde yazılı olarak cevap
verilmesinin de takipçisi olacağım.
Teşekkür
ediyorum Sayın Başkan.
BAŞKAN
– Teşekkür ediyorum.
Madde
üzerinde görüşmeler tamamlanmıştır.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Birleşime
yarım saat ara veriyorum.
Kapanma Saati: 19.16
BEŞİNCİ OTURUM
Açılma Saati: 19.59
BAŞKAN: Başkan Vekili Ahmet AYDIN
KÂTİP ÜYELER: İshak GAZEL (Kütahya), Elif Doğan TÜRKMEN (Adana)
------0-----
BAŞKAN – Sayın
milletvekilleri, Türkiye Büyük Millet Meclisinin 25’inci Birleşiminin Beşinci
Oturumunu açıyorum.
2 sıra sayılı
Kanun Tasarısı’nın görüşmelerine devam edeceğiz. 
Komisyon?
Burada. 
Hükûmet? Burada.

Tasarının 3’üncü
maddesi üzerinde ilk konuşmacıya geçmeden önce maddeyi okutuyorum.
Buyurun:+
MADDE 3- (1) Bu Kanun hükümlerini Bakanlar Kurulu
yürütür.
BAŞKAN – 3’üncü
madde üzerinde gruplar adına ilk söz, Halkların Demokratik Partisi Grubu adına
Van Milletvekili Bedia Özgökçe Ertan’a aittir. 
Sayın Ertan? Şu
an yok.
Cumhuriyet Halk
Partisi Grubu adına Gaziantep Milletvekili Mehmet Gökdağ.
Buyurun Sayın
Gökdağ, sizin süreniz on dakikadır. (CHP sıralarından alkışlar) 
CHP
GRUBU ADINA MEHMET GÖKDAĞ (Gaziantep) - Sayın Başkan, değerli milletvekilleri;
2 sıra sayılı (1/303) no.lu Kanun Tasarısı’nın 3’üncü maddesiyle ilgili CHP
Grubu adına söz almış bulunuyorum. Bu uluslararası anlaşma, Türkiye Cumhuriyeti
ile Kore Cumhuriyeti arasında serbest ticaret anlaşmasıdır. 
Değerli
milletvekilleri, ülkemizin ekonomik, siyasi, sosyal çıkarları için değişik
ülkelerle iş birliği yapmalıyız. Bu anlayıştan hareketle Cumhuriyet Halk
Partisi olarak bu yönlü hazırlanan tasarılara her zaman destek verdik, vermeye
devam edeceğiz. Görüşülmekte olan bu tasarıya da grup olarak “evet” oyu
vereceğiz. 
Değerli
milletvekilleri, elbette, ülkemizin menfaatleri için bütün ülkelerle iyi
ilişkiler içinde bulunmalıyız; karşılıklı, sağlıklı diyaloglar kurmalıyız. Ama,
öncelikle komşu ülkelerle ilişkilerimiz iyi olmalı, sağlıklı olmalı. Peki öyle
mi? Maalesef, baktığımızda komşu ülkelerle ilişkilerimizin iyi olması bir yana
düşmanlık duygularının giderek hâkim olduğu bir noktaya geldik; dostumuz olan
bir tane komşumuz kalmamış. AKP Hükûmetinin izlediği yanlış dış politika bizi
bu noktaya getirdi. Çok söyledik “Gittiğiniz yol, yanlış yoldur, dönün.”,
dinletemedik. 
Sayın
milletvekilleri, biz komşuluk ilişkilerine çok önem veren bir milletiz.
Komşumuz açken tok yatmayı kabullenmeyen bir milletiz. “Ev alma komşu al.”
diyecek kadar önemlidir bizim için komşuluk ilişkisi. Ama, en uzun sınıra sahip
olduğumuz ve dünya döndükçe komşumuz kalacak Suriye ile ilişkilerimizi bu
anlayışa uygun yürütemedik. Komşumuzdaki yangına su dökmek yerine benzin döktük
ve komşudaki yangını büyüttük. AKP’nin yanlış Suriye politikasıyla komşuda
büyüyen yangın ülkemize sıçradı, belliydi bunun böyle olacağı; uyardık,
dinletemedik. Peki, ne oldu şimdi, ne kazandık? Düşmandan başka bir şey
kazanmadık, terörden başka bir şey kazanmadık ama çok şey kaybettik. Değerli
arkadaşlar, böyle giderse daha da çok şey kaybedeceğiz. Ekonomik olarak
kayıplarımız oldu, sosyal kayıplarımız oldu, siyasi kayıplarımız oldu, can kayıplarımız
oldu, Orta Doğu’nun bataklığına saplandık. Ülke olarak ciddi bir göçmen
sorunuyla karşı karşıya kaldık. Vekili olduğum Gaziantep, göçmen sorununu en
sıkıntılı yaşayan illerin başında yaşıyor.
Değerli
milletvekilleri, elbette, zorda kalan, topraklarını terk etme noktasına gelen
insanların elinden tutmak, kapımızı onlara açmak, dertlerine çare olmak insani
bir görev olduğu gibi devlet olarak da yapılması gereken bir davranıştır.
Ancak, bunu bir devlet ciddiyeti içinde yapmamız gerekirdi. Sınırları kevgire
dönmüş, girenin çıkanın belli olmadığı bir durum, devlet ciddiyetiyle
bağdaşmayan bir durumdur. Sorarım size “Hangi ülkeye böyle elini kolunu sallaya
sallaya girilebilir, hangi ülke bunu kabul edebilir?” Hiçbir ülke. Bu konuda da
zamanında uyarılarımızı yaptık. “Sınırlarımızı kontrol altına alın.” dedik.
“Gelenleri sağlık taramalarından geçirerek kayıt altına alın.” dedik. “Gelen
sığınmacılar nerede kalırlar, ne yerler ne içerler, ne iş yaparlar bilinsin.”
dedik. Ama her zaman olduğu gibi yine dinletemedik. Kontrolsüz bir geçiş
yaşandı. Ben o dönem il başkanıydım Gaziantep’te, gerçekten sınırlarımız
kevgire dönmüştü arkadaşlar. Gerçekten hiçbir kontrol olmadan elini kolunu
sallayan, kim olduğu belli olmayan, ne olduğu belli olmayan insanlar Gaziantep’e
ve oradan da Türkiye’ye yayıldılar.
Şimdi,
Gaziantep’te son zamanlarda yapılan çalışmalarla kayıt altına alınan 350 bin
Suriyeli sığınmacı var. Bunun dışında, yetkililerce, 100 bin de kayıtsız
Suriyeli olduğu söyleniyor. Gerçi bu kayıtsız Suriyeliyi nasıl tespit etmişler,
bu da anlaşılır bir şey değil. Eğer tespit varsa o zaman kaydını yapın bari.
Yani toplam 500 bin civarında Suriyeli Gaziantep’te yaşıyor. Nizip ilçemizin
nüfusu kadar Suriyeli sığınmacı var, İslahiye ilçemizin neredeyse nüfusu kadar
Suriyeli sığınmacı var. Bunun yaklaşık yüzde 10 kadarı kamplarda yaşıyor, geri
kalanı ise şehre dağılmış bir şekilde yaşıyorlar. Bu durum şehri ekonomik ve
sosyal anlamda olumsuz etkilediği gibi güvenlik anlamında da ciddi sıkıntılar
yaratmaktadır. Şehirde ev kiraları yüzde 200 civarında artış gösterdi, yeni
evlenecekler kiralık ev bulmakta zorlanıyor, bulanlar da ekonomik olarak
karşılamakta güçlük çekiyor. 
Suriyeli
sığınmacılar her iş alanında iş yerleri açıyorlar, vergi yok, sigorta yok,
BAĞ-KUR yok ve Gaziantepli esnafla aynı işi yapıyorlar. Bu durum haksız bir
rekabet yaratıyor ve Gaziantep esnafını zor durumda bırakıyor. Örneğin ayakkabı
sektörü ciddi sıkıntıyla karşı karşıya. Suriyeli ayakkabıcı esnafı Gaziantepli
ayakkabıcı esnafıyla aynı iş kolunda ama Suriyelinin 3 liraya ürettiğini,
Gaziantepli esnaf 5 liraya üretiyor ve satış da ona göre yüksek miktara çıkıyor
ve haksız bir rekabet oluyor. Berberler sorunun giderek arttığını söylüyorlar.
Diğer sektörler de bundan farklı değil arkadaşlar. 
Sağlık
alanında da ciddi sıkıntılar var. Türkiye’nin, Gaziantep’in gündeminden çıkmış
olan hastalıklar, örneğin Şark çıbanı, kızamık, çocuk felci gibi sorunlar şu
anda ciddi olarak, sıkıntı olarak karşımızda duruyor. Hastaneler hasta sayısına
yetişemiyor. Bütün bu olumsuz durum şehir halkını huzursuz etmekte ve çözüm
beklemektedir. Gaziantep’te böyle de, Gaziantep esnafında böyle de sığınmacılar
iyi durumda mı? Hayır, gelen sığınmacılar da insani koşullardan uzak
yaşıyorlar. Çoğu sığınmacı mesken özelliği taşımayan sağlıksız yerlerde
barınıyor. Ağır koşullarda ucuz çalıştırılıyor. Bu koşullardan kurtulmak için
ölümü de göze alıp Suriyeli sığınmacılar Avrupa’ya gitme yolları arıyorlar. 
Değerli
arkadaşlar, Gaziantep bu sorunla çok ciddi olarak baş başa, çok ciddi olarak sıkıntılar
yaşamakta. Hükûmetten ve yerel yöneticilerden artan sorunların toplumsal
olaylara neden olmadan acil çözüm beklediğini ifade ediyorlar. Yetkililerin
açıkladığı ve bizim de bildiğimiz gibi Suriye’de savaş bitse de Suriyeli
sığınmacıların Gaziantep’ten ve Türkiye’den gitme niyetleri yok. O hâlde oturup
bu konuyla ilgili araştırma yapmalıyız, önümüze bir yol haritası çıkarmalıyız.
Ben Gaziantep milletvekili olarak bu konuda bir araştırma komisyonu kurulmasını
içeren önergemi Meclis Başkanlığına sundum. 
Bu
önerge çerçevesinde komisyonun bir an önce kurularak çözüm bulunması dileğiyle
Genel Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ediyorum.
Gruplar
adına ikinci söz, Halkların Demokratik Partisi Grubu adına Van Milletvekili
Bedia Özgökçe Ertan’a aittir. (HDP sıralarından alkışlar)
Buyurun
Sayın Ertan, sizin de süreniz on dakikadır. 
HDP
GRUBU ADINA BEDİA ÖZGÖKÇE ERTAN (Van) – Teşekkürler Sayın Başkan.
Sayın
Başkan, değerli milletvekilleri; bugün bu Genel Kurulda uluslararası anlaşma
hakkında kanun tasarısı görüşülüyor ancak ben de ortada hâlâ defnedilemeyen,
kendi toprağıyla buluşturulamayan cenazelerle ilgili hem de bu sabah daha
yayımlanan bir yönetmelikle ilgili konuşmak istiyorum. 
Malumunuz
olduğu üzere, bu sabah Resmî Gazete’de Adlî Tıp Kurumu Kanunu Uygulama
Yönetmeliğinde Değişiklik Yapılmasına Dair Yönetmelik’te bir hukuk skandalına
daha imza atıldı. Yönetmeliğin 10’uncu maddesinin üçüncü fıkrasının (c) bendine
yer alan “…belediyeye teslim edilir.” ibaresi “…belediyeye veya mülkî idare
amirliğine teslim edilir.” şeklinde değiştirilmiştir. 
TÜLAY
KAYNARCA (İstanbul) – Teslim almıyor belediye, ne yapsın?
BEDİA
ÖZGÖKÇE ERTAN (Devamla) – Görevinde işlevsiz hâle getirildiği için. 
Aynı
bentte, “cevap verilmeyen” ibaresinden sonra gelmek üzere veya cevap
verilmesine rağmen ailesi, yakınları veya yetkili temsilciliklerce 3 gün içinde
teslim alınmayan ibaresi eklenmiştir. Savaşlarda bile cenazelere saygı
gösterilir. Çatışmalara ara verilir ve ölen insanların bedenleri usulünce
gömüldükten sonra savaş yeniden başlatılabilir. Ne var ki, uluslararası
denetimden sıyrılmak için Kürt halkıyla savaşta olduğunu bile kabul etmeyen
Türkiye’de aralık ayından beri Cizre, Silopi ve Sur’da devam eden sokağa çıkma
yasaklarında katledilen insanların cenazeleri ailelerinden ve yakınlarından
kaçırılmakta ve uzun süre ya morgda bekletiliyor ya da yaşadıkları topraklardan
uzağa gömülüyor. Kendi toprağıyla buluşturulamıyor. Dün itibarıyla, Silopi’de
cenazesinin defnedilmesine izin verilmeyen 5 kişi, Sur’da 3 kişi bulunmaktadır
ve morglarda toplam sayı, bekleyen sayı 50 cenaze şeklindedir. Bölgeden
cenazelerin bozulmaya başladığı haberleri geliyor. Sur’da yaşayan iki aile
cenazeleri teslim edilmediği için cumartesi günü açlık grevine başladılar. Bölgede
yakınlarını kaybeden ailelerin tek derdi devletin güvenlik görevlilerinin
katledildiği yakınlarını insan onuruna yaraşır bir şekilde kendi topraklarında
gömebilmek ve onlarla vedalaşabilmektir. Ancak bu hükûmet bu insani isteği bile
yurttaşlarına fazla görmektedir. 
Sayın
milletvekilleri, bu yönetmeliğin aylardır yasaklı ilçelerde mülki idare
amirleri ve kolluk kuvvetlerinin cenazeleri aileye teslim etmeyip kaçırmalarına
yasal kılıf uydurmak için düzenlediği çok açıktır. Adalet Bakanlığı
yönetmelikle cenazelerin teslim edileceği makam olan belediyenin yanına mülki
idare amirlerini de ekleyerek ablukalar ve operasyonlar nedeniyle etkisiz hâle
getirilmeye çalışılan belediyelerimizin yetkileri elinden alınmakta ve vali ile
kaymakamların yasaklı ilçelerde cenazeleri gizlice gömmelerine kendilerince
hukuken elverişli bir ortam yaratmış olmaktadırlar. Günlerdir bu çatının
altında bu uygulamanın kanunlara, insanlığa uymadığını ifade ediyoruz. Öyle
anlaşılıyor ki, Adalet Bakanlığı son derece hukuksuz olan bu cenaze kaçırma
olaylarını hukuki bir niteliğe büründürmek istiyor. Hukuka sığmayan bu
uygulamanın insanlığa ve ahlaka, insan onuruna uymadığını bir kez daha
hatırlatmak istiyorum. Ne var ki hazırlanan bu yönetmelikle, ne ahlaki ne dinî
ne de insani değerler gözetmeyen yönetmelikle yasaların, Anayasa’nın ve
uluslararası sözleşmelerin üstüne çıkamazsınız. Kabul etseniz de etmeseniz de
hem iç hukukta hem de uluslararası hukukta kişilerin yakınlarını gömebilme
hakkı tanınmıştır. Herkesin, ailesinin geleneklerine ve örf, âdetlerine uygun
olarak onurlu bir şekilde gömülme ve toplum ve devlet tarafından nasıl
görülürse görülsün, bütün medeniyetlerde kutsal bir değeri ve hatıra sembolü
olan bir mezara sahip olmak hakkı vardır. Aynı şekilde, ölenlerin ardında kalan
kişilerin de akrabalarını ve yakınlarını defnetme, ahlaki görevlerini yerine
getirme fırsatına sahip olma ve insan niteliğini gösterme, son yolculuğuna
uğurlama, kederlenme, matem tutma ve ölüyü anma hakkı vardır. Bu haklar kanunla
yazılı olarak düzenlemeyi bile gerektirmeyecek kadar doğal ve tartışmasız
haklardır.
Değerli
milletvekilleri, bu hak tartışmasız olsa da Türkiye’deki defin hukukuna yön
veren düzenlemeleri tekrar size hatırlatmak istiyorum: 
En
başta, Anayasa’nın “Başlangıç” bölümünde insan onurundan, 17’nci maddesinde
işkence ve eziyet yasağından ve 20’nci maddesinde özel hayatın korunmasından
bahsediliyor. Ölümden sonra insanların gömülmesi ya da ölen yakınları
gömebilmek insan onurunun vazgeçilmez bir koşuludur. 
Uluslararası
hukuka baktığımızda ise Avrupa İnsan Hakları Mahkemesi, Avrupa İnsan Hakları
Sözleşmesi’nin özel hayata ve aile hayatına saygı hakkını koruyan 8’inci
maddesi altında incelenmektedir. Mahkeme bu konuda çok sayıda ihlal kararı
vermiştir. Bu kararlarda hem ölen kişilerin hatırasına yapılan saygısızlık hem
de ailelerin dinî ve toplumsal inançlarına uygun bir şekilde yakınlarıyla
vedalaşmalarını engellemek ciddi bir şekilde eleştirilmiştir. Benzer şekilde,
yakınlarının cenazelerini defnedemeyen kişilerin başvuruları da bu süreçte çekilen
manevi ızdırap dayanak gösterilerek işkence yasağını düzenleyen 3’üncü madde
kapsamında da ihlal olarak değerlendirilmektedir. Bu yönetmelik, ayrıca,
cenazelerin usulünce gömülmesini engellemekle birlikte, sokağa çıkma
yasaklarının ilan edildiği bölgelerde sivil insanların öldürülmesine yol açan
hukuksuzları ortaya çıkarabilecek olan otopsi işlemlerinin de sağlıklı bir
şekilde yürütülmesini önlemeyi amaçlamaktadır. Adalet Bakanlığı apar topar
gömülen cenazelerin otopsileri hakka ve hukuka uygun bir şekilde yapılmadığı
müddetçe yurttaşlarımızın, çocuklarımızın, arkadaşlarımızın devlet eliyle
öldürüldüğünü ispat edemeyeceğimizi düşünüyor olabilir. Ancak, buradan peşinen
söyleyeyim ki ablukalarda ölen 154 yurttaşımızı katleden sizin yasaklarınız ve
sizin silahlarınızdır. Başbakan Ahmet Davutoğlu hiçbir sivil yurttaşın
ölmediğine dair açıklamalarda bulunuyor. Sayın Başbakana soruyorum: Kendinden
ve yetkisi altındaki güvenlik güçlerinden bu kadar eminse, iddialarını
doğrulayabilecek otopsileri engelleme olasılığı bulunan bu yönetmeliğin
çıkmasına nasıl müsaade etmiştir? 
Sayın
milletvekilleri, hepimizin çok iyi bildiği üzere, Anayasa’nın 90’ıncı maddesi
iç hukuktaki herhangi bir düzenlemeyle çakışma olması hâlinde Türkiye’nin taraf
olduğu uluslararası sözleşmelerin üstünlüğünü güvence altına almaktadır.
Buradan hareketle ifade etmek istiyoruz ki hazırladığınız bu yönetmelik de
tıpkı bölgede yaşanan savaşı destekleyen kanunlar gibi uluslararası insan
hakları hukukuna aykırıdır ve bizim nezdimizde yok hükmündedir. Bu yönetmeliğe
dayanarak cenazeleri ailelerden kaçırıp onlardan habersiz, kimsesizler gibi
defnetmenin hesabını verecek ve cezasını çekeceksiniz. Hiçbir zulüm, hiçbir
savaş sonsuza dek sürmeyecek, illa ki yüz yüze bakacağız. O gün geldiğinde Kürt
halkının yüzüne nasıl bakacaksınız? Unutmayın, böylesi düzenlemelerle kendinizi
cezadan kurtarmış olduğunuzu düşünebilirsiniz ancak halkların nazarında ve
vicdanında mahkûmsunuz. 
Teşekkür
ediyorum. (HDP sıralarından alkışlar) 
BAŞKAN
– Teşekkürler. 
Şahıslar
adına Bilecik Milletvekili Yaşar Tüzün. 
Buyurun Sayın Tüzün. (CHP sıralarından alkışlar)
Süreniz beş dakikadır. 
YAŞAR
TÜZÜN (Bilecik) – Sayın Başkan, değerli milletvekili arkadaşlarım; Türkiye
Cumhuriyeti ile Kore Cumhuriyeti arasındaki uluslararası anlaşmanın 3’üncü
maddesi üzerine şahsım adına söz almış bulunuyorum. Yüce Meclisi de saygıyla
selamlıyorum.
Değerli
arkadaşlar, Türkiye ile Kore sanayileşme açısından birbirine çok benziyor.
Türkiye, Birinci Dünya Savaşı’nın ardından, Kurtuluş Savaşı sonrası bir
harabeden kalkınmış bir ülke yaratmaya çalışıyor, aynı şekilde Kore de yeni bir
savaş sonrası kalkınmış bir ülke yaratmaya çalışıyor. Bu benzerlik aynı ama
diğer bir benzerlik var, arada elli yıllık bir süre var. Bu iki ülkenin
arasındaki elli yıllık sürede ise maalesef 1960’lı yıllarda sanayileşmede
birlikte yola çıktığımız Kore’yle… Dünyanın en popüler ülkesi hâline gelmesine
rağmen Kore, bugün Avrupa'daki, Avustralya’daki, Asya’daki, Güney Amerika’daki
gibi bütün ülkeleri kendine çekerken, gayrisafi millî hasıla ve kişi başına
düşen dolarda bizden çok daha gerideyken bugün en önde, dünyanın ilk 30 ülkesi
arasına girmeyi başarmıştır.
Değerli
arkadaşlarım, buradaki söylemek isteğim konu şu: İki ülkenin sanayileşmesi
açısından birlikte çıktıkları süreyle elli yıllık bir süreyle Türkiye ile Kore
arasındaki farkın bugün geldiğimiz noktada yani 1960’lı yıllarda Güney Kore’de
kişi başına düşen…
Sayın
Bakanım, dinliyor musunuz?
İDRİS
BALUKEN (Diyarbakır) – Dinlemiyor.
ERKAN
AKÇAY (Manisa) – Yok, dinlemiyor. Dinliyor da bir başkasını dinliyor. 
YAŞAR
TÜZÜN (Devamla) – Size hitaben söylüyorum Sayın Başbakan Yardımcım.
BAŞKAN
– Buyurun Sayın Tüzel, siz Genel Kurula hitap edin.
YAŞAR
TÜZÜN (Devamla) – Genel Kurula ediyorum ama Sayın Bakanım da cevap hakkını
kullanacağı için onun da dinlemesini istiyorum. 
BAŞBAKAN
YARDIMCISI LÜTFİ ELVAN (Mersin) – Özür diliyorum.
YAŞAR
TÜZÜN (Devamla) – Yasama olarak yürütme kurumuna böyle yetkiyi verdiğiniz
müddetçe sonumuz hep böyle olacak arkadaşlar, farklı olmayacak, merak etmeyin
yani bunu da bir uyarı olarak söyleyeyim arkadaşlar.
1960’lı
yıllarda Güney Kore’de kişi başına düşen millî gelir 275 dolarken Türkiye'de
481 dolardı. Aynı dönemde başladı ama bugün geldiğimiz noktada maalesef Güney
Kore’de kişi başına düşen millî gelir 30 bin doların üzerindeyken Türkiye hâlâ
10 bin-12 bin dolarlarda. Aramızdaki fark bu.
AHMET
HAMDİ ÇAMLI (İstanbul) – Niye acaba?
YAŞAR
TÜZÜN (Devamla) – Size sormak lazım, on üç yıldır siz yönetiyorsunuz
Türkiye'yi, biz yönetmiyoruz yani.
Değerli
arkadaşlarım, iki ülke de aslında devlet destekli bir kalkınma modeli
uyguluyor. Kore kalkınma planlarındaki hedefin üzerine çıkarken Türkiye ancak
bunun yüzde 20’sini tutturabiliyor. Aramızdaki fark bu. Bunun sonucunda ise
şimdi Kore dünya çapında rekabet edebilecek birçok markası varken maalesef
Türkiye'nin bu rekabet markaları söz konusu değildir. İsim vermiyorum, reklam
olsun istemiyorum ama bugün Samsung gibi bir markanın hepimizin evine küçük
araçlar dâhil olmak üzere girdiğini biliyoruz. Bu nerenin ürünü? Kore’nin
ürünü. Kore bizden elli yıl sonra bu hamleleri başlatmış, Türkiye'de özellikle
cari açıkla bu hedeflerin kapanabileceğini bu sözleşmede inanıyorsak kuşkusuz
biz de Cumhuriyet Halk Partisi Grubu olarak destek vereceğimizi, oy
vereceğimizi ifade etmiştik ama maalesef Türkiye teknoloji konusunda Kore’nin
çok gerisinde kalmıştır.
Değerli
arkadaşlarım, evet, Cumhuriyet Halk Partisi olarak biz destek vereceğimizi
vurguladık. Benim bölgem olan Bilecik’le ilgili de bir konuyu gündeme getirmek
istiyorum. Az önce burada Sayın Kültür ve Turizm Bakanımız vardı, şimdi yok ama
Başbakan Yardımcımız var ve Hükûmet temsilcisi olarak burada oturuyor ve
Başbakan Yardımcımızı tebrik ediyorum Sayın Bakan. Birlikte daha önceki
dönemler çalıştık, Bakandınız, şimdi Başbakan Yardımcısı oldunuz. 10 Ocak
tarihi Bilecik için, Bozüyük için çok önemli bir tarih Sayın Bakanım. 10 Ocak
İnönü zaferlerinin başladığı bir gün. Biz üç dönemdir Metristepe’nin millî park
olması noktasında kanun teklifi veriyoruz. Burada iktidar muhalefet ayrımı
yapmıyorum, iktidar partisinden arkadaşımız da benzeri bir kanun teklifi verir
ve Metristepe’nin millî park olmasını istiyoruz. Bu sadece Bilecik’in talebi
değil, bu Türkiye
Büyük Millet Meclisinin talebi olmalıdır. Çünkü Türk milletinin makus tarihinin
yenildiği bir kentte millî parkın
yapılması bütün Bilecik halkının talebidir. Bu talebimizi biz kanun teklifi
olarak sunduk, Hükûmet tarafından değerlendirilip en kısa zamanda yüce Mecliste
görüşülmesini talep ediyor, Genel Kurulu saygıyla selamlıyorum. (CHP
sıralarından alkışlar)
BAŞKAN – 3’üncü madde üzerindeki
konuşmalar tamamlanmıştır.
Sayın Tüzün’e kısmen de olsa konuyla
ilgili de konuştuğu için özellikle teşekkür ediyorum.
Sayın Tanal ve Sayın Atıcı sisteme
girmişler, soru-cevap işlemi yapacağız on dakika süreyle.
Sayın Tanal, buyurun.
MAHMUT TANAL (İstanbul) – Teşekkür
ediyorum Sayın Başkanım.
Sayın Bakan, bu görüşülmekte olan
sözleşme tabii yatırıma ilişkin bir sözleşme ancak, takdir edersiniz, mahkeme
kararlarının uygulanmadığı ve mahkeme kararlarının hiçe sayıldığı bir ülkedeyiz
biz. Eğer bir ülkede mahkeme kararları uygulanmıyorsa o ülkede hukuk güvenliği
yok anlamındadır. Bir ülkede muhalif olanlar terör örgütü suçlamasıyla,
“Hükûmete darbe yaptı.” suçlamasıyla, devlet sırrını ifşa suçlamasıyla
cezaevlerine atılıp susturuluyorsa yabancıların gelip bu ülkede yatırım
yapacağına inanıyor musunuz?
Teşekkür ediyorum.
BAŞKAN – Sayın Atıcı…
AYTUĞ ATICI (Mersin) – Teşekkür ediyorum
Sayın Başkan.
Sayın Bakan, sizin Mecliste
bulunmadığınız dönemlerde birkaç kez sizin gıyabınızda Mersin’e yapılacak olan
yatırımları sordum ve Mersin’in vergi ödemede, vergi tahsilatında 6’ncı sırada
olduğunu ve yatırım alma konusundaysa 24’üncü sırada olduğunu ifade ettim. Siz
de bir Mersin milletvekilisiniz ve seçim öncesinde “billboard”lara çok ciddi
şekilde harcamalar yaparak Mersin’e seçildiğiniz takdirde yapacağınız
yatırımları bizlere sıraladınız. Fakat, daha sonraki aşamalarda bu yatırımlarda
çeşitli sorunlar olduğu ifade edildi. Acaba bu sorunlar nereden kaynaklanıyor?
Bu sorunlar sizden mi kaynaklanıyor, Maliye Bakanlığından mı kaynaklanıyor,
Başbakandan mı kaynaklanıyor? Bir türlü bizim havaalanımız, Mersin-Antalya yol
projemiz ve turizm alanımız bitmiyor. 
BAŞKAN
– Sayın Şimşek… 
BAKİ
ŞİMŞEK (Mersin) – Sayın Bakanım, yeni görevinizde başarılar diliyorum.
Şahsınızın Başbakan Yardımcısı olmasının inşallah Mersin’in makus talihini bu
dönem değiştireceğine inanıyorum çünkü Mersin, bu noktada, gerçekten geçmiş
dönemlerde çok acı tecrübeler yaşadı. Her dönem bir bakan gönderildi ama
maalesef “billboard”lara asılan hiçbir proje gerçekleştirilmedi. Bu dönem,
inşallah Adana-Mersin yolu, Mersin-Antalya yolu ve Sahil Bandı Projesi’nin bir
an önce faaliyete geçirilmesini bekliyoruz. Bu noktalarda da sizden destek
bekliyoruz. 
Teşekkür
ediyorum. 
BAŞKAN
– Sayın Demir…
NURETTİN
DEMİR (Muğla) – Teşekkür ederim Sayın Başkan. 
Sayın
Bakan, sizin Ulaştırma Bakanlığınız sırasında da bu konuyu konuşmuştuk. Göcek
Tüneli’yle ilgili, Başbakan Sayın Ahmet Davutoğlu, seçimler öncesi “Müjdeler olsun,
Göcek Tüneli’nden ücretsiz geçilecek.” diye pankartlar astılar ve Dalaman’ın
her yerinde bunları vatandaş gördü, bunları görerek de oy verdi ancak gelin
görün ki tünel geçiş fiyatına zam geldi, vatandaş kandırıldı. Geçiş ücreti 3,5
liradan 4,5 liraya çıkarıldı, yüzde 35 gibi bir zam geldi. Sayın Davutoğlu bu
haberi seçim öncesinde “billboard”larda, pankartlarda duyurduğunda Muğla
halkına yalan mı söyledi? 
BAŞKAN
– Sayın Tüm…
Sayın
Yıldırım….
BEHÇET
YILDIRIM (Adıyaman) – Teşekkürler Başkanım. 
Sayın
Bakanım, Adıyaman en fazla işsizlik çeken illerin başında geliyor, “ırgat
kenti” adıyla anılır. En çok işsizliğin arttığını, Devlet İstatistik
Enstitüsünün kayıtlarında da göreceksiniz. 
23
Aralık-28 Aralık arası Adıyaman’ın 6 ilçesinde 107 geçici köy korucusu alımı
için ilan çıkarıldı. Adıyaman’da binlerce işsiz varken iş imkânı olarak sadece
koruculuk üzerine mi çalışma yürütüyorsunuz?
İkincisi,
taşeron işçilerin kadro sorunu ne olacak? Çalıştığım hastaneden defalarca
telefonlar, mesajlar aldım. Bu taşeron işçilerin kadroları ne olacak?
Durumlarında iyileştirici bir çalışma var mı? Cevaplarınızı diliyorum.
Teşekkür
ederim.
BAŞKAN
– Sayın Sarıhan…
ŞENAL
SARIHAN (Ankara) – Şunu sormak istiyorum: Seyranbağları’nda bir korsan taşıma
sürüyor. Bu konuda bilgisi sorulan AŞTİ Otobüs İşletmeleri ve Acenteleri
Derneği Başkanı şöyle bir açıklama yapıyor: “Altı yıl önce büyükşehir belediye
meclisinden çıkan bir karar var, bu karara göre kentin altı noktasına cep
terminali yapılacaktı, bu hâlâ yapılmadı.” Bu konuda, Seyranbağları’ndaki bu
korsan taşımacılık da ulaşım sorunundan kaynaklanıyor ve yaşamsal bir tehdit de
oluşturuyor. Acaba bu konularda herhangi bir düzenleme yapılabilecek mi?
Çayyolu’nda da aynı problem devam etmekte. AŞTİ’ye kadar gitme zorunluluğu var
mı yurttaşların ya da AŞTİ’ye gitmeden ceplerin açılmasıyla taşıma konusunda
daha az ücretle ve daha büyük bir can güvenliğiyle düzenleme yapılabilir mi?
Teşekkür
ederim.
BAŞKAN
– Teşekkürler.
Soruları
cevaplandırmak üzere, Hükûmet adına Başbakan Yardımcısı Sayın Lütfi Elvan’a söz
veriyorum.
Buyurun
Sayın Elvan.
BAŞBAKAN
YARDIMCISI LÜTFİ ELVAN (Mersin) – Sayın Başkan, çok teşekkür ediyorum.
Yabancı
sermaye yatırımlarına yönelik bir soru yöneltildi. Şunu ifade edeyim: AK PARTİ
iktidara gelmeden önce aşağı yukarı yıllık ortalama 1 milyar dolar civarında
yabancı sermaye girişi söz konusu iken AK PARTİ hükûmetleri döneminde yıllık
ortalama 12 milyar doların üzerinde bir yabancı sermaye yatırım girişi
gerçekleşmiştir. 2015 yılında ise yaklaşık 12,5 milyar dolarlık bir yabancı
sermaye girişi söz konusudur.
Mersin’e
yönelik bazı sorular oldu. Birincisi, Mersin’de şu anda söz vermiş olduğumuz
projelerin tamamında -herhangi bir aksaklığa meydan vermeden, devam eden
projeler başta olmak üzere- tüm çalışmalar yürüyor, herhangi bir aksaklığımız
söz konusu değil, ancak sayın vekilimizin Çukurova Havalimanı’na yönelik
spesifik olarak sormuş olduğu bu soruda, tek bir başvuru olması nedeniyle,
bunun Ulaştırma Bakanlığımız tarafından tekrar gözden geçirilmesine yönelik bir
süreç başlatılmıştır; herhâlde bir hafta, on gün içerisinde bunun net cevabını
size vereceğim ama herhangi bir gecikme söz konusu olmayacak, bunun da sözünü
buradan vermek istiyorum.
Diğer
taraftan, Adana-Mersin yoluna yönelik soruyu cevaplandırırsam, bildiğiniz gibi,
Adana-Mersin hattında Mersin iskele ve Hal Kavşağı’ndan itibaren Kazanlı’ya
kadar olan bölümün yol yapım çalışmalarına başlandı; ihalesi yapıldı, ihale
işlemleri sonuçlandırıldı, dolayısıyla 8 şerit hâlinde bu yol Adana-Mersin,
Mersin-Adana yol yapım çalışmasına başlandı.
Diğer
taraftan, Mersin-Antalya yoluna yönelik ise yoğun bir şekilde çalışmalar devam
ediyor. Şu sezonda bile tünel çalışmalarımız yirmi dört saat bazlı olarak devam
ediyor, üç vardiya çalışılıyor, herhangi bir aksama söz konusu değil.
Diğer
yatırımlara gelince, elbette muhalefet olarak sizin temel göreviniz bunları
sormak, biz de bunları teker teker, neleri gerçekleştirdik, neleri
gerçekleştireceğiz, sizlere aktaracağız. 
Diğer
taraftan, taşeron işçilerimize yönelik bir soru yöneltildi. Bununla ilgili,
biliyorsunuz 2014 yılında bir yasal düzenleme yapılmış idi. Asli hizmetler ile
yardımcı hizmetler tasnifinin, ayrımının yapılıp, buna göre de asli hizmetlerde
çalışacak olanların kadroya alınması söz konusu olacak idi. Bununla ilgili çalışma
Maliye Bakanlığımız tarafından yürütülüyor, çalışma tamamlanır tamamlanmaz da
sonucu sizlerle paylaşacağız. 
Diğer
bir husus, Ankara Seyranbağları’na yönelik bir soru yöneltildi. Seyranbağları
hususunda tabii, spesifik bir bilgi sahibi değilim ama gerekli bilgileri Ankara
Büyükşehir Belediyesinden de alıp yazılı olarak bunu cevaplandırabileceğimizi
ifade etmek istiyorum.
Bir
diğer soru, Mersin’e yapılacak yatırımlarla ilgili yine. Mersin’in özellikle
yatırım sıralamasında 24’üncü sırada olduğu ifade edildi. Hâlbuki vergi
ödemelerinde çok daha ön sıralarda olduğu söylendi. Tabii, bu 24’üncü sıra, tam
olarak gerçeği yansıtmıyor çünkü bu sıralama yapılırken özellikle birden fazla
ili ilgilendiren projeler, “muhtelif projeler” dediğimiz projeleri kapsamıyor ve
bu, yıldan yıla da değişebiliyor. Bunu da özellikle belirtmek istedim.
Çok
teşekkür ediyorum. 
BAŞKAN
– Teşekkürler Sayın Bakan.
3’üncü
madde üzerindeki görüşmeler tamamlanmıştır.
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
Tasarının
tümü üzerindeki görüşmeler tamamlanmıştır.
Şimdi
tasarının tümünü oylamadan önce, İç Tüzük’ün 86’ncı maddesi gereğince, oyunun
rengini belli etmek üzere, lehte, Bursa Milletvekili Nurhayat Altaca Kayışoğlu,
aleyhte ise Kırıkkale Milletvekili Ramazan Can söz istemişlerdir. 
Lehte
olmak üzere Bursa Milletvekili Sayın Nurhayat Altaca Kayışoğlu. 
Buyurun
Sayın Kayışoğlu. (AK PARTİ sıralarından alkışlar)
Süreniz
beş dakikadır. 
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
2
sıra sayılı Kore Cumhuriyeti’yle serbest ticaret anlaşmasıyla ilgili olarak
oyumun rengini belli etmek üzere buradayım ve diğer arkadaşlarımızın da
belirttiği gibi, biz, bu tasarıyı uygun görüyoruz.
Ben
aslında sizlere hukuk devletinin nasıl katledildiğinden bahsedeceğim. Bunu
yaparken de maalesef hukuku katlederek yapacağım. Nedeni de Meclis
İçtüzüğü’müz, yeterince demokratik mekanizmaları çalıştıran bir tüzük olmadığı
için, muhalefete yeterince söz hakkını tanımayan, sorunları dile getirmemize
cevaz vermeyen bir İç Tüzük olduğu için bunun üzerinden söz alıp mecburen
ülkemizle ilgili sorunlardan bahsetmek zorunda kalıyoruz. 
Hukuk
devleti adım adım nasıl katledildi, şimdi size bir hikâye anlatacağım.
Ülkemizde eksikleriyle de olsa bir hukuk devleti mevcuttu ve geçmiş iktidarlar
döneminde hukuk devleti daha ileriye taşınsın diye birçok düzenlemeler yapıldı.
Avrupa Birliğine uyum yasaları çıkarıldı, Anayasa’da, özellikle 2001 yılında
yani bir koalisyon hükûmeti döneminde temel hak ve hürriyetlere dair
değişiklikler yapıldı. Bu değişiklikler çok kapsamlı bir tasarı olarak gelmişti
ve inanın ki Avrupa İnsan Hakları Sözleşmesi’nden çok çok daha ileri seviyede
temel hak ve hürriyetleri düzenleyen, koruma altına alan değişikliklerdi.
Sonra
ne mi oldu, 2001’deki bu düzenlemelerden sonra? 2002 yılında AKP iktidara geldi
ve on dört yılda hukuk devletinin bütün ilkeleri adım adım adım yok edildi.
Önce kuvvetler ayrılığı ilkesi yok edildi; yargı bağımsızlığı, masumiyet
karinesi, kanun önünde eşitlik ilkesi yok edildi. Bir dönem geldi, dalga dalga
operasyonlar, şafak operasyonlarıyla masum insanlar sırf muhalif oldukları için
göz altına alındılar, tutuklandılar, yargılandılar. Bir dönem geldi, gerçek
suçlular, kişiye özel yasalarla Anayasa’nın 10’uncu maddesi ihlal edilerek
koruma altına alındı, naylon faturalara aflar çıkarıldı ve “sıkıyönetim, DGM,
özel yetkili” derken adı değişse de sulh ceza mahkemeleri tarafınızdan
getirildi, doğal yargıç ilkesi ihlal edildi ve iktidarda siz vardınız.
Neyse,
hukuk devleti katledildi ama çok şükür kanun devletiyiz diyorduk. Çünkü, bütün
bunları kanunlarla yapıyordunuz ve yargı kararları, çıkarılan kanunlarla
etkisiz hâle getirildi. Örneğin Bursa’da Cargill davasını buna örnek
verebilirim. Hukukun evrensel ilkelerine uygun olmayan yasalar çıkarıldı; iç
güvenlik yasası gibi, büyükşehir yasası gibi. Bugünleri arayacağımızı da
düşünemezdik ki öyle bir zaman geldi, kanun devletini de yok ettiniz,
yönetmelik devletine geçtiniz. Ne zaman mı? 7 Hazirandan sonra. 
Yasamadaki
yeterli çoğunluğu kaybeden zihniyet, zorla yürütmeyi elinde tuttu ve ülkemizi,
yürütmenin yetkileriyle, yönetmelik devletine geçirdi. Sadece kanunlarla
kısıtlanması mümkün olan temel hak ve özgürlükler, sayenizde -örneğin toplantı
ve gösteri yürüyüşü yapanın önüne engeller konulmak suretiyle- yönetmelikle
düzenlendi ve birçok hak yönetmeliklerle kısıtlanmaya başlandı. “Terörle
mücadele” adı altında kişilerin haklarına saldırı muhbirlikle teşvik edildi.
İşin ilginç yanı, bunu kullanarak muhalifleri gözaltına aldınız ama, gerçekten,
hendekleri ihbar edenlerle ilgili o dönemde hiçbir işlem yapmadınız. 
Sonra,
geldik ferman devletine. Evet, yürütmeyi paylaşmak zorunda kaldınız, sonra tek
kişinin kararlarıyla bu ülkeyi yönetmeye başladınız. Ve son olarak bugün -bir
örnek vereceğim- Bursa’da görülen bir davayla ilgili bir yandaş medya bir haber
yapıyor, diyor ki: “Paralel hâkimler santrali iptal etti.” DOSAB’da kurulmak
istenen termik santralle ilgili açılmış olan davada, pazartesi günü keşfi olan
bu davada hâkimleri baskı altına almak için yandaş medya bu manşeti atıyor. Ve
istiyorsunuz ki sizin istediğiniz kararları vermeyen hâkimler “paralel” diye
damgalansın, baskı altına alınsın, bütün mahkemeler sizin istediğiniz kararları
versin, bütün gazeteciler sizin istediğiniz şeyleri yazsın. 
İnanın
ki bu hukuk devletinin katledildiği süreci tarih yazıyor ve -Bursa’yla ilgili
de söylüyorum- o mahkemeleri etki altına alsanız da Bursa halkı adına size
buradan söylüyorum: Biz o termik santrali oraya yap-tır-ma-ya-ca-ğız! (CHP
sıralarından alkışlar)
BAŞKAN
– Böylece tüm konuşmalar sona ermiştir.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim.
Bu
süre içinde sisteme giremeyen üyelerin teknik personelden yardım istemelerini,
bu yardıma rağmen de sisteme giremeyen üyelerin, oy pusulalarını oylama için
öngörülen üç dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise hangi bakana vekâleten
oy kullandığını, oyun rengini ve kendisinin ad ve soyadı ile imzasını da
taşıyan oy pusulasını yine oylama için öngörülen üç dakikalık süre içerisinde
Başkanlığa ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
- Türkiye Cumhuriyeti ile Kore Cumhuriyeti Arasında Serbest Ticaret Alanı Tesis
Eden Çerçeve Anlaşma Kapsamında Yatırım Anlaşmasının Onaylanmasının Uygun
Bulunduğuna Dair Kanun Tasarısı’nın açık oylama sonucunu açıklıyorum:
Kullanılan
oy sayısı  :237
Kabul :232
Ret :4
Çekimser :1(x)
 Kâtip Üye  Kâtip
Üye
 Elif Doğan Türkmen İshak
Gazel
 Adana Kütahya
Böylece tasarı kanunlaşmıştır, hayırlı uğurlu olsun.
5'inci sırada yer alan 5 sıra sayılı
Türkiye Cumhuriyeti Hükümeti ile Ruanda Cumhuriyeti Hükümeti Arasında Askeri
Alanlarda Eğitim, Teknik ve Bilimsel İş Birliği Çerçeve Anlaşmasının
Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporlarının görüşmelerine başlayacağız.
5.- Türkiye Cumhuriyeti Hükümeti ile Ruanda Cumhuriyeti
Hükümeti Arasında Askeri Alanlarda Eğitim, Teknik ve Bilimsel İş Birliği
Çerçeve Anlaşmasının Onaylanmasının Uygun Bulunduğuna Dair Kanun Tasarısı ile
Millî Savunma Komisyonu ve Dışişleri Komisyonu Raporları (1/308) (S. Sayısı: 5)
BAŞKAN - Komisyon? Yok.
Ertelenmiştir.
6’ncı sırada yer alan 8 sıra sayılı
Türkiye Cumhuriyeti ile Macaristan Arasında Dostluk ve İşbirliği Antlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
6.- Türkiye Cumhuriyeti ile Macaristan Arasında Dostluk
ve İşbirliği Antlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/313) (S. Sayısı: 8)
BAŞKAN - Komisyon? Yok.
Ertelenmiştir.
7'nci sırada yer alan Türkiye
Cumhuriyeti Hükümeti ile Romanya Hükümeti Arasında Savunma Sanayi İşbirliği
Anlaşmasının Onaylanmasının Uygun Bulunduğuna Dair Kanun Tasarısı ile Millî Savunma
Komisyonu ve Dışişleri Komisyonu Raporlarının görüşmelerine başlayacağız.
7.- Türkiye Cumhuriyeti Hükümeti ile Romanya Hükümeti
Arasında Savunma Sanayi İşbirliği Anlaşmasının Onaylanmasının Uygun Bulunduğuna
Dair Kanun Tasarısı ile Millî Savunma Komisyonu ve Dışişleri Komisyonu
Raporları (1/315) (S. Sayısı: 9) (x)
BAŞKAN - Komisyon? Burada.
Hükûmet? Burada.
Komisyon
Raporu 9 sıra sayısıyla bastırılıp dağıtılmıştır. 
Tasarının
tümü üzerinde söz isteyen gruplar adına ilk söz, Milliyetçi Hareket Partisi Grubu
adına Kocaeli Milletvekili Saffet Sancaklı’ya aittir. 
Buyurun
Sayın Sancaklı. (MHP sıralarından alkışlar) 
Süreniz
yirmi dakikadır. 
MHP GRUBU ADINA SAFFET SANCAKLI (Kocaeli)
– Sayın Başkan, saygıdeğer milletvekilleri; hepinizi saygıyla selamlıyorum.
Konuşmama başlamadan önce, Osman
arkadaşıma teşekkür ediyorum. Dedim ki arkadaşlar oy kullandıktan sonra
gitmesin bir zahmet, ilk defa konuşacağım. Teşekkür ederim Osman Bey.
OSMAN AŞKIN BAK (Rize) – Hayırlı olsun.
Sağ ol kaptan.
SAFFET SANCAKLI (Devamla) – Sağ olun.
Bugün sizlerle Balkan coğrafyasıyla
ilgili yaşanmış ve çok acı tecrübelerle şahit olunmuş bir iki olayı paylaşmak
istiyorum. Bu anlatacağım olaylar, belki bizlere günümüzde ülkemizde yaşanan ve
yaşatılmak istenen kaos ortamıyla ilgili bir fikir verebilir ve daha hassas
düşünmemizi sağlayabilir. 
Benim atalarım, Osmanlı İmparatorluğu
döneminde Konya Karaman bölgesinden şu andaki Sancak bölgesine göç ettirilmiş,
Türklüğümüzü ve Müslümanlığımızı hem yaşamak için hem de Türk’ün ve Müslüman’ın
adaletini oralarda göstermek için oraya gönderilmiştir. Oradaki soyadımız
“Smailagiç”tir yani Türkçesi “İsmailoğulları”. Tabii, İsmailoğulları, hepinizin
bildiği gibi, Osmanlı, Balkanlardan çekilmeye başladıktan sonra, Anadolu
coğrafyasına çekildikten sonra, bizler, Türkler orada kaldıktan sonra büyük
eziyet çektik ve büyük baskı altında kaldık. Özellikle, benim doğmuş olduğum
Sancak bölgesinde -eski ismi Yugoslavya olan- bize Türklüğümüzü ve
Müslümanlığımızı yaşatmamak için ellerinden geleni yaptılar. Tabii, o
dönemlerde yapılan baskılar sonucunda Türkiye Cumhuriyeti, soydaşlarına sahip
çıkarak, kendi soydaşlarının ana vatana gelmesi noktasında anlaşma yaparak
Yugoslavya’yı ikna etmiştir. Tabii, bu anlaşma yapılırken Yugoslavya’nın 2 tane
şartı var. Birincisi, kişilerin herhangi bir mahkemelik durumunun olmaması.
İkincisi, tüm mal varlıklarını satmak zorunda olmaları, yani, “Evet, ana vatana
gidebilirsiniz ama üzerinizde hiçbir mal varlığı olmayacak.”
Tabii,
yüz binlerce Türk var orada ana vatana gelmek isteyen. Herkes, malını mülkünü
satışa çıkarıyor ama alan olmadığı için de satamıyorlar. Rahmetli babama ben
“Bu işi nasıl çözdünüz?” diye sorduğumda, dedi ki: “Evladım, kalan komşularımız
vardı, bütün mal varlığımızı komşuların üzerine yaptık, hatta tapu masraflarını
da cebimizden ödedik ve cebimizde 1 lira olmadan ana vatana geldik.” Ben
çocuktum, 2,5 yaşındaydım ana vatana geldiğimizde. Biraz büyüdükten sonra
rahmetli babama sordum, dedim ki: “Baba, İsmailoğulları, Balkanların en büyük
ailelerinin başında gelen bir ailedir. Biz o kadar malı mülkü, o kadar toprağı,
o kadar araziyi nasıl bırakıp geldik, niye geldik?” Dedi ki: “Evladım, mal mülk
her zaman alınır, her zaman kazanılır ama bize Türklüğümüzü ve Müslümanlığımızı
yaşatmadıkları için biz, her şeyimizi bıraktık, özgür bir vatana, toprağımıza,
al bayrağımızın altına ve ezan sesinin altına geldik. Onun için, hiç merak etme
çok yakın bir zamanda gün gelir mal, mülk gene kazanılır.” 
Bunları
niye anlattım size? Birazdan Yugoslavya’nın nasıl dağıldığını anlatacağım da…
Ben orada doğdum, hâlâ şu anda o bölgede, kanımı taşıyan, soy ismimi taşıyan,
“Smailagiç” soy ismiyle yaşayan 10 binin üzerinde akrabalarım var. Bu olayları
yaşadık, bir yerden okuyup da anlatmıyorum.
Yugoslavya
nasıl dağıldı? 1970’li yılların ortalarında Yugoslavya’da çok güçlü bir lider
var, hatırlayanlarımız var tabii, Tito. Ülkede diğer komünist ülkelere göre
refah seviyesi yüksek, iyi yaşayan bir ülke. 75’li, 76’lı, 77’li yıllarda
halkın arasında bir konuşma başlıyor. Bu konuşma ne? O dönemde Yugoslavya’da 7
tane etnik grup var: Boşnaklar var, Hırvatlar var, Sırplar var, Slovenler var,
Makedonlar var. Bunlar ne konuşmaya başlıyor biliyor musunuz sayın milletvekili
arkadaşlarım: “Bizler, evet, iyi yaşıyoruz ama bizim daha iyi yaşamak için bazı
isteklerimiz olacak. Nedir bunlar? Biz ana dilimizde de kendi eğitimimizi
yapalım, bayrağın yanına başka bir bayrak da koyalım, ne olacak ki, zaten huzur
içinde yaşayan bir ülkeyiz. Hatta daha da mutlu oluruz bunları yaparsanız.”
Tabii, bu konuşuluyor, konuşuluyor, zaman geçince Tito’nun danışmanları,
yardımcıları kendisine gidip halktan böyle bir istek olduğunu söylüyor. Kendisi
de diyor ki: “Peki, ne yapalım? O zaman, bir referandum yapalım.” Ve referandum
yapılıyor, yüzde 90’ın üzerinde “evet” oyu çıkıyor ve bütün etnik gruplar kendi
ana dillerinde istedikleri gibi eğitim, bayrağın yanına başka bir bayrak daha
koyarak hayatlarını mutlu bir şekilde devam ettiriyorlar. İlk birkaç sene bir
problem yok ama Tito öldükten birkaç sene sonra, 90’ın başında, Yugoslavya, 18
milyon nüfusu olan Yugoslavya, 7 parçaya bölünüp ülke 7 tane küçücük ülkeler
hâline geliyor. Ve şu anda hepimiz yaşıyoruz bu 7 tane ülke ne hâlde, ne
durumda. 
Tabii,
bu kirli senaryolar, hem dış güçlerin hem bilmem kimlerin bu senaryoları
Türkiye Cumhuriyeti’nde de uygulanmak isteniyor arkadaşlar. Bizim, burada
milletvekilleri olarak, halkımızı temsil eden milletvekilleri olarak çok uyanık
olmamız gerekiyor. Tabii, bir ülkeyi bu hâle getirmek istiyorsan, önce millî,
manevi değerlerinin yıpratılması ve bu konuda ciddi bir çalışma yapılması
gerekiyor. Kimse üzerine alınmasın, kimseyi suçlamak için söylemiyorum, buraya
herhangi bir polemik için de çıkmadım, hiç tarzım da değil ama bazı gerçekleri,
bu son yıllarda yaşanan bazı gerçekleri de burada konuşmak istiyorum
arkadaşlar. 
Son
yıllarda millî, manevi değerlerimiz ciddi manada yıpranmış vaziyette. Bundan on
yıl önce konuşmaya bile korktuğumuz, düşünmeye bile çekindiğimiz olaylar,
maalesef normal hâle gelmeye başlamıştır arkadaşlar. Birkaç tane örnek vermek
istiyorum. Son yıllarda, özellikle, çok hassas olduğumuz “Türk” kelimesi,
Anayasa’dan çıkarılmak istenmektedir. Türk Bayrağı, tahrik unsuru olarak
görülmeye başlanmıştır. Türkiye Cumhuriyeti tabelaları birçok yerden
kaldırılmıştır. İstiklal Marşı okunurken ayağa kalkmayarak saygısızlık
gösterilmiştir. Andımız, okullarda yasaklanmıştır ve kaldırılmıştır. “Bayrak”
şiiri, aynı şekilde, okullardaki kitaplardan çıkarılmıştır. Bu ülkenin kurucusu
Ulu Önder Atatürk’ün büstleri yıkılmaya başlanmıştır. Camilerimiz maalesef ve
maalesef propaganda malzemesi olarak kullanılmaya başlanmıştır. Türk Silahlı
Kuvvetlerimizin, çeşitli, uydurulmuş davalarla prestiji ve önemi ciddi manada
sarsılmıştır. 
Bundan
birkaç sene önce Balkanlarda bir ülkeye gittiğimde, oranın Millî İstihbarat
Teşkilatı ayarındaki adamını tanıyorum ben, arkadaşım; sohbet ettiğimizde
-ülkenin ismini vermeyeyim, şey olmasın diye- bana dedi ki: “Saffet kardeş, ben
Amerika’da on beş gün Beyaz Sarayda ağırlanan tek resmî adamım bu ülkenin
tarihinde.” “Tebrik ederim, ne yaptınız orada?” dedim, “On beş gün, ülkemizin
sorunlarını, geleceğini konuştuk ve dünyayı konuştuk.” dedi. “Sonra ne
yaptınız?” dedim, “Sonra ülkeme gelir gelmez 2.500 kişiyi tutukladım.” “Peki,
niye tutukladın?” dedim, “Hükûmeti devirmek, ülkenin düzenini bozmak
istedikleri için tutukladım." dedi. “Peki, kimlerdi bunlar? Meslek
grupları nedir?” dedim, dedi ki: “Asker var, polis var, gazeteci var, iş adamı
var.” ve birkaç tane daha meslek saydı. Bu anlattığım hikâye, birkaç yıl öncesini
hatırlatıyor mu sevgili arkadaşlar size? Yani birileri bir yerde bir oyun
oynamaya başladı mı, onu da tutturdukları zaman bunu ülke ülke devam
ettiriyorlar. İşte, bizim burada uyanık olmamız gerekiyor.
Tabii,
bütün bunları anlattım, daha önce ana vatandan Balkanlara göç edip vatan
kaybeden bir kardeşiniz, daha sonra da tekrar Balkanlardan ana vatana dönerken
bir vatan daha kaybetmiş yani iki defa vatan kaybetmiş bir milletvekili
arkadaşınız olarak konuşuyorum ve buradan sesleniyorum bir Türk evladı olarak: Benim
artık kaybedecek başka bir vatanım kalmamıştır, benim gidecek başka bir vatanım
da kalmamıştır. Son yıllarda Suriye’den gelen birçok insanı biz istihdam ettik,
bakıyoruz, ediyoruz çünkü biz Türk milletiyiz, biz zor durumda olan insanlara
bakarız, evimizi açarız, cebimizdeki son paramızı da veririz ama bizler eğer
Türkiye’de, Allah korusun, bu duruma, bir sıkıntıya gelecek bir durum olursa
ben biraz evvel dedim ya benim gidecek yerim yok, kaybedecek vatanım yok,
sizlerin de yok arkadaşlar. Hiç birimizin ne kaybedecek bir vatanı var ne de
gidecek yerimiz. Bizi kimse kabul etmez. 
Ulu
Önder Atatürk’ün kurtuluş savaşı vererek bize emanet etmiş olduğu bu Türkiye
Cumhuriyeti bizim sahip çıkmamız gereken en önemli noktadır. Bunu herkes çok
iyi bilsin ki Türkiye Cumhuriyeti bölünmez bir bütündür. Bunu herkes bilsin ki
Türkiye Cumhuriyeti’nin 1 santimetrekaresini kimseye vermeyiz. Bunu herkes çok
iyi bilsin ki şehitlerimizin kanından ilham alan Türk Bayrağı’nı gönderden
indirtmeyiz, yanına da başka bayrak koydurtmayız. Bunu herkes çok iyi bilsin ki
semalarda yükselen ezan sesini kimsenin susturmasına müsaade etmeyiz.
Saygıdeğer
milletvekilleri, yüzyıllardır bu coğrafyada “Hristiyan dininin haçı mı, yoksa
İslam dininin sembolü hilal mi?” savaşı yaşanmaktadır. Bunun kavgası
yüzyıllardır vardır. Tabii, bizler İslam dininin sembolü olan hilalin etrafında
toplanmış bulunuyoruz ve bu mücadeleden galip çıkmak için elimizden geleni
yapıyoruz.
Tabii,
Balkanlarla ilgili son bir iki örnek daha vererek konuşmamı bitireceğim. Dakikam…
BAŞKAN
– Var, süreniz var.
SAFFET
SANCAKLI (Devamla) – Beş dakika hediye edeceğim, alacağım olsun.
Balkanlar
denince, özellikle Bosna denince akla Aliya İzzetbegoviç gelir, Srebrenitsa
katliamı gelir, soykırım gelir ve eli kanlı diktatör Miloseviç gelir.
Miloseviç, Sırpların lideri, Boşnak tepelerini bombalarken tepeden aşağı
bakarak söylediği “Türklerden intikamımızı aldık.” sözünü de hiçbir zaman
unutmadık ve unutmayacağız. Bu, bizim hep aklımıza gelir.
Balkanlara
tabii ki çok seyahatleriniz olmuştur. Bugün, Bosna’da ve Sancak bölgesinde
kahve içtiğimiz fincanların neden kulpsuz olduğunu biliyor muyuz arkadaşlar?
Nedenini söyleyeyim, bilenlerimiz mutlaka vardır. Sırpların Çetnik selamı
dedikleri, başparmak, işaret parmağı ve orta parmakla yaptıkları işaret Çetnik
işaretidir.
KAMİL
AYDIN (Erzurum) – Gösterir misin.
ERKAN
HABERAL (Ankara) – Göster, göster.
SAFFET
SANCAKLI (Devamla) – Göstermeyeyim. 
ERKAN
AKÇAY (Manisa) – Gösterme, görsetme.
HAKAN
ÇAVUŞOĞLU (Bursa) – Saffet Bey, istavroz dedikleri şey o, Çetnik işareti değil.
Bakın, şu şekilde kulpu tutmaması için. İstavroz çekerler, ondandır.
SAFFET
SANCAKLI (Devamla) – Teşekkür ederim, müsaade ederseniz devamını getireceğim.
ERKAN
AKÇAY (Manisa) – Ya, bir laf atma artık, dinle yahu, Allah rızası için bir
dinle.
SAFFET
SANCAKLI (Devamla) – Müsaade ederseniz…
BAŞKAN
– Buyurun Sayın Sancaklı.
SAFFET
SANCAKLI (Devamla) – Teşekkür ederim, bilmediğimiz konuları öğrenmekten de
mutlu oluyoruz. 
Bunu
aynı zamanda istavroz çıkardıkları zaman yapıyorlar. Şimdi, tabii, bunu
yaparken bizim Müslüman Türk kardeşlerimiz de… Kahveyi hepimiz içerken üç
parmakla kulpundan tutup içiyoruz. Bosna Savaşı sırasında yüzük parmağını ve
küçük parmağını kestiler Müslümanların, Türklerin orada, sadece o Çetnik
selamını bize uygulatmak için. O yüzdendir ki Bosna’daki ve Sancak’taki bizim
Müslüman kardeşlerimiz, Türk kardeşlerimiz kulpunu kırmıştır ve şöyle içerek
hilal yapmıştır arkadaşlar. (MHP ve AK PARTİ sıralarından alkışlar) 
HAKAN
ÇAVUŞOĞLU (Bursa) – Fincanın altında da bayrak vardır, yıldız vardır.
SAFFET
SANCAKLI (Devamla) - Teşekkür ederim.
Tabii,
bunları niye anlatıyorum? Bir ajitasyon diye anlatmıyorum ama Balkanlarda bizim
temsilcilerimiz, bizim oradaki kardeşlerimiz zor durumdadır. Sahip çıkmamız
gerektiği noktasında anlatıyorum. 
Tabii,
oradaki Müslümanlara şöyle söyleniyor: İsterse Boşnak olsun isterse Makedon
olsun veya Karadağlı veya Sırbistanlı, fark etmez, onları Türk olarak kabul
ediyorlar. İslam diniyle şereflendirilmiş olanlara, Balkan coğrafyasında dinini
değiştirmiş Müslümanlara, Türkleşmiş, Türk olmuş denmektedir ve denilmeye de
devam edecektir. Durum böyleyken Türk milleti ve Türkiye Cumhuriyeti olarak
Balkanlarda yaşayan kardeşlerimizi, “Biz Türk’üz, evladıfatihanız, Osmanlı’nın
son sancağı biziz.” diyen bu kardeşlerimizi bir an olsun yalnız bırakmamalıyız.
Buradan sesleniyorum, Milliyetçi Hareket Partisi olarak kırk yedi yıldır
dünyadaki bütün Türklerle ilgimiz, alakamız ve gözümüz nasılsa, Balkanlardaki
Türk soydaşlarımızın da yanında olduğumuzun, onları hiçbir zaman yalnız
bırakmayacağımızın sözünü buradan yüce Türk milleti önünde veriyorum.
Son
olarak, Bosna Savaşı sırasında, Hırvatların Mostar şehrinin hâkim tepesi olan
Hum Tepesi’ne devasa bir haç heykeli dikildi arkadaşlar. Bu heykel, 1992
yılında yapılan bu katliamın, Avrupa’nın ortasında yapılan bu zulmün bir
simgesi olmuştur. Bu heykel dikildikten sonra, Hırvat komutan, cennetmekân
Aliya İzzetbegoviç’e heykeli göstererek “Bak, biz bu haçı sizin topraklarınıza
nasıl diktik. Şimdi, sizin hilalden daha yukarıda bir haçımız var, bunu
kaldırmaya gücünüz yetecek mi?” diye sorar. Aliya İzzetbegoviç de şöyle der:
“Hele bir gece olsun, cevabımı akşam vereyim.” Akşam karanlığı çöktüğünde
komutanı çağırarak “Gel komutanım, cevabını vereyim.” der Hırvat komutana ve işaret
parmağını, şehadet parmağını göğe kaldırarak tüyleri diken diken eden şu
sözleri söyler: “Sayın komutan, şimdi sen de bir semaya bakıver. Şu hilali ve
yıldızı görüyor musun, senin onları yok etmeye gücün yeter mi? Ne kadar
yükseklere haç dikseniz de onu geçemezsiniz ve asla onu oradan indiremezsiniz.
Onlar semada olduğu müddetçe biz de inşallah varlığımızı devam ettireceğiz.”
der, efsane bir cevap verir. (MHP ve AK PARTİ sıralarından alkışlar) Bu
cümleden olarak da ben de Türkiye Cumhuriyeti ilelebet payidar kalacaktır
diyorum.
Saygıdeğer
milletvekilleri, sözlerimi bitiriyorum.
Bizler
halk tarafından seçilmiş milletvekilleri olarak partilerimizin adına burada
bulunuyoruz, temsil ediyoruz. Elbette ki partilerimizi kollayacağız, elbette ki
savunacağız. Oy oranlarımızı artırmak için elimizden geleni yapacağız ve bunun
için de büyük çaba göstereceğiz ama unutmamamız gereken en önemli konu şudur:
Önce vatan, önce vatan, önce vatan. Bu cennet vatan özgür olmaz ise ne
partilerin bir anlamı kalır ne de bizim milletvekilliğimizin; herkesin dilinde
olan bu ceylan derisi koltuklar da bir işe yaramaz.
Hepinizi
saygıyla selamlıyorum. (MHP ve AK PARTİ sıralarından alkışlar)
BAŞKAN
- Teşekkür ediyorum Sayın Sancaklı. 
SAFFET
SANCAKLI (Kocaeli) – Geçmedim değil mi süremi? 
BAŞKAN
– Yok yok, üç dakika bir alacağınız var. 
Teşekkür
ediyoruz. 
Halkların
Demokratik Partisi Grubu adına ikinci söz Mardin Milletvekili Mithat Sancar’a
aittir. 
Buyurun
Sayın Sancar. (HDP sıralarından alkışlar) 
Sizin
de süreniz yirmi dakikadır. 
HDP
GRUBU ADINA MİTHAT SANCAR (Mardin) – Sayın Başkan, değerli milletvekilleri;
Türkiye ile Romanya Arasında Savunma İşbirliği Anlaşması hakkında söz aldık ama
ben de diğer arkadaşlarımın yaptığı gibi, ülke gündemiyle ilgili görüşlerimi
sizlerle paylaşacağım. Bunun İç Tüzük’le ilgili sebeplerini biraz önce CHP
adına konuşan arkadaşımız anlattı, bu konuda halkımızın da anlayışını rica
ediyorum. 
“Savunma”
deyince aklımıza tabii pek çok şey geliyor ama ben son günlerde çok
konuştuğumuz bir konuyu biraz hafıza tazeleme suretiyle bir daha gündemimize
almayı önereceğim. 1990’ların ilk dönemlerinden söz ediliyor sürekli, oraya
dönüş var mı yok mu tartışması yürütülüyor. Ben size bazı verileri sunayım,
orayla benzerlikler var mı yok mu onları birlikte değerlendirelim ya da
kamuoyunun takdirine bırakalım. 
1990’lardan
söz edildiğinde tabii ilk akla gelen Çiller dönemi. 1993’te başlayan bir
hükûmet dönemi var. Özellikle o dönemle ilgili bilgileri aktarmak istiyorum ki
paralellik var mı yok mu, benzerlik nerededir, daha iyi görebilelim. Şunu da
eklemek isterim elbette: Durup dururken sürekli benzetmeler ve kıyaslamalar
yapmayı doğru bir yöntem olarak görmediğimi belirteyim yani her konuda illa bir
yeri bir yere benzetmek gerekmiyor ama kıyas ve benzetmeler, bu örnekler bazen
mecburen kullanılır daha iyi anlaşılmak için. Ayrıca, tabii, ortada bu kadar
fazla laf varken bu iki dönem arasındaki kıyaslamalar çerçevesinde, buna
ilişkin bir derli toplu değerlendirme de bu nedenle mecburi hâle geliyor. 
Hatırlarsınız
ya da hatırlar mısınız bilmiyorum, Çiller Hükûmeti göreve başladığında, 10 Ekim
1993’te Viyana’da bir konuşma yapmıştı Başbakan Tansu Çiller ve Bask modelinden
söz etmişti, “Kürt sorununun çözümü için Bask modelini konuşabiliriz, Bask
modelini tartışabiliriz.” gibi bir ifadesi vardı. Bu sözü kullandıktan sonra
yine malum çevreler -bunları biraz sonra açacağım- devreye girdiler ve hemen
ayar verdiler. Kısa bir süre sonra Tansu Çiller’in çizgisi de, dili de değişti,
radikal bir şekilde değişti; devletçi bir çizgiye çekildi, dilini de buna göre
ayarladı. 
Bundan
önce yaptığımız konuşmada derin devleti tartışmıştık. Bu derin devletin çeşitli
organları var, çeşitli mekanizmaları var, aslında görünen devletin büyük bir
kısmını onlar idare ediyor idi ve onların yönlendirmesiyle -ya da onların ayar
vermesiyle- yeni bir politika izlemeye başladı Çiller ve Hükûmeti. Ne oldu?
Ardından yaşananları da kısaca hatırlayalım. Sivas’ta ve Başbağlar’da
katliamlar oldu. Bu katliamlar kamuoyunun gözü önünde cereyan etti. Özellikle
Sivas katliamı neredeyse canlı yayınlandı ve hükûmet hiçbir şey yapmadı bunu
önlemek adına. Bir süre sonra Şırnak’ın Kuşkonar ve Koçağılı köylerinde savaş
uçakları bombalar yağdırdı. 38 köylü öldürüldü. O dönemki gazete haberlerine
bakarsanız Çiller’in ilk değerlendirmesinin ne olduğunu görürsünüz. Çiller
“Türk Hava Kuvvetlerine ait uçaklar değildi onlar.” dedi. O zaman bu sözler
üzerine bir tartışma başlamıştı “Örgütün savaş uçakları mı var acaba?” diye.
Kısa bir süre sonra dönemin İçişleri Bakanı Nahit Menteşe açıklama yaptı:
“Hayır, o uçaklar Türk Hava Kuvvetlerine ait idi ama o bölgede teröristler
bulunuyordu, onları etkisiz hâle getirmek için bombalama yapıldı.” dedi. Ama
orada bulunan, “terörist” dediği kişilerle ilgili herhangi bir delil sunmadı,
sadece 38 köylünün bombalarla parçalanmış cenazeleri vardı ortada. 
Dönemin Genelkurmay Başkanı Doğan Güreş
de geri kalmadı, o da bir açıklama yaptı, “O uçaklarda kayışların gevşemesi
nedeniyle bombalar yanlışlıkla düştü.” dedi. Evet, sonuçta, başlarda Başbakan
bu bombalamayı reddediyor, inkâr ediyor; İçişleri Bakanı kabul ediyor, başka
bir gerekçe söylüyor; Genelkurmay Başkanı ise bambaşka bir gerekçeyle olayın
doğru olduğunu söylüyor, kabul ediyor. Yirmi yıl sonra Avrupa İnsan Hakları
Mahkemesinde Türkiye, bu olayla ilgili, yaşam hakkını ağır bir şekilde ihlal
ettiği gerekçesiyle mahkûm ediliyor ve Avrupa İnsan Hakları Mahkemesine sunulan
belgelerde katliamın Türk Hava Kuvvetlerine ait uçaklar tarafından
gerçekleştirildiği açıkça pek çok belgeyle ortaya konuluyor. 
Neyi hatırlatıyor bize bunlar? Bunlar,
terörle mücadele adı altında kullanılan yöntemlerin hükûmetleri hangi noktaya
doğru çektiğinin ilk önemli göstergesi biraz önce aktardığım bilgiler. Artık
güvenlik bürokrasisine ve güvenlikçi zihniyete teslim olmuş bir hükûmet,
katliamlar onun sorumluluğu altında gerçekleşiyor. Bunları inkâr etmek üzere
çeşitli gerekçeler ileri sürüyorlar ama tarih önünde yalancı durumuna
düşüyorlar; sadece katil değil, aynı zamanda yalancı konumunda yer alıyorlar
tarih önünde.
Olaylar
devam ediyor; Bahtiyar Aydın’ın katledilmesi olayı var, ardından gelen Lice
katliamı. Bütün bunlarda da o zamanın görevlileri, bakanları kendi
sorumluluklarını örtmek için binbir yalan uyduruyorlar. “Bunları teröristler
yaptı.” dediler, Bahtiyar Aydın’ın suikasta kurban gittiğini, teröristler
tarafından öldürüldüğünü söylediler, Lice katliamını inkâr ettiler, sonra ama
bütün gerçekler ortaya çıktı. Evet, Bahtiyar Aydın da devlet içindeki bir
yapılanma tarafından öldürüldü, Lice katliamını da o zamanki Özel Harekât
birlikleri gerçekleştirdi. Sonra Özgür Gündem gazetesi bombalandı, basın
susturulmak istendi. Her yer kontrol altına alınmak isteniyordu çünkü gerçekler
ortaya çıktığında kaçacak yer bulamayacaklarını biliyorlardı. 
Pek
çok olay oldu, pek çok cinayet işlendi; faili meçhuller bunun en karanlık, en
kara, en acılı sayfasıdır. Dönemin önemli isimlerinden biri Özel Harekât
mensubu Ayhan Çarkın’ı hepiniz biliyorsunuz, yaptığı itirafları da
okumuşsunuzdur. Ben sadece bir bölüm okuyacağım, bugün Hükûmetin takındığı
tutumun hangi zihniyeti hatırlattığını yine takdirlerinize bırakacağım. 
“Ben
1986’da güneydoğuya ilk gönderilen 320 kişilik Özel Harekât grubu içindeydim.”
diyor Ayhan Çarkın. “1990’a kadar bölgede kaldım. Hepimiz kana bulanmıştık.
Öyle korkunç şeyler yapıldı ki o halka... Gittiğimizde baktık, adamın biri
gelmiş, çoluğun çocuğun içinde adamın birini çırılçıplak soymuşlar, milleti köy
ortasında toplamış, dayak atıyorlar. Bir Kürt’ü PKK’lı diye çırılçıplak soyan
bir zihniyet nedir? Bunun adı terörle mücadele değildi, bunun adı ihanetti. Ben
bu halka, Kürtlere uçak kullanıldığını gördüm. Top kullanıyorsun, tank
kullanıyorsun, mayınlar kullanıyorsun halkına karşı. Bu ateş hepimizi yakacak.
Tırnaklarını söktük, dilini yasakladık, biz bunların hepsini yaptık. Bir özür
dilememiz lazım Kürtlerden.” diye devam ediyor. “Pek çok olayı bizimkiler yaptı
ve PKK’nin üzerine attılar. Mesela, Başbağlar katliamı kesinlikle Ergenekon
zihniyetinin ürünüdür.” diyor. Daha sonra, katıldığı yargısız infazlarla ilgili
ayrıntılı bilgiler sunuyor. 
Şimdi,
bugün de haftalardır süren sokağa çıkma yasaklarıyla ilgili önergeler
veriyoruz, burada konuşmalar yapıyoruz, bilgiler sunuyoruz. Bize verilen
standart cevap: “Oradaki bütün ölümlerin sebebi teröristlerdir. Sivil ölüm
yoktur, öldürülenlerin hepsi de teröristtir.” deniyor. Listeler oluşturduk,
hepsini yaşlarıyla, meslekleriyle, vurulduğu yerlerle, ilgili bakanlıklara
sunduk, Meclis gündemine getirdik ama yine ısrarla tek bir açıklama yapıyorlar:
“Orada vurulanların hepsi terörist ve biz burada terörle mücadele ediyoruz.”
Bunu lütfen hatırlayın, bu söylediğimizi lütfen hatırlayın. 
HASAN
TURAN (İstanbul) – Terörle mücadele yok mu?
MİTHAT
SANCAR (Devamla) – Terörle mücadele yapacağım diye İsrail…
HASAN
TURAN (İstanbul) – Yok mu?
MİTHAT
SANCAR (Devamla) –
Bir dinler misin, dinler misin güzel kardeşim, söyleyeyim. Terörle mücadelenin
yöntemi var.
HASAN
TURAN (İstanbul) – O bölgede hiç terörist yok mu?
MİTHAT SANCAR (Devamla) – Söyleyeyim, söyleyeyim. 
ŞAHİN TİN (Denizli) – Askerleri kim vuruyor, onu
söylesene.
SAİT YÜCE (Isparta) - Kim vuruyor polisi, askeri? 
MİTHAT
SANCAR (Devamla) – Sevgili kardeşim, bekleyin söyleyeyim size. 
BAŞKAN
– Sayın milletvekilleri, müdahale etmeyin lütfen. 
MİTHAT SANCAR (Devamla) – Terörle mücadele adı altında
yapılan her şeyi meşru görürseniz… 
HASAN
TURAN (İstanbul) – Terörle hiç mücadele yok mu?
MİTHAT
SANCAR (Devamla) – Bir dakika, dinleyin.
HASAN
BASRİ KURT (Samsun) – 1990’ları bırakın, 2016’dayız. 
MİTHAT
SANCAR (Devamla) – … öldürülen her sivile öyle ya da böyle teröristle ilişkili
derseniz İsrail’i asla kınayamazsınız. Neden? İsrail Gazze’yi niye abluka
altına alıyor? Bu benzetmeyi de yapmayı tercih etmezdim ama mecbur kalınca,
daha iyi anlatmak için söylemek zorundayız. Niye ablukaya alıyor? Resmî gerekçesi
şu…
HASAN BASRİ KURT (Samsun) – Kötü misal emsal olmaz.
MİTHAT SANCAR (Devamla) – Dinleyin, lütfen dinleyin.
Resmî gerekçesi şu: “Orada teröristler var. Gelen gıdalar
teröristlere gidiyor. Gıda adı altında teröristlere silah gönderiliyor.” diyor.
Biz de diyoruz ki: Sen terörle mücadele bahanesi altında bir halkı kolektif
olarak cezalandırıyorsun. Buna hakkın yok diyoruz. Başından beri aynı çizgiyi,
burada aynı görüşleri ve tutumu savunuyoruz biz. Aynı şeyi Amerika’nın terörle
mücadele adı altında açtığı Guantanamo Hapishanesi için de söyledik. Eğer onlar
yanlışsa burada terörle mücadele adı altında yapılanlar da aynı şekilde
yanlıştır, suçtur. 
Hamas’ın…
HASAN BASRİ KURT (Samsun) – İsrail askerlerini Kanas’la
birisi vursun bakalım ne oluyor! 
MİTHAT SANCAR (Devamla) – Hamas’ın… Hamas’ın… 
HASAN BASRİ KURT (Samsun) – İsrail askerlerini Kanas’la
vursunlar bakalım ne oluyor! 
MİTHAT SANCAR (Devamla) – Şöyle söyleyelim: Hamas’ın… 
BAŞKAN – Sayın milletvekilleri, lütfen hatibe müdahale
etmeyelim.
MİTHAT SANCAR (Devamla) – Dinlerseniz anlatacağım.
Peki şöyle söyleyeyim: Ben size hafıza tazeleme konusunda
yardımcı olmaya çalışıyorum. Biliyorum, ayna güzel bir şey değildir; eğer
yüzünüze…
OSMAN AŞKIN BAK (Rize) – Sen de bak aynaya ya!
MİTHAT SANCAR (Devamla) – …kendi yüzünüze bakmaya cesaret
edemiyorsanız aynaya bakmayı istemezsiniz. 
OSMAN AŞKIN BAK (Rize) – Sen de bak aynaya. Teröristi
savunuyorsun! Sen de bak aynaya!
ŞAHİN TİN (Denizli) – Askeri kim öldürdü, onu söyle.
HASAN BASRİ KURT (Samsun) – Bombaları kim yerleştirdi?
MİTHAT SANCAR (Devamla) – Ben size bir noktada bir ayna
tutmaya çalışacağım, ister bakın ister bakmayın. Ben diğer yanına da geleceğim,
çözüm konusundaki görüşlerimi de söyleyeceğim ama sabrınız olursa. Eğer sabırla
dinlerseniz, birbirimizi dinlemeyi becerirsek o zaman belki bir yere varırız.
Derdim burada öyle basit bir polemik değil gerçekten. Sadece bu ülkede bu
konulara akademik olarak da siyasi olarak da emek sarf etmiş ve kalıcı adil bir
barış konusunda her zaman elinden geleni yapmış, şimdi de bunun için uğraşan
bir kardeşiniz, bir arkadaşınız olarak konuşuyorum. Bunlar hoşunuza
gitmeyebilir ama dinleyin. (AK PARTİ sıralarından gürültüler)
HASAN BASRİ KURT (Samsun) – Yapılanları takdir mi
edeceğiz?
MİTHAT SANCAR (Devamla) – Dinleyin lütfen, dinleyin.
Sizin herhangi bir olayla suçlanmanız hâlinde, buna
karşılık “Onlar da bunu yaptı.” demeniz sizi aklamıyor. O nedenle “Bakın, biz bunu yaptık.” itirafı anlamına
geliyor. “Onlar bunu yaptılar ama…” dediğiniz anda “Evet, biz de bunları yapmışız.”
dedi…
HASAN BASRİ KURT (Samsun) – “Onlar”
dediğiniz teröristler.
ŞAHİN TİN (Denizli) – Devletine
başkaldırmış, ne yapacak devlet?
MİTHAT SANCAR (Devamla) – Şimdi, eğer
sabır gösterirseniz…
HASAN BASRİ KURT (Samsun) – Sabır
gösteriyoruz.
MİTHAT SANCAR (Devamla) -
Göstermiyorsunuz maalesef ama gittiğiniz yolun ne kadar kötü olduğunu sizin de
çok iyi bildiğinizi biliyorum. Bu yolun çıktığı yerin ne olduğunu burada oturan
vicdanlı arkadaşlarımın da Hükûmet sıralarında oturanların da, bildiğini
biliyorum. Bakın, Bakanınızla da bu konuları uzun uzun konuştuk -kendisi de
bilir- yanında oturan arkadaşımla da. Birlikte bu sorunların nasıl çözüleceği
konusunda yurt dışı gezileri yaptık ve birlikte çok şey öğrendik, bırakın
bunları paylaşalım sizinle. Kabul edersiniz etmezsiniz ama bırakın bunları
sizlere aktaralım, sizler de dinleyin.
Şimdi, dün Sayın Cumhurbaşkanı bir
açıklama yapıyor, “Bütün kamu kurumları temizlenecek.” diyor. Aklıma Batı
Çalışma Grubu geliyor, aklıma Batı Harekât Konsepti geliyor. Bunları yaşamış
insanlarsınız siz, nasıl bu kadar çabuk unutabiliyorsunuz? Devlet koltuğuna
oturmak insanı birdenbire nasıl daha önce karşı çıktığını iddia ettiği bir
zihniyetin diline, yöntemine, içine çekebiliyor. Şunu söylüyoruz: Tansu Çiller
bütün bu suçları işledi, o hükûmet bütün bu suçları işledi, bu suçların
hesabını veremeyeceğini gördüğü anda günah keçisi aradı, günah keçisi yaratıp
kamuoyunu bununla oyalamak istedi. O günah keçisi de o zamanlar burada oturan
bizim milletvekillerimizdi, DEP’in milletvekilleriydi. O milletvekilleri yaka
paça alındı buradan, götürüldü. Daha sonra serbest bırakıldıklarında, büyük bir
haksızlığa uğradıklarını o dönemin Cumhurbaşkanı Sayın Abdullah Gül de teslim
etti; kendileriyle görüştü, o dönemi lanetledi, mahkûm etti. O dönemde
yapılanların bu ülkede yarayı derinleştirdiğini pek çok insan gördü, toplumun
büyük bir kısmı gördü. Sizin içinizden de çok insan o dönemde bunu basında da,
Mecliste de dile getirdi, söyledi.
Şimdi, bütün bunları yaşamış ve bütün
bunların içinde bulunmuş insanlar olarak nasıl içiniz elveriyor bugün? Bu kadar
rahat aynaya nasıl bakacaksınız?
MEHMET
METİNER (İstanbul) – Siz ne zaman bakacaksınız aynaya Mithat Hoca?
MİTHAT
SANCAR (Devamla) - Sıkıştığınızda dokunulmazlıkları gündeme getirmekle olmaz,
buradan gidemezsiniz arkadaşlar. Eğer 28 Şubat bir darbe idiyse, bir cinayet
rejimi idiyse, o Sincan’da yürüyen tank halkı ezmek için yürüdüyse sizler aynı
yöntemleri kabul edemezsiniz, etmemelisiniz. Vicdan bunu emrediyor. 
MEHMET
METİNER (İstanbul) – O yöntemleri siz uyguluyorsunuz. 
MİTHAT
SANCAR (Devamla) – Vicdan bunu emrediyor, vicdan bunu emrediyor. 
MEHMET
METİNER (İstanbul) – Sizden farklı düşünenleri siz susturuyorsunuz. Burada da
demokrasiden bahsediyorsunuz.
MİTHAT
SANCAR (Devamla) - Eğer bunları tartışmasız, sorunsuz kabul ediyorsanız sizi
tarihe ve Allah’a havale ederim.
MEHMET
METİNER (İstanbul) – Aynaya bakacak yüzünüz var mı ya!
MİTHAT
SANCAR (Devamla) - Sevgili -sürekli laf atan arkadaşımız kim bilmiyorum ama-
Mehmet Metiner bu konuda en son konuşacak insan!
MEHMET
METİNER (İstanbul) – Mithat Hocam, aynaya bakacak yüzünüz var mı ya! Her
tarafınızdan kan akıyor ya! 
MİTHAT
SANCAR (Devamla) - Şunu söyleyeyim arkadaşlar: Bunun çözümü bellidir. 
MEHMET
METİNER (İstanbul) – Yavuz hırsız misalisiniz ya!
MİTHAT
SANCAR (Devamla) – Eğer bu çözümü istiyorsanız yöntemi denedik. Evet, çeşitli
eksiklikler nedeniyle yürümeyen bir süreç…
MEHMET
METİNER (İstanbul) – Çözüm yöntemini siz de denediniz. Niye ısrar ediyorsunuz
çözümsüzlükte?
BAŞKAN
– Sayın milletvekilleri, lütfen müdahale etmeyelim. 
MEHMET
METİNER (İstanbul) – Niye silahı bırakmıyorsunuz? Niye silahla bir halkı tehdit
etmeye çalışıyorsunuz?
BAŞKAN
– Sayın milletvekilleri… Sayın Metiner, hatibe müdahale etmeyelim. 
MİTHAT
SANCAR (Devamla) – Sadece bir söz Metiner…
BAŞKAN
- Buyurun Sayın Sancar, siz Genel Kurula hitap edin. 
MİTHAT
SANCAR (Devamla) - Büyük bir suçluluk itirafı içinde bağırıyorsun. 
MEHMET
METİNER (İstanbul) – Niye silahı bırakmıyorsunuz? Bırakın. Çözümsüzlükte niye
ısrar ediyorsunuz? 
MİTHAT
SANCAR (Devamla) – Söylediğin her söz suçluluğunu ele veriyor. 
BAŞKAN
– Sayın Sancar, Genel Kurula hitap edin.
MEHMET
METİNER (İstanbul) – Kürt halkına niye zulmediyorsunuz?
MİTHAT
SANCAR (Devamla) - Kendi içinde taşıdığın büyük suçluluğu burada bağırarak
dışarı vuruyorsun. 
MEHMET
METİNER (İstanbul) – Bölgeyi niye cehenneme çeviriyorsunuz? 
MİTHAT
SANCAR (Devamla) – Tek yön… 
MEHMET
METİNER (İstanbul) – Bırakın o silahları.
BAŞKAN
– Sayın Metiner, lütfen…
MİTHAT
SANCAR (Devamla) - Onun da nasıl bırakılacağını konuşuyorduk bu masada. 
MEHMET
METİNER (İstanbul) – Hadi oradan ya! 
MİTHAT
SANCAR (Devamla) – Onun nasıl bırakılacağı biliniyordu. 
MEHMET
METİNER (İstanbul) – Karşınızda çocuk var sanki. 
MİTHAT
SANCAR (Devamla) – Şimdi, Sayın Metiner’i, tabii susturamazsınız, biliyorum.
MEHMET
METİNER (İstanbul) – Tabii ki siz susturamazsınız. 
MİTHAT
SANCAR (Devamla) - Çünkü içinde çok büyük suçlar biriktiği için bunları burada
bize aktararak rahatlamaya çalışıyor. 
MEHMET
METİNER (İstanbul) – Yüreğin yetiyorsa her yerde konuşuruz. 
MİTHAT
SANCAR (Devamla) – Konuşun her yerde ama bırakın biz de konuşalım. 
MEHMET
METİNER (İstanbul) – Her yerde konuşuruz.
MİTHAT
SANCAR (Devamla) – Bırakın biz de konuşalım; bırakın, bırakın. 
İDRİS
BALUKEN (Diyarbakır) – Ya bir dinleyin, dinleyin ya. 
BAŞKAN
– Sayın Sancar, Genel Kurula hitap edin. 
Sayın
Metiner, lütfen… 
MİTHAT
SANCAR (Devamla) – Ama izin verirse hitap edeceğim Sayın Başkan. Bu kadar
yüksek sesle bağırıldığında… 
İDRİS
BALUKEN (Diyarbakır) – Sayın Başkan, iki dakikadır konuşamıyor sayın hatip.
FİLİZ
KERESTECİOĞLU DEMİR (İstanbul) – Sayın Başkan, süre vereceksiniz herhâlde.
İDRİS
BALUKEN (Diyarbakır) – Mithat Hocam, muhatap almadan konuşun.
FİLİZ
KERESTECİOĞLU DEMİR (İstanbul) – Ama bitti, süre bitti ya.
BAŞKAN - Buyurun Sayın Sancar, siz Genel
Kurula hitap edin.
MİTHAT
SANCAR (Devamla) – Bakın, Sayın Başkan, ben bundan önce hiçbir konuşmamda hiç
kimseye sataşmadım ve hiç kimseye cevap vermedim, böyle bir tarzım da yok. Bunu
burada arkadaşlarımın da teslim edeceğini sanıyorum. Bu kadar sürekli bir
tacizde konuşma imkânı ben bile bulamıyorum.
FİLİZ
KERESTECİOĞLU DEMİR (İstanbul) – Evet yani…
MEHMET
METİNER (İstanbul) – Tacizi siz yapıyorsunuz, siz.
BAŞKAN
– Sayın milletvekilleri, lütfen müdahale etmeyelim. Hatibe müdahale etmeyelim,
lütfen.
MİTHAT
SANCAR (Devamla) – O zaman, takdiri de size bırakıyorum.
MEHMET
METİNER (İstanbul) – Sürekli hakaret, sürekli taciz ya.
MİTHAT
SANCAR (Devamla) – Yani şimdi süre de bitti. Ama burada bir adil yönetim
gerekiyor.
(Mikrofon
otomatik cihaz tarafından kapatıldı) 
BAŞKAN
– Adil yönetim herkese, hiç kimseye uzatma yapmadığım için, hiç kimseye… [HDP
sıralarından alkışlar (!)] 
MİTHAT
SANCAR (Devamla) – Ama şöyle: Oynanmamış dakikaları ne yapacağız?
BAŞKAN
- Sayın Sancar, hiç kimseye yapmadım, yoksa emin olun adil bir şekilde
yönetmeye çalışıyoruz.
Teşekkür
ediyoruz.
MİTHAT
SANCAR (Devamla) – Teşekkür ediyorum. Ben başka bir konuşmamda bunun devamını
sizlerle paylaşacağım.
Hepinize
sevgilerimi, saygılarımı sunuyorum. (HDP sıralarından alkışlar) 
İDRİS
BALUKEN (Diyarbakır) – Metiner’e yirmi dört saat konuşun kâr etmez.
ÖZGÜR
ÖZEL (Manisa) – Parlamenter sistemin önündeki en büyük engel Mehmet
Metiner’dir, ben bunu her zaman söylerim.
BAŞKAN
– Tümü üzerinde, gruplar adına üçüncü söz…
COŞKUN
ÇAKIR (Tokat) – Sayın Başkan…
BAŞKAN
– Buyurun Sayın Çakır.
COŞKUN
ÇAKIR (Tokat) – Sayın Başkan, değerli hocamızın bu kışkırtıcı dili ve konuşması
içerisindeki İsrail-Filistin benzetmesi, Guantanamo, Batı Çalışma Grubu
benzetmesi açık bir tahrik ve sataşmadır. 69’a göre söz istiyorum.
BAŞKAN
– Sayın Çakır, lütfen, ikinci bir sataşmaya meydan vermeden, iki dakikalık süre
içerisinde sataşmadan dolayı meramımızı ifade edelim.
VIII.- SATAŞMALARA İLİŞKİN KONUŞMALAR (Devam)
10.- Tokat Milletvekili Coşkun Çakır’ın, Mardin
Milletvekili Mithat Sancar’ın, 9 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında Adalet ve Kalkınma Partisine
sataşması nedeniyle konuşması
COŞKUN
ÇAKIR (Tokat) – Teşekkür ederim Değerli Başkan.
Sayın
Başkan, değerli milletvekilleri; Mithat Sancar, bu ülkenin yetiştirdiği önemli
entelektüellerden birisidir, kıymetli bir hocamızdır, çözüm sürecinde de katkı
sağlamıştır. Hususen ben yazılarından istifade etmiş birisiyim. Ancak,
konuşmanın başında kurmuş olduğu dili, konuşmanın ortasında yapmış olduğu
kıyaslamalarla âdeta berhava etmiştir. Ortada var olan mücadeleyi, yahut çabayı
İsrail-Filistin ilişkisine benzetmesi, İsrail’in Filistinlilere yapmış olduğu
muameleyle burada olup biteni benzer tutması, eş tutması bir talihsizliktir.
Hele hele ABD’nin Guantanamo hapishanelerindeki olayı örnek vermesini ise
anlamakta güçlük çekiyorum. Ve nihayet işi getirip de Batı Çalışma Grubuna
bağlaması ise kabul edilebilir değil.
Değerli
Hocam, Sevgili Hocam, hatalardan bahsedin, eksiklerden bahsedin,
yapılacaklardan bahsedin, bu adaletli ve hakkaniyetli bir şey olur, ancak olup
biteni bire bir zulümle -nasıl ifade edeyim- bire bir bir halkın yok
edilmesiyle beraber tutmayı, eşit tutmayı eminim siz de kabul edemiyorsunuz,
sadece kürsüden konuştuğunuz için böyle söylüyorsunuz. Ben hâlâ o inancımı, o
kanaatimi muhafaza etmek istiyorum. 
Teşekkür
ederim. (AK PARTİ sıralarından alkışlar)
BAŞKAN
– Teşekkürler Sayın Çakır. 
İDRİS
BALUKEN (Diyarbakır) – Sayın Başkan…
BAŞKAN
– Sayın Sancar, buyurun. 
MİTHAT
SANCAR (Mardin) – Evet, izin verirseniz bir açıklama ihtiyacı var, “kışkırtıcı
dil” de bir sataşmadır sonuç itibarıyla.
BAŞKAN
– Sayın Sancar, buyurun.
Yeni
bir sataşmaya meydan vermeyelim lütfen.
MEHMET
METİNER (İstanbul) – Sayın Başkan, o zaman bize de sataşıldı, biz de söz hakkı
istiyoruz. 
ERKAN
AKÇAY (Manisa) – Sayın Başkan, Hükûmet niye sessiz kalıyor? Yani Türkiye
Cumhuriyeti’ni İsrail’le mukayese eden görüşlere elbette bir görüşünüz olacak.
Hükûmet sessiz. Hükûmet ya yok, olsa da sessiz, olan Coşkun Bey’e oluyor. 
MEHMET
METİNER (İstanbul) – Sayın Başkan, Sayın Sancar bana da sataştı, ben de söz
hakkı istiyorum. 
11.- Mardin Milletvekili Mithat Sancar’ın, Tokat
Milletvekili Coşkun Çakır’ın sataşma nedeniyle yaptığı konuşması sırasında
şahsına sataşması nedeniyle konuşması
MİTHAT
SANCAR (Mardin) – Değerli arkadaşlar, çok teşekkür ederim iltifatlarınız için. 
Eğer
konuşmanın akışına bu kadar müdahale edilmeseydi görecektiniz ki amacım asla
gerilim yaratmak değil. Ama şunu takdir edin lütfen: Ben size bir çerçeve
içinde bir değerlendirme sunmaya çalışıyordum, sürekli müdahale edildi. 
Şunu
söylemeye çalışıyorum: Ben Türkiye'yi İsrail gibi gördüğümü söylemedim, bunlar
yanlış anlaşılmalara yol açan kıyaslamalardır, bunu da dedim. 
Yalnız,
eğer her şeyi terörle mücadele adı altında meşrulaştırmaya kalkarsanız, bunu
yapan çok devlet var, bu mantığı dikkatinize sunmaya çalıştım. Asla kışkırtma
gibi bir niyetim yok, bu sözün çok ağır olduğunu, şahsen asla kabul etmeyeceğim
bir söz olduğunu size söyleyeyim. Geri almanızı isteyecek değilim ama keşke
kullanmasaydınız. 
Çünkü
cidden anlatmaya çalıştığım şu: 1990’larda tutulan yol bizi çok kötü bir yere
götürdü, şimdi neredeyse tarih tekerrür ediyor. Bu yol bizi sadece çıkmaza
götürür, duvara çarpmaya götürür. Hiçbirimizin duvara çarpma lüksümüz de yok,
hakkımız da yok, bu duvara karşı gidişe sessiz kalmaya da hakkımız yok. 
Benim
sunduğum değerlendirme sizin hoşunuza gitmeyebilir, önerdiğim yolu doğru
bulmayabilirsiniz ama sonuçta, konuşarak birbirimizi ikna etmekten başka
çaremiz yok, çözüm için de bunun dışında bir yolumuz yok. Bunu anlatmaya
çalışıyorum. Yoksa burada ne öyle herhangi bir yere bir hamasi hitap gibi bir
derdim var ne de Meclis kürsüsünde şov yapmaya ihtiyacım var. Sadece derdimi anlatmaya
çalıştım, hepsi buydu. Keşke bu şekilde bir değerlendirme yapmasaydınız Sayın
Başkan. (HDP sıralarından alkışlar) 
BAŞKAN
– Teşekkürler.
MEHMET
METİNER (İstanbul) – Sayın Başkan…
BAŞKAN
– Buyurun Sayın Metiner.
MEHMET
METİNER (İstanbul) – İsmimi zikrederek sataşmada bulundu.
BAŞKAN
– Sayın Metiner, karşılıklı bir sataşma oldu herhâlde ya. Bu işi, polemiği
bitirelim isterseniz. Lütfen, istirham ediyorum.
İDRİS
BALUKEN (Diyarbakır) – Grup adına söz verildi zaten!
BAŞKAN
– Tümü üzerindeki görüşmeleri tamamlıyoruz…
MEHMET
METİNER (İstanbul) – Yani ne cürüm işlemişiz bir bakalım ya! Ne cürüm işlemişiz
yani?
BAŞKAN
– Sayın Metiner… 
MEHMET
METİNER (İstanbul) – Cürüm işleyenlerin bize cürüm atfetmeleri büyük bir
haksızlıktır. 
İsmimi
zikretti, cevap hakkımı kullanmak istiyorum. 
BAŞKAN
– Peki Sayın Metiner, ısrar ediyorsanız, buyurun. 
İki
dakika sataşmadan dolayı söz veriyorum. 
Yeni
bir sataşmaya meydan vermeyelim lütfen. 
12.- İstanbul Milletvekili Mehmet Metiner’in, Mardin
Milletvekili Mithat Sancar’ın, 9 sıra sayılı Kanun Tasarısı’nın tümü üzerinde
HDP Grubu adına yaptığı konuşması sırasında şahsına sataşması nedeniyle
konuşması
MEHMET
METİNER (İstanbul) – Sayın Başkan, değerli milletvekilleri; önderleri olarak
kabul ettikleri şahıs “İnkâr biterse isyan biter.” diyordu. Biz inkârı
bitirdik, asimilasyonu bitirdik. Biz Kürt halkı üzerindeki baskıyı ortadan
kaldırdık. Bugün Kürt halkına JİTEM’den bin kat daha fazla zulmeden bir terör
örgütünün siyaseten sözcülüğünü yapmak Kürt halkına ihanettir. (AK PARTİ sıralarından
alkışlar) 
Siz,
deminden beri, burada Türkiye Cumhuriyeti devletinin, AK PARTİ Hükûmetinin Kürt
halkına karşı bir savaş içinde olduğunu söylüyorsunuz. Bu büyük bir yalandır.
Yüz binlerce Kürt sizin zulmünüzden kaçıyor. Rojava’da da on binlerce Kürt
yerleştiğiniz yerden kaçtı. Siz Kürtlerin hakkını savunuyorsanız, Kürt
milliyetçiliği yapacaksanız kendinizden farklı Kürtlere kendinize tanıdığınız
hakları tanıyacaksınız. Bölgede PKK zulmü vardır, silahlı bir kalkışma vardır,
mahalleler işgal altındadır, hendek terörizmine siyasi kılıf giydirilemez. 
Bizim
bir cürmümüz yok. Silahları bırakın. Bu ülke çatısı içinde, bu Meclis çatısı
içinde her şey özgürce konuşulabiliyor. Ama hem silahla bölgeyi elinize
geçirmeye çalışacaksınız, sizden farklı düşünen Kürtleri imha edilmesi gereken
bir düşman gibi göreceksiniz, bir de kalkıp burada demokrasiden
bahsedeceksiniz, AK PARTİ’nin cürmünden bahsedeceksiniz. O mahalleleri siz
yakıp yıkıyorsunuz, Kürtleri bu kar, kış kıyamette siz göçe zorluyorsunuz. Asıl
hesabı siz vereceksiniz. Kürt halkına ihanet içindesiniz. Bunun hesabını da er
geç Kürt halkının yiğit evlatları sizden soracaktır.
Şimdi,
sırtınızı yasladığınız o terör örgütünün elindeki silahlara güveniyorsunuz.
Demin bir milletvekiliniz şunu söyledi: “Sözün gücüne güveniyoruz.” Sözün
gücüne güveniyorsanız hodri meydan, silahları bırakın gelin, dağları boşaltın
gelin.
(Mikrofon
otomatik cihaz tarafından kapatıldı)
MEHMET
METİNER (Devamla) – Sözün gücüne, siyasetin gücüne güveniyorsanız, hodri
meydan! (AK PARTİ sıralarından alkışlar)
BAŞKAN
– Teşekkürler Sayın Metiner.
ERKAN
AKÇAY (Manisa) – “Gelin, pazarlık yapalım, pazarlığa devam.” diyor yani!
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Açık bir sataşma yaptı. Grup adına cevap vermemiz lazım.
BAŞKAN
– Buyurun.
İki
dakika süre veriyorum.
13.- Diyarbakır Milletvekili İdris Baluken’in, İstanbul
Milletvekili Mehmet Metiner’in sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
İDRİS
BALUKEN (Diyarbakır) – Sayın Başkan, değerli milletvekilleri; tabii, Metiner’i
aslında burada muhatap alarak herhangi bir şey ifade etmek istemiyorum. Ancak…
MEHMET
METİNER (İstanbul) – Çok şükür! Muhatabınız olmadığım için mutluyum.
İDRİS
BALUKEN (Devamla) – Evet, çok şükür. Kimin ihanet içerisinde olduğunu o halk
çok iyi biliyor.
MEHMET
METİNER (İstanbul) – İhaneti siz yapıyorsunuz, Kürt halkına ihaneti siz
yapıyorsunuz!
İDRİS
BALUKEN (Devamla) – Bizim elimizde hiçbir zaman silah olmadı. Biz bir siyasi
parti olarak bu ülkede silahların susabileceğini ve kalıcı barışa
gidilebileceğini çok net olarak ortaya koyduk.
MEHMET
METİNER (İstanbul) – Asla!
İDRİS
BALUKEN (Devamla) – Senin burada anlattığın inkâr, imha ve asimilasyon eğer bittiyse
hâlâ bu ülkede “Ana dilde eğitim böler.” diyen bir anlayışı nereye koyuyorsun?
MEHMET
METİNER (İstanbul) – Asla! Ana dilde eğitim serbesttir!
İDRİS
BALUKEN (Devamla) – Ana dilde eğitimi hâlâ kamusal alanda yasaklayan bir
zihniyeti nereye koyuyorsun? 
MEHMET
METİNER (İstanbul) – Ana dilde eğitim serbesttir. Yalan söylüyorsunuz!
İDRİS
BALUKEN (Devamla) – Hâlâ Kürt halkının kendi yönetim süreçlerine, karar
süreçlerine katılma hakkını nereye koyuyorsun? 
MEHMET
METİNER (İstanbul) – Kürt dilinin üstünde hiçbir baskı yoktur. Asla!
İDRİS
BALUKEN (Devamla) – Bizim burada ne söylediğimiz bellidir, ortadadır.
Gazze’deki durum ile Cizre’deki durumun hiçbir farkı yoktur. Gazze’de de aynı
abluka vardır, Cizre’de de aynı ablukayla…
MEHMET
METİNER (İstanbul) – Asla! Cizre’deki katliamın sorumlusu sizsiniz! O katliamın
sorumlusu sizsiniz!
İDRİS
BALUKEN (Devamla) – Bugün, Cizre merkezinde sivil yerleşim alanlarına 40’ın
üzerinde havan topu düştü. Eğer gerçekten senin Cizre’deki durumla ilgili
kaygın varsa… 
MEHMET
METİNER (İstanbul) – O terörün sorumlusu sizsiniz!
İDRİS
BALUKEN (Devamla) - …gel, yarın birlikte Cizre’ye gidelim de…
MEHMET
METİNER (İstanbul) – Katliamın sorumlusu sizsiniz!
İDRİS
BALUKEN (Devamla) - …oradaki durumu görüp ondan sonra buraya gelip konuşun. 
MEHMET
METİNER (İstanbul) – Katliamın sorumlusu sizsiniz!
İDRİS
BALUKEN (Devamla) - Burada, böyle, hamaset duygularıyla…
MEHMET
METİNER (İstanbul) – Hamaseti de siz yapıyorsunuz!
İDRİS
BALUKEN (Devamla) - …burada, gelip yaranma siyasetiyle bu işi çözümsüzlüğe
doğru götürme dışında hiçbir işe yaramazsınız. 
MEHMET
METİNER (İstanbul) – Yoksul Kürt evlatlarını ölüme yatırıyorsunuz!
İDRİS
BALUKEN (Devamla) - Bizim söylediğimiz nettir. Bu ülkenin kanayan bir yarası
vardır. Bu yarada geçmiş dönemde yapılan hatalarla bir çözüm aramak, maalesef
ki…
MEHMET
METİNER (İstanbul) – Siz hâlâ 90’lı yıllarda yaşıyorsunuz!
İDRİS
BALUKEN (Devamla) - …çözümsüzlüğü daha fazla derinleştirip çözümü daha fazla
ötelemekten, ertelemekten başka bir şeye yaramaz. Ancak, burada ağır olan şey
şudur: Halkımız her gün bedel ödüyor. 
(Mikrofon
otomatik cihaz tarafından kapatıldı) 
MEHMET
METİNER (İstanbul) - O bedeli o halka siz ödettiriyorsunuz, siz! 
İDRİS
BALUKEN (Devamla) - Bu bedeli engellemek, bu bedeli ortadan kaldırmak hepimizin
elindeyken…
MEHMET
METİNER (İstanbul) – O katliamın sorumlusu PKK’dır ve siz onun siyasetini
yapıyorsunuz!
İDRİS
BALUKEN (Devamla) - …burada polemiklerle, ucuz polemiklerle zaman harcamayın
diyorum.
ŞAHİN
TİN (Denizli) - Hendeklerden kaçanlar nereye gidiyor? Kandil’e mi gidiyor,
Türkiye’ye mi geliyor? Onu söyleyin. 
İDRİS
BALUKEN (Devamla) - Hepinizi saygıyla selamlıyorum. 
BAŞKAN
– Birleşime beş dakika ara veriyorum.
Kapanma
Saati: 21.36
ALTINCI OTURUM
Açılma Saati: 21.49
BAŞKAN: Başkan Vekili Ahmet AYDIN
KÂTİP ÜYELER: İshak GAZEL (Kütahya), Elif Doğan TÜRKMEN (Adana)
------0-----
BAŞKAN – Sayın
milletvekilleri, Türkiye Büyük Millet Meclisinin 25’inci Birleşiminin Altıncı
Oturumunu açıyorum.
9 sıra sayılı
Kanun Tasarısı’nın görüşmelerine devam edeceğiz. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
7.- Türkiye Cumhuriyeti Hükümeti ile Romanya Hükümeti
Arasında Savunma Sanayi İşbirliği Anlaşmasının Onaylanmasının Uygun Bulunduğuna
Dair Kanun Tasarısı ile Millî Savunma Komisyonu ve Dışişleri Komisyonu
Raporları (1/315) (S. Sayısı: 9) (Devam)
BAŞKAN –
Komisyon? Burada. 
Hükûmet? Burada.

Tasarının tümü
üzerinde son konuşmacı, Cumhuriyet Halk Partisi Grubu adına Mersin Milletvekili
Hüseyin Çamak. 
Buyurun Sayın
Çamak. (CHP sıralarından alkışlar) 
CHP
GRUBU ADINA HÜSEYİN ÇAMAK (Mersin) – Sayın Başkan, değerli milletvekilleri; 9
sıra sayılı Kanun Tasarısı üzerine şahsım adına söz almış bulunmaktayım. Bu
anlaşmayı grup olarak destekliyor, “evet” oyu kullanacağımızı bildiriyorum.
Yüce Meclisi saygıyla selamlıyorum.
Bu
vesileyle çok önemli gördüğüm ve siz değerli milletvekillerini de haberdar
etmek istediğim konuyu huzurlarınızda dile getireceğim. Mersin Milletvekili
olan Sayın Bakanımızın da burada olması ve söyleyeceklerimi dinlemesi benim
için bir şans oldu.
Sayın
milletvekilleri, dünyada bir tehlike gerçeği olan nükleer santralleri güzel bir
yapıymış gibi allayıp pullayıp bilimsel bilgilere dayanmadan, Mersin Akkuyu’da
nükleer santral yapmak isteyen NGS Rus şirketi tarafından nükleer yalanlar
okullarımızda anlatılmak istenmektedir. Buna karşılık, Mersin Türk Mühendis ve
Mimarlar Odası, Elektrik Mühendisleri Odası, Baro Başkanlığı, Tabip Odası
Başkanlığı, Jeoloji Mühendisleri Odası, Sağlık ve Sosyal Hizmet Emekçileri
Sendika Başkanlığı İl Millî Eğitim Müdürlüğüyle irtibata geçerek “temiz enerji
ve alternatif enerjiler” konulu sunum vermek istemişlerdir. Talepleri,
okullarda öğretmenler tarafından zaten bilgilendirildikleri gerekçesiyle
reddedilmiştir. Acı olan, NGS Rus şirketinin sunum talebi kabul edilirken
meslek odalarımızın bilgilendirme isteklerinin reddedilmesidir. 
Akkuyu
NGS şirketi tarafından 23 Ekim 2015 tarihinde Türkiye Cumhuriyeti Mersin İl
Millî Eğitim Müdürlüğüne hitaben yazılan yazıda, Mersin ili ve diğer
bölgelerdeki ilkokul, ortaokul ve lise eğitimi alan öğrencilere, nükleer
santrallerle ilgili, kendi uzmanlarınca bilgilendirme yapmak istediklerini
belirtmişlerdir. Bunun üzerine, Mersin İl Millî Eğitim Müdürlüğünce tüm ilçe
kaymakamlıklarına, konuyu tüm okullara duyurmaları için vali adına imzalı bir
yazı gönderilmiştir. İlçe müdürlüklerimiz de bütün okullara bu yazıyı
ulaştırmıştır. Öncelikle, Akkuyu NGS firması tarafından gönderildiği iddia
edilen yazı, firmanın hiçbir yetkilisi veya çalışanı tarafından
imzalanmamıştır. 
Değerli milletvekilleri, yazı burada;
başlık var, Mersin İl Millî Eğitim Müdürlüğüne hitaben yazılmış ama altta ne
isim var ne de bir imza var. Öncelikle, imzasız bu yazıyı emir telakki eden İl
Millî Eğitim Müdürlüğü, üstelik yazı ekinde olmayan ve hangi içeriğe sahip
olduğunu bilmediği ve pedagojik olarak değerlendiremediği bu sunumların
okullarda çocuklarımıza gösterilmesini istemiştir. Mersin ve dışındaki
bölgelerde, ilkokul, ortaokul ve lise öğrencilerine Akkuyu NGS firması
tarafından nükleer konusunda objektif olmayan, taraflı, gerçeklere dayanmayan
bir bilgilendirme sürecinin hayata geçirilmesinin planlandığı ortaya çıkmıştır.
Ayrıca, şöyle bir gerçek daha bu yazıyla ortaya çıkmıştır: Anladığımız
kadarıyla, Mersin ili dışındaki diğer bölgelerin de nükleer santralin enerji
üretimi dışında ürettiği radyoaktif etkilerden etkileneceği gerçeği şirket
tarafından da kabul edilerek oralarda da hazırlayıcı eğitim yapılması
istenmektedir. Kaldı ki Akkuyu’da kurulması planlanan nükleer santralin ÇED
raporunun eksikliklerle ve yanlışlarla dolu olduğunu, bu rapora karşı meslek
odalarının, çevre örgütlerinin, pek çok kişi ve kurumun da dava açtığını ve bu
dava süreçlerinin devam ettiğini biliyoruz. Bu davalar sonuçlanmadan bu projenin
başlayamayacağı ortadayken toplumu maniple etmek için bu yöntemlerin
kullanıldığı aşikârdır. Ama, bu manipülasyonun devlet organları, hele hele
Millî Eğitim üzerinden çocuklarımıza karşı yapılıyor olması da çok vahim bir
tutumdur.
Sayın milletvekilleri, nükleerle ilgili
dünyanın çok acı tecrübeleri mevcuttur. Bunlara örnek vermek gerekirse İkinci
Dünya Savaşı’nda Japonya’nın Hiroşima ve Nagasaki şehirlerine atılan atom
bombaları, Sovyetler Birliği’nde yaşanan Çernobil Nükleer Santrali’ndeki patlama,
deprem sonrası Japonya’nın Fukuşima Nükleer Santrali’ndeki sızıntılar, bu
verilen örneklerin etkileri dünya ölçeğinde olmuştur ve hâlen devam etmektedir.

Radyoaktivite
üzerine yaptığı çalışmalarla iki farklı alanda Nobel Ödülü kazanan ve 1934
yılında ölen Marie Curie’nin evinde yaptığı deneyler sonucunda, eşyalarının ve
kullandığı not defterinin hâlâ radyasyon yaydığını düşünürsek ülkemizde yapımı
planlanan Akkuyu ve Sinop Nükleer Santrallerinin etkilerini hayal bile
edemeyiz. Bu konunun bir an önce değerlendirilerek yanlıştan dönülmesi ve
okurlarımızda bilimsel bilgiler ve gerçeklerin tarafsızca anlatılmasının
sağlanması gerekmektedir. 
Sayın
milletvekilleri, santralin yapılacağı Mersin’in Büyükeceli bölgesi, turizme çok
elverişli ve bakir bir alan, âdeta turizm için yaratılmış bir bölgedir. Yani
burada bir turizm katliamı yaşanacaktır. 
Sayın
milletvekilleri, şu anda, dünyada yalnız Çin’de nükleer santral yapımı devam
etmektedir. Bildiğiniz gibi, Almanya 2020’de mevcut santralleri kapatacak ve
güneş enerjisine yönelmek için zaten şu anda çalışmalara başlamıştır.
Almanya’nın güneşi ülkemizin onda 1’i kadar ya vardır ya yoktur. Fransa, 2050
yılında mevcut santrallerini kapatma kararı almıştır. Nükleer santrallerin
öncülüğünü yapan Japonya, nükleer enerjiden geri adım atmaya başlamıştır. 
Değerli
milletvekilleri, “Güvenilir.” deniyor. Doğanın alt edemeyeceği bir teknoloji
yoktur, nükleer santraller güvenilir değildir. Hâl böyleyken ülkemizin bu
konuda ısrarcı olması kabul edilemez. 
Sayın
milletvekilleri, şu anda, ülkemizde yüzde 20 kayıp ve kaçak vardır. Bu yüzde
20’yi iyileştirmelerle yüzde 5’lere indirebilirsek zaten iki nükleer santrale
eş değer enerji elde etmiş olacağız. Güneş enerjimiz var. Bakınız, Almanya,
güneşi bizimkinin onda 1’i olmasına rağmen güneşe yöneldi; güneş enerjisi
santralleri kurup ta Sudan’dan ülkesine enerji taşımaya çalışmaktadır. 
HÜSEYİN
FİLİZ (Çankırı) – Daha yeni geçtik ama, on sene sürer. 
HÜSEYİN
ÇAMAK (Devamla) – Bizimki kaç yılda faaliyete geçecek? On yılda geçecek.
2025’ten önce hayata geçemeyecektir. 
Sayın
milletvekilleri, gelin, yol yakınken Rusya’yla olan nükleer enerji anlaşmasını
iptal edelim, çocuklarımıza ve torunlarımıza temiz bir ülke, temiz bir Türkiye
bırakalım. Arkadaşlar diyor ki: “Enerji açığımız var.” Enerjisiz yaşayabiliriz.
Çernobil olayını biliyorsunuz, şu anda, Karadeniz Bölgesi’nde -Karadenizli
milletvekili arkadaşlarımız bilir- kaç yıl oldu, buna rağmen kanser vakaları,
özellikle de tiroit kanserleri günden güne artmakta ve devam etmektedir çünkü
radyasyonun yaptığı etki çağlar boyunca devam etmektedir. Bunu bilmeyen yoktur,
bilinmesi gereken bir gerçektir.
Sayın
milletvekilleri, Millî Eğitime bizim odalar, jeoloji mühendisleri yazı yazmış,
mimar odası yazmış, Mersin Tabip Odası yazmış, Mersin Barosu yazmış. Bakınız,
bunlar hep belge. Mademki bu Rus firması bilgilendirme yapıyor, nükleer
santrallerin iyiliklerini, güzelliklerini, güzel taraflarını anlatıyor, biz de
anlatalım çocuklara tarafsız bir şekilde, çocuklar kendileri karar versin ama
yok. Millî Eğitim bizimkilere “Hayır, müsaade edemeyiz çünkü öğretmenleri zaten
bunu anlatıyor…” Oysa bizim bildiğimiz kadarıyla, okul müfredatından da bu
bilgiler tamamen çıkarılmıştır efendim. 
Durum
böyle arkadaşlar. Yolun başındayken bu nükleer santrallerin bütün dünyada olduğu
gibi ülkemizde de kurulmasına engel olalım.
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Çamak.
Şahıslar
adına Malatya Milletvekili Veli Ağbaba.
Buyurun
Sayın Ağbaba. (CHP sıralarından alkışlar)
Süreniz
on dakikadır. 
VELİ
AĞBABA (Malatya) – Sayın Başkan, değerli milletvekilleri; ben de hepinizi
saygıyla selamlıyorum.
Değerli
arkadaşlar, değerli milletvekilleri; hem bizim hem de Avrupa’nın, hatta
dünyanın karşılaştığı en büyük krizlerden biriyle karşı karşıyayız. Bu sorun,
hepinizin bildiği gibi, mülteci meselesi. Bu mülteci meselesinin en büyük
kısmını da Suriye’den gelen göçmenler oluşturuyor. Maalesef, en çok da bizim
izlediğimiz politikalar sonucunda Suriye nüfusunun tamamına yakını yer
değiştirdi. 23 milyonluk Suriye’de 6 milyona yakın insan maalesef başka
ülkelere göç etti, bir o kadarı da hâlâ kaçmaya çalışıyor ve nüfusun yaklaşık
üçte 1’i yani 6 milyonu ise Suriye içerisinde yer değiştirdi. Türkiye’de
yaklaşık 2 milyon 200 bin Suriyeli mülteci bulunmakta. Değerli arkadaşlar,
bunların yüzde 55’i 18 yaş altı çocuk ve gençlerden oluşmakta, yaklaşık 1
milyon 123 bin genç ve çocuk Suriyeli göçmen bulunmakta. Bunların 663 bini okul
çağında ve maalesef 400 bine yakın çocuk okula gidemiyor, okul hizmetlerinden faydalanamıyor,
eğitim hakkı ellerinden alınıyor.
Tabii,
sadece çocukların değil, gelen bütün Suriyeli göçmenlerin yaşamış olduğu birçok
problem var. Dil problemi var, ötekileştirilme var, beslenme var, yaşam hakkı
problemi var, iş problemi var. Yani, Suriyeli mültecilerin Türkiye’deki
durumları, maalesef, ülkelerinden çok farklı değil.
Değerli
milletvekilleri, Türkiye’deki Suriyeli sığınmacıların yaşadığı 25 kampta 260
bin mülteci yaşamakta. Bu kamplarda kalanların oranı toplam mültecilerin sadece
yüzde 13’ü yani gelen mültecilerin yüzde 87’si kamp dışında yaşıyor. En çok da
Urfa, İstanbul, Adana, Hatay gibi illerimizde Suriyeli nüfus yaşamaktadır.
Değerli
arkadaşlar, bu sorun bütün Türkiye’yi o kadar yakından ilgilendirmektedir ki 7
veya 8 il hariç Türkiye’deki bütün illerimizde Suriyeli mülteci var. Tabii,
Suriyelilerin buraya gelmesindeki en büyük sebeplerden birinin bizim izlemiş
olduğumuz Suriye politikası olduğunu bilmemiz gerekiyor.
Değerli
arkadaşlar, bu politika sonucunda cumhuriyet tarihinde yaşamış olduğumuz en
büyük mülteci akınını yaşadık. Bakınız, cumhuriyet tarihinde aldığımız toplam
göç 2 milyon ve bu gelenlerin tamamına yakını Türkçe biliyor, tamamına yakını
nitelikli göçmen ama son dört yılda aldığımız göçmen sayısı 2,5 milyona yakın.
Yani yaklaşık doksan beş yılda aldığımız göçmen sayısı 2 milyon, son dört yılda
aldığımız göçmen sayısı 2,5 milyon. Tabii, Hükûmet, Suriye politikası izlerken,
orada Esad’ı devirme hevesleri güderken göçün bu kadar olacağını ve bu kadar
uzun süre kalacağını bilemiyordu. Biliyorsunuz, hemen Emevi Camisi’nde cuma
namazı kılma hesaplarını yapıyordu ama maalesef, Suriyeliler Türkiye’de cuma
namazı kılmaya başladı.
Değerli
arkadaşlar, bütün araştırmalar gösteriyor ki iki yıl ve daha fazla kalan
mülteciler, göçmenler başka ülkelerden kendi ülkelerine gitmiyorlar, orada
kalıcı oluyorlar ve değerli milletvekilleri, AKP sayesinde Suriyelilerin
döneceği bir toprak da bir ülke de artık yok. 
Değerli
arkadaşlar, Batı ne diyor? “Açın doğuyu, kapatın batıyı.” diyor. İşin aslı, Avrupa
Birliğinin bize söylediği şey bu: “Açın doğuyu, kapatın batıyı.” 
Değerli
arkadaşlar, mültecilere sahip çıkmak, onlara insani yaşam koşulları hazırlamak
bizim görevimiz, bunu yapmamız gerekiyor ancak bu mülteci meselesi sadece
Türkiye'nin sorunu değil. Bu sorun aynı zamanda Avrupa’nın da sorunudur. Nasıl
ki “Avrupa’yla ortak geçmişimiz var.” diyorsak, nasıl ki Avrupa Birliği “Ortak
geleceğimiz var.” diyorsa Avrupa’ya ortak sorumluluğumuz olduğunu da
hatırlatmamız gerekiyor. Avrupa bu sorundan kaçamaz, kaçmamalıdır.
Değerli
arkadaşlar, bu sorunu bütün yakıcılığıyla bütün dünya hissederken ve Aylan
bebeğin o cansız bedeniyle bütün dünya duyarken Türkiye yanlış bir iş yaptı. 29
Kasımda Sayın Başbakanın Avrupa Birliği görüşmesinde, Avrupa Birliğinin Türkiye’ye
3 milyar euro vereceğine ilişkin bir müzakere yapıldı. Değerli arkadaşlar,
bunun anlamı çok kötü. Türkiye, bu 3 milyar euroyla Avrupa Birliğinin,
maalesef, mülteci kampı olmuştur ve maalesef, değerli arkadaşlar, 3 milyar euro
karşılığında Türkiye bekçi olmuştur, bekçi, Avrupa Birliğinin bekçisi konumuna
düşürülmüştür. Bu, kabul edilemez; bu sorumluluk sadece bizim sorumluluğumuz
değil, bu bütün dünyanın sorumluluğudur. 3 milyar euroyla, parayla bu hesap
edilemez değerli arkadaşlar ve bizim kaldırabileceğimiz bir mesele de değildir
bu mesele. 
Değerli
arkadaşlar, tabii, bu mesele konuşulurken en çok da Suriye’nin bu hâle
gelmesinden sorumlu insanları da konuşmak gerekir, sorumlu politikaları
söylemek gerekir. Bir taraftan doğuda savaşı körükleyeceksiniz, bir diğer
taraftan sahillerde insanların ölüme gönderilmesinde göz yumacaksınız; bu,
kabul edilemez. Maalesef doğuda sınır güvenliğimiz yok, batıda hiç yok. 
Değerli
arkadaşlar, insan kaçakçılarının cirit attığı bir ülke konumuna geldik. Artık
Türkiye, tam olarak bütün Asya’nın, Afrika’nın insan kaçakçılığının merkezi
olmuş durumda. Bu gerçekle hep beraber yüzleşmeliyiz değerli milletvekilleri.
Mesele sadece tabii, Suriye’den gelen göçmen meselesi değil, artık bu mesele
Suriyelilerle sınırlı bir mesele de değil. İnsan kaçakçılığının merkezi olan
Türkiye’de artık Pakistanlı, Afganistanlı, Iraklı, Afrika ülkelerinden gelen
milyonlarca mülteci bulunmakta. 
Değerli
arkadaşlar, bu mülteci meselesinin birkaç tane can yakıcı yanı var. Bunların en
önemlisi ve başlangıcı, insanların topraklarından koparılmak zorunda
bırakılmasıdır. İnsanlar günlerce süren çabalarla bazen yalın ayak yürüyerek,
bazen kamyon kasalarında gizlenerek, saklanarak ülkelerinden kaçarak Türkiye’ye
sığınmaya çalışıyor. 
Öncelikle
bir şeyi söylemek gerekiyor değerli arkadaşlar; bizim komisyonun tespitini de,
bizim düşüncemizi de buradan söylemek gerekiyor. Allah kimseyi mülteci
yapmasın, Allah kimseyi topraklarından koparmasın. Dünyanın en zor şeyi
herhâlde insanların topraklarından koparılmasıdır. (CHP sıralarından alkışlar) 
Değerli
arkadaşlar, bu sorun sadece AKP’nin sorunu da değildir ve AKP’ye bırakılmayacak
kadar da ciddi bir sorundur. Bu nedenle, bu meseleye bütün siyasi partiler
dikkatlerini çevirmek zorundadır, bu meseleye bütün siyasi partilerin ortak
yaklaşması gerekmektedir. Biz parti olarak, değerli arkadaşlar, Genel
Başkanımızın talimatıyla bir komisyon oluşturduk. Komisyonumuz Çeşme’de,
Edirne’de, Urfa’da, Yozgat’ta, Muğla’da saha çalışması yaptı. Bu saha
çalışmalarında bu konunun ne kadar önem taşıdığını yerinde gördük değerli
arkadaşlar.
Ülkelerinden
kaçarak Türkiye’ye insanlar geliyor ve buradan Avrupa’ya kaçmaya çalışıyorlar.
Bu kaçma çalışmaları sırasında evlerini, yurtlarını terk eden insanlar bütün
birikimlerini ve canlarını insan kaçakçılarına emanet ediyorlar. Birçoğu
dolandırılıyor, birçoğu umuda yolculukta hedeflerine yaklaşamadan ölüyor,
boğuluyor. Günlerden beri dünyanın gözü önünde insanların, çocukların,
bebeklerin bedenleri cansız bir şekilde sahile vuruyor. 
Değerli
arkadaşlar, tabii ki -biraz önce söyledim- bu sorun sadece Türkiye’nin meselesi
değildir, bu sorun Avrupa’nın, hatta dünyanın meselesidir ancak bu çocuklar
ölüyorsa, bu çocuklar bizim sahillerimizde göz göre göre boğuluyorsa buna
müdahale etmek de bizim görevimizdir; AKP’nin de görevidir, Hükûmetin de
görevidir, Meclisin de görevidir.
Değerli
arkadaşlar, bakın, her gün sadece üzülmekten başka bir şey yapmıyoruz. Sizin
çocuklarınız var, bizim çocuklarımız var. 5 yaşında, 7 yaşında çocuklar kendi
yaptıkları o şişme botlarda, şişme yeleklerde can veriyor. Suriyeliler yapmış
oldukları o yelekleri maalesef kaçak olarak yapıyorlar, kendileri içlerine
moloz doldurtuyorlar.
Değerli
arkadaşlar, bu meselenin mutlaka Meclisin gündemine gelmesi gerekiyor ve artık
üzülerek, “Yazık oldu.” diyerek, sadece Avrupa’yı suçlayarak da bu sorun
çözülmüyor. Bu sorun artık Türkiye’nin bir meselesidir. Bu soruna, bu mülteci
meselesine hep beraber, ortak yaklaşarak bu ölümlerin durdurulması gerekiyor,
bebeklerin ölmemesi gerekiyor; insanların Çeşme’de, Dikili’de, Ayvalık’ta,
Bodrum’da başıboş bırakılıp orada ölüme terk edilmemesi gerekiyor. 
Değerli
arkadaşlar, bakın, maalesef, Türkiye’nin izlemiş olduğu sadece bu politikalar
neticesinde bölgede bu bir mesele hâline geldi. IŞİD’in işgal ettiği
Telafer’den, Tuzhurmatu’dan kaçan Türkmenlerin birçoğu Kerkük’te açlık
sınırıyla karşı karşıya. Yine, belki biliyorsunuz belki bilmiyorsunuz,
Ankara’nın göbeğinde açlıkla, yoklukla, soğukla karşı karşıya kalan, IŞİD’den
kaçan Türkmenler var, insanlar var. 
Bu
konuda herkesin duyarlı olması gerekiyor ve bu meseleye Meclisin de bir an önce
el atması gerekiyor. Önümüzdeki günlerde partimiz de bu meseleyle ilgili bir
genel görüşme talep edecek.
(Mikrofon
otomatik cihaz tarafından kapatıldı) 
VELİ
AĞBABA (Devamla) – Ve derhâl bir göç bakanlığı kurulması gerekiyor. Sayın
Mahmut Tanal bugün o teklifi verdi, bu teklifin de değerlendirilmesini
dikkatinize sunuyor, hepinizi saygıyla selamlıyorum. (CHP sıralarından
alkışlar) 
BAŞKAN
– Teşekkürler Sayın Ağbaba. 
Tümü
üzerindeki konuşmalar tamamlanmıştır. 
Soru-cevap
için sisteme giren arkadaşlarımız var. 
Soru-cevap
işlemi yapacağız. 
Sayın
Tor…
FAHRETTİN
OĞUZ TOR (Kahramanmaraş) – Sayın Bakan -bildiğiniz gibi- Yükseköğretim Kanunu
ve Yükseköğretim Personel Kanunu hükümlerine gör, öğretim üyeleri sınıfı
profesör, doçent ve yardımcı doçentlerden oluşmaktadır. Üniversitelerin
profesör ve birinci derece doçent kadrolarında bulunanlara yaklaşık yirmi
yıldan beri makam tazminatı ödendiği hâlde, aynı sınıfta görev yapan birinci
derece yardımcı doçentlere makam tazminatı ödenmemektedir. Profesör ve
doçentlere göre ders yükü daha ağır, diğer özlük hakları yönünden de daha
geride olan öğretim üyeliğinin de ilk basamağı yardımcı doçentlere, aynı sınıf
içindeki adaletsiz bu uygulamaya son vermek için makam tazminatı ödemek yönünde
bir çalışmanız var mıdır?
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan. 
Sayın
Bakan, şimdi bu sözleşme Romanya ile Türkiye arasında bir savunma sanayisi
sözleşmesi. Romanya’da savunma bakanlığı mı yok? Millî Savunma Bakanlığı bizde
var. “Bu anlaşmanın uygulanması için yetkili makamlar -sözleşmenin 6’ncı
maddesinde- Türkiye tarafı için Millî Savunma Bakanlığı, Romanya tarafı için
Ekonomi Ticaret ve Turizm Bakanlığıdır.” diyor yani dengi olan bir bakanlık mı
yok, yoksa bilinçli mi yapıldı? Birinci sorum bu. 
İkincisi:
Yine aynı şekilde sözleşmenin 3’üncü maddesinde “Tanımlar” kısmında diyor ki bu
gönderilecek olan malzemeler için “…gönderilme metoduna bakılmaksızın…” Yani,
devlette böyle gelişigüzel “…gönderme metoduna bakılmaksızın…” diye bir ifade
kullanılabilir mi sözleşmede yani bu ne anlama geliyor? 
Yine,
“Tanımlar” kısmında “misafir personel” geçiyor. Askerî personel; anladım,
savunma sanayi personelini anladım, burada “sivil personel” deniliyor; buradaki
sivil personelin kastı ne?
Teşekkür
ediyor, saygılar sunuyorum. (CHP sıralarından alkışlar)
BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Sayın Bakan, ülkemizde trafik kazalarında binlerce
kişi hayatını kaybetmekte, on binlerce kişi yaralanmaktadır, maddi ve manevi
zararlar oluşmaktadır. Trafik kazaları ölümlerinin azaltılmasıyla ilgili 2009
yılında Moskova Deklarasyonu yayınlanmış, bu deklarasyona da İçişleri Bakanı
imza atmıştır. Toplantıda alınan kararlarla 2010-2020 on yıllık bir eylem planı
hazırlanmış ve uygulamaya konulmuştur. Ancak Trafik Kanunu’yla ilgili bugüne
kadar herhangi bir yeni düzenleme yapılmamıştır. Bununla ilgili yeni bir
düzenleme çıkarılacak mıdır, ne zaman çıkarılacaktır? 
Teşekkür
ediyorum.
BAŞKAN
– Sayın Aydın…
KAMİL
AYDIN (Erzurum) – Sayın Bakan, coğrafi ve iklim şartlarının zor olduğu bir
coğrafyanın milletvekiliyim, Erzurum Milletvekiliyim. Bugün orada özel bir
hastaneden bir telefon aldım. Bir akademisyen kardeşimiz diyalize giriyor; bir
böbreği yok, öbür böbreği de çalışmıyor. Maalesef, çalışanlarıyla birlikte 380
civarında bir istihdamı olan hastanemizde SGK sevkleri iptal edilmiş. Burada
gerçekten çalışanların büyük bir heyecanı var ve bizden ilgi bekliyorlar.
Özellikle bölge idare mahkemesi de böyle bir uygulamanın durdurulması kararı
almış. Herkes sizden bu konuda bir adım atılmasını bekliyor.
Bilgilerinize
sunuyorum lütfen.
Teşekkür
ederim.
BAŞKAN
– Sayın Sarıhan…
ŞENAL
SARIHAN (Ankara) – Sayın Bakanın doğrudan ilgileri içine girmiyor sanıyorum ama
daha sonra yanıtlanabilir. Bu, Ankaray-Söğütözü ve Çayyolu bağlantısı, metro
bağlantısı bir türlü sağlanamadı. Bu da yine, ulaşım alanında özellikle o
bölgelerde oturan kişiler yönünden büyük bir sıkıntıya sebep oluyor. Acaba bu
konudaki proje ne zaman tamamlanacak, bunun yanıtlanmasını rica ediyorum. 
Ayrıca,
Eryaman 4’üncü Etap yönünden de durum aynı. Metronun açılmış olması onlar için
bir kolaylık olmaktan çıktı ve ulaşım bir eziyete dönüştü. Ankaralı yurttaşları
ilgilendiren bu iki konunun ne zaman çözüleceği konusunu soruyorum. 
Teşekkür
ederim.
BAŞKAN
– Teşekkürler.
Hükûmet
adına Başbakan Yardımcısı Sayın Lütfi Elvan soruları cevaplandıracaktır.
Buyurun
Sayın Elvan.
BAŞBAKAN
YARDIMCISI LÜTFİ ELVAN (Mersin) – Çok teşekkür ediyorum Sayın Başkan.
Yükseköğretim
Kurulu, yardımcı doçentlerin özlük haklarıyla ilgili bir soru yöneltildi. Özlük
haklarına yönelik olarak Maliye Bakanlığımız tüm kamu kurum ve kuruluşlarımızı
bir bütün olarak ele almakta ve bu çerçevede değerlendirmektedir. Dolayısıyla,
spesifik olarak şu anda yardımcı doçentlere yönelik herhangi bir çalışmamız söz
konusu değil. 
Diğer
taraftan, bir başka soru, Sayın Tanal’ın sormuş olduğu soru idi. Ekonomi,
Ticaret ve Turizm Bakanının karşı taraftan imzaladığını ve Türkiye tarafından
ise Millî Savunma Bakanımız tarafından imzalandığını ifade etti. Şu anda bana
ulaşmış olan bir bilgi yok. Belki Romanya tarafında yetki bu bakana verilmiş
olabilir ama bunu bilahare Sayın Tanal’a gerekçesini de Bakanlığımızdan öğrenip
aktarabiliriz diye düşünüyorum. 
Sivil
personel konusunda da, bu gayet normal. Askerî personelle birlikte sivil
personelin de bu amaca yönelik değişik eğitim programlarına katılabilmesi,
programlara katılabilmesi mümkün. Dolayısıyla, bu bir çerçeve sözleşme, bu
kapsamda sivil personelin de dâhil edilmesi ilk kez uygulanan bir yöntem de
değil. 
Trafik
Kanunu’na yönelik şu anda Hükûmetimizin herhangi bir çalışması yok ama spesifik
olarak daha detaylı bilgi alabilirsem ilgili milletvekilimize daha kapsamlı bir
bilgi verme imkânına kavuşabiliriz diye düşünüyorum. 
Çayyolu metro bağlantısıyla ilgili olarak
sorunuzu tam anlayamadım ama araç sıkıntısını mı kastettiniz?
ŞENAL SARIHAN (Ankara) – Mikrofonu
açabilir misiniz?
BAŞKAN – Buyurun. 
ŞENAL SARIHAN (Ankara) – Çayyolu metrosu
ile Söğütözü-AŞTİ metrosu bağlanacak idi ama bu bağlantı hâlâ yapılamadı.
Çayyolu ile Söğütözü-AŞTİ arasında bir bağlantı kurulacağı iki yıl önce
projelendirilmiş durumda idi. Bu proje, Çayyolu metrosunun açılmış olmasına
karşın, hâlâ gerçekleştirilmedi ki çok önemli bir AŞTİ bağlantısına gereksinim
var; aksi hâlde insanlar, örneğin Ankara’dan İstanbul’a gidip geldiği fiyatın
daha üzerinde, 2 katında para ödeyerek Çayyolu’na gitmek zorunda kalıyorlar
veya Eryaman’a veya diğer semtlere gitmek zorunda kalıyorlar.
Anlatabildim mi acaba efendim? 
BAŞBAKAN YARDIMCISI LÜTFİ ELVAN (Mersin)
– Evet, çok teşekkür ediyorum.
Tabii, aradaki bu bağlantının
sağlanmasına yönelik bir proje çalışması daha önce benim Bakanlığım döneminde
yapılmış idi. Bununla ilgili en son durumu Ulaştırma Bakanımızdan alıp size
aktaralım. Henüz ihalenin hangi aşamada olduğunu bilmiyorum ama proje çalışması
tamamlanmış idi. O konuda da Sayın Bakanımızdan bilgi alıp size aktaralım. 
Çok teşekkür ediyorum.
BAŞKAN – Teşekkürler Sayın Bakan. 
Sayın Budak…
ÇETİN OSMAN BUDAK (Antalya) – Sayın
Bakan, yeni dönemde yeni göreviniz hayırlı uğurlu olsun. 
7 Hazirandan önce Antalya’da adaydınız,
Antalya’da seçim döneminde birlikte çalıştık. 
Özellikle Antalya’yı size kısaca şöyle anlatayım:
Türkiye’de ulaşılabilirlikte 17’nci il ve duble yollar açısından da
Mersin-Antalya yolu, Muğla-Antalya yolu, Isparta-Antalya yolu gibi üç tane yol
maalesef son derece kötü; siz gayet iyi biliyorsunuz. Kuzey ve doğu çevre
yolları, batı çevre yolu, aynı zamanda 3’üncü havaalanı o zamanki
taahhütlerinizdendi. Şimdi, bunlarla ilgili çok fazla Antalya’da konuşulmuyor.
Bu durumda acaba bunlarla ilgili bir ihale çalışması… Ha, bir de hızlı tren
-tabii ki yani çok önemli Antalya için- konusu vardı ve çok konuşulmuştu.
(Mikrofon
otomatik cihaz tarafından kapatıldı) 
ÇETİN
OSMAN BUDAK (Antalya) – Bunlarla ilgili bir çalışma var mı, tamamlanmış bir
proje var mı? 
ERKAN
AKÇAY (Manisa) – Sayın Kamil Aydın’ın sorusu cevapsız kaldı Sayın Bakanım. 
BAŞKAN
– Sayın Bakan, buyurun.
BAŞBAKAN
YARDIMCISI LÜTFİ ELVAN (Mersin) – Evet, çok teşekkür ediyorum. 
Antalya’ya
yönelik pek çok yatırımımız devam ediyor. Özellikle bu bahsetmiş olduğunuz
Antalya-Mersin güzergâhındaki çalışmalar yoğun bir şekilde sürdürülüyor. Biraz
önce görüşmüş olduğumuz uluslararası sözleşmede de bu konu gündeme gelmişti ki
bu, AK PARTİ öncesi hükûmetler döneminde hayal dahi edilemeyen projelerin
başında geliyor, sizler de biliyorsunuz. Sadece bu güzergâhta 27 tünelimiz var
ve bu tüneller yoğun bir şekilde yapılmaya devam ediyor. 
Diğer
taraftan, Antalya’nın Isparta’yla olan bağlantısında, özellikle Antalya
çıkışında çalışmalarımız devam ediyor; bunu sizler de görüyorsunuz. Diğer kara
yolu çalışmalarımız da, özellikle bölünmüş yol yapılma sözü verdiğimiz alanlara
yönelik proje çalışmalarımız da devam ediyor ama projesi tamamlanmış olan tüm
yollarımızın ihalesine şu ana kadar çıkıldı, herhangi bir problem de söz konusu
değil.
Yine,
Alanya-Mahmutlar-Konya bağlantısında da özellikle “Kuşyuvası” denilen mevkiden
Taşkent’e kadar olan kesimin ihalesi yapıldı. Şu anda, orada da tünel
çalışmaları devam ediyor.
Diğer
taraftan, yine, Antalya’yı Beyşehir’e bağlayan yeni bir hat, ana arter
oluşturuyoruz biliyorsunuz, ana devlet yolu; burada da çalışmalar devam ediyor.
Tünel çalışmaları da son aşamaya gelmiş durumda.
BAŞKAN
– Teşekkürler Sayın Bakan.
ERKAN
AKÇAY (Manisa) – Sayın Başkan, Sayın Bakan, Kamil Aydın’ın sorusuna cevap
vermediniz.
KAMİL
AYDIN (Erzurum) – Hayal bile edemediğimiz, Sağlık Bakanının açılışını yaptığı
bir hastaneyi…
BAŞKAN
– Diyalizle ilgili…
KAMİL
AYDIN (Erzurum) - Özel sektör fakiri olan bir memlekette –hayal edemiyoruz ya-
hayal edemediğimiz bir şekilde kapatıldı. Mahkeme “Devam etsin.” diye karar
aldı. Orada diyaliz hastaları şu anda mağdur durumda. Bu konuda bir cevap
bekliyorum.
BAŞKAN
– Sayın Bakan, ona da bir cevap verebilirseniz.
Buyurun.
BAŞBAKAN
YARDIMCISI LÜTFİ ELVAN (Mersin) – Bunun gerekçesini şu anda bilemiyorum.
Dolayısıyla, Sağlık Bakanımıza da bu hususu aktaracağım.
BAŞKAN
– Teşekkürler.
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
1’inci
maddeyi okutuyorum.
Türkiye
Cumhuriyeti Hükümeti ile Romanya Hükümeti Arasında Savunma Sanayi İşbirliği
Anlaşmasının Onaylanmasının Uygun Bulunduğuna Dair Kanun Tasarısı
MADDE
1- (1) 7 Mayıs 2015 tarihinde İstanbul’da imzalanan “Türkiye Cumhuriyeti
Hükümeti ile Romanya Hükümeti Arasında Savunma Sanayi İşbirliği Anlaşması”nın
onaylanması uygun bulunmuştur.
BAŞKAN
– 1’inci maddeyi oylarınıza sunuyorum: Kabul edenler... Kabul etmeyenler...
Kabul edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer.
BAŞKAN
– 2’nci maddeyi oylarınıza sunuyorum: Kabul edenler... Kabul etmeyenler...
Kabul edilmiştir.
3’üncü
maddeyi okutuyorum:
MADDE
3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü maddeyi oylarınıza sunuyorum: Kabul edenler... Kabul etmeyenler...
Kabul edilmiştir.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını, oylama için öngörülen üç dakikalık süre içinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulalarını, yine, oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Türkiye Cumhuriyeti Hükümeti ile Romanya Hükümeti Arasında Savunma Sanayi
İşbirliği Anlaşmasının Onaylanmasının Uygun Bulunduğuna Dair Kanun Tasarısı
açık oylama sonucu: 
“Kullanılan oy sayısı :
227
Kabul : 227(x)
 Kâtip
Üye Kâtip Üye
 Elif
Doğan Türkmen İshak Gazel
 Adana Kütahya”
Böylece,
tasarı kabul edilmiş ve kanunlaşmıştır.
Şimdi
8’inci sırada yer alan, 10 sıra sayılı Kanun Tasarısı ve Dışişleri Komisyonu
Raporu’nun görüşmelerine başlayacağız.
8.- Türkiye Cumhuriyeti Hükümeti ile Nijer Cumhuriyeti
Hükümeti Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
BAŞKAN
– Komisyon? Yok. 
Ertelenmiştir.
9’uncu
sırada yer alan, 13 sıra sayılı Kanun Tasarısı ve Dışişleri Komisyonu
Raporu’nun görüşmelerine başlayacağız.
9.- Türkiye Cumhuriyeti Hükümeti ve Sierra Leone
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/299) (S. Sayısı:
13)
BAŞKAN
– Komisyon? Yok. 
Ertelenmiştir.
10’uncu
sırada yer alan, 14 sıra sayılı Kanun Tasarısı ve Dışişleri Komisyonu
Raporu’nun görüşmelerine başlayacağız.
10.- Türkiye Cumhuriyeti Hükümeti ve Güney Sudan
Cumhuriyeti Hükümeti Arasında Hava Ulaştırma Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/300) (S.
Sayısı: 14)
BAŞKAN
– Komisyon? Yok. 
Ertelenmiştir.
Komisyonun
bundan sonra da bulunamayacağı anlaşıldığından, alınan karar gereğince, sözlü soru
önergelerini görüşmek için 12 Ocak 2016 Salı günü saat 15.00’te toplanmak üzere
birleşimi kapatıyorum; tüm milletvekillerine hayırlı hafta sonları, hayırlı
akşamlar diliyorum. 
Kapanma Saati: 22.31




(x) 2 S. Sayılı Basmayazıtutanağa eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip
tarafından Türkçe olmayan kelimeler ifade edildi.



(x) Bu bölümde hatip tarafından Türkçe
olmayan kelimler ifade edildi. 


(x) Açık oylama kesin sonuçlarını
gösteren tablo tutanağa eklidir.



(x) 9 S. Sayılı Basmayazı tutanağa
eklidir.


(x) Açık oylama kesin sonuçlarını gösteren tablo tutanağa
eklidir.





