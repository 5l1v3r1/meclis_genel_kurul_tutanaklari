



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

78’inci Birleşim
17 Nisan 2014 Perşembe

(TBMM
Tutanak Hizmetleri Başkanlığı tarafından hazırlanan bu Tutanak Dergisi’nde yer
alan ve kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Mehmet Günal'ın, Turizm
Haftası’na ve turizm sektörünün sorunlarına ilişkin gündem dışı konuşması
2.- Malatya Milletvekili Ömer Faruk Öz'ün, 8’inci
Cumhurbaşkanı Turgut Özal’ın 21’inci ölüm yıl dönümüne ilişkin gündem dışı
konuşması
3.- Balıkesir Milletvekili Namık Havutça'nın,
Balıkesir’de son zamanlarda yoğun olarak yaşanan su kirliliğine ilişkin gündem
dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı'nın, Başkanlık Divanı olarak 8’inci Cumhurbaşkanı Turgut Özal’ı
rahmetle ve saygıyla andıklarına ilişkin konuşması
VI.- AÇIKLAMALAR
1.- İstanbul Milletvekili Mehmet Akif Hamzaçebi'nin,
CHP Grubu olarak 8’inci Cumhurbaşkanı Turgut Özal’ı 21’inci ölüm yıl dönümünde
rahmetle andıklarına ilişkin açıklaması
2.- Kayseri Milletvekili Yusuf Halaçoğlu'nun, MHP Grubu
olarak 8’inci Cumhurbaşkanı Turgut Özal’ı 21’inci ölüm yıl dönümünde rahmetle
andıklarına ilişkin açıklaması
3.- Iğdır Milletvekili Pervin Buldan'ın, BDP Grubu
olarak 8’inci Cumhurbaşkanı Turgut Özal’ı 21’inci ölüm yıl dönümünde rahmetle
andıklarına ilişkin açıklaması
4.- Kayseri Milletvekili Mustafa Elitaş'ın, AK PARTİ
Grubu olarak 8’inci Cumhurbaşkanı Turgut Özal’ı 21’inci ölüm yıl dönümünde
rahmetle andıklarına ilişkin açıklaması
5.- Başbakan Yardımcısı Beşir Atalay'ın, Manisa
Milletvekili Erkan Akçay’ın 563 sıra sayılı Kanun Teklifi’nin 12’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
6.- Manisa Milletvekili Erkan Akçay'ın, Başbakan
Yardımcısı Beşir Atalay’ın yaptığı açıklamasındaki bazı ifadelerine ilişkin
açıklaması
7.- Başbakan Yardımcısı Beşir Atalay'ın, Şırnak
Milletvekili Hasip Kaplan’ın 563 sıra sayılı Kanun Teklifi’nin 13’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Kuveyt-Türkiye Parlamentolar Arası Dostluk Grubu heyetinin ülkemizi ziyaret
etmesinin Türkiye Büyük Millet Meclisi Başkanlık Divanının 9/4/2014 tarih ve 68
sayılı Kararı’yla uygun bulunduğuna ilişkin tezkeresi (3/1464)
B) Meclis Araştırması Önergeleri
1.- Eskişehir Milletvekili Ruhsar Demirel ve 20
milletvekilinin, kayıt dışı işlerde çalışan kadınların sorunlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/907)
2.- Erzincan Milletvekili Muharrem Işık ve 21
milletvekilinin, Erzincan Refahiye’de bulunan Gülen ve Dumanlı ormanlarındaki
katliamın önlenmesi ve ormanların kesim ihalesindeki şaibelerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/908)
3.- Bingöl Milletvekili İdris Baluken ve 22
milletvekilinin, Sosyal Hizmetler ve Çocuk Esirgeme Kurumu bünyesindeki kurum
ve kuruluşlarda yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/909)
VIII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 538, 359,
399, 379, 432, 104 ve 495 sıra sayılı Kanun Tasarılarının bu kısmın sırasıyla
6, 7, 8, 9, 10, 11 ve 12’nci sıralarına alınmasına ve diğer işlerin sırasının
buna göre teselsül ettirilmesine ilişkin önerisi
IX.- SATAŞMALARA İLİŞKİN KONUŞMALAR
1.- Tunceli Milletvekili Kamer Genç'in, Kayseri
Milletvekili Mustafa Elitaş’ın Danışma Kurulu önerisi üzerinde yaptığı konuşması
sırasında şahsına sataşması nedeniyle konuşması
2.- Konya Milletvekili Faruk Bal'ın, Başbakan
Yardımcısı Beşir Atalay’ın 563 sıra sayılı Kanun Teklifi’nin yeni ihdas edilen
13’üncü maddesi üzerinde Hükûmet adına yaptığı konuşması sırasında Milliyetçi
Hareket Partisine sataşması nedeniyle konuşması
3.- Başbakan Yardımcısı Beşir Atalay'ın, Konya
Milletvekili Atilla Kart’ın 563 sıra sayılı Kanun Teklifi’nin yeni ihdas edilen
13’üncü maddesi üzerinde şahsı adına yaptığı konuşması sırasında şahsına
sataşması nedeniyle konuşması
4.- Başbakan Yardımcısı Beşir Atalay’ın, Konya
Milletvekili Atilla Kart’ın 563 sıra sayılı Kanun Teklifi’nin tümünün oylanmasından
önce oyunun rengini belli etmek üzere şahsı adına yaptığı konuşması sırasında
şahsına sataşması nedeniyle konuşması
5.- Konya Milletvekili Atilla Kart’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında
şahsına sataşması nedeniyle konuşması
X.- USUL HAKKINDA GÖRÜŞMELER
1.- Sataşmalar nedeniyle verilen sözlerdeki sürenin
Başkanlıkça bir dakika olarak değiştirilmesinin teamüllere ve İç Tüzük
hükümlerine uygun olup olmadığı hakkında
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563)
4.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet Komisyonu Raporu (1/865) (S. Sayısı:
521)
5.- Sanal Ortamda İşlenen Suçlar Sözleşmesinin
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/676) (S. Sayısı: 380)
XII.- DİSİPLİN CEZASI İŞLEMLERİ
1.- Oturumu yöneten Başkan Vekiline hakaret ettiğinden
dolayı, Tunceli Milletvekili Kamer Genç’e, iki birleşim için Meclisten geçici
çıkarma cezası verilmesi
XIII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
Bilgi Edinme Hakkı Kanunu kapsamında yapılan başvurulara ilişkin sorusu ve
Ulaştırma, Denizcilik ve Haberleşme Bakanı Lütfi Elvan'ın cevabı (7/40115
2.- İstanbul Milletvekili Mahmut Tanal'ın, sevk tehir
işlemleriyle ilgili doktora ve yüksek lisans öğrencileri arasında ayrımcılık
yapıldığı iddialarına ilişkin sorusu ve Millî Savunma Bakanı İsmet Yılmaz’ın
cevabı (7/40395)

17 Nisan 2014 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muhammet Rıza YALÇINKAYA (Bartın)
------0------
BAŞKAN – Türkiye Büyük Millet
Meclisinin 78’inci Birleşimini açıyorum.
Toplantı yeter sayısı vardır,
görüşmelere başlayacağız.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Turizm Haftası
vesilesiyle turizm sektörü ve sorunları hakkında söz isteyen Antalya
Milletvekili Mehmet Günal’a aittir. 
Buyurun Sayın Günal. (MHP sıralarından
alkışlar) 
Sayın milletvekilleri, her zamanki gibi
sessiz olma ricamı iletmek istiyorum size. Lütfen… 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Mehmet Günal'ın, Turizm
Haftası’na ve turizm sektörünün sorunlarına ilişkin gündem dışı konuşması
MEHMET GÜNAL (Antalya) – Teşekkür
ederim Sayın Başkan, hem söz verdiğiniz için hem de sükûnete çağırdığınız için.
Değerli arkadaşlar, bu hafta, Turizm
Haftası olması münasebetiyle gündem dışı söz aldım. Maalesef, gündem dışı
konuşuyoruz. Gündemin içinde çok gereksiz tartışmalar, lüzumsuz siyasi
çekişmeler, baskı devletine doğru götürecek kanuni düzenlemeler yer alıyor.
Buradan defalarca söylemiş oldum, ülkemizin gerçek sorunlarına ait yapısal
önlemler alınması gereken hususlar maalesef konuşulmuyor, tartışılmıyor.
Türkiye’de geçtiğimiz yıllarda birçok önlem alındı, alınmaya çalışıldı. Tamamı
da “Efendim tasarruf açığı var, efendim cari açık var, bunu önleyelim.” diyor
ama maalesef, yıl sonu itibarıyla 32 milyarın üzerinde döviz getirisi sağlayan
turizm sektörüyle ilgili on bir yıldır, iktidarlarınız döneminde, söylemiş
olduğum yasal düzenlemeler hâlâ yapılmadı ve yapılmasına da pek yakın zamanda
başlayacağınız gibi bir kanaatimiz yok. 
Değerli arkadaşlar, sektörümüzün birçok
sorunu var. Sezon açıldı. Turizm Haftası nedeniyle bunları dile getirmek
istedim yeniden. Birçok otelci arkadaşımızla, sektör temsilcisiyle, Otelciler
Birliğiyle, federasyonla yapmış olduğumuz görüşmelerde bazı kanuni düzenleme
eksiklikleri defalarca dile getirildi. Geçtiğimiz ay içerisinde, yine sezon
başında kendileriyle görüştüm. Çok büyük beklentileri var ama bunun için
partiler üstü bir gayretle Hükûmetin bir an önce, bekleyen kanun tasarısı, turizm
çerçeve kanun tasarısı -bunun içerisinde teşviki de var, örgütlenmesi de var,
Kıyı Kanunu da var, birçok çalışmayla ilgili, istihdamla ilgili hususlar var-
maalesef gündemde yer almıyor. (Gürültüler)
BAŞKAN – Lütfen sayın milletvekilleri…
MEHMET GÜNAL (Devamla) - Sayın
Başkanım, boşuna siz uyarıyorsunuz ama arkadaşlar yoklama var diye geldi,
isterseniz, “yoklama yok” derseniz giderler, şu anda sorun yok.
BAŞKAN – Her an yapabiliriz yoklama.
MEHMET GÜNAL (Devamla) – Hakikaten,
değerli arkadaşlar, bakın, burada birçok şey konuşulur, “Efendim ‘her şey
dâhil’den oldu, şundan oldu, esnaf sıkıntıda.” denir ama temel konu, turizmin
bu şekliyle kendi başına gidiyor olmasından kaynaklanıyor. Otelciler bir yerde,
operatörler bir yerde, seyahat acenteleri bir yerde, bir sorumlusu yok.
Maşallah, Turizm Bakanımız yani iki sefer, herhâlde bir başladığında bir
brifing almaya geldi, sonra da bir şeye gitti. Bilmiyorum, Gökcen Hanım,
Antalya’da kaç sefer gördünüz?
GÖKCEN ÖZDOĞAN ENÇ (Antalya) –
Gelmesin, gelmesi önemli değil ki.
MEHMET GÜNAL (Devamla) – Yani,
defalarca bekliyoruz, diyoruz ki: Sayın Bakanım, burada bir şey var
-arkadaşlarla da toplandık, bütün milletvekilleriyle- bir sene oldu. Gelin,
bunu, biz hep beraber Bakana gidelim, neyse eksiği gediği bu kanunu çıkaralım
dedik. Burada defalarca çıkarıyorsunuz, MİT Kanunu’yla sabahlara kadar
uğraşıyoruz; ondan önceki kanunlarla uğraştık; “paket” dediniz, uğraştık. Gelin
bir sefer de hem de ülkenin ekonomisine katkıda bulunan en önemli
sorunlarımızdan bir tanesi olan cari açığın kapanmasında önemli bir faktör olan
turizm gelirleriyle ilgili bir çalışma yapalım. 
Bunun ötesinde sektörün bütün bu
sorunlarını, yasal sorunlarını hep beraber gözden geçirelim. Bununla ilgili
araştırma önergesi de verdim. Henüz, tabii, araştırma komisyonu için gelen her
önerge burada parmaklarla reddedildiği için o da pek dikkate alınmadı. Burada
yapabileceğimiz birçok çalışma var değerli arkadaşlar. 
Sektör şu anda sezonu açtı. Bunlar
devam ediyor ancak kış sezonu geldiği zaman burada çalışan işçilerimiz maalesef
işsiz kalıyor. Bu nedenle, özellikle Kıyı Kanunu’ndaki birtakım çalışmalar,
ecrimisille ilgili çalışmalar, birtakım faaliyetler var, yüzme havuzları var,
bunların sağlık kontrolleri var bunlarla ilgili sorunlar var ve yabancıların
çalışmasıyla ilgili ve kış döneminde, az önce belirttiğim gibi, en azından
istihdam teşviki sağlanması, o sürede de istihdamın artırılabilmesi için kış
süresince beş altı ay boş, kapalı olduğu dönemde de belki vergilerini,
primlerini azaltarak veya düşürerek veya sıfırlayarak birtakım çalışmaların
yapılması gerekiyor. 
Tabii, bunların tamamı için de ciddi
anlamda bir turizm çerçeve kanununu burada gündeme almamız lazım. Ben
iktidarıyla muhalefetiyle bütün arkadaşlarıma, başta turizmle ilgili
illerimizin milletvekilleri olarak bir komisyon kurulmasını ve Sayın Bakanın
da bu konuda öncülük etmesini bekliyorum. Tekrar hatırlatıyorum çünkü bu, ülke
meselesidir sadece Antalya’nın meselesi değildir. 
Teşekkür ediyoruz. İnşallah iyi bir
turizm sezonu geçiririz diyor, saygılar sunuyorum. (MHP sıralarından alkışlar)
BAŞKAN – Teşekkür ederiz Sayın Günal.
Gündem dışı ikinci söz, sekizinci
Cumhurbaşkanı Turgut Özal’ın ölüm yıl dönümü münasebetiyle söz isteyen Malatya
Milletvekili Ömer Faruk Öz’e aittir. (AK PARTİ sıralarından alkışlar)
Buyurun Sayın Öz.
2.- Malatya Milletvekili Ömer Faruk Öz'ün, 8’inci
Cumhurbaşkanı Turgut Özal’ın 21’inci ölüm yıl dönümüne ilişkin gündem dışı
konuşması
ÖMER FARUK ÖZ (Malatya) – Sayın Başkan,
değerli milletvekilleri; sekizinci Cumhurbaşkanımız Turgut Özal’ın vefatının
yirmi birinci seneidevriyesi nedeniyle söz almış bulunuyorum. Bu vesileyle yüce
heyetinizi saygıyla selamlıyorum.
Değerli milletvekilleri, merhum Cumhurbaşkanımızın hayat hikâyesi,
aslında ülkemizin ve demokrasimizin bir başarı hikâyesidir. Halkın içinden bir
vatandaşın, devlet memurluğundan bürokrasinin en tepe noktalarına kadar
yükselip ardından siyasete girip siyasette de Başbakanlık ve Cumhurbaşkanlığına
kadar uzandığı bir başarı hikâyesidir.
Merhum Özal’ın ülkemizin siyasi tarihinde farklı ve unutulmaz kılan,
şüphesiz, pek çok özelliği vardır ama bunların arasında değişim ve dönüşüm
sürecinde lokomotif işlevi gören düşünce hürriyeti, din ve vicdan hürriyeti ve
teşebbüs hürriyeti, rahmetli Özal’ın ülkemizde çığır açma noktasında önemli
mihenk taşlarıdır. Bu ilkeler çerçevesinde uzun yıllar siyasete ve ülke
gündemine egemen olmuş uzlaşmaz tutuma, kısır döngü kargaşalara, kavgalara,
icraattan çok demagojik sataşmalara hapsolmuş siyasi mücadelelere son vererek
halkımızı ortak değerler etrafında bir araya getirmeyi başarmış, insanımıza
moral ve motivasyon, ülkemize de büyük bir dinamizm kazandırmıştır. 
Turgut Özal, bürokrat, Başbakan, Cumhurbaşkanı olarak, ülkemizin, her
alanda kalkınması için olağanüstü çaba göstermiştir. Büyük hedefler ortaya
koyarak fikirleri ve ileri görüşlü yaklaşımlarıyla köklü değişimlerin ve
dönüşümlerin gerçekleştirilmesinde önemli bir etken olmuştur. Demokrasimizin
gelişmesi ve ekonomimizin dışa açılmasında önemli bir rol üstlenmiştir.
Demokrat, sivil ve dindar kişiliğiyle milletimizin gönlünde müstesna bir yer
edinmiştir. Tüm bunları, bir süre bizim de çetin bir mücadele verdiğimiz türlü
vesayetlere, olumsuz şartlara ve tehditlere rağmen başarmıştır. Tüm
inanmışlığıyla, halkına hizmet yolunda adanmışlığını ifade ettiği “Benim iki
gömleğim var; birisi bayramlık, diğeri idamlık.” ilkesiyle ve inancıyla bu
ülkeye hizmet etmiştir. 
Merhum Özal, bizlere kalan en büyük
miras ekonomi politikalarında, dış ticarette, enerjide ve her alanda ortaya
koyduğu büyük değişim ve dönüşüm hamleleri kadar eylem ve söylemleriyle de
zihinlerimizde önemli bir yer edinmiştir. O dönemde Özal’ın muhalifleri dahi bu
zihinsel değişimin dışında kalamamışlardır. Sağlığında Turgut Özal’ı acımasızca
eleştirenlerin, muhalefet edenlerin, şimdi siyaseten olsa bile Özal’a sahip
çıkmaları manidardır. Bazıları, bu tutumu onu istismar etmek için göstermiş
olsa dahi bu, kendisinin “Beni yirmi yıl sonra daha iyi anlayacaklardır.”
demesiyle açığa çıkmıştır. 
Rahmetli Cumhurbaşkanımız, Türkiye’de
birçok işin öncülüğünü yapmakla beraber, Malatya’mıza da birçok hizmet
kazandırmıştır. Bu hizmetlerin başında gelen de, Turgut Özal Tıp Merkezidir.
Bugün, bu Turgut Özal Tıp Merkezinde -sadece Malatya değil, ülkemiz değil, Orta
Doğu’dan, Avrupa’dan- özellikle karaciğer nakli noktasında önemli dönüşümler
yapılmaktadır. 
Değerli milletvekilleri, Turgut Özal,
ekonomik alanda ortaya koyduğu başarılar kadar, demokratikleşme ve insan
hakları alanında da çok önemli atılımlar yapmıştır. Türk Ceza Kanunu’nun 141,
142 ve 163’üncü maddeleri Rahmetli Özal zamanında kaldırılmıştır. Avrupa İnsan
Hakları Mahkemesinin yargı yetkisinin tanınması, kişisel başvuru hakkının
kazanılması yine Rahmetli Özal’ın girişimleriyle olmuştur. 
Özal’dan sonra Türkiye, maalesef, AK
PARTİ iktidarına kadar reformların durduğu, istikrarın bozulduğu, ardı ardına
ekonomik krizlerin yaşandığı, siyasetin kan kaybedip, askerî vesayetin tekrar
hâkim olduğu bir dönem yaşamıştır. Özal döneminde Türkiye’nin sürekli gelişen
ve güçlenen yolculuğu, bugün AK PARTİ iktidarıyla hızla devam etmektedir. Aziz
milletimiz için son nefesine kadar daha müreffeh, daha demokratik, daha özgür
bir Türkiye yaratmak amacında olan Rahmeti Özal’ı, rahmetle, şükranla ve
minnetle anıyorum. 
Yine aynı zamanda, 12 Eylül darbe
planlarının zeminini oluşturmak gayesiyle Malatya’mızda Alevi-Sünni
kardeşliğini bozmak ve bu kardeşliğe zarar getirmek bahanesiyle dönemin
Belediye Başkanı Hamit Fendoğlu, aynı şekilde, bombalı bir paketle şehit
edilmiştir. Bugün, onun da ölüm yıl dönümüdür. Onu da buradan rahmetle,
minnetle, şükranla anıyorum. 
Sayın Başkan, değerli milletvekilleri;
içinde bulunduğumuz Kutlu Doğum Haftası nedeniyle de…
(Mikrofon otomatik cihaz tarafından
kapatıldı) 
ÖMER FARUK ÖZ (Devamla) - …her
birimizin Peygamber Efendimiz’in ahlakıyla ahlaklanmamız temennisiyle, yüce
heyetinize saygılar sunuyorum. (AK PARTİ sıralarından alkışlar) 
BAŞKAN – Teşekkür ederiz Sayın Öz. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı'nın, Başkanlık Divanı olarak 8’inci Cumhurbaşkanı Turgut Özal’ı
rahmetle ve saygıyla andıklarına ilişkin konuşması
BAŞKAN - Biz de Divan olarak, sekizinci
Cumhurbaşkanı Sayın Turgut Özal’ı rahmetle ve saygıyla anıyoruz. 
Şimdi gündem dışı üçüncü söz,
Balıkesir’de son zamanlarda yoğun olarak yaşanan su kirliliği hakkında söz
isteyen Balıkesir Milletvekili Namık Havutça’ya aittir. 
Buyurun Sayın Havutça. (CHP
sıralarından alkışlar) 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Balıkesir Milletvekili Namık Havutça'ın,
Balıkesir’de son zamanlarda yoğun olarak yaşanan su kirliliğine ilişkin gündem
dışı konuşması
NAMIK HAVUTÇA (Balıkesir) – Teşekkür
ederim Sayın Başkan. 
Türkiye’nin çok önemli gündemi arasında
Balıkesir’de yaşanan su ve çevre kirliliğinin yarattığı acil sorunlarla ilgili
söz almak durumunda kaldım. Yüce heyetinizi saygıyla selamlıyorum.
Değerli milletvekilleri, Balıkesir
genelinde su kirliliği ve beraberinde çevre kirliliği büyük endişe
yaratmaktadır. Öyle ki, eşsiz coğrafyası ve zenginliğiyle Türkiye’nin tarım ve
hayvancılığının başkenti olan, turizm, mitoloji, sosyal, kültürel, jeolojik ve
ekolojik birçok zenginlik ve çeşitlilik barındıran ilimiz Balıkesir, bugün su
kirliliğiyle büyük bir alarm veriyor.
Çevre ve Şehircilik Bakanlığının 2012
yılı İl Çevre Sorunları Envanteri’nde Balıkesir’in su kirliliği birinci
öncelikli sorun olarak tespit edilmiştir. Hava kirliliği ikinci ve üçüncü sorun
olarak da atık kirliliği gelmektedir. Kanalizasyon şebekesi, evsel nitelikli ve
sanayi atık sularının arıtılmaması ya da yetersiz arıtılması, foseptik atıklar,
kimyasal gübre kullanımı, su kirliliğinin nedenleri olarak tespit edilmiştir.
Bu kirlilik nedenleri Manyas, Gönen, Bandırma, Susurluk, Erdek ve Marmara’da
yoğun olarak görülmektedir. 
Sayın milletvekilleri, su kirliliği,
Türkiye’yi doyuran, tarım ve hayvancılığın başkenti Balıkesir’in en önemli iki
ilçesi Gönen ve Manyas’ta artık yaşamı tehdit eder noktaya gelmiştir. Öyle ki
devletin resmî verileri, AKP Hükûmetinin ilgili bakanlıklarının verileri bu
tehdidi açıkça ortaya koymaktadır. Gönen Çayı, Gönen ilçesinden sonra, organik
madde, azot ve çözünmüş oksijen parametreleri açısından kirli ya da çok kirli
su sınıfında yer almaktadır. Orman ve Su İşleri Bakanlığının verdiği bilgilere
göre, Gönen Çayı evsel ve endüstriyel atık su kaynaklarının etkisi altında
bulunmaktadır. Bu yoğun kirlilik, çevreyi ve halk sağlığını ciddi derecede
tehdit eder duruma gelmiştir. Türkiye’nin marka olmuş baldo pirincini, Gönen
etini yetiştiren köylerimiz, köylülerimiz için bu durum dayanılmaz bir noktaya
gelmiştir. Öyle ki Ulukır’da, Hasanbey’de, Gündoğan’da, Sarıköy’de, Tuzakçı’da,
Bostancı’da, Gebeçınar’da, Havutça’da ve Misakça’da, bu köylerde bu kirlilik,
insanlarımızın sağlığını ve yaşamını açıkça tehdit eder durumdadır. 
Değerli milletvekilleri, Marmara
Denizi’ne dökülen Gönen Çayı’nın geçtiği Misakça Köyü yakınlarında 14 Şubatta
toplu balık ölümleriyle ilgili bir soru önergesi verdim. Bununla ilgili Orman
ve Su İşleri Bakanlığı yaptığı değerlendirmede, vatandaşlarımızın bununla
ilgili bir şikâyeti olmadığını, şikâyete maruz bir durum olmadığını ve
incelenemediğini söylüyor; oysa ben bu kürsüde, bir milletvekili olarak Türkiye
Büyük Millet Meclisinde bunu defalarca ifade ettim ve buradan bir kez daha
ifade ediyorum: Bakın orada toplu balık ölümlerinden sonra sıra insanların
ölümlerine gelmiştir Sayın Bakan. Buradan suç duyurusunda bulunuyorum. Siz,
ilgili basını ihbar olarak kabul etmiyorsunuz, ben buradan ihbar ediyorum: Türk
Ceza Kanunu 181 ve 182’ye göre Gönen’de, Manyas’ta kasten çevreyi kirletme suçu
işlenmektedir. Eğer siz hâlâ bunları ihbar olarak kabul etmiyorsanız, yazılı
bir dilekçe arıyorsanız, sizin o zaman o Bakanlık koltuğunda ne iş yaptığınızı
Türkiye merak ediyor.
Değerli milletvekili arkadaşlarım,
bakın geçen hafta sonunda Manyas’ta Manyas Belediye Başkanımızı ziyaret ettim.
Ziyaret esnasında Manyas’a bağlı Koçoğlu Köyü’nden bir muhtar arkadaşımız
geldi. Bir pet şişenin içerisinde su getirdi. Suyun rengi, bizim Meclisteki
koltukların renginde. Dehşete düştüm ve “Muhtar, ne oluyor bu su?” dedim. “Bu
suyu kullanıyor çocuklar.” dedi. “Ee, kardeşim bunun içinde ne var?” İnanın
değerli arkadaşlarım, sevgili milletvekilleri, suyun rengi korkunç derecede ve
dedim ki: “Bu suyu içen adam nasıl içiyor?” Aynen bir fanta suyu, fantayı
kabul edin, böyle bir su. 
Bakın, Balıkesir, Güney Marmara’nın en
ciddi yaşam alanlarından bir tanesi. Manyas Kuş Cenneti, A sınıfı diplomaya
sahip. Kuş türleri yok oluyor, sularımız kirleniyor. Şimdi, Sayın Bakana defalarca
bunları burada ifade ediyoruz. Ya insanların toplu ölümlerini mi bekleyeceğiz?
Balıklar toplu ölüyor, kaplumbağalar toplu ölüyor; Erdek Körfezi’nde durum bu,
Manyas Kuş Cenneti’nde durum bu. Ee, o zaman şikâyet dilekçesi bekleyecekse
Sayın Bakan bunları incelemek için, vallahi bizim bölgede insanlar artık Bursa
Tıp Fakültesine, otobüs otobüs kanser araştırması yapmaya gidiyor. 
O nedenle Türkiye'nin gündemi çok
yoğun, biliyoruz ama insanlarımızın yaşamı, gıda güvenliği Türkiye'nin ve
dünyanın en önemli sorunları arasındadır. Bugün gıda güvenliğinin en önemli
temelini suyun temizliği teşkil etmektedir. O bakımdan Kızılderili atasözünde
söylendiği gibi: “Son balık öldüğünde, son nehir kuruduğunda, son ağaç
kesildiğinde beyaz adam, paranın karın doyurmayacağını görecektir.” diyor ve
hepinize saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Havutça.
Sayın Hamzaçebi buyurun.
VI.- AÇIKLAMALAR
1.- İstanbul Milletvekili Mehmet Akif Hamzaçebi'nin,
CHP Grubu olarak 8’inci Cumhurbaşkanı Turgut Özal’ı 21’inci ölüm yıl dönümünde
rahmetle andıklarına ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Değerli milletvekilleri, bugün eski
Başbakanlarımızdan Türkiye Cumhuriyeti’nin 8’inci Cumhurbaşkanı Turgut Özal’ın
21’inci ölüm yıl dönümü. 21’inci ölüm yıl dönümünde Sayın Turgut Özal’ı
Cumhuriyet Halk Partisi Grubu olarak rahmetle anıyoruz. Sayın Turgut Özal
uyguladığı ekonomi politikasıyla Türkiye ekonomisinin dışa açılmasında,
ekonomimizin rekabete alışmasında önemli bir rol oynamıştır. Bu önemli rolünü,
yapmış olduğu hizmeti ölüm yıl dönümünde bir kez daha anıyorum. Kendisine
Cumhuriyet Halk Partisi Grubu olarak tekrar Allah’tan rahmet diliyorum.
Teşekkür ederim.
BAŞKAN – Teşekkür ederim.
Sayın Halaçoğlu…
2.- Kayseri Milletvekili Yusuf Halaçoğlu'nun, MHP Grubu
olarak 8’inci Cumhurbaşkanı Turgut Özal’ı 21’inci ölüm yıl dönümünde rahmetle
andıklarına ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım.
Biz de Milliyetçi Hareket Partisi Grubu
olarak rahmetli Cumhurbaşkanımız Sayın Turgut Özal’ı rahmetle anıyoruz.
Memlekete hizmet eden her insanın muhakkak ki defterleri ahirette açıktır.
Allah makamını cennet etsin. Memlekete hizmet edenler için Allah her zaman
onların yollarını açsın. İyi dileklerimizi tekrar sunuyoruz.
BAŞKAN – Çok teşekkür ederiz, sağ olun.
Sayın Pervin Buldan buyurun.
3.- Iğdır Milletvekili Pervin Buldan'ın, BDP Grubu
olarak 8’inci Cumhurbaşkanı Turgut Özal’ı 21’inci ölüm yıl dönümünde rahmetle
andıklarına ilişkin açıklaması
PERVİN BULDAN (Iğdır) – Teşekkür ederim
Sayın Başkan.
Biz de BDP Grubu olarak merhum Turgut
Özal’ı 21’inci ölüm yıl dönümünde saygıyla anıyoruz ve bir kez daha kendisine
Allah’tan rahmet, ailesine başsağlığı dileklerimizi iletiyoruz. Merhum Turgut
Özal, Türkiye’nin siyasi, ekonomik ve toplumsal alanlarda köklü değişimlerine
öncülük yapmış ve demokrasi tarihine de bir yön vermiştir. Turgut Özal, aynı
zamanda, kişiliği, yaşayışı, sıcaklığı ve fikirleriyle halktan birisi olduğunu
her daim göstermiştir. Ülkemizin her zaman Turgut Özal gibi cumhurbaşkanlarına
ihtiyacı olduğu vurgusunu yaparak kendisini BDP Grubu olarak bir kez daha
saygıyla anıyor, ailesine başsağlığı dileklerimizi iletiyor, teşekkür ediyoruz.
BAŞKAN – Teşekkür ederim.
Sayın Elitaş…
4.- Kayseri Milletvekili Mustafa Elitaş'ın, AK PARTİ
Grubu olarak 8’inci Cumhurbaşkanı Turgut Özal’ı 21’inci ölüm yıl dönümünde
rahmetle andıklarına ilişkin açıklaması
MUSTAFA ELİTAŞ (Kayseri) – Sayın
Başkanım, teşekkür ediyorum.
Bugün 17 Nisan, rahmetli Cumhurbaşkanımız
Turgut Özal’ın vefatının 21’inci yılı. Türkiye’ye yaptığı hizmetler gerçekten
çok önemli. Türkiye’nin yeni bir yol haritasını çizmesinde, devlet yönetiminin
halkla birlikte olmasında ve sivilleşmesinde çok önemli katkı sağlamış bir
siyasi kişilikti. Kendi tabiriyle, Türkiye Cumhuriyeti’nin çağ atlamasının ilk
temel taşlarını yerine yerleştiren önemli bir şahsiyetti. Belli bir zaman
onunla birlikte çalışmanın mutluluğunu yaşamış bir arkadaşınız olarak,
Türkiye’nin hem iktisadi tarihine hem siyasi tarihine önemli katkılar sağlayan
bir devlet adamıydı. Kendisine Allah’tan rahmet diliyoruz, ailesine sabırlar
diliyoruz. Ülkemiz için büyük bir kayıp olduğunu ifade ediyor, tekrar millet
olarak onu saygıyla, hürmetle yâd ediyoruz.
BAŞKAN – Sayın milletvekilleri, gündeme
geçiyoruz.
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım.
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Kuveyt-Türkiye Parlamentolar Arası Dostluk Grubu heyetinin ülkemizi ziyaret
etmesinin Türkiye Büyük Millet Meclisi Başkanlık Divanının 9/4/2014 tarih ve 68
sayılı Kararı’yla uygun bulunduğuna ilişkin tezkeresi (3/1464)
15/4/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanlık
Divanının 9 Nisan 2014 tarihli ve 68 sayılı Kararı ile Kuveyt-Türkiye
Parlamentolar Arası Dostluk Grubu heyetinin ülkemizi ziyaret etmesi uygun
bulunmuştur.
Söz konusu parlamenter heyetin resmî
ziyareti, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanunun 7. Maddesi uyarınca Genel Kurulun
bilgilerine sunulur.
 
Cemil Çiçek
TBMM Başkanı
BAŞKAN – Bilginize sunulmuştur. 
Meclis araştırması açılmasına ilişkin
üç önerge vardır, okutuyorum:
B) Meclis Araştırması Önergeleri
1.- Eskişehir Milletvekili Ruhsar Demirel ve 20
milletvekilinin, kayıt dışı işlerde çalışan kadınların sorunlarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/907)
Türkiye Büyük
Millet Meclisi Başkanlığına
Başta ev işlerinde çalışan kadınlar
olmak üzere kayıt dışı işlerde çalışan kadınların sorunlarının belirlenmesi,
ekonomik ve sosyal haklarının düzenlenmesi ile can güvenliklerini tehdit eden
etmenlerin ortadan kaldırılabilmesi için gerekli önlemlerin alınabilmesi
amacıyla Anayasa’mızın 98, Türkiye Büyük Millet Meclisi İçtüzüğü'nün 104’üncü
ve 105’inci maddeleri gereğince Meclis araştırması açılması için gereğini
saygılarımızla arz ederiz.
1)
Ruhsar Demirel (Eskişehir)
2)
Oktay Vural  (İzmir)
3)
Yusuf Halaçoğlu (Kayseri)
4)
Sadir Durmaz (Yozgat)
5)
Seyfettin Yılmaz (Adana)
6)
Emin Çınar (Kastamonu)
7)
Mesut Dedeoğlu (Kahramanmaraş)
8)
Ali Öz (Mersin)
9)
Hasan Hüseyin
Türkoğlu (Osmaniye)
10)
Sinan Oğan (Iğdır)
11)
Cemalettin Şimşek (Samsun)
12)
Murat Başesgioğlu (İstanbul)
13)
Ali Halaman (Adana)
14)
Sümer Oral (Manisa)
15)
Muharrem Varlı (Adana)
16)
Alim Işık (Kütahya)
17)
Necati Özensoy (Bursa)
18)
Emin Haluk Ayhan (Denizli)
19)
Tunca Toskay (Antalya)
20)
Ahmet Kenan
Tanrıkulu (İzmir)
21)
D. Ali Torlak (İstanbul)
Gerekçe:
İşsizlik, göç, rekabet toplumsal
cinsiyet eşitsizliği ile birlikte değerlendirildiğinde kadınların küreselleşme
diye tanımlanan süreçte yaşanan ekonomik gelişmeler neticesinde kayıt dışı ekonominin
önemli bir kısmını oluşturduğu düşünülmektedir. Çeşitli araştırmalar
İstanbul'da yaklaşık 400.000 kadının kayıt dışı olarak ev işlerinde (temizlik,
çocuk, yaşlı veya hasta bakımı vb) çalıştığını göstermektedir.
Ancak bu gözlem ve tespitleri destekleyici
bir bilimsel çalışma ne yazık ki yoktur. Bu kadınlar sosyal haklardan mahrum
kalmalarının yanı sıra; psikolojik ye fiziksel şiddetten, taciz ve tecavüze
kadar varan kötü muamelelere maruz kalmaktadırlar. Ve bunu "Her şey kapı
kapanınca başlar" diye ifade etmektedirler.
Ev İşçileri Dayanışma Sendikası
(EVİD-SEN) tarafından; geçen yıl 51 ev işçisi kadının iş kazalarında
öldüğü,400'den fazla ev işçisi kadının taciz ve tecavüze uğradığı, 3.000
kadının iş kazası geçirdiği belirtilmektedir.
Kayıt dışı çalışmaları nedeniyle
hastalandığında, hamile kaldığında, iş kazası geçirdiğinde, kaza sonrası bakıma
ihtiyaç duyduğunda veya hayatını kaybettiğinde hiçbir sosyal haktan
yararlanamamaktadırlar. Türkiye'de; ev hizmetlerinde çalışanların yalnızca
yüzde 1'inin sigortalı olduğu tahmin edilmektedir. Mevcut mevzuatta ev işçisi
kadınlar “'işçi” bile sayılmamaktadır.
Özel İstihdam
Bürolarının (ÖİB) kurulması da soruna çözüm getirmemiş. Bu bürolar aracılığıyla
bulunan işler için yapılan sözleşmelerde; görev tanımı, çalışma saatleri, izin
günleri gibi konular hiçbir zaman dikkate alınıp değinilmemiştir. Ayrıca
ÖİB'lerin kontrol ve denetiminin yetersizliği nedeniyle yaşanan sorunlar
katlanarak büyümektedir.
Araştırmanın
genel amacı "Kayıt dışı çalışan kadınlara yönelik, çalışan sağlığı ve iş
yeri güvenliğinin sağlanabilmesi, ekonomik, sosyal haklarının düzenlenebilmesi
ve ÖİB'lerin etkin ve sürekli kontrol ve denetimlerinin sağlanabilmesi"
için gerekli önlemlerin alınmasıdır.
Araştırmanın alt
amaçları:
1) Son beş yıla
ait ev kazalarına maruz kalan, kazalarda yaralanan, kalıcı fiziksel engelli
olan veya hayatını kaybeden ev işçilerinin sayısını belirlemek,
2)  Son beş
yılda, psikolojik ve fiziksel şiddetten, taciz ve tecavüze kadar varan kötü
muameleye maruz kalan ev işçilerinin sayısını belirlemek,
3) Saldırıya
veya kazaya maruz kalan ev işçilerinin hukuki hak arama süreçleri konusunda
bilgi düzeyini ölçmek,
4)  Son beş
yılda, sigorta ve sosyal haklardan yararlanabilen ev işçilerinin sayısını
belirlemek,
5)  ÖİB'lerin
sayısını, illere göre dağılımını ve bürolara kayıtlı ev işçilerinin sayısını ve
niteliğini belirlemek,
6) ÖİB'lerin
hangi kurum tarafından, nasıl ve hangi aralıklarla denetlendiğini belirlemek,
7)  ÖİB'lere
kayıtlı ev işçilerinin işe yönlendirilmesinde kullanılan yol ve yöntemleri
belirlemek.
2.- Erzincan Milletvekili Muharrem Işık ve 21
milletvekilinin, Erzincan Refahiye’de bulunan Gülen ve Dumanlı ormanlarındaki
katliamın önlenmesi ve ormanların kesim ihalesindeki şaibelerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/908)
Türkiye Büyük Millet Meclisi Başkanlığına
Erzincan
Refahiye'deki Gülen ve Dumanlı ormanlarındaki katliamının önlenmesi, ormanların
kesim ihalesindeki şaibelerin araştırılması, bu ihalelerden rant sağlayanların
belirlenmesi, kural tanımadan yapılan orman kıyımının bir an önce durdurulması
ve bu konuda yapılması gerekenlerin tespit edilmesi amacıyla Anayasa’nın
98'inci, TBMM İçtüzüğü’nün 104 ve 105'inci maddeleri gereğince Meclis
araştırması açılmasını arz ederiz.
1) Muharrem Işık
 (Erzincan)
2) Celal Dinçer  (İstanbul)
3) Aylin
Nazlıaka (Ankara)
4) İlhan Demiröz
 (Bursa)
5) Mustafa
Sezgin Tanrıkulu  (İstanbul)
6) Mehmet Şeker  (Gaziantep)
7) Namık Havutça
 (Balıkesir)
8) Refik
Eryılmaz  (Hatay)
9) Durdu Özbolat
 (Kahramanmaraş)
10) İhsan Özkes  (İstanbul)
11) Mustafa
Serdar Soydan  (Çanakkale)
12) Musa Çam  (İzmir)
13) Kadir Gökmen
Öğüt  (İstanbul)
14) Rahmi Aşkın
Türeli  (İzmir)
15) Haluk
Eyidoğan  (İstanbul)
16) Ahmet İhsan
Kalkavan  (Samsun)
17) Doğan Şafak  (Niğde)
18) Bülent
Tezcan  (Aydın)
19) Candan
Yüceer  (Tekirdağ)
20) Ramazan
Kerim Özkan  (Burdur)
21) Ali İhsan
Köktürk  (Zonguldak)
22) Mehmet
Volkan Canalioğlu  (Trabzon)
Gerekçe:
Erzincan ili Refahiye ilçesi Gülen ve
Dumanlı ormanlarında aşırı miktarda ağaç kesimi yapılmaktadır. Sarıçam olarak
bilinen bu çam türünün özellikle son yıllarda bu bölgelerimizde kontrolsüz bir
şekilde kesildiği tespit edilmiştir. Özellikle 2005 yılından itibaren yapılan
birçok ihalede şaibeler olduğu bilinmektedir. Bu şaibeler, özellikle
Erzincan'da mahkemeler tarafından da bu tespit edilmiştir. Bütün bunlara rağmen
kesimler yine devam etmektedir.
Sarıçam odunu günümüzde kullanılan en
değerli kerestedir. Parkeden doğramaya, mobilyadan kaplamaya birçok alanda
değerlendirilen bu ağaç türü ne yazık ki yüksek rant değeri sebebiyle çok
kontrolsüz ve acımasız bir şekilde kesilmektedir. Bu konudaki tüm çabalarıma
rağmen şu ana kadar gerekli hiçbir önlem alınmadı. Kesim yapılırken tıraşlama
şeklinde yapılmaktadır. Yüz yirmi yıllık ömrü olan ve en değerli zamanına yüz
yirmi yılda ulaşılan bu ağaç ne yazık ki bu bölgede genç yaşlı demeden
kesilmektedir. Dikim işlemleri ise çok yavaş yürütülmektedir. Kesim yapılırken
seyreltmeler yapılması gerekiyor. Oysaki yukarıda belirttiğim gibi tıraşlama
yapılmaktadır.
Burada çok büyük rant olduğunu
düşünüyorum. Özellikle 2005 yılından sonra verilen ihalelerin kimlere
verildiği, verilirken hangi kriterlerin göz önünde tutulduğu, siyasilerle herhangi
bir rant ve iş ilişkilerinin olup olmadığı konusunun araştırılması ve ihale
şartlarının doğru bir şekilde yerine getirilip getirilmediğinin araştırılması
gerekiyor.
“Ülkemizde ormanlarımız yanıyor.” diye
feryat ederken Refahiye ilçemize bağlı Gülen ve Dumanlı ormanlarının birilerine
rant sağlamak için ihale edilip edilmediğinin araştırılması gerekiyor. Yeni
dikim yapıldığı zaman eğer iyi bakım yapılmazsa genç ve orta yaşlı meşelere kar
kırması, kar devirmesi ve fırtına büyük zarar vermektedir.
Bütün bu sebeplerden dolayı bu çok
değerli ormanlarımız tamamen yok olmadan korunması için gerekli tüm tedbirler
alınmalıdır. Bu olay diğer bölgeler açısından da örnek olacağından bu konunun
derinlemesine araştırılması gerekir.
3.- Bingöl Milletvekili İdris Baluken ve 22
milletvekilinin, Sosyal Hizmetler ve Çocuk Esirgeme Kurumu bünyesindeki kurum
ve kuruluşlarda yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/909)
Türkiye Büyük Millet
Meclisi Başkanlığına
Aile ve Sosyal Politikalar Bakanlığına
bağlı bulunan Sosyal Hizmetler ve Çocuk Esirgeme Kurumu bünyesindeki kurum ve
kuruluşların incelenmesi, sorunların belirlenmesi ve gerekli önlemlerin
alınması amacıyla Anayasa'nın 98’inci, Türkiye Büyük Millet Meclisi
İçtüzüğü’nün 104 ve 105'inci maddeleri uyarınca Meclis araştırması açılmasını
arz ederim. 
1) İdris Baluken  (Bingöl)
2) Pervin Buldan  (Iğdır)
3) Hasip Kaplan  (Şırnak)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hüsamettin Zenderlioğlu  (Bitlis)
9) Emine Ayna  (Diyarbakır)
10) Nursel Aydoğan  (Diyarbakır)
11) Altan Tan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik  (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
23) Leyla Zana  (Diyarbakır)
Gerekçe:
Aile ve Sosyal Politikalar Bakanlığının Sosyal Hizmetler ve Çocuk
Esirgeme Kurumu bünyesindeki kuruluşların temel ilkeleri şöyle sıralanmıştır:
Anayasa’da belirtilen sosyal devlet olma ilkesi çerçevesinde kuruluş felsefesi;
insan haklarına, evrensel hukuk ilkelerine ve uluslararası sözleşmelere bağlı
çalışmak, bilimsel veriye dayalı sürdürülebilir hizmet vermek, iş birliğine
açık, tarafsız ve şeffaf olmak, tüm hizmet verilen kesimlerin ve çalışanların
memnuniyetini sağlamak. Bunun yanı sıra, söz konusu kurumlarda sosyal açıdan
dezavantajlı çocuk ve gençlerimiz toplumsal yaşama hazırlanmakta ve bu
kesimlerin ihtiyaçları giderilmektedir. Planlanan vizyon ve misyon böyle iken
çocuk yuvalarımızda sorunlar her geçen gün büyümekte, kamuoyunda sıkça gündemleşmektedir.
Söz konusu kurum ve kuruluşlarda çocukları topluma kazandırmak bir yana,
kötü muamele ve yasa dışı yaklaşımlarla çocuklar sosyal hayattan kopuk hâle
getirilmektedir. Basına sık sık yansıdığı şekli ile çocuklara işkence
yapılması, yuvalardan kaçırılan çocuklar, insanlık dışı bir şekilde satılmak
istenen çocuklar, taciz gibi birçok sorun ilgili kurumlarda yaşanmıştır.
Tüm bu sorunların yanı sıra, kamu idaresinin çocuk yuvaları için
ayırdığı ödeneğin düşük olması ve hizmetin dışarıdan satın alınması yolu ile
gerçekleştirilmesi söz konusu sorunları içerisinden çıkılmaz hâle sokmuştur.
Özel kurum ve kişilere devredilen hizmet anlayışı beraberinde çocuklara yönelik
güvenli ve şeffaf yaklaşımı da aşındırmıştır. Ayrıca, sorunları katı
merkeziyetçi, bürokratik yöntemlerle çözme anlayışı nedeniyle, taşra hizmeti
veren bu tür hassas kurumlardaki olumsuz durumlar merkeze taşınamamakta ve bir
şekilde üstü örtülmektedir.
Bunlardan hareketle, başta taşradaki çocuk yuvaları olmak üzere, Aile ve
Sosyal Politikalar Bakanlığının Sosyal Hizmetler ve Çocuk Esirgeme Kurumu
bünyesindeki kuruluşlardaki ihlallerin incelenmesi, ihlale uğramış çocukların
belirlenip gerekli tıbbi ve rehabilite edici yardımların yapılması, çocuklara
yönelik ihlallerin sebeplerinin kaynağına inilerek bu sebeplerin ortadan
kaldırılma yolunun bulunması, merkezî bütçeden ayrılan ödenek miktarının
yeterliliğinin araştırılması, hizmet alımında özelleştirmeden kaynaklı
sorunların belirlenmesi ve çocuklarımızın daha iyi şartlarda yaşamaları, eğitim
almalarının yolunun açılması amacıyla bir Meclis araştırması açılması
gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler sırası geldiğinde yapılacaktır.
Birleşime on dakika ara veriyorum.
Kapanma Saati: 14.32
İKİNCİ OTURUM
Açılma Saati: 14.49
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muhammet Rıza YALÇINKAYA
(Bartın)
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin İkinci Oturumunu açıyorum.
Danışma Kurulunun bir önerisi vardır,
okutup işleme alacağım ve oylarınıza sunacağım.
VIII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 538, 359, 399, 379, 432,
104 ve 495 sıra sayılı Kanun Tasarılarının bu kısmın sırasıyla 6, 7, 8, 9, 10,
11 ve 12’nci sıralarına alınmasına ve diğer işlerin sırasının buna göre
teselsül ettirilmesine ilişkin önerisi
17/4/2014
Danışma Kurulu
Önerisi
Danışma Kurulunun 17/4/2014 Perşembe
günü yaptığı toplantıda aşağıdaki önerinin Genel Kurulun onayına sunulması
uygun görülmüştür.
Cemil Çiçek
Türkiye Büyük Millet Meclisi
Başkanı
 Mustafa
Elitaş Mehmet Akif Hamzaçebi  Yusuf
Halaçoğlu
 Adalet
ve Kalkınma Partisi Cumhuriyet Halk Partisi  Milliyetçi
Hareket Partisi
 
Grubu Başkan Vekili Grubu Başkan Vekili  Grubu Başkan Vekili
 Pervin
Buldan
 Barış
ve Demokrasi Partisi
 Grubu
Başkan Vekili
Öneri:
Gündemin Kanun Tasarı ve Teklifleri ile
Komisyonlardan Gelen Diğer İşler Kısmında bulunan 538, 359, 399, 379, 432, 104,
495 sıra sayılı kanun tasarılarının bu kısmın sırasıyla 6, 7, 8, 9, 10, 11 ve
12’nci sıralarına alınması ve diğer işlerin sırasının buna göre teselsül
ettirilmesi önerilmiştir.
BAŞKAN – Kabul edenler…
KAMER GENÇ (Tunceli) – Sayın Başkan,
aleyhte söz istiyorum.
BAŞKAN – Buyurun.
Süreniz on dakikadır.
KAMER GENÇ (Tunceli) – Sayın Başkan,
değerli milletvekilleri; Meclisin çalışmalarını çorbaya çevirdik. Şimdi, Meclis
Başkan Vekili ara veriyor yirmi dakika, niye ara verdiği belli değil. Oraya bir
Danışma Kurulu kararı geliyor, “Efendim, şu şu kanunları hemen gündeme alalım.”
Hangi kanunları aldığı belli değil. Bu, bizim, 1935 yılı Tunceli kanunlarına
benzedi. Tunceli kanunlarında, istiklal mahkemelerinin verdiği kararları
getirip oradaki valiye onaylatıyorlardı. Tunceli’nin bir Abdullah Paşa Valisi
vardı. Bir gün, işte bu Seyit Rıza’nın asılması olayında, İhsan Sabri
Çağlayangil’in hatıralarında var, diyor ki: “Bizim elimize yazdı verdi; ‘35
kişinin idamı uygundur.’ diye. Oraya, işte Abdullah Paşa’nın da idamına karar
versek, yazsak ismini, Abdullah Paşa da idam edilecek.” Bu Türkiye Büyük Millet
Meclisi de ona döndü. Bir bakıyorsunuz, şimdi buraya geliyor kanunlar,
inceleyemiyoruz, ne var içinde bilemiyoruz, ondan sonra hemen bunları gündeme
alıyorsunuz. Ya bir bakalım, bu Türkiye Büyük Millet Meclisi ciddi bir
kurumdur. Bu kurumun burada görüşülecek kanunları bilmesi lazım.
Bir MİT Kanunu getirmişsiniz, tam bir
dikta yönetiminin Türkiye’de uygulanması için gereken her türlü tedbir var. Bir
MİT oluşturuyorsunuz, MİT adam öldürecek. Ne yapacak, yakalanınca ne olacak?
Ondan sonra da MİT diyecek ki: “Bu bizim adamımızdır.” MİT’in Başkanı kim? Şu
anda Başbakanlık makamında bulunan kişi, buna bağlı. E peki, bu memlekette
nasıl demokrasi olacak? Her gün yüzlerce yolsuzluk var. 
Taraf gazetesinde de işte, bugün yazmış
adam. İstanbul’daki bu metro ihalesini alan firma, efendim, ihaleden iki gün
önce kurulmuş, 750 milyon euroluk usulsüz ihaleyi almış, yurt dışında paravan
firmalar kurmuş. Getirilen o kadar kabarık faturalar var ki burada, bu
faturalarla devleti talan etmiş. Şimdi, eğer bu hırsızlık yapanlardan soru
sorulmayacaksa, bundan hesap sorulmayacaksa görevi ne bu Türkiye Büyük Millet
Meclisinin? 
Şimdi, bu Halk Bankasının Genel
Müdürünün evinde, biz zannediyorduk ki efendim, işte 450 milyon dolar, meğer
600 milyon dolar yakalanmış. 
Şimdi, AKP son zamanlarda KİT
Komisyonunu da çalıştırmıyor arkadaşlar, KİT Komisyonu, bakın. Bundan önce, KİT
Komisyonu bu aylarda alt komisyon çalışmalarını bitiriyordu ve esas komisyon
çalışıyordu. Biz tesadüfen Halk Bankasının hesaplarını inceledik. Arkadaşlar,
Halk Bankası 2012 ve daha eski yıllarda, bakın, bir firmaya 575 milyon dolar
kredi vermiş arkadaşlar, 575 milyon dolar, bu müdür vermiş. Şimdi, Tayyip
Erdoğan diyor ya: “Bankanın parası değil.” 575 milyon dolar kredi verdiği bu
firma batmış. Ondan sonra, bu firmanın da teminat gösterdiği arazilerine gitmişler,
bakmışlar; “Ya bu nasıl battı, bunu paraya çevirelim.” Bakmış ki teminatla
aldığı araziler hazine arazisi.
Şimdi, arkadaşlar, sayın
milletvekilleri, devletin, bankanın 575 milyon dolar kredisini batıran bir
banka müdürünü, şimdi getiriyor hem de Ali Babacan -sanki orada neyin başıymış
gibi, belirtmiyor- diyor ki: “Bu siyasi iradenin tasarrufudur.” E, sen bakan
değil misin?
RAMAZAN CAN (Kırıkkale) – Sayın Başkan,
temiz bir dil kullansın.
KAMER GENÇ (Devamla) – Sen orada neyin
başısın Ali Babacan, neyin başısın? Sen onu söyle.
RAMAZAN CAN (Kırıkkale) – Temiz bir dil
kullan ya! Temiz bir dil kullan!
KAMER GENÇ (Devamla) – Ve getiriyorlar
arkadaşlar, 575 milyon dolar… Bu, yalnız 575 milyon değil, o sene Halk
Bankasında batan para 2 katrilyon lira. Bu krediyi alıp batıran kişilerin
toplam sayısı 58, bu KİT raporunda var, bende değil. Peki, biz bunları
incelemeyecek miyiz arkadaşlar? Bu memlekette hırsızlık yapan, yolsuzluk yapan,
Tayyip Erdoğan’a dayanarak hep ödüllendirilecek mi? 
Arkadaşlar, ben soruyorum şimdi, o
Genel Müdürün evinde bulunan 6 milyon dolar nereye gitti? Tayyip Bey’in
çocuklarının vakfına mı gitti, yoksa başka bir yere mi gitti, yoksa ki bu Genel
Müdüre mi gitti? Ya, ben milletvekiliyim, ben yetimin hakkını aramak
zorundayım, bunu sizin aramanız lazım. (AK PARTİ sıralarından gürültüler)
BAŞKAN – Sayın Genç, konuya davet
ediyorum sizi. 
KAMER GENÇ (Devamla) – Bu para nereye
gitti, para, para? 
BAŞKAN – Sayın Genç, lütfen, konuya
gelir misiniz. 
KAMER GENÇ (Devamla) – Bu para nereye
gitti, ben bunu bulmak istiyorum. 
RECEP ÖZEL (Isparta) – Oğlunun hesabını
versene!
BAŞKAN – Sayın Genç, söz aldığınız konu
hakkında konuşun lütfen. 
KAMER GENÇ (Devamla) – Şimdi, getirmiş
burada eften püften şeyleri, inceleyelim… Bu devletin temeli ne arkadaşlar?
Temel yolsuzluklarla sarsılmış.
Bakın, Denizbank: Denizbank Vakıflar
Bankasına aitti. Ne yapıldı? Zorlu Holdinge 69 milyon dolara satıldı. 69 milyon
dolara Zorlu Holding onu aldı, çok kısa dönem sonra bunu 2,4 milyar dolara
sattı. Bakın, arkadaşlar, 69 milyon dolara alınmış, 2,4 milyar dolara satılıyor
ve bir sene geçmeden yapılan kâr 1 milyar 931 milyon dolar. Şimdi, bu holding
gitti, Karayollarının İstanbul’daki o arazisini aldı, ondan sonra orada inşaat
yaptı. Gittiğiniz zaman, köprüye yaklaştığınız zaman, devasa bir inşaat; imar
hukuku yok, görüntü yok, İstanbul’un çirkin manzaralarından birisi. Orada 200
küsur bin metrekarelik inşaat yapılması lazımken 383 bin metrekare daha kaçak
inşaat yapılmış; bu “tape”lerde yazıyor, gazetelere intikal eden şeylerde.
Şimdi, buna ruhsat vermemişler, Çevre Bakanı vermemiş, sonra o da Çevre
Bakanına diyor ki: “Ben işi patronunla hallettim.” E, patronuyla hallettin ne
oldu? 383 bin metrekarelik kaçak inşaatın yapıldığı yerin ruhsatı veriliyor ama
bize intikal eden bilgilere göre, efendim…
BAŞKAN – Sayın
Genç, sizi konuya davet ediyorum. Bu size yaptığım birinci ihtardır.
KAMER GENÇ
(Devamla) - …Tayyip Bey’in oğlu da…
İZZET ÇETİN
(Ankara) – Önemli bir konu, niye müdahale ediyorsun Sayın Başkan?
KAMER GENÇ
(Devamla) – Sen şimdi beni ihtar et de ben şimdi diyorum ki Türkiye Büyük
Millet Meclisi yolsuzluklarla uğraşacak, bu yolsuzlukların hesabını bulacak.
Şimdi, benim ne söyleyeceğimi bildiği için, onları söylememi engellemek için
beni ikaz ediyor. 
RECEP ÖZEL
(Isparta) – Ya, seni kendi hâline bıraktık…
RAMAZAN CAN
(Kırıkkale) – 30 Martta ne oldu, 30 Martta?
KAMER GENÇ
(Devamla) – Bu 383 bin metrekarelik kaçak inşaatın ruhsatına kim aracılık
yaptı? Söyle bakalım, sen Meclis Başkanısın. 
BAŞKAN – Siz
Meclis Genel Kuruluna konuşabilirsiniz. 
KAMER GENÇ
(Devamla) – İşte, sana ediyorum. Bana müdahale ediyorsun da…
RECEP ÖZEL
(Isparta) – Ona edemezsin…
BAŞKAN – Bana
bir şey söyleme hakkınız yok sizin, Genel Kurula hitap edin. 
KAMER GENÇ
(Devamla) – Sanki ona sen mi aracılık yaptın? Hayır. Tayyip Erdoğan etti, ondan
sonra Tayyip Erdoğan’ın oğlu da oradan, o büyük inşaattan 3 tane mağaza almış
mı almamış mı? Gidelim araştıralım arkadaşlar.
RECEP ÖZEL
(Isparta) – Senin oğlun da almış!
RAMAZAN CAN
(Kırıkkale) – Senin oğlun nerede? 
RECEP ÖZEL
(Isparta) – Nerede oğlun senin? Oğlun ne yaptı, oğlun?
KAMER GENÇ
(Devamla) – Ya, araştıralım mı araştırmayalım mı? Ya, bakın, bunlara deniliyor
ki bu kadar kaçak inşaat yapılmış, bu kaçak inşaata ruhsat verilmiş ve bu kaçak
inşaata ruhsat verirken de Tayyip Erdoğan buna aracılık yapmış… 
RAMAZAN CAN
(Kırıkkale) – Kamer…
KAMER GENÇ
(Devamla) –… ve burada da Tayyip Erdoğan’ın oğlu da orada 3 tane mağaza almış. 
BAŞKAN – Sayın
Genç… Sayın Genç… Sayın Genç… 
Sayın Genç,
lütfen konuya gelin, bu size ikinci ihtarımdır. 
KAMER GENÇ
(Devamla) – Eğer bunu almışsa, gidelim, araştırma yapalım, eğer hakikaten doğru
değilse araştıralım, doğruysa araştırmayalım arkadaşlar. Biz kimseye iftira
atmıyoruz. 
RECEP ÖZEL
(Isparta) – İftiranın âlâsını atıyorsun sen!
KAMER GENÇ
(Devamla) – Şimdi, 17 Aralıkta ortaya çıktı, 4 tane bakan istifa etti, 1
tanesini de azlettiniz ya! Bir bakanı azletmek nedir biliyor musunuz? Bir
bakanı azlettiğiniz zaman demek ki bunun affedilmez suçu var. E, Tayyip Erdoğan
bunu azlettiğine göre, evvela bunu öncelikle Yüce Divana sevk etmesi lazım.
Yani, durup dururken, bir kişinin bir suçu yokken bakanlıktan azledilir mi
arkadaşlar? Azletmişse o zaman onu…
RECEP ÖZEL
(Isparta) – Hiç azletme yok, görevden alma var, azletme yok.
KAMER GENÇ (Devamla)
–… Yüce Divana sevk edelim ve bunun eğer hakikaten yolsuzlukları varsa tespit
edelim. Niye azledildi? Bakan dedi ki: “Ya, ben yaptığım imar
yolsuzluklarının büyük bir kısmını Tayyip Erdoğan’ın talimatıyla yaptım, istifa
etmesi gereken Tayyip Erdoğan, ben değilim ki.” E, şimdi, ortada böyle iddialar
varken bunları Meclis araştırmayacak, ondan sonra…
RAMAZAN CAN
(Kırıkkale) – Kamer, martta ne oldu Kamer? 
KAMER GENÇ
(Devamla) – …bu işleri araştırmayacak ve ondan sonra ne yapacağız? Fasa fiso kanunlarla…
2-3 tane anlaşma getireceğiz, ondan sonra o anlaşmada da konuşmayacağız, biz
burada konuştuğumuz zaman, işte, bu Meclis Başkan Vekili gibi birisi tabii bizi
konuşturmamak için her türlü çareye başvuracak.
RAMAZAN CAN (Kırıkkale) – 30 Martta ne oldu,
30 Martta?
KAMER GENÇ (Devamla) – Arkadaşlar, bu
memleket böyle gitmez. Bu memlekette yapılan yolsuzlukların, soygunların hesabı
yok. Türkiye, her yönüyle çökertilmiş…
RECEP ÖZEL (Isparta) – Sen oğlunun
hesabını verebildin mi? Verdin mi sen? Verdin mi oğlunun hesabını?
KAMER GENÇ (Devamla) – …tarımıyla,
ekonomisiyle, her şeyiyle batırılmış…
RAMAZAN CAN (Kırıkkale) – Oğlunun
dairelerine gel! 
KAMER GENÇ (Devamla) – …yolsuzluklar
batağına saplanmış. 
RAMAZAN CAN (Kırıkkale) – Oğlunun
dairelerine gel!
KAMER GENÇ (Devamla) - Âdeta bugün
siyasi iktidar yolsuzluklar batağının içinde çabalıyor kurtulmak için.
RAMAZAN CAN (Kırıkkale) – Oğlunun
dairelerine gel!
KAMER GENÇ (Devamla) – Ya, yiğitliğiniz
varsa, namusluysanız, arkanızda bir pislik yoksa araştırma verelim. Şimdi
getirmişsiniz bir tane soruşturma önergesi vermişsiniz.
RAMAZAN CAN (Kırıkkale) – Oğlunun
dairelerini getir, oğlunun dairelerini! 
KAMER GENÇ (Devamla) – Soruşturma
önergesini de bu 4 tane bakanı aklamak için yapıyorsunuz. Böyle soruşturma önergesi
olur mu? Soruşturma önergesinde iddialara bağlı soruşturma komisyonu. 
Bu itibarla, Meclisi hep fuzuli işlerle
uğraştırıyorsunuz… 
(Mikrofon otomatik cihaz tarafından
kapatıldı)
BAŞKAN – Süreniz bitti. 
KAMER GENÇ (Devamla) - …yolsuzlukları
araştırmasını engelliyorsunuz. 
Teşekkür ediyorum. (CHP sıralarından
alkışlar)
RAMAZAN CAN (Kırıkkale) – Kamer Genç,
oğlunun dairelerini getir, oğlunun dairelerini!
RECEP ÖZEL (Isparta) – Cevap veremiyor
ki kaçıyor işte!
BAŞKAN – Danışma Kurulunu oylarınıza…
Buyurun Sayın Elitaş.
MUSTAFA ELİTAŞ (Kayseri) – Danışma
Kurulu üzerinde bir konuşma rica ediyorum.
BAŞKAN – Buyurun, lehinde on dakika.
(AK PARTİ sıralarından alkışlar)
ADİL ZOZANİ (Hakkâri) – Gerekçesini
anlamadık Sayın Başkan. 
BAŞKAN – Sayın Zozani, müsaade edin,
ben idare edeyim Meclisi.
ADİL ZOZANİ (Hakkâri) – Müsaade
sizindir Sayın Başkan.
BAŞKAN – Danışma Kurulu üzerinde
konuşmak istiyor, gerekçe söylemek zorunda değil, lütfen.
MUSTAFA ELİTAŞ (Kayseri) – Sayın
Başkan, değerli milletvekilleri; yüce heyetinizi saygıyla selamlıyorum. 
Dün grup başkan vekili
arkadaşlarımızla, tüm siyasi partilerle mutabık kaldığımız bir konu vardı.
Bugün gündemimizde olan MİT Kanun Teklifi’nin görüşülmesini bitirdikten sonra,
uluslararası sözleşmeler konusunda bizim 2 tane sözleşmemiz var, muhalefet
partilerinin de “Hangi sözleşmeler görüşülecek?” şeklindeki bir ifadesinin…
Arkadaşlarımızdan aldığımız bilgi çerçevesinde bugün Danışma Kurulunu getirdik.

Türkiye Büyük Millet Meclisinde esas
olan bir gelenek vardır. Maalesef, 63’e atıf yaparak bu görüşmeler yapılıyor
ama 19’uncu maddede Danışma Kurulunun ortak getirdiği önergelerde, herhâlde bir
gelenek itibarıyla veya grupların imzasına, grup başkan vekillerinin imzasına
saygı gereğince ya grup başkan vekilleri buradaki niyetlerini dile getirir…
Çünkü, bu Danışma Kurulu önergesi 4 siyasi parti grubunun birlikte hazırladığı,
mutabık kaldığı bir konudur ama sayın milletvekili burada bütün gelenekleri,
teamülleri ve etik kuralları da bir tarafta yıkarak, maalesef, hakaretlerini,
iftiralarını sıralamak üzere bir fırsat hâline dönüştürdü. 
Bakın, değerli milletvekilleri, değerli
arkadaşlar; kişi nasılsa, kendisinin hakkı, hukuku, uygulaması, icraatları,
eline imkân gelse ne yapacağıyla ilgili düşünceleri neyse başkasını o şekilde
görürmüş. İnsanın bütün hayali, bütün isteği, arzusu hırsızlık ve yolsuzluk,
nüfuz ticareti yapmak veya yakınlarına peşkeş çekmek, yakınlarına imkân
sağlamaksa başkasını da hep aynı şekilde görür, değerlendirirmiş. Yıllarca
devlet memurluğu yapmış, hakkında çeşitli söylentiler ortaya çıkan birisinin,
yani, buradan kalkıp da bir ülkenin Başbakanına gazete haberlerinde veya
Twitter’da ne olduğu belirsiz şekilde yazılan cümlelerle ithamda bulunması,
isnatta bulunması, kendinin ne yapmak istediğinin göstergesi olarak ortaya
çıkmış. 
Sayın bakanlarla ilgili yapılan bir
soruşturma çerçevesinden önce bakanlar kendileri hakkında araştırma komisyonu
kurulması dilekçesini hem AK PARTİ Grubuna hem de Türkiye Büyük Millet Meclisi
Başkanlığına verdiler. İlk defa olan bir hadise. Bununla ilgili, bakın, siz
“Eğer o fezlekeler buraya gelmezse, dosyalar görülmezse soruşturma komisyonu
olmaz.” dediniz ama bizim 19 Mart tarihinde, soruşturma komisyonu kurulmasıyla
ilgili sayın bakanların, eski bakanların verdikleri dilekçe doğrultusunda
verdiğimiz önerge çerçevesinde, ya gelecek hafta ya mayıs ayının ilk haftasında
bu soruşturma komisyonlarının kurulup kurulmamasıyla ilgili mesele gündeme
alınacak. 
Değerli milletvekilleri, buraya çıkıp
da yapılan uzlaşma, anlaşma çerçevesinde bir fırsat bilerek iftira kampanyasını
yürütmek, iftira hareketini de yapmak herhâlde herkesi rahatsız eder diye
düşünüyorum. Söylenenlerin hiçbirisi doğru değildir, yapılan ithamların hepsi
iftiradır, yapılan ithamların hepsi yalandır. 
KAMER GENÇ (Tunceli) – E araştıralım,
yanlışınız varsa araştıralım.
MUSTAFA ELİTAŞ (Devamla) – Eğer öyle
bir şey varsa gensoruyla ilgili ya da soruşturma komisyonu kurulmasıyla ilgili
önerge verirsiniz, o önerge Türkiye Büyük Millet Meclisi Genel Kurulunda
değerlendirilir, dikkate alınır ama burada, sürekli iftiralar yaparak “Şunu
yapalım, bunu yapalım, yiğitseniz.” diye… Bırak senin yiğitliğini! Nerede
yiğitlik kaybolmuş da sen bize yiğitlik taslıyorsun?
Yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim. 
KAMER GENÇ (Tunceli) – Sayın Başkan,
bana sataştı, sataşmadan söz istiyorum. 
BAŞKAN – Gerekçesini söyleyin lütfen. 
KAMER GENÇ (Tunceli) – Efendim “Yalan
söylüyor.” dedi. Kendisi benim…
BAŞKAN – Kayda geçireceğim.
KAMER GENÇ (Tunceli) – Efendim?
BAŞKAN - Kayda geçsin diye soruyorum
gerekçesini. 
Buyurun. 
KAMER GENÇ (Tunceli) – Kayda girdi.
Diyorum, hakkımda bir sürü iftiralar attı. 
BAŞKAN – Buyurun, sataşmadan dolayı bir
dakika süre veriyorum. 
KAMER GENÇ (Tunceli) – Niye bir dakika
veriyorsun?
BAŞKAN – Öyle istedi, tasarrufum öyle
gerekti.
İZZET ÇETİN (Ankara) – Keyfî
yönetilemez bu kurum Sayın Başkan, bir dakika veremezsiniz. 
BAŞKAN – Evet, verebilirim. 
IX.- SATAŞMALARA İLİŞKİN KONUŞMALAR
1.- Tunceli Milletvekili Kamer Genç'in, Kayseri
Milletvekili Mustafa Elitaş’ın Danışma Kurulu önerisi üzerinde yaptığı konuşması
sırasında şahsına sataşması nedeniyle konuşması
KAMER GENÇ (Tunceli) – Şimdi, Mustafa
Elitaş, yiğitliğin varsa, namusun varsa, şerefin varsa araştırma önergelerini
verelim, kabul edelim.
RECEP ÖZEL (Isparta) – Doğru konuş!
BAŞKAN – Lütfen, temiz bir dille
konuşun!
KAMER GENÇ (Devamla) – Hayır efendim,
bir şey söylüyorum, bana iftira atıyor.
BAŞKAN – Yani, şimdi size söz
veriyorum… 
KAMER GENÇ (Devamla) – Sen konuşma! Bir
defa sen konuşma!
BAŞKAN – Sizi ilgilendirmiyor… 
KAMER GENÇ (Devamla) – Ondan sonra,
soruşturma komisyonu…
BAŞKAN – Bana bir kere “siz” diye hitap
edin!
KAMER GENÇ (Devamla) – Bir araştırma
önergesini verelim. Bu araştırma önergesinde, kim yalan söylüyor, kim iftira
atıyor ortaya çıksın arkadaşlar. Yani, işte benim de dediğim bu. 
Tayyip Erdoğan’la ilgili olarak,
oğlunun vakfına kimler bağışta bulunmuş, ne kadar bağışta bulunmuş, 100 milyon
dolar nereden gelmiş, nasıl bu hesapları görmüş? Tayyip Erdoğan’ın kızının
vakfına kimler ne bağışta bulunmuş? Türkiye'nin neresinde Tayyip Erdoğan’ın
çocukları büyük bağış almışlar? Hangi belediyeler bunlara bağış yapmışlarsa
buyurun araştıralım. İhalelerdeki yolsuzlukları, İstanbul Belediyesinin yaptığı
köprü ve kavşak ihalelerindeki yolsuzlukları bulalım. İmar yolsuzluklarını
bulalım. Yahu, yiğitlik işte budur. 
RAMAZAN CAN (Kırıkkale) – Sen oğlunun
dairelerine gel!
KAMER GENÇ (Devamla) - Çıkalım,
araştırma önergesini verelim, araştırma önergesinde herkes çıksın… Biz de o
zaman bunları size söylemeyiz ama siz kaçıyorsunuz, çoğunluğunuzun şeyiyle her
şeyi kapatıyorsunuz. 
(Mikrofon otomatik cihaz tarafından
kapatıldı) 
KAMER GENÇ (Devamla) – Gelip ondan
sonra şey yapıyorsunuz.
BAŞKAN - Süreniz bitti.
MUSTAFA ELİTAŞ (Kayseri) – Sayın
Başkan, konuşan kişi benim şerefimle haysiyetimle oynayacak şekilde bir şeyler
söyledi ama bu kişiye eğer ben cevap verirsem kendi şerefimi aynı teraziye
koyma eksikliğini görmüş olurum. Onun için cevap vermek istemiyorum. (AK PARTİ
sıralarından “Bravo” sesleri, alkışlar)
BAŞKAN – Teşekkür ederim. 
Buyurun Sayın Hamzaçebi. 
MEHMET AKİF HAMZAÇEBİ (İstanbul) –
Sayın Başkan, sataşmadan dolayı söz isteyen milletvekillerine, teamüller
gereği, başkan vekilleri iki dakika, üç dakika gibi süre verirler. Sizin bunu,
bu teamülü bir kenara bırakarak Sayın Kamer Genç’e bir dakika vermeniz doğru
değildir efendim. Bu teamüldür, gelenektir, bunu bozmaya sizin hakkınız yoktur.
Bunu lütfen dikkate alın, bir daha böyle bir şeye meydan vermeyin efendim. 
BAŞKAN – Teamüller değişmeyecek diye
bir kaide yok, ben İç Tüzük’e uygun davrandım Sayın Hamzaçebi. 
Teşekkür ederim. 
SIRRI SAKIK (Muş) – Sayın Başkan… 
BAŞKAN – Buyurun Sayın Sakık. 
SIRRI SAKIK (Muş) – Sayın Başkan,
aleyhte söz istiyorum. 
KAMER GENÇ (Tunceli) – Yönetemiyorsun!
Senin şimdi içinde korku var. 
BAŞKAN – Bana “Siz” diye hitap edin. 
KAMER GENÇ (Tunceli) – Adil
yönetemiyorsun! 
BAŞKAN – Bana “Siz” diye hitap
edeceksiniz. Size cevap vermem. Bana “Siz” diye hitap edin.
KAMER GENÇ (Tunceli) – Senin o kürsüyü
terk etmen lazım! 
MUSTAFA ELİTAŞ (Kayseri) – Sayın
Başkan, Meclis Başkan Vekiline hakaret ediyor. 
BAŞKAN – Sayın Sakık, buyurun. 
SIRRI SAKIK (Muş) – Danışma Kurulu
önerisinin aleyhinde söz istiyorum. 
BAŞKAN – Buyurun. 
VIII.- ÖNERİLER (Devam)
A) Danışma Kurulu Önerileri (Devam)
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 538, 359,
399, 379, 432, 104 ve 495 sıra sayılı Kanun Tasarılarının bu kısmın sırasıyla
6, 7, 8, 9, 10, 11 ve 12’nci sıralarına alınmasına ve diğer işlerin sırasının
buna göre teselsül ettirilmesine ilişkin önerisi (Devam)
SIRRI SAKIK (Muş) - Sevgili arkadaşlar,
ben de hepinizi saygıyla, sevgiyle selamlıyorum. 
Dün, buralarda yine seslendirdiğimiz
bir konu vardı. Aslında biz buraya uzun süre faili meçhul cinayetlerle ilgili
Meclis araştırması önergeleri getirdiğimizde AKP Grubunun niye reddettiğinin
göstergesi, dün burada yaşanan bir olay ne kadar haklı olduğumuzun bir
göstergesi çünkü o dönemde görev almış birçok aktörün AKP sıralarında vekil
olarak oturduklarına dün tanıklık ettik. Bunlardan biri kimdi? Sayın Akbulut,
Tekirdağ Milletvekili. Altı yıl Urfa’da valilik yapmış. Valilik yaptığı dönemde
Urfa’da onlarca meçhul cinayet işlenmiş. Bunlardan biri Nazım Babaoğlu, Özgür
Gündem gazetesi muhabiridir. Biri Hüseyin Toraman. 
KAMER GENÇ (Tunceli) – Bana müdahale
ediyordun, ona niye müdahale etmiyorsun? 
PERVİN BULDAN (Iğdır) – Hatip konuşuyor
Sayın Genç, lütfen… 
SIRRI SAKIK (Devamla) – Diğeri Muhsin
Melik’tir, bizim il başkanımızdır.
İl başkanımız Urfa’da katlediliyor ve
bu vali orada görevli. Onun için, dün, MİT Yasası görüşülürken açık ve net
olarak söyledim: Geçmişten ve bugüne kadar yaşanan bütün faili meçhul
cinayetlerde MİT, JİTEM, kontrgerilla, köy korucularının bölgede oluşturduğu
bir havuzda cinayetler işleniyordu ve buradan, sizin o karanlık dönemde görev
yapmış valileriniz, olağanüstü hâl bölgesinde görev yapmış valiler, o dönem
orada görevli olan herkesin bu faili meçhul cinayetlerde sorumluluğu vardır.
Çünkü vali çıkıp bir tek kelime edemedi. Çünkü vali orada faili meçhul
cinayetleri kimlerin işlediğini çok iyi biliyor. Bizzat…
BAŞKAN - Sayın
Sakık, dün bunlar konuşuldu, yeterince tartışıldı.
SIRRI SAKIK
(Devamla) – Siz benim ne konuşacağıma Başkan… 
BAŞKAN - Ben
karar veremem, sadece ihtarda bulunmak durumundayım.
SIRRI SAKIK
(Devamla) – Lütfen. Ben Kamer Genç menç değilim Başkan, lütfen. Bana bunları
söyleyemezsiniz.
BAŞKAN - Lütfen,
konuya davet ediyorum sizi.
SIRRI SAKIK
(Devamla) – Ben bir karanlık dönemin…
BAŞKAN -
Konuştuğumuz konunun içeriğine sizi davet ediyorum, lütfen.
SIRRI SAKIK
(Devamla) – Sayın Başkan, bu kadar militanca davranırsan karşında militan
görürsün.
BAŞKAN - Nasıl
isterseniz. Nasıl isterseniz.
SIRRI SAKIK
(Devamla) – Bir dönemin faili meçhul cinayetleri işlenmiş ve burada -bakın
Sayın Başkan- o dönemin faili meçhul cinayetlerinde bire bir o havuzun
içerisinde olan bürokratlar vardır ve inkâr da etmiyor. Ve bu Meclisin bir an
önce bunları açığa çıkarması gerekir. Dün bunlara vurgu yaptım, bu konuda cevap
alamadık, CHP sıralarından da sesler yükseldi ama bir cevap yok. Eğer gerçekten
bu ülkede barışı ve hukuku inşa edeceksek, geçmişimizle yüzleşeceksek ilk önce
faili meçhullerden yola çıkacağız. Kim nerede, nasıl katledildi, bunları bilmek
hepimizin görevi.
Siz bir
hukukçusunuz, ben sizin demokrat kimliğinizi bilirim. Sizin bu şekildeki
müdahalenizi size gerçekten yakıştırmadığımı belirtmek istiyorum.
BAŞKAN - Sayın
Sırrı Sakık, bana lütfen laf atmayın, ben Meclisi yönetiyorum, bazı görevlerim
var, onları yerine getiriyorum. Lütfen Genel Kurula hitap edin, lütfen.
SIRRI SAKIK
(Devamla) – O zaman…
Sevgili
arkadaşlar, dün burada da belirttim ama ne yazık ki, ulusalcı ve milliyetçi
cepheden bir linç kampanyası başladı benimle ilgili. Ne söylemiştim ben dün
burada? Ben geçmişten bugüne kadar MİT’in bu kadar cinayet işlediğini açık net
olarak burada seslendirmeme rağmen… Ama asıl hedeflerinin Oslo ve İmralı
görüşmeleri olduğunu söylediğim kesimler, işte onların uzantıları, kalemşorları,
televizyonları, dün akşam ekranlarda bize hakaret ediyorlar, küfürler
ediyorlar. Ben de o alçaklara buradan küfür ediyorum. Benim bir medyam yok, bir
televizyonum yok, o alçaklara buradan sesleniyorum: Siz Kürt halkının
düşmanısınız. Sizin buralarda “MİT Yasası demokratik bir şekilde geçsin, MİT’in
yetkilerini nötr bir hâle getirelim.” öyle bir derdiniz yok. Siz bu savaşın
devam etmesini istiyorsunuz, siz çatışmanın devam etmesini istiyorsunuz; siz
AKP’yle sandıkta hesaplaşamıyorsunuz, Kürtler silahlı mücadeleye başlasın,
yeniden silahlı mücadeleyle bu topraklarda kan aksın istiyorsunuz. Benim dün
vurgulamak istediğim buydu. Siz bizim üzerimizden ve yakamızdan düşün. Bu
ülkede bazı kalemşorlar, bazı yazarlar çizerler uzun süredir, bir yıldır
yaşanan bu süreçten ciddi şekilde rahatsızlık duyuyorlar. Niye? Barış
sağlanırsa bir daha kitap yazamayacaklar, bir daha kalemlerini
oynatamayacaklar, bir daha televizyonlarda yorum yapamayacaklar, bir daha bu
topraklarda barış olduğu zaman siyaset de yapamayacaklar.
Ben barış sevdalısı bir insanım sevgili
arkadaşlar. Bakın, barış için nereye gittim? Ağrı’ya, Türkiye’nin en yoksul
iline gittim. Demokratik siyasetin hayat bulması için gittim. Benim Ağrı’da ne
işim var? Demokratik siyaset hayat bulsun ki bir daha bu topraklarda silahlar
konuşmasın. Onun için gittim. Aynı akşam “Kazandığım seçimi barış görüşmelerini
sürdüren bütün aktörlere, Sayın Öcalan’a da armağan ediyorum.” dedim. Bu kadar
barış sevdalısıyım. Ve aldığım seçimleri armağan ettim. Sonra hilelerle
karşılaştım. Sonra ne oldu? Kazandığımız seçimler onlarca kez yenilendi. Buna
rağmen sonuç değişmedi. Kent geriliyordu, ülke geriliyordu. Barış süreci
için kalktım, kazandığım seçimi, bu kez bir dilekçe vererek İl Seçim Kuruluna,
bu kent gerilmesin, barış süreci zarar görmesin, Türkiye yeniden bir çatışma
ortamına sürüklenmesin diye kazandığımız seçimi bile barışa heba etmiş, feda
etmiş bir gelenekten geliyorum. Aslında, bu kadar yürekli, bu kadar
onurlu, barışa bu kadar özlem duyan insanların bu topraklarda barışı ne kadar
büyütmeye çalıştığını görmeniz gerekirken ne yazık ki, televizyonlarda
hakaretlere maruz kalıyoruz ve saldırıya maruz kalıyoruz ve söylediklerimiz
anlaşılmıyor. Oysa ki, o kadar açık ve net olarak söylüyoruz ki… Ben sadece,
MİT’in bu barış görüşmelerinde göstermiş olduğu çabadan dolayı MİT’in bu
çabasını önemsediğimi söyledim, şimdi de aynı şekilde söylüyorum. Yoksa
geçmişten bugüne kadar MİT’in karanlık işlerini, cinayetlerini, Kürtlere karşı,
sosyalistlere karşı işlediği bütün cinayetleri biliyorum. Bu cinayetlerin bir
an önce açığa çıkması için onlarca kez Meclis araştırması önergeleri veren de
biziz, ama buna rağmen, sanki biz MİT’ten yana bir tavır almışız. 
Bu MİT’in mağduruyum sevgili
arkadaşlar. Otuz yıllık savaştan geliyorum. Otuz yıllık savaşta bedel ödemiş
aileler ne bedel ödemişse öyle bedel ödeye ödeye gelmişim, direne direne
gelmişim, hiçbir yerde bir lütuf sonucu buralarda değilim, verdiğim mücadele
sonucu buradayım. Ama artık biz yorulduk, sorunumuz yoruldu. Barış ve kardeşlik
bu topraklarda hayat bulmalıdır. Biz Kürtler bu pencereden bakıyoruz. Sizin
tuzunuz kuru olabilir, sizin gözyaşlarınız olmayabilir, ama biz acı çekiyoruz,
acılarımızın sonlanması lazım. 
Ve size dün de söyledim, keşke
Parlamento bu görevi yapmış olsaydı. Keşke milletvekilleri, 4 siyasi partinin
temsilcileri, bu görüşmelerde MİT değil de bizatihi Parlamento görev almış
olsaydı ve bu görüşmeleri bu Parlamento yapmış olsaydı. Ama Parlamentonun
yapmadığı bir görevi eğer MİT üstlenmişse ve MİT’in de bu barış sürecinde bir
katkısı varsa bu konuda hiçbir kompleksim de yoktur. 
Yanlış anlaşılmalardan dolayı dün Grup
Başkan Vekilimiz Pervin Buldan ben yokken bir açıklama yapmış. Yani ben burada
neyi söylediğimi çok iyi biliyorum. Hatta burada gelirken kendisi de alkışladı.
Sonra neyin değiştiğini bilmiyorum. Bir miktar sosyal medyadaki fırtınalardan
dolayı beni kollamak, korumak adına böyle bir şey… 
Evet, yani hepinizin hassasiyetleri
var, şununuz var. Hele Roboski’yle ilgili, bilmem neyle ilgili hepimizin
hassasiyeti çok çok var. Ve biz ölüm çemberinden çıkıp geldik. Ve kendisi
yanlış anlaşıldığını, “Ben yanlış anladım.”, bu şekilde gelip… Kardeşçe bir
hukukumuz var tabii ki ama keşke olmasaydı bunlar.
Bizim bu konudaki taleplerimiz çok açık
ve nettir. Yani söylediklerimizi çok iyi biliyoruz, ne söylediğimizi çok çok da
iyi biliyoruz. Bazı bize tepeden bakan kesimlerin zaman zaman bizim bu konuda
ne söylediğimizi bilmediğimizi… Vallahi, biz otuz yıldır bu mücadeleden
geliyoruz ve açık ve net olarak söylüyoruz: Kürt hareketi ne istediğini çok iyi
biliyor. Sayın Öcalan ne istediğini çok iyi biliyor, hangi türde ne görüşmeleri
yapacağını çok çok iyi biliyor. Artık dost gözüküp de Kürtlerin yakasından
lütfen elinizi çekin. Biz ne istediğimizi çok iyi biliriz. Kürt halkı önderiyle,
Kürt halkı temsilcileriyle, grubuyla bu ülkede neyi istediğini çok iyi biliyor.

Ben hepinize teşekkür ediyorum. (BDP
sıralarından alkışlar)
BAŞKAN – Teşekkür ederim.
MEHMET AKİF HAMZAÇEBİ (İstanbul) –
Sayın Başkan…
EKREM ÇELEBİ (Ağrı) – Sayın Başkan…
BAŞKAN – Bir konuşmacı kaldı Sayın
Hamzaçebi.
MEHMET AKİF HAMZAÇEBİ (İstanbul) –
Efendim, ben…
BAŞKAN –Grup önerisi üzerine mi
konuşacaksınız, sataşmadan mı yoksa açıklama mı?
MEHMET AKİF HAMZAÇEBİ (İstanbul) –
Hayır, ben bir konuda usul tartışması açacağım, o da şudur…
BAŞKAN – Buyurun.
MEHMET AKİF HAMZAÇEBİ (İstanbul) – Siz,
Sayın Kamer Genç’e sataşma nedeniyle bir dakika söz verdiğiniz zaman ayağa
kalktım, Meclisin teamüllerinde sataşma nedeniyle verilen sözlerin iki
dakikadan az olmadığını ifade ettim. 
BAŞKAN – Evet.
MEHMET AKİF HAMZAÇEBİ (İstanbul) – Siz
de “Teamüller değişmez.” diye bir şey söylediniz.
BAŞKAN – Teamüller değişebilir dedim.
MEHMET AKİF HAMZAÇEBİ (İstanbul) –
Evet, pardon, “Teamüller değişebilir, değişmeyecek diye bir şey yok.” dediniz.
Teamüller İç Tüzük’ün bir parçasıdır.
BAŞKAN – Elbette.
MEHMET AKİF HAMZAÇEBİ (İstanbul) – Siz
bunları değiştirmek suretiyle İç Tüzük’ü çiğnediniz. Bu nedenle tutumunuz
hakkında, sizi çalışma usullerine davet etmek suretiyle usul tartışması
açıyorum Sayın Başkan.
BAŞKAN – Peki, usul tartışması
açıyorsunuz.
Siz?
MEHMET AKİF HAMZAÇEBİ (İstanbul) –
Aleyhte.
BAŞKAN – Aleyhte konuşacaksınız.
MUSTAFA ELİTAŞ (Kayseri) – Lehte.
ALTAN TAN (Diyarbakır) – Lehte.
ADİL ZOZANİ (Hakkâri) – Lehte.
YUSUF HALAÇOĞLU (Kayseri) – Aleyhte.
BAŞKAN – Aleyhte kim dedi önce? Siz mi
dediniz? 
Sayın Hamzaçebi’ye veriyorum.
ADİL ZOZANİ (Hakkâri) – Sayın Başkan,
buraya da bakın!
BAŞKAN – Lehte Sayın Elitaş’a
veriyorum.
YUSUF HALAÇOĞLU (Kayseri) – Aleyhte.
BAŞKAN – Aleyhte Sayın Halaçoğlu’na
veriyorum.
Sayın Zozani’ye de lehte veriyorum.
ADİL ZOZANİ (Hakkâri) – Benim yerime
Altan Tan Bey’i yazın.
BAŞKAN – Buyurun Sayın Hamzaçebi,
süreniz üç dakikadır. (CHP sıralarından alkışlar) 
X.- USUL HAKKINDA GÖRÜŞMELER
1.- Sataşmalar nedeniyle verilen sözlerdeki sürenin
Başkanlıkça bir dakika olarak değiştirilmesinin teamüllere ve İç Tüzük
hükümlerine uygun olup olmadığı hakkında
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; Meclis başkan
vekilleri Genel Kurul oturumlarını İç Tüzük’e uygun olarak yönetmek zorundadır.
İç Tüzük’te yazılı olmayan konularda Meclisin teamülleri Başkanlık Divanına
ışık tutar. Birçok konuda ihtilaf olduğu zaman Başkanlık Divanı “Meclis, Genel
Kurul daha önce bunu böyle uygulamıştı, böyle bir teamül, gelenek yerleşmişti.”
diyerek o geleneğin ışığında sorunu çözer. Zaman zaman tartışmalar nedeniyle
Genel Kurula ara verildiği olur; arka tarafta toplanırız ve yine Kanunlar ve
Kararlar Başkanlığı eski uygulamaları önümüze getirmek suretiyle uygulamanın bu
şekilde yürütülmesi gerektiğini ifade eder. 
Dolayısıyla, teamüller değişmez diye
bir şey yok, teamüller değişir demek elbette mümkündür ancak bu değişikliği
dört siyasi parti oturup kararlaştırır, o şekilde karara bağladıktan sonra
uygulamaya koyarız. Başkanlık Divanında oturan kişi “Bunu ben değiştirme
hakkına sahibim.” diyerek değiştiremez. 
Kürsüde konuşan milletvekilinin
hitabından, konuşmasının içeriğinden mutlu olmayabilirsiniz, onu
beğenmeyebilirsiniz, onu eleştirebilirsiniz. Bütün bunlar İç Tüzük çerçevesinde,
farklı konuşmacılar tarafından bu kürsüde ifade edilir. Ama, o konuşmayı
beğenmemek, o milletvekilinin tutumunu, üslubunu beğenmemek, Meclis Başkan
Vekiline, ona daha az söz verme hakkını vermez. Bu, doğrudan demokrasiye
müdahale olur Sayın Başkan. Bu konuda ben sizi dikkatli olmaya davet ediyorum.
Böyle bir hakkınız yoktur. Lütfen o cümlenizi düzeltin. Eğer düzeltmez iseniz
yani bundan sonraki uygulamalarda bu şekilde yine davranmaya devam ederseniz
Genel Kurulda bu sürekli sorun olur. Meclis Başkanlık Divanının, Meclis Başkan
Vekilinin, İç Tüzük gereği, Anayasa gereği Genel Kuruldaki milletvekillerinden
daha yukarıda, daha yüksek bir seviyede oturduğunu biz biliyoruz. Yoksa, bir
mimari tasarım hatası nedeniyle sizin yukarıda, yüksekte oturduğunuzu
düşünmüyoruz. Lütfen bunu dikkate alın, Genel Kurulu teamüllere ve İç Tüzük’e
uygun olarak yönetin.
Teşekkür ediyorum.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
KAMER GENÇ (Tunceli) – Bu lafları iyi
anla!
BAŞKAN – Sayın Elitaş, lehte olmak
üzere. (AK PARTİ sıralarından alkışlar)
MUSTAFA ELİTAŞ (Kayseri) – Sayın
Başkan, değerli milletvekilleri; yüce heyetinizi saygıyla selamlıyorum. 
Aslında, yaptığımız tartışmanın bu
sonuçlara gelmesinin en önemli sebeplerinden birisi teamüllere aykırı bir
hareketten dolayı ortaya çıkıp burada konuşma gereğini hisseden, teamüllere
uymayan, grup disiplinini bir tarafa atan, yani yönetimi, parti disiplinini,
birlikte hareket etme kabiliyetini hiç sayan, yok sayan birinin yanlış hareketinden
ortaya çıkan bir durumdur. Esas olan şudur: Grup başkan vekillerinin, dört
siyasi partinin imzaladığı, birlikte karar verdiği bir Danışma Kurulu
önerisinde -ki herkes mutabıktır- sadece aralarında anlaşma yapılır, denir ki:
“Ben şöyle şöyle bir mesaj vermek istiyorum. Bu mesajla ilgili bu konuyu
konuşacağım. İki dakika konuşurum, üç dakika konuşurum.” der, onu yapar ve
gereken de budur, olan da budur, yıllardır koyduğumuz teamül de budur. Ama
maalesef, teamül biri tarafından bozulup şu anda onun hakkında “Teamüllere
aykırı.” diye söylemek farklı bir durum.
Teamül nereden ortaya çıkar? Değerli
arkadaşlar, hiç olmamış bir konuyla ilgili yapılan bir uygulama yoksa, o konuda
Meclis Başkanının görüşmeler çerçevesinde ortaya koyduğu tutum ve davranışlar
doğrultusunda Türkiye Büyük Millet Meclisi Genel Kurulunun o konudaki aldığı
karar gereğince İç Tüzük’te açık bir durum varsa, İç Tüzük’te net bir hüküm
yoksa… Yani 69’uncu maddede “Başkan buna beş dakikayı geçmemek üzere söz
verir.” diye bir ifade var. “Beş dakikayı geçmemek üzere söz verir.” ifadesi…
MEHMET AKİF HAMZAÇEBİ (İstanbul) – On
dakika.
AHMET AYDIN (Adıyaman) – On dakika.
MUSTAFA ELİTAŞ (Devamla) – 69’uncu
maddede. 63’üncü maddede on dakika.
69’uncu maddede Başkan sataşmadan
dolayı ona beş dakikayı geçmemek üzere verir ama yeni bir sataşmaya meydan
vermemek kaydıyla. Şimdi, sataşmalarla ilgili Meclis Başkanlığının…
KAMER GENÇ (Tunceli) – Usul tartışması
on dakika. Niye üç dakika veriyor?
MUSTAFA ELİTAŞ (Devamla) – Mesela şu
anda yapılan iş teamüllere aykırı, bana laf atmak teamüllere aykırı. Biz teamül
konuşuyoruz.
KAMER GENÇ (Tunceli) – Ya sen teamülü
bilmiyorsun ki, sen teamülü bilmiyorsun. Sen her gün burada çıkıp da körü
körüne savunuyorsun ya!
MUSTAFA ELİTAŞ (Devamla) – Ama orada
Grup Başkan Vekili otururken bütün teamülleri yıkarak sen bana laf atıyorsun.
Yani nerede kaldı bu teamül? Neyin teamülünü konuşuyoruz?
63’üncü maddede de der ki: “Usul
tartışmasında söz lehte ve aleyhte olmak üzere ikişer kişiden en çok dört
kişiye verilir.” Biz usul tartışmalarını üçer dakikayla teamül hâline getirdik
ama grup önerilerinde veya Danışma Kurulu önerilerinde hâlâ teamülümüz on
dakika olarak devam ediyor. Eğer grup başkan vekilleri, biz bir araya gelip
veya Meclis Başkanlığı Başkanlık Divanında “Danışma Kurulu önerilerine bundan
sonra beşer dakika veriyoruz.” derse o da teamül hâline gelir çünkü ucu
açıktır. 
Değerli arkadaşlar, bugüne kadar
yaptığımız sataşmalardaki verilen süre iki dakikadır ama söyleyen kişi hakaret
ettiğinden dolayı, Başkanlığın Türkiye Büyük Millet Meclisi İçtüzüğü’ne
sadakatinden dolayı bir dakikayla sınırlandırılmıştır. 
KAMER GENÇ (Tunceli) – Sayın Başkan,
bana sataştı.
MUSTAFA ELİTAŞ (Devamla) - Doğrusu iki
dakikalık teamüldür.
Yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederim.
Sayın Halaçoğlu…
KAMER GENÇ (Tunceli) – Sayın Başkan,
biraz önce konuşma yapan kişi dedi ki: “Bu teamülleri bir milletvekili bozdu.”
Bunun kafası hâlâ almamış. Bu…
AHMET AYDIN (Adıyaman) – Ya, ne demek
bu ya?
MUSTAFA ELİTAŞ (Kayseri) – Sayın
Başkan, teamüller terbiyesizliğe müsaade etmiyor.
BAŞKAN – Sayın Halaçoğlu, buyurun.
KAMER GENÇ (Tunceli) – Bir dakika, bir
dakika efendim.
Danışma Kurulu kararı üzerine
milletvekilleri konuşur. Ben en azından bugüne kadar Danışma Kurulu kararı
üzerinde 20 defa konuşmuşum. Açsın tutanakları bir öğrensin. Öğrenmiyorsan gel
ben sana öğreteyim.
BAŞKAN – Sayın Halaçoğlu’na yol verir
misiniz lütfen. 
KAMER GENÇ (Tunceli) – Tabii.
Diyorum ki: Ben teamülü bozmadım
efendim.
MUSTAFA ELİTAŞ (Kayseri) – Yani, Sayın
Başkan, şunun neresi teamüle uygun?
KAMER GENÇ (Tunceli) – Cahiliyetiyle
mücadele ediyorum.
MUSTAFA ELİTAŞ (Kayseri) – Teamül
hakkında usul tartışması açarken herhâlde bunları da dikkate almamız lazım.
BAŞKAN – Buyurun Sayın Halaçoğlu.
YUSUF HALAÇOĞLU (Kayseri) – Teşekkür
ederim Sayın Başkanım.
Değerli milletvekilleri, biz tabii ki
bütün gruplar olarak birtakım uluslararası sözleşmeler konusunda fikir
birliğine vardık ve oy birliğiyle Danışma Kurulu olarak birtakım maddeleri belirledik.
Şimdi, burada, tabii, bunları her
şeyden önce değersiz kanun maddeleri gibi göstermek son derece yanlış çünkü
uluslararası sözleşmeler Türkiye Cumhuriyeti’nin başka ülkelerle ilişkilerini
tespit eden maddelerdir, kanunlardır, sözleşmelerdir. Dolasıyla, bunu böyle
nitelendirmek son derece yanlış olur. Ancak, tabii ki her milletvekilinin bu
durum karşısında söz alma hakkı vardır ve söz aldığı takdirde de bu yerine
getirilir ve Sayın Başkan yerine getirmiştir. Burada herhangi bir sıkıntı söz
konusu değil ama tabii olan şey şudur: Bir milletvekili bu kürsüye çıktığı
takdirde, burada, söz konusu, söz almak istediği konuda konuşması yerinde
olacaktır. Bunun dışına çıkmış olması, maalesef Millet Meclisinde, bugün
Meclisimizde sık sık karşılaştığımız konulardan bir tanesidir. 
Şunu özellikle belirtmek istiyorum:
Meclisin saygınlığını bozmamak her milletvekilinin yapması gereken konudur.
Gerek iktidar partisine mensup olanlar gerekse muhalefete mensup olanlar buna
azami dikkat göstermeliler. Zira, dünyanın hangi ülkesine giderseniz gidin,
orada teamüllerin birçok anayasa maddesinin de yerine geçmiş olduğunu
görürsünüz. Özellikle, mesela, İngiltere’de yazılı olmayan anayasal maddeler
vardır ve bunlar uygulanır. Herhangi bir şekilde de hiç kimse tarafından bunlar
değiştirilmez.
Burada Sayın Başkanın bir dakikaya
indirmesini yadırgadım doğrusunu isterseniz. Her ne kadar fazla konuşma olursa
olsun, bu Millet Meclisidir, herkes fikirlerini söylemek mecburiyetindedir,
hürdür bunda. Bunun kısıtlanması doğru olmayacaktır. Dolayısıyla, en azından
teamül olan iki dakikanın herhangi bir şekilde eksiltilmesi yanlış olmuştur.
Böyle olmaması, “teamül” dediğimiz şeyin de kolay kolay bozulmaması gerektiği
fikrindeyiz. Nitekim, bu birçok ülkede aynı şekilde devam eder. Bizde maalesef
sürekli bir yenilenme, kabuk değiştirme gibi bir düşünce var bazı konularda.
Hâlbuki bazı konularda yenilenme aslında geriye götürür insanları. Dolayısıyla,
geleneklere sahip olmak, sahip çıkmak ve teamülü değiştirmemek, özellikle
Türkiye Büyük Millet Meclisi gibi bir saygın kurumun yerine getirmesi gereken
bir husustur. 
Hepinizi saygılarla selamlıyorum. (MHP
sıralarından alkışlar) 
BAŞKAN – Teşekkür ederim. 
Lehte olmak üzere Sayın Altan Tan…
ALTAN TAN (Diyarbakır) – Sayın Başkan,
sayın milletvekilleri; meclislerin işleyiş tarzı, tarihî miraslarıyla,
gelenekleriyle de bağlantılı. İstediğiniz kadar, istediğiniz iç tüzükleri yazın
getirin ama neticede teamül dediğimiz şey on yıllar, bazen yüzyıllar içerisinde
oluşan geleneklerin bütünüdür ve bunlar da İç Tüzük’ün bir parçasıdır. Bizim
1876’dan bu yana bir Meclis geleneğimiz var; Birinci Meşrutiyet, İkinci
Meşrutiyet, ondan sonra da 1920’den sonra devam eden bir Meclis geleneğimiz
var. 
Şimdi, burada teamülleri, gelenekleri
oluşmuş ve yerleşmiş kalıpları yok kabul edemeyiz ve bunları da yine
istediğimiz şekilde yorumlayamayız; yorumladığımız vakit veya kendi partimize,
kendi düşüncemize yakın insanlara farklı farklı uyguladığımız vakit yine o
Meclisin saygınlığına gölge düşürmüş oluruz. Dolayısıyla, şu ana kadar oluşan
bir gelenek var, bu geleneğe de -işte buna- teamül deniliyor. İki dakikayı bir
dakikaya indirmeyi doğrusu biz de yadırgadık.
İkincisi: Sayın Başkanın Meclis Başkan
Vekili olduktan sonra yönetim tarzındaki uygulamalarıdır. Ben kendi şahsım adına
bunu söylemek istiyorum, inan edin, biraz otoriter ve biraz buyurgan buluyorum,
müdahaleci buluyorum. Mesela, biraz evvel, bizim bir arkadaşımızın da
konuşmasına işte “Bu konuda değil, mevzuyla alakalı... Dün bunları
konuşmuştunuz.” şeklinde bir müdahaleleri oldu. Değerli arkadaşlar, burada neyi
nasıl konuşması gerektiğini bilen kişilerdir milletvekilleri. Bana göre hiç
doğru olmayabilir, boş olabilir, gereksiz olabilir ama bunun kararını verecek
olan kimdir? Bunun kararını verecek olan millettir, işte zabıtlardır,
tutanaklardır, canlı yayınlardır. Eğer o milletvekili -tırnak içinde- bana göre
boş, yanlış, değersiz konuşuyorsa buna benim milletvekili olarak da müdahale
şansım ancak kalkıp karşı bir cevap vermektir, Başkan olarak da bunun takdirini
millete bırakmaktır. Onun için bu müdahaleleri de ben biraz kastı aşan veya
yetkiyi aşan müdahaleler olarak görüyorum.
Üçüncüsü de: Bir İç Tüzük Komisyonu
çalışıyor uzunca bir zamandır Mecliste. Madem bu kadar ciddi sorunlarımız var,
madem her gün bunlarla karşılaşıyoruz, bunun da bir an önce sonlandırılma
mecburiyeti vardır. Bu tartışmaların yolu, bütün bu deneyim ve teamüller
doğrultusunda yeni bir iç tüzüğü doğru düzgün yapmak ve ondan sonra da
hakkaniyetle uygulamaktır. 
Hepinize saygılar sunuyorum. (BDP sıralarından
alkışlar) 
BAŞKAN – Teşekkür ederim. 
KAMER GENÇ (Tunceli) – Karar yeter
sayısı istiyorum, Danışma Kurulu önerisinde karar yeter sayısı.
BAŞKAN - Sayın milletvekilleri, bir
usul tartışması yaşandı benim davranışımla ilgili olarak. Ben, elimden geldiği
kadar eşit ve tarafsız olarak Meclisi İç Tüzük’e ve elbette ki teamüllere uygun
yönetmek istiyorum ve yönetmeye de çaba harcıyorum. Bu konuda takdir edenler
takdirlerini belirtiyorlar, takdir etmeyenlere de teşekkür ediyorum.
Benim, süreyle ilgili olarak, süreyi
belirleme konusunda tüzük olarak yetkim var. 
KAMER GENÇ (Tunceli) – Hissisin, hissi
davranıyorsun!
BAŞKAN – “Teamüllere aykırı.”
diyorsanız…
KAMER GENÇ (Tunceli) – Adamına göre
davranıyorsun!
BAŞKAN – …keşke bu itirazlarınızı
örneğin Meclis usulsüz olarak kapatıldığı zaman da gösterseydiniz, ben de bu
itirazlarınıza saygı duyardım. Bu yüzden, tutumumda herhangi bir değişiklik
yapmıyorum.
VIII.- ÖNERİLER (Devam)
A) Danışma Kurulu Önerileri (Devam)
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 538, 359,
399, 379, 432, 104 ve 495 sıra sayılı Kanun Tasarılarının bu kısmın sırasıyla
6, 7, 8, 9, 10, 11 ve 12’nci sıralarına alınmasına ve diğer işlerin sırasının
buna göre teselsül ettirilmesine ilişkin önerisi (Devam)
BAŞKAN - Danışma Kurulu önerisini
oylarınıza sunuyorum, karar yeter sayısı arayacağım: Kabul edenler… Kabul
etmeyenler… Karar yeter sayısı yoktur.
MUSTAFA ELİTAŞ (Kayseri) – Sayın
Başkan, ama muhalefeti saymadınız, hep beraber sayın.
BAŞKAN – E, kaldırmadılar el!
MUSTAFA ELİTAŞ (Kayseri) – Bir daha
oylamaya sunun efendim. 
BAŞKAN – Kaldırmadılar el Sayın Elitaş!
Birleşime on dakika ara veriyorum. 
Kapanma Saati:
15.34
ÜÇÜNCÜ OTURUM
Açılma Saati: 15.49
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul), Muhammet Rıza YALÇINKAYA
(Bartın)
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Üçüncü Oturumunu açıyorum.
Danışma Kurulu önerisinin oylamasında
karar yeter sayısı bulunamamıştı. Şimdi öneriyi tekrar oylarınıza sunacağım ve
karar yeter sayısı arayacağım.
Kabul edenler… Kabul etmeyenler… Kabul
edilmiştir.
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, bir önceki oturumda usul tartışması sonrasında açıklama yaparken
“Keşke Türkiye Büyük Millet Meclisi Genel Kurulu usulsüz kapatıldığında da bu
gibi itirazları yapsaydınız.” gibi bir değerlendirme yaptınız.
BAŞKAN – Yaptım, evet, söyledim.
MEHMET AKİF HAMZAÇEBİ (İstanbul) – Ben
böyle bir şey hatırlamıyorum. Yani Türkiye Büyük Millet Meclisi Genel Kurulunun
İç Tüzük’e aykırı bir şekilde kapatıldığını hatırlamıyorum ben. Eğer böyle bir
şey varsa siz açıklayın, ben ona göre bir değerlendirme yapayım.
BAŞKAN – Sayın Hamzaçebi, ben bu konuda
polemiğe girmek istemiyorum ama ara verdiğimde gelirseniz size açıklayacağım,
tamam mı? 
YUSUF HALAÇOĞLU (Kayseri) – Biz de
merak ediyoruz.
LÜTFÜ TÜRKKAN (Kocaeli) – Ben de merak
ediyorum, milletvekili olarak merak ediyorum.
BAŞKAN - Şu anda açıklamam.
MEHMET AKİF HAMZAÇEBİ (İstanbul) –
Hayır ama efendim, Genel Kurula bir açıklama yaptınız ve bir ithamda
bulundunuz. 
BAŞKAN – Şu kadar söyleyebilirim, sizin
nöbetçi olmadığınız bir günde, Meclis, yine böyle gergin bir ortamdı, usulüne
uygun olmayarak bir başka Meclis başkan vekilimiz tarafından kapatıldı, usulüne
uyulmadan. Tarihini istiyorsanız ben bulurum ara verdiğimiz zaman, size
söylerim. Hangi Meclis başkan vekilimiz olduğunu da o zaman iletmiş olurum
size. 
MEHMET AKİF HAMZAÇEBİ (İstanbul) –
Efendim, bir Meclis başkan vekilimizin Genel Kurulu kapattığı bir oturumda ben
buradaydım. 
BAŞKAN – Evet.
MEHMET AKİF HAMZAÇEBİ (İstanbul) –
Adalet ve Kalkınma Partisi Grubunun İç Tüzük’e aykırı şekilde kapatıldığı
yönünde itirazları olmuştu. 
BAŞKAN – Evet.
MEHMET AKİF HAMZAÇEBİ (İstanbul) – Eğer
o günkü oturumu kastediyor iseniz o günkü oturum İç Tüzük’ün 68’inci maddesine
uygun bir şekilde kapatılmıştır. Ben hiçbir aykırılık görmedim. Eğer aykırı
bulsaydım Divanda kim olursa olsun yine bu görüşümü söylerdim.
BAŞKAN – Teşekkür ederim.
Böyle itirazlarınıza, haklı ve
yerindeki itirazlarınıza elbette hepimiz saygı duymak zorundayız, saygı duyarız
da ama benim hatırladığım ve bildiğim olayda usulsüz kapatıldı diye bir
tartışma ortamı yaşanmıştı. 
Teşekkür ederim. 
Bu konuyu kapatıp gündeme devam
ediyoruz.
MAHMUT TANAL (İstanbul) – Sayın Başkan,
özür dilerim, Meclisin usulsüz kapatıldığına dair sizin oturumlarınızda da
oldu. Nasıl oldu? Beş dakika ara veriyorsunuz, içeri gidiyorsunuz -biz dün
yaşadık mesela, daha önceki günlerde de yaşadık- geliyorsunuz, Hükûmet gitmiş,
komisyon gitmiş. Bu, kanuna karşı hiledir. 
BAŞKAN – Sayın Tanal, o da öyle olmadı.
Komisyon burada olmadığı için içeri girdim, kendi grubumdan da bir yığın
eleştiri aldım. Bunu mu söylüyorsunuz bana?
MAHMUT TANAL (İstanbul) – Yani iktidar
sizin oturumlarınızda yapıyor…
BAŞKAN – Lütfen, rica ederim Sayın
Tanal. 
MAHMUT TANAL (İstanbul) – Ama bunu siz
yapıyorsunuz. 
BAŞKAN – O konuyla bu konu arasında hiç
ilgi yok. Komisyon burada olamadığı için içeri girdim, Meclis kapandı. O
konunun görüşülmesi kapatıldı, kanunu görüşmeyi bıraktık ve başka kanunlara
geçtik. Çok iyi hatırlıyorum. 
Teşekkür ederim. 
MAHMUT TANAL (İstanbul) – Sayın Başkan,
yani orada iktidar ve komisyonla anlaşarak bu işi yapıyorsunuz. Kanuna karşı
hiledir bu. 
KAMER GENÇ (Tunceli) – Sayın Başkan,
komisyon olmadığı zaman müteakip kanuna geçmek zorundasınız. Keyfî yönetiyorsun
Meclisi. İnsan bir defa doğru dürüst İç Tüzük’ü okur gelir, ondan sonra oturur.
BAŞKAN
– Gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve Anayasa
Komisyonu Raporu’nun görüşmelerine kaldığımız yerden devam edeceğiz.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Çankırı
Milletvekili İdris Şahin ve Niğde Milletvekili Alpaslan Kavaklıoğlu’nun; Devlet
İstihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifi ile İçişleri Komisyonu Raporu’nun görüşmelerine
kaldığımız yerden devam edeceğiz.
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563)(x)
BAŞKAN – Komisyon? Burada.
Hükûmet? Burada.
Dünkü birleşimde İç Tüzük’ün 91’inci
maddesine göre temel kanun olarak görüşülen teklifin ikinci bölümünde yer alan
11’inci maddesi kabul edilmişti. Şimdi 12’nci maddenin görüşmelerine
başlayacağız.
12’nci maddede üç adet önerge vardır,
okutuyorum:
Türkiye Büyük Millet Meclisi
Başkanlığı’na
Görüşülmekte
olan 563 sıra sayılı kanun tasarısının 12’inci maddesinin yasa metninden
çıkarılmasını arz ve teklif ederiz.
 Adil
Zozani Hasip Kaplan Erol
Dora
 Hakkâri Şırnak Mardin
 Altan
Tan Sırrı Sakık Ertuğrul
Kürkcü
 Diyarbakır Muş Mersin
 Gülser
Yıldırım Halil Aksoy
 Mardin Ağrı
Aynı mahiyetteki
diğer önergenin imza sahipleri:
 Ali
Serindağ Ferit Mevlüt Aslanoğlu Celal
Dinçer
 Gaziantep İstanbul İstanbul
 Süleyman
Çelebi
 istanbul
BAŞKAN – Şimdi
okutacağım önerge Anayasa’ya aykırılık önergesidir. 
Türkiye Büyük Millet Meclisi Başkanlığına
Görüşülmekte
olan 563 sıra sayılı Devlet İstihbarat Hizmetleri ve Milli İstihbarat Teşkilatı
Kanununda Değişiklik Yapılmasına Dair Kanun Teklifinin 12. Maddesinin Anayasaya
aykırı olmasından dolayı teklif metninden çıkarılmasını arz ve teklif ederiz.
 Hasan
Hüseyin Türkoğlu Mesut Dedeoğlu Alim
Işık
 Osmaniye Kahramanmaraş Kütahya
 Bülent
Belen Reşat Doğru Mehmet
Erdoğan
 Tekirdağ Tokat Muğla
 Özcan
Yeniçeri Erkan Akçay
 Ankara Manisa
BAŞKAN -
Komisyon önergeye katılıyor mu?
İÇİŞLERİ
KOMİSYONU BAŞKAN VEKİLİ HÜSEYİN BÜRGE (İstanbul) – Katılamıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN – Önerge
üzerinde Manisa Milletvekili Sayın Erkan Akçay konuşacak.
Buyurun. (MHP
sıralarından alkışlar) 
ERKAN AKÇAY
(Manisa) – Sayın Başkan, değerli milletvekilleri; 12’nci madde üzerinde
verdiğimiz önerge üzerine söz aldım. Hepinizi saygıyla selamlıyorum.
Konuşmama
başlarken… Bugün MİT Yasası gibi çok önemli bir kanunu görüşüyoruz ancak
görüşmelerde Hükûmet sıralarında MİT Müsteşarı yok. Acaba, böylesine önemli bir
kanun görüşmesinde MİT Müsteşarı nerede, neden bu görüşmelere katılmıyor ve
merak ediyorum, acaba İmralı’ya, Kandil’e mi gitti MİT Müsteşarı, buraya
gelmiyor? Dün yedi saatte neredeyse 5 bakan değişti, MİT Müsteşarı yok.
Hükûmetin bakanları MİT’e yaverlik mi yapıyor Allah aşkına? Zaten bu, kanun
teklifi hâlinde geldi tasarı hâlinde gelmesi gerekirken, teklif yapılıyor,
tasarı yok; sürekli bakanlar değişiyor ve MİT Müsteşarı yok. 
Efendim, bu MİT Yasası’nın MİT’in yani
Hükûmetin terör örgütüyle görüşmesini yasal hâle getireceği söyleniyor, ki
doğru. Ama bundan ileri bir durum var değerli arkadaşlar, aziz milletim; artık
söz konusu olan MİT-PKK- KCK görüşmesi değildir, MİT-PKK iş birliği söz
konusudur. Bu KCK hadiselerinden... Geçmişte yaşanan Hakan Fidan olayıyla
ilgili -geçen yıl da burada görüşmeleri yapılan- özel kanun çıkarılmıştı, o
zaman ortaya çıkan hadiseler gösterdi ki ortada bir iş birliği söz konusu. Ve
zamanın ilgili Bakanı Bekir Bozdağ ne dedi? “KCK’daki bin tane MİT elemanı deşifre
oldu.” dedi. Yani bin MİT elemanı varsa bunlar molotof atmışlar, kiminin
ölmesine, kiminin yaralanmasına sebep olmuşlar, “Bunlar deşifre oldu.” diyor. 
Aslında MİT’in KCK’ya sızması değil de,
KCK’nın MİT’e sızmasının söz konusu olduğu ortaya çıkıyor ve artık MİT-PKK
güzellemesi yapılmaya başlandı ve PKK da bu yasa önerilerini pek sevdi. Zaten
bazı düzenlemelerinin de Öcalan’ın talebi olduğu herkesin malumu.
Değerli arkadaşlar, bu MİT Yasası’yla
yeni bir paralel yapılanma kurulmaktadır ve ülkeye, millete ve devlete vereceği
zararları bugünden hesap etmek de kolay değil. Ve sonra oturup yine bu iktidar
sahipleri ağlayacaklar “Ne kadar safmışız, ne istediler de vermediler.” diye ve
bu yeni yapı bir bumerang gibi mutlaka iktidarı da vuracaktır, bu kaçınılmaz.
Kurulan bu MİT rejimiyle herkes dinlenecek, fişlenecek, kontrol edilecek;
herkes baskı, tehdit ve şantaj altında kalacak. Denetlenemeyen, hesap
sorulamayan ve her türlü provokasyona açık bir yapı kuruluyor. 
Değerli milletvekilleri, on iki yıllık
AKP iktidarının en zayıf olduğu noktalardan biri bana göre AKP iktidarında
yeterli devlet kültürü ve bilincinin olmayışıdır ve hatta yokluğudur. AKP
iktidarında devlet bilinci yok, sığ bir partizanlık vardır. Tarihimizde devleti
için evlatlarını feda eden devlet adamları, devlet yöneticileri, padişahlar
vardır, sadrazamlar vardır. Artık, günümüzde, AKP iktidarıyla evlatları ve
kendi istikballeri için devleti feda eden bir anlayış hâkim olmaya başlamıştır.

Bu getirilen MİT Yasası’yla -ben “MİT”
demiyorum, artık bu bir “tit” yasasıdır veya “rit” yasasıdır; Tayyip Erdoğan,
Recep teşkilatı- Türkiye Cumhuriyeti bir istihbarat devletine dönüştürülüyor ve
Başbakan da Türkiye Cumhuriyeti’ni bir istihbarat teşkilatıyla yönetmek
istiyor. AKP Hükûmeti freni boşalmış, vitesten atmış yokuş aşağı giden bir
kamyon gibi, millet nefesini tutmuş bekliyor ve son çarpışma anını bekliyor. 
Bu düşüncelerle hepinizi saygıyla
selamlıyorum. (MHP sıralarından alkışlar)
BAŞKAN – Teşekkür ederim.
Sayın Bakan kısa bir açıklama yapacak.
Buyurun.
VI.- AÇIKLAMALAR (Devam)
5.- Başbakan Yardımcısı Beşir Atalay'ın, Manisa
Milletvekili Erkan Akçay’ın 563 sıra sayılı Kanun Teklifi’nin 12’nci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
BAŞBAKAN
YARDIMCISI BEŞİR ATALAY (Kırıkkale) – Sayın Başkanım, değerli milletvekilleri;
sayın konuşmacı tabii “Devlet ciddiyeti yok.” gibi iktidarımızı suçlayan
ifadeler kullanıyor. Biz on iki yıldır Türkiye Cumhuriyeti devletini
yönetiyoruz ve Türkiye Cumhuriyeti devleti dünyanın büyük, kişilikli, onurlu
ülkelerinden biridir ve bu cumhuriyetimizin en önemli kurumlarından birinin
yasasını görüşüyoruz. Buradaki konuşmalara da o yönde özen gösterilmeli.
“Mit Müsteşarı yok.” gibi eleştiriler…
Burada, biliyorsunuz, şu sıralarda oturması gereken Hükûmet ve Komisyondur,
başka kimsenin olması gerekmez ama MİT’ten de, ilgili kurumlardan da
yöneticilerimiz vardır. Bu işin şu anda sorumlusu Komisyon ve Hükûmettir. O tür
eleştirilere de gerek olmadığı kanaatindeyim.
Arz ediyorum.
BAŞKAN – Teşekkür ediyorum.
Önergeyi oylarınıza…
KAMER GENÇ (Tunceli) – Karar yeter
sayısı…
ERKAN AKÇAY (Manisa) – Sayın Başkan,
söz alabilir miyim bir dakika?
BAŞKAN – Karar yeter sayısı mı?
ERKAN AKÇAY (Manisa) – Yok, hayır,
Sayın Bakana cevap vermek istiyorum.
BAŞBAKAN YARDIMCISI BEŞİR ATALAY
(Kırıkkale) – Neye cevap vereceksin ya!
BAŞKAN – Buyurun, yerinizden bir
dakika… 
ERKAN AKÇAY (Manisa) – Şimdi,
getirdiğiniz…
BAŞKAN – Peki, oradan söyleyin, kayda
geçer, ayakta söyleyebilirsiniz.
Buyurun.
ERKAN AKÇAY (Manisa) – Sayın
Bakanınkini herkes duyuyor.
LÜTFÜ TÜRKKAN (Kocaeli) – Mikrofonu
açar mısınız. Sayın Bakanın açıyorsun, bunu niye açmıyorsun?
BAŞKAN – Tamam, ya sisteme girin veya
ayakta söyleyin, o da sisteme giriyor zaten, kayda geçiyor.
Açık, buyurun.
6.- Manisa Milletvekili Erkan Akçay'ın, Başbakan
Yardımcısı Beşir Atalay’ın yaptığı açıklamasındaki bazı ifadelerine ilişkin
açıklaması
ERKAN AKÇAY (Manisa) – Teşekkür ederim
Sayın Başkan.
Sayın Bakan cevap verdi ama aslında
bana göre yeterli cevabı verememiştir.
Benim eleştirim, bunun bir tasarı
hâlinde değil kanun teklifi hâlinde getirilmesidir. 
BAŞBAKAN YARDIMCISI BEŞİR ATALAY
(Kırıkkale) – O çok konuşuldu.
ERKAN AKÇAY (Manisa) – Ortada bir kanun
teklifi var ama MİT Müsteşarı yok. O zaman, siz niye bir tasarı olarak
getirmediniz bunu? Bu çok önemli bir sorudur. Bu, AKP Hükûmetinin de bu
konularda kaçamak güreşmesinin bir neticesidir ve itham ediyorum, bu gerçekten
siyasi bir omurgasızlıktır.
Teşekkür ederim.
BAŞKAN – Ben teşekkür ediyorum.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN – Önergeyi oylarınıza sunacağım
ve karar yeter sayısı isteyeceğim.
Önergeyi kabul edenler… Kabul
etmeyenler… Karar yeter sayısı yoktur. 
Birleşime on dakika ara veriyorum.
Kapanma Saati:
16.02
DÖRDÜNCÜ OTURUM
Açılma Saati: 16.14
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muhammet Rıza YALÇINKAYA (Bartın)
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Dördüncü Oturumunu açıyorum.
Manisa
Milletvekili Erkan Akçay ve arkadaşlarının önergesinin oylamasında karar yeter
sayısı bulunamamıştı. Şimdi önergeyi tekrar oylarınıza sunacağım ve karar yeter
sayısı arayacağım.
Kabul
edenler... Kabul etmeyenler... Karar yeter sayısı vardır, önerge kabul
edilmemiştir. 
Kanun teklifinin
görüşmelerine kaldığımız yerden devam edeceğiz. 
Komisyon burada.

Hükûmet burada. 
Şimdi aynı
mahiyetteki diğer iki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 563 sıra sayılı Devlet İstihbarat Hizmetleri ve Milli İstihbarat Teşkilatı
Kanununda Değişiklik Yapılmasına Dair Kanun Teklifinin 12. maddesinin Teklif
metninden çıkarılmasının arz ve teklif ederiz. 
Süleyman Çelebi (İstanbul) ve arkadaşları
Aynı mahiyetteki
diğer önergenin imza sahipleri:
Erol Dora (Mardin) ve arkadaşları
BAŞKAN – Komisyon önergeye katılıyor
mu?
İÇİŞLERİ KOMİSYONU BAŞKAN VEKİLİ
HÜSEYİN BÜRGE (İstanbul) – Katılmıyoruz Sayın Başkanım.
BAŞKAN – Hükûmet?
BAŞBAKAN YARDIMCISI BEŞİR ATALAY
(Kırıkkale) – Katılmıyoruz Sayın Başkanım.
BAŞKAN – Hakkâri Milletvekili Sayın
Adil Zozani konuşacak.
Buyurun. 
ADİL ZOZANİ (Hakkâri) – Teşekkür ederim
Sayın Başkan.
Biz, 12’nci maddenin teklif metninden
çıkarılmasını öneriyoruz. Sebebi de şu: Şimdi, toplum içerisinde, özellikle
toplumun dokusuyla, kutsallarıyla uyuşmayan kavramlar vardır. Bu kavramlar,
muhbir, ihbarcı, jurnal, ajan, ispiyoncu kavramlarıdır. Birisi birisini hakir
görmeye kalkışırsa ya da birisine bir ithamda bulunmak isterse bu kavramları
kullanarak ifade ediyor. Bu madde de toplumun kutsallarıyla uyuşmayan bir madde
olduğu için çıkarılmasını teklif ediyoruz. Bilirsiniz, eskiden Osmanlılarda
kuşçular sevilmezdi. Kuş besleyenlere toplum iyi gözle bakmazdı. Sebebi de şu:
Saray jurnallerinin büyük kısmı kuşçuluk yapar, mahalleyi kuşçuluk yaparak
gözetler, mahallede olup bitenleri saraya yetiştirirlerdi. O nedenle kuşçular
Anadolu’nun birçok kentinde iyi gözle görülmezler. Kuşçuluk eşittir jurnalcilik
anlamında değerlendirildiği için buna hep böyle bakılırdı.
Şimdi, burada da, bu maddede yapılan
düzenlemede bir kere jurnale bir teşvik var, ispiyonculuğa teşvik var,
ihbarcılığa teşvik var yani toplumun değerleriyle, temel değerleriyle uyuşmayan
ne varsa bu maddede teşvik unsuru olmuş. Hem de öyle haklarla bir teşvik
yapılıyor ki yani adam bir defa MİT’e ajanlık yapmış olsun, bir yerde bir
şekilde yardımcı olmuş olsun bütün hakları elde ediyor. MOSSAD’ın kanunundan
ilgili madde alınmış, olduğu gibi konulmuş. Bilirsiniz, MOSSAD en güçlü olduğu
dönemde 27 kadrolu subayla örgütlüydü, gerisi, toplumun tamamı MOSSAD ajanı
olarak değerlendirilir, her İsrailli ya da her benî İsrail MOSSAD’ın potansiyel
ajanı olarak görülür ve o şekilde değerlendirilir. Şimdi, 77 milyon insanı
MİT’in potansiyel ajanı durumuna getiren bir madde burada. Böyle bir şeyi
kabullenmek, böyle bir şeyi doğru bulmak mümkün değildir, sizlerin de doğru
bulmamanız gerekir. Hangi akılla bu madde kaleme alınmış, açıkçası şaşıyorum.
Öyle zannediyorum ki üzerinde çok böyle kafa da yorulmamış. CIA kanunundan bir
parça alınmış konulmuş, KGB kanunundan bir parça alınmış, konulmuş, MOSSAD’ın,
Muhaberat’ın kanunundan, uygulamalarından parçalar alınmış, “copy-paste” bir
kanun metnine dönüştürülmüş. Üzerinde kafa yorulmuş olsaydı toplumun bu kadar
kutsallarıyla çelişen, toplumun kutsallarıyla bu kadar alay eden bir yasa metni
oluşturulamazdı. Düşünen biri böyle bir şeyi kaleme almaz. Türkiye’de toplumu
bilen, toplumun değer yargılarını bilen birisi böyle bir metin kaleme almaz.
Açıkçası, şimdi sorsam: “Kim kaleme aldı?” Yani böyle bir metni kaleme alan bir
insan çıkıp “Ben bunu kaleme aldım.” diyemez. Öyle zannediyorum -ki üç dört
günlük tartışmalar neticesinde açığa da çıktı-teklifte imzası olanların teklif
metnini yazmadığı da artık anlaşıldı burada diye düşünüyorum. Dolayısıyla,
teklif metnini imzalayanlar da teklif metnini okumadan imzalamışlar. Bu da çok
açık ve net. Bu nedenle şimdi sormak istiyorum: Gerçekten, bunu kim yazmış, kim
getirmiş buraya? Toplumun değer yargılarıyla bu kadar çatışmalı bir maddeyi kim
önümüze koydu? Herhâlde sahip çıkmaz. MİT desen, zaten öyle bir durumda, artık
MİT, sen ne yaptın diye sormaya hakkı da kalmadı bu saatten sonra. MOSSAD’ın
ilgili maddesi olduğu gibi copy-paste yöntemiyle buraya konuldu, Türkiye’nin,
toplumun değer yargılarıyla çatışan bir maddedir. O nedenle çıkarılmasını
teklif ediyoruz.
Teşekkür ediyorum. (BDP sıralarından
alkışlar)
BAŞKAN – Teşekkür ederim.
Diğer önerge üzerinde İstanbul
Milletvekili Sayın Süleyman Çelebi konuşacak.
Buyurun. (CHP sıralarından alkışlar)
İHSAN ŞENER (Ordu) – Sakın 1 Mayıstan
bahsetme.
MİHRİMAH BELMA SATIR (İstanbul) – 1
Mayıs…
LEVENT GÖK (Ankara) – 1 Mayıs… 1 Mayıs…
BAŞKAN – Laf atmayalım lütfen.
SÜLEYMAN ÇELEBİ (İstanbul) – Çok
teşekkür ederim Sayın Başkan.
Değerli arkadaşlar, ben de 12’nci madde
üzerinde söz almış bulunuyorum. Yüce Meclisi saygıyla, sevgiyle selamlıyorum.
Aslında, değerli arkadaşlarım, bu yasa
teklifi ortaya konulduğu günden beri Türkiye’de yaşanan süreci hep beraber
biliyoruz. Bunun öncesi var, sonrası var. Aslında, bu bir MİT Yasası’nın
ötesinde, tam bir Gestapo yasası. Tam bir Gestapo yasası çıkarılıyor. Bu
yasanın altına imza atanlar bir gün bu yasanın bedelini ödeyecekler.
Bu yasanın Anayasa’ya aykırı olduğunu
söylüyoruz. Anayasa’ya aykırılıkla ilgili iddialarda bulunuyoruz ama AKP’nin
çoğunluk yapısı… Ne Anayasa ne uluslararası yasalar, onlar umurunda değil.
Parmaklarını kaldırıyorlar ve mevcut, hani, çoğunluğumuz da var… Önce bir
yasayı daha da abartarak sunuyorlar, sonra birkaç tane tepki gelince basından,
kamuoyundan, biraz yumuşatmış gibi yapıyorlar. Aslında, temel hedefe doğru
ulaşıyorlar, yani istedikleri yasa bu. Ama birkaç tepki… Yani çıtayı daha
yukarıdan tutup daha kötü, daha ceberut, daha zulümcü bir yasayı ortaya
koyuyorlar. Hatta bunu, televizyon kanallarında yorumcular “Çok güzel bir yasa
geliyor.” diye de okşuyorlar, güzel bir, pembe bir tablo çiziyorlar, sonra
yasalarda değişiklik yapıldığı zaman da önergelerle, “Aaa, çok da güzel
düzeldi.” diye paketleyip bu toplumun önüne koyuyorlar.
Değerli arkadaşlar, bu yasa çıktığında
şimdi AKP saflarında olabilirsiniz, şimdi buna irade koyarsınız ama -ola ki-
bir gün, AKP’yi eleştireceğiniz gün, bilin ki bu yasa sizi de vuracak, o yasa
size de bir gün zulmedecek. 
Bu yasa, değerli arkadaşlarım,
Ziverbey’le bağlantılı bir yasadır. Bu yasa, 12 Eylül darbecilerinin bugün
yargılandıkları, yasa dışı yaptıkları işlemlerin yasal kılıfının hazırlanma
sürecidir; ona yeni bir kılıf örtme, yeni bir kılıf bulma yasasıdır. 12 Eylül
uygulamalarıyla ilgili, geçmişte yapılan işkencelerin, Diyarbakır’da,
Ankara’da, İstanbul’da Otağı Hümayun’da yapılan işkencelerin şimdi hesap verme
sürecinin yeniden onarım yasasıdır bu yasa. Bunu ben böyle görüyorum çünkü bu
yasa çıktığında -bu yasa yalnız bilgi yasası noktasında değil, istihbarat
yasası olarak bu yasayı kimse okumasın- bu yasa artık bundan sonra
operasyonları başlatma yasası olacak ve operasyonlar başladığı zaman da o
kapılar çalındığında, o kapılar ve o taksiler, o araçlar gereçler, o
bilgisayarlar, İnternetler, Facebooklar denetlendiğinde nasıl bir zulümle,
nasıl bir diktatörlükle, bir dikta rejimiyle karşı karşıya kaldığımızı hep
beraber göreceğiz.
Dolayısıyla, değerli arkadaşlarım, bu
yasa bu anlamda ceberut bir anlayışın ürünüdür. Dolayısıyla, bu yasanın
Anayasa’ya aykırılığı konusunda burada ortaya koyduğumuz görüşlerin bir tanesi
bile dikkate alınmadan “Ben yaptım, oldu.” mantığını burada da görüyoruz. Sonra
da Anayasa Mahkemesi bir karar verdiğinde, hemen Anayasa Mahkemesini baskılanma
altında tutan baskıları da hep beraber görüyoruz. Çünkü Anayasa Mahkemesine
bundan sonra gidildiğinde özgürce o kararların verilmeyeceği bir kuşatmanın,
bir dolanmanın burada da, hep beraber, yapıldığını görüyoruz. 
Özü şu: Saatlerce burada konuşuyoruz,
günlerce arkadaşlarımız bu konuda görüşlerini söylüyor. Biz şunu söylüyoruz: Bu
yasa için niye peki bu kadar mücadele veriyoruz, bu kürsüde kendimizi
yoruyoruz?
(Mikrofon otomatik cihaz tarafından
kapatıldı)
SÜLEYMAN ÇELEBİ (Devamla) – Biz
çocuklarımıza onurlu bir gelecek bırakmak istiyoruz. Ya siz?
BAŞKAN – Teşekkür ederim. 
SÜLEYMAN ÇELEBİ (Devamla) – Onun
hesabını siz verin diyorum, hepinizi saygıyla, sevgiyle selamlıyorum. (CHP
sıralarından alkışlar)
BAŞKAN – Teşekkür ederim.
Önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Sayın milletvekilleri, yeni madde
ihdasına dair bir önerge vardır. İç Tüzük'ün 91'inci maddesine göre, yeni bir
madde olarak görüşülmesine komisyonun salt çoğunlukla katıldığı önergeler
üzerinde görüşme açılır ve bu maddede belirtilen sayıda önerge verilebilir. Bu
nedenle önergeyi okutup komisyona soracağım. Komisyon önergeye salt çoğunlukla,
yani 14 üyesiyle katılırsa önerge üzerinde yeni bir madde olarak görüşme
açacağım. Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 563 sıra sayılı Kanun
Teklifine aşağıdaki maddenin eklenmesini ve müteakip madde numaralarının buna
göre teselsül ettirilmesini arz ve teklif ederiz.
 Beşir
Atalay
 Kırıkkale
 Başbakan
Yardımcısı 
MADDE 13- 2937 sayılı Kanuna aşağıdaki
ek madde eklenmiştir.
"EK MADDE 2- Bu maddede belirtilen
görevleri yerine getirmek üzere, Türkiye Büyük Millet Meclisi bünyesinde
Güvenlik ve İstihbarat Komisyonu kurulmuştur.
Milli İstihbarat Teşkilatı Müsteşarlığı
tarafından yürütülen Devlet istihbarat hizmetleri ile Emniyet Genel Müdürlüğü,
Jandarma Genel Komutanlığı ve Mali Suçları Araştırma Kurulu Başkanlığı
tarafından görevleri gereği yürütülen güvenlik faaliyetlerine ve istihbari
nitelikteki faaliyetlere ilişkin olarak İçişleri Bakanlığı, Maliye Bakanlığı ve
MİT Müsteşarlığınca hazırlanacak yıllık raporlar Başbakanlığa gönderilir.
Başbakanlıkça bu raporlar üzerine hazırlanacak yıllık rapor Mart ayı içinde
Güvenlik ve İstihbarat Komisyonuna sunulur. Komisyon, incelemelerini ve
görüşmelerini raporun kendisine intikalinden itibaren doksan gün içinde
tamamlar ve hazırlayacağı raporu bu süre içerisinde Türkiye Büyük Millet
Meclisi Başkanlığına sunar.
Komisyonun üye sayısı on yedidir. Üye
dağılımı siyasi parti gruplarının parti grupları toplam sayısı içindeki yüzde
oranlarına göre yapılır.
Komisyonun görevleri şunlardır;
a)  Milli güvenliğe ilişkin
konularda görüş ve öneriler sunmak,
b)  Güvenlik ve istihbarat konularında
uluslararası alanda kabul gören gelişmeleri izlemek,
c) Kendi faaliyetlerine ilişkin rapor
hazırlamak,
d)  Güvenlik ve istihbarat hizmetleri
sırasında elde edilen kişisel verilerin güvenliğini ve bireyin hak ve
özgürlüklerini koruyucu öneriler geliştirmek.
Komisyon görüşmeleri kapalı oturumla
yapılır. Kapalı oturumda komisyon üyeleri, ilgili bakanlar, görevli hükûmet
temsilcileri ve Komisyonda görev yapan yasama uzmanları ile stenograflardan
başkası bulunamaz.
Komisyon çalışmalarına ilişkin bilgi ve
belgelerin saklanmasında ve korunmasında gizlilik esastır. Komisyon
görüşmelerine katılanlar ile bu görüşmelere herhangi bir suretle vâkıf olanlar,
Komisyon çalışmaları ve görüşülen konular hakkında hiçbir açıklama yapamaz ve
bunları sır olarak saklamakla yükümlüdürler.
Komisyon tarafından hazırlanan
raporları ve bunların eklerini taşıyan, çoğaltan, teslim alanlar da dâhil olmak
üzere tüm görevliler, bu raporların ve eklerinin korunması için gereken dikkat
ve özeni göstermek zorundadır.
İlgili kurumlar ve Başbakanlıkça
hazırlanacak raporlarda, komisyon raporlarında ve bunların ekleri ile komisyon
tutanaklarında, Devlet sırrı niteliğindeki bilgi ve belgelere yer verilmez.
Komisyonun çalışma usul ve esaslarına
ilişkin olarak bu maddede hüküm bulunmayan hallerde Türkiye Büyük Millet
Meclisi İçtüzüğü hükümleri uygulanır.
İlgili kurumlar ve Başbakanlıkça
hazırlanacak raporların hazırlanmasına ve kapsamına ilişkin usul ve esaslar
Bakanlar Kurulu kararıyla yürürlüğe konulacak yönetmelikle belirlenir.
BAŞKAN – Sayın Komisyon, önergeye salt
çoğunlukla katılıyor musunuz?
İÇİŞLERİ KOMİSYONU BAŞKANI MEHMET ERSOY
(Sinop) – Efendim, izninizle Komisyon üyelerini Komisyon sıralarına davet etmek
istiyorum.
BAŞKAN – Buyurun.
İÇİŞLERİ KOMİSYONU BAŞKANI MEHMET ERSOY
(Sinop) – İçişleri Komisyonu üyesi arkadaşlar, buyurun efendim. 
MUSTAFA ELİTAŞ (Kayseri) – Salt
çoğunluğunuz var zaten.
İÇİŞLERİ KOMİSYONU BAŞKANI MEHMET ERSOY
(Sinop) – Ben onları da davet edeyim de…
İDRİS ŞAHİN (Çankırı) – Komisyonun
kurulmasını bütün partiler istiyordu da o yüzden çağırıyoruz. 
İÇİŞLERİ KOMİSYONU BAŞKANI MEHMET ERSOY
(Sinop) – Sayın Başkanım, salt çoğunluğumuz vardır, öneriye katılıyoruz
efendim. 
BAŞKAN – Teşekkür ederim. 
Komisyon önergeye salt çoğunlukla
katılmış olduğundan önerge üzerinde yeni bir madde olarak görüşme açıyorum. 
Gruplar adına ilk söz, Barış ve
Demokrasi Partisi Grubu adına Şırnak Milletvekili Sayın Hasip Kaplan’da. 
Buyurun Sayın Kaplan. (BDP sıralarından
alkışlar) 
BDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; öncelikle bugün Çarşema Sor Bayramı’nı
kutlayan Ezidi kardeşlerimizin, kirvelerimizin bayramı kutlu olsun diyoruz.
Keşke olanak olsaydı, gidebilseydik. (…)(x) bileklikleri takılır
ve bu gelenek nazardan korur denilir. İşte, ülkemizin çok renkli inancı,
mozayiği, güzelliği budur. 
Değerli milletvekilleri, şu an MİT
Kanunu’yla ilgili Meclise önemli bir teklif sunuldu ve önerinin, teklifin
altında Sayın Beşir Atalay’ın Başbakan Yardımcısı olarak sunulması daha da
anlamlı. Hükûmetin bu öneriyi sunması, Parlamento dışından yani yasama dışından
yürütmenin bunu sunması iyi. Yani bakılırken bu, öyle anlaşılıyor. Ama öyle mi?
Yani yasamanın görevini, yasama organının yapacağı, üstleneceği bir öneriyi,
bir denetim görevini yürütme öneriyor. Demek ki yasamaya öneren arkadaşlarımız
bu konuda çalışmamışlar, sadece yürütme çalışmış.
Ama, inanın arkadaşlar, komisyon
çalışmalarından buraya kadar benim özellikle önemsediğim konu, sadece en hassas
görev olduğu için değil, Millî İstihbaratın istihbarat verilerinin, MİT’in
Parlamento tarafından denetimi, hukuk devletlerinde… Eğer istihbarat gibi,
operasyon gibi, dinleme gibi, verilere ulaşma gibi, devlet sırrı gibi,
gizlilik gibi en önemli görevleri verdiğiniz bütün kurumların doksan dört
yıllık cumhuriyet tarihi geleneği içinde mazisi bizi ürküttüğü için, korkuttuğu
için, insan hakları ihlalleri ve hukuksuzlukla dolu olduğu için, biz,
Parlamentonun, milletin iradesiyle seçilmiş milletvekillerinin bir denetim
görevi yapmasını son derece önemsiyoruz. Barış ve Demokrasi Partisi olarak,
hem komisyonda hem de bu teklifin tümü üzerinde yaptığımız görüşmelerde bunu
açıkça ifade ettim. 
Şimdi soruyorum arkadaşlar: Böylesi bir
kurum var mıdır başka ülkelerde, yok mudur; varsa nasıldır; Hükûmetin
önergesinde sunulan model nedir? İnanın, burada ilgili arkadaşlar varsa,
şaşkınlığımı gizleyemiyorum arkadaşlar. Biz, MİT’in denetlenmesi için bir
komisyon Mecliste beklerken bu teklifle MİT’e Meclisin öneriler sunması
şeklinde bir komisyon kurulması olarak önümüze gelmiş, öneriler komisyonu. Yani
nasıl anlatayım? İnanın arkadaşlar, şaşkınım.
Mardin Lisesinde okurken bir gün bizim
öğretmenimiz, bir arkadaşımızı tahtaya kaldırdı, sözlüye ve tahtanın önünde
şöyle bir durdu, karşısında, bir baktı, bir baktı, dedi ki: “Sivri burun,
yumurta topuk, İspanyol paça, düşük kemer, kalın postal, sekiz düğme, uzun
favori, top ense. Ben senin nerene soru sorayım? Sen bana soru sor, sen sen.
Otur yerine.” demişti. Şimdi, bu tekliften sonra bu komisyon gelirse devletin
sırrı, gizlilik deyip MİT’i buraya getirdiğiniz zaman bu Meclis ne diyecek:
“Ben senin nerene soru sorayım? Sen bana soru sor, sen.” Yasama organı bu
düzeye düşürülmemeli arkadaşlar. Bakın, dikkatinizi çekiyorum.
Dünya örneklerini tek tek okuyacağız.
Bütün dünya örneklerinde var, çıkardık. Şöyle bir baktım, nasıl oluyor bu?
Elimdeki dünya örneklerine bir baktım, bu var, isim olarak var, güvenlik ve
istihbarat komisyonu, hepsinde var. Hollanda’da -bu örnekleri de Hükûmetten
aldık, ayrıca bir çalışma yaptık, ikisini de karşılaştırmalı olarak vereceğim-
Parlamento İstihbarat ve Güvenlik Hizmetleri Komisyonu var arkadaşlar. 2
muhalefet partisi en çok oya sahip olan iktidarla eşit oluşturuyor, bilginiz
olsun. 9 üyesi bulunuyor ve bunların alt komisyonları var. Birleşik Krallık’ta,
İngiltere’de 9 üyelidir, bunların bir de alt komisyonları var. Parlamentoda en
büyük 2 parti genellikle var, onlardan oluşuyor. Şimdi dönüyoruz, İspanya’ya
bakıyoruz, İspanya çok farklı bir model, en demokratik denetim modeli, 2002’de
getirmişler; Gizli Fonlar Komisyonu var, istihbarat faaliyetlerinin üzerinde en
etkili denetimi yapan birim. Dönüyoruz, İspanya kanunlarına göre, hizmete özel
ise gizlilik dereceli bilgiler parti ve grup liderlerine verilir. Kişiye özel
gizlilik derecesi bilgilere ise parti ve grup liderlerine ilaveten Gizli Fonlar
Komisyonu, Başbakan ve Parlamento sözcülerinin erişim hakları var. Şimdi, geçiyoruz
Fransa’da 8 üyeden oluşuyor, 4’ü muhalefetten. Amerika Birleşik Devletleri’nde
komite, kongre, temsilciler meclisi ve senato bir arada oluyor, 8 ve orada da
eşit bir şekilde, çoğunluk partisi 8, 7’de muhalefet partilerinden oluşuyor.
Nasıl denetleme yaptıkları yazılı. Şimdi ben buradan bunu çıkardıktan sonra bu
teklifte 17 üyeli bir komisyon öneriliyor arkadaşlar. Biz buraya araştırma
komisyonu kurmuyoruz. Kimse kimseyle dalga geçmesin. Biz buraya denetleme
komisyonu kuracaksak denetleme komisyonu gibi olacak işlevi, görevi, denetimi
ve üye sayısı. Eğer siz muhalefeti yok sayıp 17’li araştırma komisyonu gibi
üyeleri dağıtırsanız… 
Siz, bugün çoğunluksunuz. 2015’te de
seçim var. Her zaman çoğunluk olmaz, her zaman da pilav yenmez arkadaşlar,
değişebilir her şey, bir de değişme ihtimalini de düşünün, düşünün. Böyle bir
komisyon muhalefet partilerinin eşit üyesinden olur, uzmanlarıyla çalışır,
kuralları olur, İç Tüzük’e de yeni bir hüküm koyarsanız, doğrusu budur. Biz, İç
Tüzük çalışmalarında bunu gördük. Şimdi burada bakıyorum “Görevleri” bölümüne
geliyoruz arkadaşlar. Burada denetim yok. Okuyun bana, bir tane denetim var mı?
“Millî güvenliğe ilişkin öneri sunmak.” MGK mı burası arkadaşlar? Bakın
“Güvenlik, istihbarat konularında görüşleri izlemek, hazırlamak, sunmak,
geliştirmek.” Bu Parlamento birilerinin hizmet yeri mi arkadaşlar? Ödevlerini,
derslerini mi burada yapacak? Burası denetim yeridir arkadaşlar. Yanlış var.
Bunun kurulması önemli. Bunun
kurulmasını istemek bile Hükûmet adına… Bu adımı takdir ediyorum ama böyle bir
adımın yanlış bina edilmesinin üstüne biz Barış ve Demokrasi Partisi olarak
onay vermeyiz. Böyle bir yanlış olur mu arkadaşlar? Bir şey yapacaksanız tam
yapın. Bir komisyon kurmak istiyorsanız gereğini yapın. Şimdi siz gereğini yapamıyorsunuz,
İngiltere’nin M16’sı, 15’ine uymuyorsunuz, İsrail’in MOSSAD’ına uymuyorsunuz,
Almanya’nın BND’sine uymuyorsunuz, ABD’nin CIA’sına uymuyorsunuz, e kardeşim,
Rusya’nın da KGB’si değişti biliyorsunuz yeni isimler aldı federal ile ulusal
farklı… Şimdi, AGİT’in, Avrupa Birliğinin, Birleşmiş Milletlerin Cenevre
merkezinde kurulu DCAF –büyük harflerle- merkezi var, bari orada kontrol
sistemine, silahlı güçlerin denetimiyle ilgili kurallara uyun. Yok. Avrupa
Birliğinin 1402 sayılı denetleme kararlarına uyun Parlamentonun. O da yok.
Peki, siz neye uyarsınız? Hukuka uymazsınız, sözleşmelere uymazsınız.
(Mikrofon otomatik cihaz tarafından kapatıldı) 
HASİP KAPLAN (Devamla) – Getirdiğiniz model ters bir model, yanlış bir
model. Biz buna karşıyız arkadaşlar.
Saygılarımla. (BDP sıralarından alkışlar)
BAŞKAN – Teşekkür ederim Sayın Kaplan.
Cumhuriyet Halk Partisi Grubu adına İstanbul Milletvekili Sayın Mehmet
Akif Hamzaçebi konuşacak.
Buyurun. (CHP sıralarından alkışlar)
CHP GRUBU ADINA MEHMET AKİF HAMZAÇEBİ (İstanbul) – Sayın Başkan, değerli
milletvekilleri; belki bazı milletvekillerimizin bildiği ama bir kısmının da
bilmediğini düşündüğüm bir fıkrayı sizlere anlatarak konuşmama başlamak
istiyorum.
Napolyon tekrar dünyaya gelmiş, Obama’nın misafiri olmuş, yemekler
yenilmiş bitmiş sonuçta ayrılırken Napolyon demiş ki: “Mister Obama, sizin
elinizdeki bu silah gücü benim elimde olsaydı Waterloo Savaşı’nı
kaybetmezdim." demiş. Yine bir gün Putin’in misafiri olmuş, yemekler
yenilmiş, yemek bitmiş, uğurlanırken Napolyon tekrar söz almış demiş ki: “Sayın
Putin, sizin elinizdeki bu KGB benim elimde olsaydı ben Waterloo Savaşı’nı
kaybetmezdim.” Sonra, Napolyon Ankara’ya gelmiş, Sayın Erdoğan’ın misafiri
olmuş, yemekler yenilmiş bitmiş, ayrılırken Napolyon’un dediği şu: “Sizin
emrinizdeki bu basın benim elimde olsaydı Waterloo Savaşı’nı kaybettiğimi hiç
kimse duymazdı.” (CHP sıralarından “Bravo” sesleri, alkışlar) 
Şimdi, Başbakanın emrindeki MİT’in ne
olduğunu herhâlde Napolyon bilmiyordu, eğer bilseydi o cümleyi Putin yerine
herhâlde Başbakana da edebilirdi. 
Değerli milletvekilleri, bizim
tartışmamız gereken asıl sorun Millî İstihbarat Teşkilatının Başbakanın kişisel
istekleriyle, talimatlarıyla iş yapıp yapmadığıdır. 
Şimdi, buraya Sayın Başbakan Yardımcısı
bir önerge vermiş, görünüşte bir Parlamento denetimini gerçekleştirmek üzere
bir komisyonun kurulmasını Genel Kurula öneriyor. Ama burada sorulan sorulara
Başbakan Yardımcısı cevap vermiyor. Çorum Milletvekili Arkadaşımız Sayın Tufan
Köse bir değerlendirme yaptı “Beni niye fişlediniz? Millî İstihbarat Teşkilatı
beni neden fişlemiştir?” diye. Sayın Başbakan Yardımcısının vermesi gereken
cevap “Hayır, Sayın Tufan Köse, Millî İstihbarat Teşkilatı seni fişlememiştir.”
demek olmalıdır. Bir Cumhuriyet Halk Partili Milletvekili neden fişlenir? Neden
bizim istihbarat servislerimiz, gizli istihbarat birimlerimiz, emniyet
teşkilatlarımız, hükûmetteki bir partinin muhalifi olan kişilerle ilgili olarak
tuzaklar hazırlar, tuzaklar kurar? Bunlar karşısında, bunlar medyaya sızdığında,
neden bunlara ilişkin bir açıklama yapılmaz? Bu sorular cevap bekliyor. 
AHMET TOPTAŞ (Afyonkarahisar) –
Yapamaz.
MEHMET AKİF HAMZAÇEBİ (Devamla) – Bu
sorular cevap bekliyor. Bu sorular cevaplanmadığı sürece, bu sorulara açıklıkla
“Biz yanlış işler de yaptık.” şeklinde bir cevap verilmediği sürece, bu
göstermelik komisyon hiçbir işe yaramayacaktır, hiçbir işe yaramayacaktır.
Hâlen, o yerel seçim sürecinde ortaya konulan bu iddialar, onun öncesinde Sayın
Tufan Köse’nin de fişlendiği yönünde kamuoyuna sızan, basına sızan bilgiler
cevaplanmadığı sürece bu alan karanlıkta kalacaktır, kurulacak olan bu
komisyonun hiçbir önemi olmayacaktır, kurulacak olan komisyon göstermelik bir
komisyon olacaktır.
Önerge şunu düzenliyor: Türkiye Büyük
Millet Meclisinde bir güvenlik ve istihbarat komisyonu kurulsun. Bu güvenlik ve
istihbarat komisyonu, güvenlik ve istihbarat birimleri tarafından hazırlanan
raporların Başbakanlık tarafından konsolide edilip son şekli verildikten sonra
düzenlenen raporun, belgenin Meclise intikalinden sonra bu rapor üzerinde
gerekli değerlendirmeleri yapsın. 
Denetim değil, burada denetimle ilgili
herhangi bir cümle yer almamaktadır yani “Kurulan komisyon istihbarat
birimlerinin faaliyetlerini denetleyecek.” şeklinde bir cümle burada yer
almamaktadır. Bu, denetim komisyonu değildir, kimse kimseyi kandırmasın. Tam
tersine, komisyona öyle görevler verilmiş ki: “Millî güvenliğe ilişkin
konularda görüş ve öneriler sunmak.” Burası yasama organı. Yasama organı
yürütme organının emrinde değildir, “Millî güvenlikle ilgili şunları hazırla,
şunları yap.” değildir. İkinci görev: “Güvenlik ve istihbarat konularında
uluslararası alanda kabul gören gelişmeleri izlemek.” Sana ne yani Hükûmet size
ne oluyor? Parlamento izleyebilir, izlemeyebilir, bu kendi takdirinde bir
olaydır. Siz bunu nasıl vermeyi düşünebilirsiniz, yürütme organı ne güne
duruyor, bu birimler ne güne duruyor, onlar izlemiyor mu?
Diğer görev: “Kendi faaliyetlerine
ilişkin rapor hazırlamak.” Diğer görev: “Güvenlik ve istihbarat hizmetleri
arasında elde edilen kişisel verilerin güvenliğini, bireyin hak ve
özgürlüklerini koruyucu öneriler geliştirmek.” Denetimle ilgili bir cümle yok.
Başbakanlığın usulen buraya göndereceği rapor üzerine görüşme yapacak, bitecek.
“Denetim” kelimesi yok burada.
Geçen hafta ben “Diğer ülkelerde
uygulama nedir?” şeklinde bir bilgi talep etmiştim. Sayın Bakan bana bir bilgi
notu iletti, diğer milletvekili arkadaşlarımla da bu notu paylaştım, bazı
ülkelerdeki uygulamalardan örnekler veriliyor. Bari bu dağıttığınız nottaki örneklere
uysaydınız. Örneğin, İngiltere’deki uygulamada bu komisyonun, İngiltere’deki
parlamentoda kurulan komisyonun başkanını hükûmet iki muhalefet partisinin
görüşünü alarak belirliyor. Hadi, gelin bu komisyonun başkanını iktidar ve 2
muhalefet partisi birlikte belirlesin veya 3 muhalefet partisi birlikte
belirlesin; getirin hadi, böyle bir öneriyi getirin. İşte İngiltere,
demokrasinin beşiği olan bir ülke ve İngiltere örneğini de bizlere vermişsiniz
ama bu örnekle ilgili bir adımınız yok burada. Diğer ülkelere bakıyorum,
İspanya’ya bakıyorum, yine kurumsal, ciddi düzenlemeler yapmışlar burada.
İspanya dışında, Amerika Birleşik Devletleri’yle kıyas kabul etmez zaten bunu
hiçbir şekilde değerlendirmiyorum. Fransa, yine parlamento denetimini,
istihbarat birimleri üzerindeki parlamento denetimini en geç kabul eden ülke
olmakla birlikte yine Türkiye’nin ilerisinde, onlarla kıyaslanamayacak ölçüde
geride. 
Sadece bir şekil şartını tamamlamaktan
ibaret olacak olan bir önerge ama bu önergeyle, elbette bizim istihbarat
birimlerimiz üzerinde yasama organının denetimi vardır algısı yerleştirilmeye
çalışılacak. Bunu kabul etmek mümkün değildir. 
Diyelim bu komisyonu kurdunuz, bu rapor
Başbakanlıktan geldi, komisyon bunu görüştü; e ne olacak sonra? Bu rapor Genel
Kurula gelecek mi? Hayır, burada böyle bir şey yok. Sadece komisyon görüşecek,
o kadar. “Bunlar devlet sırrıdır.” deniliyor. Ee, devlet sırrı kanununu
çıkarmadınız daha, daha 1’inci sırada bekliyor. Korktu Hükûmet onu… Geçen
23’üncü Parlamento döneminde gündeme alındığı bir hafta tam onu çıkaracaktık
yukarıdan bir el Parlamentoya uzandı “Aman bunu çıkarmayın, bunu çıkarmayalım.”
Ya ne devlet sırrı? Zaten her şeyin gizli olduğu, Başbakanın Millî İstihbarat
Teşkilatına, güvenlik birimlerine verdiği kişisel, siyasi talimatların
gereğinin yerine getirildiği ve bunların toplumdan gizlendiği bir yerde devlet
sırrı kavramı hiçbir anlam ifade etmiyor. Bırakalım onları da bir cümle
koyalım: “Bu kurumlara, istihbarat teşkilatına Başbakanın vermiş olduğu kişisel
talimatlar açıklanır.” Gelin bunu koyalım. Bugüne kadar da Başbakan buraya
hangi talimatları vermiştir bunları açıklayan bir hükmü buraya koyalım. Hangi
siyasi amaçlar için hangi işler yapılmıştır? Bunların aydınlatılması gerekiyor.
Bunlar aydınlatılmadığı sürece bu teşkilat, bu şekliyle kendi kendisine zarar
verecektir. Ben Millî İstihbarat Teşkilatını buradan uyarıyorum. Siyasetin bu
isteklerine lütfen alet olmayın. Millî İstihbarat Teşkilatı ulusal bir
kuruluşumuzdur. Biz bu kurumumuzla övünmek istiyoruz. Bu isteğimizi bir kenara
atmayın. Milletin kurumu olmalıdır. Gerçekten Türkiye'nin güvenliği konusunda
Türkiye’ye hizmet eden bir kurum olmalıdır. Başbakanların kişisel istekleriyle,
siyasi düşünceleriyle hareket eden kişiler bu kurumda olmamalıdır, hareket eden
yapılar bu kurumda olmamalıdır; bunlar tasfiye edilmelidir, bunların hesabı da
kendilerine sorulmalıdır.
Teşekkür ediyorum.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim.
Milliyetçi Hareket Partisi Grubu adına,
Kayseri Milletvekili Sayın Yusuf Halaçoğlu konuşacak. 
Buyurun. (MHP sıralarından alkışlar)
MHP GRUBU ADINA YUSUF HALAÇOĞLU
(Kayseri) – Sayın Başkan, değerli milletvekilleri; hepinizi saygıyla
selamlıyorum.
Aslında sürekli olarak medyada çıkan
MİT’in denetlenemediği, denetimsiz bir yetki verildiği şeklindeki ifadeler
üzerine zannediyorum ki dostlar alışverişte görsün hesabı MİT’in denetlendiğine
dair kamuoyunda bir göz boyama maddesi teklif edildi, getirildi, eklendi çünkü
burada hakikaten demin de söylendiği gibi denetimle alakalı hiçbir ifadenin yer
almadığını görüyorsunuz. Mesele 17 kişiden meydana gelen bir komisyon kurulması
değil. Yani bununla ancak şunu sağlayabilirsiniz, bunun görevlerine
baktığınızda: Bir kişiye bir makam arabası verirsiniz, onun dışında herhangi
bir katkısı olmayacağını düşünüyorum çünkü ileriye sürülen maddeye baktığınız
zaman gerçekten ilginç şeylerle karşılaşıyorsunuz. “Milli İstihbarat Teşkilatı
Müsteşarlığı tarafından yürütülen Devlet istihbarat hizmetleri ile Emniyet
Genel Müdürlüğü, Jandarma Genel Komutanlığı ve Mali Suçları Araştırma Kurulu
Başkanlığı tarafından görevleri gereği yürütülen güvenlik faaliyetlerine ve
istihbari nitelikteki faaliyetlere ilişkin olarak İçişleri Bakanlığı, Maliye
Bakanlığı ve MİT Müsteşarlığınca hazırlanacak yıllık raporlar Başbakanlığa
gönderilir. Başbakanlıkça bu raporlar üzerine hazırlanacak yıllık rapor Mart
ayı içinde Güvenlik ve İstihbarat Komisyonuna sunulur.” 
Şimdi, arkadaşlar, zaten kılıfını
bulmuş olan kişiler tarafından gönderilen rapor ve içeriği hiç belli olmayan,
talimatlardan hiç haberiniz olmayan bir konuda denetleme yapacaksınız. Bu, her
şeyden önce mümkün değil. Yani devlet sırrı niteliğindeki konuları
göremeyeceksiniz, belgeleri göremeyeceksiniz, kişileri sorgulamaya
alamayacaksınız. Neyi denetlediğinizi zannediyorsunuz? Zaten onun
denetlenmediğini ortaya koyan arkadaki cümleler yer alıyor.
AHMET TOPTAŞ (Afyonkarahisar) –
Denetleme yok zaten.
YUSUF HALAÇOĞLU (Devamla) – Açıkçası
şöyle söylüyor: “Komisyonun görevleri şunlardır…” Bakın, bu komisyon görevleri
bugün Millî Güvenlik Kurulu Genel Sekreterliğinin üzerine yüklenmiş olan
görevlerdir. “Milli güvenliğe ilişkin konularda görüş ve öneriler sunmak…” Bu,
Meclisin işi değil, Millî Güvenlik Kurulu Genel Sekreterliğinin işi. “Güvenlik
ve istihbarat konularında uluslararası alanda kabul gören gelişmeleri izlemek…”
Başka işi yoktu komisyonun; dünyayı izleyecek, neler yapılıyor… Araştırma
kurumu mu burası veya bu komisyon araştırma kurumu niteliği taşıyan bir
komisyon mu? Böyle bir şey olabilir mi? 
Arkadaşlar, burada yapılacak iş… Zaten
bu da Millî Güvenlik Kurulu Genel Sekreterliğinin işi. Ayrıca “Kendi
faaliyetlerine ilişkin rapor hazırlamak…” Yani komisyon kendi faaliyetlerine
ilişkin bir rapor hazırlayacak, MİT’le ilgili değil. Yani dünyada ne oluyor,
Türkiye'de neler yaptılar? Peki, arkadaşlar, böyle derken hangi görev
verildiğini bilmeden bu komisyon neyi inceleyecek, rapor hazırlayacak? Yani
Başbakanlık hukuki mi verdi emri, görevi, MİT bu görevi yerine hukuki getirdi
mi, getirmedi mi, nereden bileceksiniz, nasıl bir rapor hazırlayacaksınız? Ya
adamlar uyuşturucu kaçakçılığı yapmışsa, adam kaçakçılığı yapmışsa, tetikçilik
yapıp adam öldürmüşse, birtakım başka istihbarat kurumlarıyla iş birliği
yapmışsa peki, bunu nasıl denetleyeceksiniz? Kim denetleyecek bunu? Yani Meclis
mi denetleyecek? Peki, nereden haberi olacak? Çünkü hepsi devlet sırrı niteliği
taşıyor. Kimi kandırıyorsunuz siz? “Güvenlik ve istihbarat hizmetleri sırasında
elde edilen kişisel verilerin güvenliğini ve bireyin hak ve özgürlüklerini
koruyucu öneriler geliştirmek.” Peki, bana söyler misiniz? Bir sürü yasak
getiriyorsunuz, açıklanamayacak yasa getiriyorsunuz, basında
açıklayamıyorsunuz, yayınlayamıyorsunuz, hukuka başvuramıyorsunuz, savcı
sizinle ilgili herhangi bir işlem yapamıyor ve diyorsunuz ki: “Siz bireysel
hakları koruyacaksınız.” Kim koruyacak? Meclisin komisyonu mu koruyacak, hukuk
mu koruyacak? Yani hukuk devleti olmaktan mı çıkıyorsunuz? Yani bakın,
arkadaşlar “MİT’e verilen görevler” diyorsunuz. Hukuki olup olmadığını bilmeden
bu komisyon nasıl inceleme yapacak? 
İkincisi: Demin dediğim gibi, illegal
işler yaptı MİT, insanları öldürdü veya insanlar üzerine baskı kullandı,
fişledi. Peki, ben nasıl haberdar olacağım bundan? Beni fişlediler; gizli,
devlet sırrı. Nasıl izleyeceğim? Komisyon nereden bilecek bunu? Çünkü hiçbir
belgeyi komisyona vermiyorsunuz burada. 
Şimdi Sayıştayı denetleme unsuru
olarak, kurumu olarak koymuşsunuz, Sayıştay yaptığı denetlemeyi bile Meclise
sunamadıktan sonra, siz bana söyler misiniz, böyle bir yetkiyi verdiğiniz bir
kurumun yarın içinden birtakım çatlaklar çıkmayacağını nereden bilirsiniz? (MHP
sıralarından alkışlar) 
Dolayısıyla siz iktidar olarak, MİT’i
kendi güvenirliğini yitirecek bir kurum hâline sokamazsınız. Buna hiç kimsenin
hakkı yoktur. MİT, saygın bir kuruluş olarak Türkiye’nin ihtiyacı olan bir
kuruluştur. Buna, hiç kimse, bir şekilde ayaklar altına alacak, tartışılacak ve
güvenirliğini kamuoyunda yitirecek bir şekil veremez, buna kimsenin hakkı
yoktur. 
Ardından
komisyonu kuruyorsunuz, dosyayı hazırlatıyorsunuz, hazırlanan dosyanın kime
verileceği bile belli değil. Kime verecekler bu dosyayı? Diyelim ki suç unsuru
çıktı. Bu, komisyon tarafından tespit edildi. Her şeye rağmen, yani 17 kişinin
içerisinde iktidara yakın olan isim sayısı, üye sayısı çok. Hadi buna rağmen
çıktı diyelim. Peki, bu komisyonun raporu nasıl mahkemeye gidecek? O yok
burada. Yani nereye başvuracaksınız? Suç duyurusunda bulunabilecek misiniz,
bulunamayacak mısınız? Nedir bu işin aslı? Nereye gidecek?
Arkadaşlar, bütün
bunları göz önüne aldığınızda tek yaptığınız şey, kamuoyundaki tepkileri
azaltmak için göz boyamaya çalışıyorsunuz. Böyle bir denetleme olmaz.
Denetletecekseniz şunu yapın Mecliste: Her türlü bilgiyi belgeyi açıklayacak
şekilde, görecek şekilde bir komisyon kurun, bu komisyonda iktidarın sayısı
kadar muhalefetin de üye sayısı olsun, eşit olsun ve ondan sonra kararın ne
olacağını görelim. Bunu yapabilir misiniz? Yapamazsınız çünkü zaten arzu
ettiğiniz biçim bu şekilde. Ama unutmayın ki devran döner farklı bir biçim
kazanır bu Meclis. O zaman ne yapacaksınız? Alınan buradaki bütün kararlar,
yapılan işlemler gün yüzüne çıkmayacak mı zannediyorsunuz? O zaman nasıl
altından kalkacaksınız? 
Diğer taraftan
şöyle bir düşünce içerisindeyim: Dediğimiz gibi, MİT yıpratılmamalıdır. MİT
toplum arasında, kamuoyunda tartışılır hâle getirilmemelidir. 
Bakın, bugün kaç
kere MİT’in birtakım faili meçhullere alet olduğu söylendi. Siz, yarın bu
yasayla birlikte MİT’i bütün faili meçhullerin müsebbibi ve faili olarak ortaya
koymuş olacaksınız. Yapmasa bile bu hâle getireceksiniz, getiriyorsunuz;
tartışılır hâle getiriyorsunuz. 
Sizin hakkınızda da MİT birtakım
fişlemeler yapacak. Sizin hakkınızda da birtakım istihbari bilgiler toplayacak.
Yarın ortaya çıkardığı zaman, o da mı paralel olacak, ona da mı paralel
diyeceksiniz? Siz yapıyorsunuz bunları. Görmeniz gerekir. Yanlış yaptığınız
zaman “devlet” denilen mefhumu da ortadan kaldırırsınız. “Devlet” denilen şey
bir kültürdür, devlet adamı olmak bir kültür meselesidir. Devleti yıpratmamak,
Türkiye’de sadece milletvekillerinin değil, her bireyin mecburi olduğu bir
vazifedir. Ama öyle yasa çıkarıyorsunuz ki ne yapacağınızı siz de
bilmiyorsunuz.
Şimdi, ardından diyorsunuz ki: “İlgili
kurumlar ve Başbakanlıkla hazırlanacak raporlarda, komisyon raporlarında ve
bunların ekleriyle komisyon tutanaklarında devlet sırrı niteliğindeki bilgi ve
belgelere yer verilmez.” Şimdi, MİT’in yaptığı her iş devlet sırrı niteliğinde
olmayacak mı yani? Yani MİT magazin programlarına mı çıkacak, magazin işleri mi
yapacak, magazin peşinde mi koşacak MİT? Her yaptığı devlet sırrıdır MİT’in.
Yani siz o zaman nasıl, neyi denetleteceksiniz? Buraya koymayacağınızı
söylüyorsunuz yani kendi kendinizle tenakuza düşüyorsunuz. Bir taraftan
savcılar MİT Başkanının izni olmadan personel hakkında… MİT Başkanı hakkında
Başbakan veremiyor. Peki, Başbakan yolsuzluk yaptıysa ne olacak? Yani
Amerika’da başkanı kanun karşısına çıkaranlar Türkiye’de neden çıkaramıyor?
Hani hukuk devleti? 
Arkadaşlar, yapmayın, yanlış yapıyorsunuz.

Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederim.
Hükûmet adına Başbakan Yardımcısı Sayın
Beşir Atalay konuşacak.
Buyurun.
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; yüce Meclisi saygıyla
selamlıyorum.
Tabii, çok yeni, çok önemli bir yapı
oluşturuluyor. Yüce Meclisin içinde “güvenlik ve istihbarat komisyonu” diye bir
komisyon ilk defa kuruluyor.
AHMET TOPTAŞ (Afyonkarahisar) – Kurulsa
da bir işe yaramaz. 
ALİ SERİNDAĞ (Gaziantep) – Tam size
göre bir komisyon!
BAŞBAKAN YARDIMCISI BEŞİR ATALAY (Devamla)
– Tabii, şunu dilerdik ki siyaset kurumu devletin en önemli istihbarat ve
güvenlik gibi işlerinde yeni bir fonksiyon, denetlemesine yeni bir ekleme
yapıyor.
AHMET TOPTAŞ (Afyonkarahisar) – Var mı denetleme? Denetleme var mı?
FARUK BAL (Konya) – Denetleme yok, denetleme yok; rapor hazırlıyor.
AHMET TOPTAŞ (Afyonkarahisar) – “Denetleme” diye bir kelime var mı?
BAŞKAN – Sayın milletvekilleri, lütfen Sayın Bakanı dinleyelim. 
Buyurun.
BAŞBAKAN YARDIMCISI BEŞİR ATALAY (Devamla) – Siyaset kurumuna biz çok
önem veriyoruz. Burası millî iradenin temsilcisidir ve…
ALİ SERİNDAĞ (Gaziantep) – Milletle alay ediyorsunuz, alay, alay!
Milletle alay ediyorsunuz! 
BAŞBAKAN YARDIMCISI BEŞİR ATALAY (Devamla) – Şimdi, bu muhalefetten
birisi bari şunu deseydi: “Ya, teşekkür ederiz, bu gerçekten önemli bir şey.”
AHMET TOPTAŞ (Afyonkarahisar) – Var mı denetleme, var mı? Teşekkür
edecek… Var mı?
BAŞBAKAN YARDIMCISI BEŞİR ATALAY (Devamla) – Ama bunu diyemiyorlar. Niye
diyemiyorlar biliyor musunuz?
NECATİ ÖZENSOY (Bursa) – Makam arabası tahsis ediyorsunuz, başka bir şey
yapmıyorsunuz.
BAŞBAKAN YARDIMCISI BEŞİR ATALAY (Devamla) – Değerli dostlarım, çünkü bu
ülkede demokratikleşme adına, millî iradeyi koruma, güçlendirme adına hangi
adım varsa AK PARTİ atıyor… (CHP sıralarından gürültüler)
AHMET TOPTAŞ (Afyonkarahisar) – Muhalefeti yok ettiniz be!
BAŞBAKAN YARDIMCISI BEŞİR ATALAY (Devamla) – …ve muhalefet bunu
hazmedemiyor. 
AHMET TOPTAŞ (Afyonkarahisar) – Muhalefeti yok ettiniz, El Muhaberat
kurmak…
BAŞBAKAN YARDIMCISI BEŞİR ATALAY (Devamla) – Yine, bir ilk adım
atıyoruz, yine büyük bir reform yapıyoruz…
ALİ ÖZGÜNDÜZ (İstanbul) – Nedir reform, nedir?
ALİ SERİNDAĞ (Gaziantep) – Aman ne reform, ne reform!
BAŞBAKAN YARDIMCISI BEŞİR ATALAY (Devamla) – …ve bunu da AK PARTİ
yapıyor. (AK PARTİ sıralarından alkışlar) Yani bunu hazmetmek mümkün değil. 
AHMET TOPTAŞ (Afyonkarahisar) – Reforma bak! Reforma bak!
BAŞBAKAN YARDIMCISI BEŞİR ATALAY (Devamla) – Onun için de muhalefetin
bununla ilgili bu kadar ileri söz söylemesini hiç yadsımıyorum. Muhalefet ne
yapsın?
ALİ SERİNDAĞ (Gaziantep) – Siz milletle alay ediyorsunuz!
AHMET TOPTAŞ (Afyonkarahisar) – Söz verdiniz, söz; “Parlamento
denetimini getireceğiz.” diye. Bir tek “denetim” kelimesi var mı burada?
BAŞBAKAN YARDIMCISI BEŞİR ATALAY (Devamla) – Muhalefet ne yapsın? Ancak
hatip konuşurken çıkıp nasıl laf atarım, o. 
AHMET TOPTAŞ (Afyonkarahisar) – Laf atmak değil, siz o kürsüden
Parlamento denetimi...
BAŞBAKAN YARDIMCISI BEŞİR ATALAY (Devamla) – Şimdi, değerli
milletvekilleri…
AHMET TOPTAŞ (Afyonkarahisar) – Denetim mi var burada?
BAŞKAN – Sayın Toptaş, lütfen…
ALİ SERİNDAĞ (Gaziantep) – Ama milletle alay ediyor, böyle bir şey
olabilir mi Sayın Başkan?
BAŞBAKAN YARDIMCISI BEŞİR ATALAY (Devamla) – Anlatayım…
BAŞKAN – Cevap verirsiniz, böyle bir usul yok, kalkar cevap verirsiniz.
Lütfen, Bakanı dinleyelim.
ALİ SERİNDAĞ (Gaziantep) – Çok ayıp bir şey ama, yani millete doğruyu
söylemek lazım. Böyle bir komisyon olabilir mi?
BAŞBAKAN YARDIMCISI BEŞİR ATALAY (Devamla) – Çok önemli bir komisyon
kuruyoruz. 
AHMET TOPTAŞ (Afyonkarahisar) – Hiçbir anlamı yok, hiçbir önemi yok.
BAŞBAKAN YARDIMCISI BEŞİR ATALAY (Devamla) – 3 tane muhalefet temsilcisi
yerden yere vurdu, bizlerle ilgili çok olumsuz şeyler söyledi; dinledik, hiç
ses çıkarmadık, bir kelime bile, tam otuz dakika. Şimdi, müsaade ederseniz,
zaten yedi dakikam kaldı, onu da ben kullanayım. 
NECATİ ÖZENSOY (Bursa) – Sayın Bakan, teknik konuş, teknik; burada
propaganda yapma.
BAŞBAKAN YARDIMCISI BEŞİR ATALAY (Devamla) – Türkiye Büyük Millet
Meclisine çok önemli, yeni bir fonksiyon kazandırıyoruz. Yürütme bu önergeyi
veriyor çünkü yürütme diyor ki: “Ben açığım, gel denetle.”
AHMET TOPTAŞ (Afyonkarahisar) – Nereye açık, nereye? Ya, burada
“Açığım.” demek ayıptır ya!
ÜNAL KACIR (İstanbul) – Ne bağırıyorsun ya?
BAŞBAKAN YARDIMCISI BEŞİR ATALAY (Devamla) – Ve siyaset kurumuna, millî
iradeye saygımızı bir defa daha ifade ediyoruz.
Diğer ülke örneklerinin hepsi incelendi. Her ülkenin tabii ki kendine
özgü şartları olabilir, biz de kendi ülkemiz için böyle bir önergeyi buraya
huzurunuza getirmiş oluyoruz.
Şimdi, burada şöyle enteresan şeyler
duyuyorum: “Yani, işte bu göstermelik” yahut da “göz boyama.” Şimdi, bakın,
değerli milletvekilleri, ben şöyle okuyayım tane tane, belki tam okuyamadılar,
inceleme imkânı bulamadılar.
AHMET TOPTAŞ (Afyonkarahisar) –
İnceledik merak etme.
BAŞBAKAN YARDIMCISI BEŞİR ATALAY
(Devamla) – “2937 sayılı Kanun’a aşağıdaki ek madde eklenmiştir. Millî
İstihbarat bu maddede belirtilen görevleri yerine getirmek üzere Türkiye Büyük
Millet Meclisi bünyesinde Güvenlik ve İstihbarat Komisyonu kurulmuştur.”
ALİ SERİNDAĞ (Gaziantep) – Görevlerini
okuyun lütfen.
BAŞBAKAN YARDIMCISI BEŞİR ATALAY
(Devamla) – “Millî İstihbarat Teşkilatı Müsteşarlığı tarafından yürütülen
devlet istihbarat hizmetleriyle Emniyet Genel Müdürlüğü, Jandarma Genel
Komutanlığı ve Mali Suçları Araştırma Kurulu Başkanlığı tarafından görevleri
gereği yürütülen güvenlik faaliyetlerine ve istihbari nitelikteki faaliyetlere
ilişkin olarak İçişleri Bakanlığı, Maliye Bakanlığı ve MİT Müsteşarlığınca
hazırlanacak yıllık raporlar Başbakanlığa gönderilir.” Bu ilk defa oluyor. 
AHMET TOPTAŞ (Afyonkarahisar) – Önceden
gönderilmiyor muydu?
BAŞBAKAN YARDIMCISI BEŞİR ATALAY
(Devamla) – Başbakanlık ya Teftiş Kurulu aracılığıyla ya Güvenlik İşleri Genel
Müdürlüğü vardır veya Kamu Güvenliği Müsteşarlığı aracılığıyla bunu komisyona,
Türkiye Büyük Millet Meclisine -bu raporları derleyecek, bütünleştirecek-
gönderecek. Bu komisyon bu raporları ilgili kurumu da çağırarak MİT Müsteşarı
ve ekibine veya Maliyedeki MASAK ve ekibine o raporlarla ilgili soru soracak. 
AHMET TOPTAŞ (Afyonkarahisar) – Burada
öyle bir yetki yok.
BAŞBAKAN YARDIMCISI BEŞİR ATALAY (Devamla)
– Aynen bugün KİT’in yaptığı gibi soru soracak, efendim, bilgi alacak,
raporları inceleyecek… 
BÜLENT BELEN (Tekirdağ) – Soruya cevap
verilecek mi, onu söyle.
BAŞBAKAN YARDIMCISI BEŞİR ATALAY
(Devamla) – Ama ben anlatıyorum, dinlersen ne olduğunu anlayacaksın,
dinlemezsen anlayamazsın. 
ALİ SERİNDAĞ (Gaziantep) – Ama doğruyu
söylemiyorsunuz.
BAŞKAN – Sayın milletvekilleri, lütfen,
rica ediyorum.
BAŞBAKAN YARDIMCISI BEŞİR ATALAY
(Devamla) – Okumuyorsun, dinlemiyorsun da. O zaman ne yapacağım ben?
ALİ SERİNDAĞ (Gaziantep) – Doğruyu
söyleyin, sizin yapacağınız tek şey var: Doğruyu söylemek.
BAŞBAKAN YARDIMCISI BEŞİR ATALAY
(Devamla) – Efendim “…Komisyona sunulur. Komisyon -burayı dikkatle dinleyin-
incelemelerini ve görüşmelerini –“inceleme” ve “görüşme” diyoruz- raporun
kendisine intikalinden itibaren doksan gün içinde tamamlar ve hazırlayacağı
raporu bu süre içerisinde Türkiye Büyük Millet Meclisi Başkanlığına sunar.”
Şimdi, bütün komisyonlar bunu yapıyor. Dinleyecek, soru soracak, Türkiye Büyük
Millet Meclisi Başkanlığı… Şimdi, sayın konuşmacının birisi diyor ki: “Nereye
sunacak?” Hâlbuki şunu okusa bu burada yazıyor.
AHMET TOPTAŞ (Afyonkarahisar) –
Yazmıyor, yazmıyor!
BAŞBAKAN YARDIMCISI BEŞİR ATALAY
(Devamla) – Ondan sonra, Türkiye Büyük Millet Meclisi Başkanlığı bu raporu
isterse Genel Kurulun gündemine getirir, eğer orada önemli hususlar varsa.
Yoksa KİT Komisyonu raporlarında olduğu gibi işlem görecek. 
Şimdi, ana paragraf okunursa hepsi
açık. Bunun dışında, ekstra görevler de yani biz şunu da düşündük: Türkiye
Büyük Millet Meclisinde evet, Savunma Komisyonumuz var, İçişleri Komisyonumuz
var ama özellikle istihbarat ve millî güvenlikle ilgili yurt dışı incelemeler
yapabilecek, hükûmetin bu konulardaki çalışmalarını değerlendirecek, yeni
öneriler getirecek bir komisyon olsun. Yarın bu Meclis içinde istihbarat
konusunda, millî güvenlik konusunda uzmanlaşmış milletvekillerimiz olacak ve
inanın bu bizim için bir kazanım olacak. Yani biz bu komisyonu, bu açıdan tam
bir denetleme komisyonu ve çok önemli bir komisyon olarak görüyoruz ve
demokratik bir reform olarak görüyoruz. Bunu okuduğunuz zaman zaten görülüyor. 
Şimdi, burada tabii söylenen her şeye
de cevap veremiyorum ama…
GÜRKUT ACAR (Antalya) – Dilek ve
temenniler komisyonu bu Sayın Bakan.
BAŞBAKAN YARDIMCISI BEŞİR ATALAY
(Devamla) – …şunu en azından ifade etmek istiyorum.
NECATİ ÖZENSOY (Bursa) – Her şeye değil
hiçbir şeye cevap vermiyorsunuz Sayın Bakan, kendi bildiğinizi okuyorsunuz. 
BAŞBAKAN YARDIMCISI BEŞİR ATALAY
(Devamla) – Burada sizin söylediğiniz ve eleştirdiğiniz her şeye cevap verdim.
Komisyon ne yapacak, nasıl çalışacak? Hepsi bunu içinde de var.
AHMET TOPTAŞ (Afyonkarahisar) –
“Denetleme” kelimesi var mı Sayın Bakan, “denetleme” kelimesi var mı?
BAŞBAKAN YARDIMCISI BEŞİR ATALAY
(Devamla) – Ayrıca, bu komisyon denetleme komisyonudur.
AHMET TOPTAŞ (Afyonkarahisar) – Var mı
denetleme göreviyle ilgili yetkisi, orada yazıyor mu?
BAŞBAKAN YARDIMCISI BEŞİR ATALAY
(Devamla) – Eğer şu ana paragrafı okursanız bu bunu anlatır. 
AHMET TOPTAŞ (Afyonkarahisar) – Yasa
teklifinde var mı?
BAŞBAKAN YARDIMCISI BEŞİR ATALAY
(Devamla) – Evet, efendim, burada, bundan sonra yüce Meclis MASAK ne yapıyor,
MASAK nasıl çalışıyor, hangi imkânları var veya MİT nasıl çalışıyor, MİT'in
hangi tesisleri var, dinlemeyi nasıl yapıyor, çalışma sistemi nedir veya
jandarmanın veya emniyetin? Bunun hepsini bu komisyon bilecek, çağıracak,
soracak.
BÜLENT BELEN (Tekirdağ) – Onları geç,
onları geç. 
BAŞBAKAN YARDIMCISI BEŞİR ATALAY
(Devamla) – Ve ilk defa, işte ortalıkta konuşulan telefon dinleme gibi, şu
gibi, bu gibi konularda biz şunu arzu ettik: Biz, tabii, yürütme olarak bu
konularda çok açıklamalar yapıyoruz ama bizzat sistemin nasıl yürüdüğünü
-MASAK’ta, MİT’te vesaire- bu komisyonumuz bilsin ve gerektiğinde bunu Genel
Kurula da getirsin. 
AHMET TOPTAŞ (Afyonkarahisar) – Böyle
bir görevi yok komisyonun.
BAŞBAKAN YARDIMCISI BEŞİR ATALAY
(Devamla) – Böyle bir komisyon kuruyoruz. Ülkemiz için, bu yüce Meclis için
hayırlı olsun diyorum ve insan hakları açısından da…
BÜLENT BELEN (Tekirdağ) – Ne insan
hakkı!
BAŞBAKAN YARDIMCISI BEŞİR ATALAY
(Devamla) – …ülkemizin geleceğinde Meclisin her konudan bilgi sahibi olması ve
söz söylemesi açısından, millî iradenin gerçekten millî irade gücünde olması
açısından çok önemli bir önergedir bu. Bugünkü desteğiniz için çok teşekkür
ediyorum. 
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim Sayın Bakan.
FARUK BAL (Konya) – Sayın Başkan, Sayın
Bakan konuşması sırasında muhalefet partileri kapsamı içerisinde Milliyetçi
Hareket Partisini de ilzam edecek sözler söylemiştir. 
BAŞKAN – Grup Başkan Vekiliniz de söz
almıştı. Siz mi söz alıyorsunuz? Devredecek misiniz sözünüzü?
FARUK BAL (Konya) – Grup adına ben
istiyorum efendim.
BAŞKAN – Nedir gerekçeniz, ne dedi?
FARUK BAL (Konya) – “Muhalefet
partileri gelip burada el kol hareketleri yapıyor.” diyerek aşağıladı muhalefet
partilerini. Milliyetçi Hareket Partisi için de “Söyleyecek sözleri yok.” dedi.
BAŞBAKAN YARDIMCISI BEŞİR ATALAY
(Kırıkkale) – “El kol hareketi yapıyorlar.” demedim.
BAŞKAN – “El kol hareketleri
yapıyorlar.” demedi ama peki, buyurun. 
BAŞBAKAN YARDIMCISI BEŞİR ATALAY
(Kırıkkale) – Demedim.
BAŞKAN – “El kol hareketi.” demediniz.
BAŞBAKAN YARDIMCISI BEŞİR ATALAY
(Kırıkkale) – Ben öyle bir şey demedim.
BAŞKAN – Demediniz.
BAŞBAKAN YARDIMCISI BEŞİR ATALAY
(Kırıkkale) – Hayır.
BAŞKAN – Demediniz.
BAŞBAKAN YARDIMCISI BEŞİR ATALAY
(Kırıkkale) – Hayır ama öyle diyor.
BAŞKAN – Hayır, öyle demedi.
FARUK BAL (Konya) – Sayın Başkan…
BAŞKAN – Şimdi, bakın, sadece bu
hareketinizden dolayı söz istiyor değil Sayın Bal. 
Sayın Bakan…
BAŞBAKAN YARDIMCISI BEŞİR ATALAY
(Kırıkkale) – “Muhalefetin tabii görevi eleştiriyor.” dedim. 
NECATİ ÖZENSOY (Bursa) – Ya, tamam,
sakin ol ya. 
BAŞKAN – Sayın Bakan, sadece bu…
FARUK BAL (Konya) – Sayın Bakan, niye
saygılı değilsiniz? 
BAŞKAN – Hadi buyurun, idare edin
kendinizi. 
FARUK BAL (Konya) – Elinizi de böyle
kaldırarak salladınız. 
BAŞKAN – Hadi önergeleri de oylatın,
lütfen, ben de seyredeyim sizi, lütfen. Yani, sizlerin sesinizi yükseltmeniz
benim yapacağım işi engellemiyor, bunu önceden söyleyeyim size. 
NECATİ ÖZENSOY (Bursa) – Bakan
yükseltince ne oluyor peki?
BAŞKAN – Siz de karışmayın, ben
biliyorum ne yapacağımı. 
Sayın Bakan, sataşmadan söz istediler,
gerekçe olarak söylediklerinin arasından bir tanesi buydu. Şimdi cevap verecek.

Buyurun Sayın Bal. 
Süreniz iki dakikadır. 
IX.- SATAŞMALARA İLİŞKİN KONUŞMALAR (Devam)
2.- Konya Milletvekili Faruk Bal'ın, Başbakan
Yardımcısı Beşir Atalay’ın 563 sıra sayılı Kanun Teklifi’nin yeni ihdas edilen
13’üncü maddesi üzerinde Hükûmet adına yaptığı konuşması sırasında Milliyetçi
Hareket Partisine sataşması nedeniyle konuşması
FARUK BAL (Konya) – Teşekkür ederim
Sayın Başkan. 
Değerli milletvekilleri, ben sabırlı
olan bir insanım, herkese de sabır niyaz ediyorum, Cenab-ı Allah ne kadar
verirse ona razı olun. 
Tabii, çok hırçın bir yapıda Sayın
Bakan. Sayın Bakan akademik unvanı olan bir insan, yaşlı bir insan bize göre,
tecrübe sahibi de bir insandır. Bu kadar hırçınlaşması, Adalet ve Kalkınma
Partisinin on iki yılda inşa ettiği parti devletinden istihbarat devletine
geçiş gibi bir sorumluluğu üstlendiği için bunun altında eziliyor. Dolayısıyla,
AKP her şeyi yapmış on iki yılda, yaptı, doğru. 
BAŞBAKAN YARDIMCISI BEŞİR ATALAY
(Kırıkkale) – Cevap hakkı… 
FARUK BAL (Devamla) – Devleti
partileştirdi, bu doğru. Şimdi istihbarat devletine doğru gidiyoruz, bu da
doğru. Bunun siyasi sorumluluğu Sayın Bakanda, bu da doğru. O hırçınlaşmasında
kim hırçınlaşsın? Elbette ki o hırçınlaşacak. 
HASAN HÜSEYİN TÜRKOĞLU (Osmaniye) –
Tarihe geçecek tarihe. Tarihe geçecek, kara tarihe. 
FARUK BAL (Devamla) – Milliyetçi
Hareket Partisi, Türkiye’nin tüm sorunlarında olduğu gibi Millî İstihbarat
Teşkilatının konumunu, özelliğini iyi bilen bir partidir; Osmanlı İmparatorluğu’nu
çöküşten kurtaran Teşkilatı Mahsusa olduğunu bilen bir partidir; Kuvayımilliye
ruhuyla hareket eden bir partidir; millî istihbaratın ne kadar önemli olduğunu
bilen bir partidir ama Milliyetçi Hareket Partisi, Millî İstihbarat Teşkilatını
AKP devleti hâline getirecek, parti devleti hâline getirecek, Anayasa’ya, insan
haklarına, evrensel değerlere aykırı olan bu uygulamaya sonuna kadar karşıdır
ve olmaya da devam edecektir. Dolayısıyla, Sayın Bakanın Milliyetçi Hareket
Partisini de kastederek “Onların bir önerisi yok…” Niçin yok önerimiz? Şimdiye
kadar bütün maddelerde biz öneri verdik, bütün maddelerde öneri verdik. Bunun
Anayasa’ya aykırı olduğuna ilişkin,evrensel değerlere aykırı olduğuna ilişkin,
bununla bir istibdat devleti kurulduğuna ilişkin önergeler verdik, onları hiç
mi okumadınız Sayın Bakan? Bir tanesini bari okusaydınız. Sizin akademik
unvanınıza uygun bir şekilde burada konuşmanız gerekirdi. 
Teşekkür ederim.
(MHP sıralarından alkışlar) 
BAŞKAN – Şahsı
adına Konya Milletvekili…
AHMET TOPTAŞ
(Afyonkarahisar) – Sayın Başkan “Önerge vermediler” işte, “Okuduklarını
anlamıyorlar.” gibi kelimelerle…
BAŞBAKAN
YARDIMCISI BEŞİR ATALAY (Kırıkkale) – Önerge vermediler demedim. 
AHMET TOPTAŞ
(Afyonkarahisar) –…bizi de muhatap aldı Sayın Bakan.
BAŞKAN – Şimdi,
bakın, Sayın Bakan da “Öyle bir şey söylemedim.” diyor. Ben Sayın Atilla Kart’a
söz veriyorum…
BAŞBAKAN
YARDIMCISI BEŞİR ATALAY (Kırıkkale) – Tutanağı getirin. 
BAŞKAN –
Tutanakları getireceğim, oturumu da değiştirmeyeceğim, tamam. 
BAŞBAKAN YARDIMCISI
BEŞİR ATALAY (Kırıkkale) – Tamam, bakın tutanağa ya. Önerge vermediler niye
diyeyim ben.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN - Konya
Milletvekili Sayın Atilla Kart, şahsınız adına konuşacaksınız. 
Buyurun.
ATİLLA KART
(Konya) – Sayın Başkan, sayın milletvekilleri; şahsım adına söz almış
bulunmaktayım. Genel Kurulu saygıyla selamlıyorum. 
Değerli
milletvekilleri, görüşülmekte olan bu MİT tasarısıyla Türkiye Cumhuriyeti
devletinin yönetiminde ve anayasal yapılanmasında sekiz dokuz yıldan bu yana
sürdürülen tahribat, nihai darbelerle kırılma noktasına, kırılma aşamasına
gelmiştir. Artık, iki yıldan bu yana Türkiye Büyük Millet Meclisinde
“Demokles’in kılıcı” gibi sallanmakta olan devlet sırrı tasarısını gündeme
getirmeye gerek yoktur. Bu tasarıyla, MİT tasarısıyla, devlet sırrı tasarısıyla
ulaşılmak istenilen bütün amaçlara ulaşacak durumda Hükûmet, bunu yakın zamanda
göreceksiniz değerli arkadaşlarım.
Bu tasarının
Türkiye’de demokrasi ve hukukun son kırıntılarını da yok ettiğini, gerçekten
rejimin dönüştürülmesini sağladığını dehşetle ve kaygıyla görüyoruz. Bunu bir
muhalefet polemiği yaklaşımı anlayışı içinde söylemiyorum. Gerçekten, on iki
yılın uygulamalarını bire bir bu Mecliste yaşayan, gözlemleyen bir milletvekili
olmanın sorumluluğuyla ve dehşetiyle ifade ediyorum. Türkiye’de artık rejim
fiilen dönüşmüştür. Bakın, MİT eliyle, İçişleri Bakanı eliyle, Kamu Düzeni ve
Güvenliği Müsteşarlığı eliyle Türkiye Cumhuriyeti’nin tüm kurumları doğrudan
Başbakana bağlı hâle getirilmiştir. Yavuz Donat’ın 11 Temmuz 2003 tarihinde
Sabah gazetesinde sürmanşet haberi hatırlayınız: “Erdoğan’ın ‘Özel Tim’i”.
Erdoğan’ın özel timi bu tasarıyla tamamlanıyor değerli arkadaşlarım. Bunu biraz
vicdanınızda sorgulayın, biraz değerlendirin, biraz sorumluluğunuzu idrak edin.
Böyle bir süreci yaşıyoruz, böyle bir dönemi yaşıyoruz.
Bakın, 2004-2005
yıllarından bu yana Adalet Bakanlığı, İçişleri Bakanlığı, Başbakanlık odaklı
olarak sürdürülen legal ve illegal unsurların Türkiye Büyük Millet Meclisine 1
kilometre mesafede faaliyet gösterdiği bir odağı anlatıyoruz. Bu odak nasıl bir
odaktı? Parti memuru ve cemaat memuru yapılanmasını oluşturdu ve şimdi o
yapıyla uğraşıyorsunuz, o yapıyla mücadele ediyorsunuz. Bu yapıyı siz
yarattınız. Yeni paralel yapılanmaları yaratıyorsunuz ve bunları yasal koruma
altına alıyorsunuz, örgütlü yapıya dönüştürüyorsunuz, bunları hiyerarşik yapıya
dönüştürüyorsunuz. MİT mevzuatını bütün diğer mevzuatın önüne geçiriyorsunuz.
MİT mevzuatına âdeta Anayasa normu getiriyorsunuz. MİT’i diğer kurumların
üstüne çıkarıyorsunuz, hiyerarşik bir yapı kazandırıyorsunuz ve böyle bir
düzenlemeden sonra bu dönemin asli sorumlusu olan Beşir Atalay ciddiyetten söz
ediyor, öyle mi? O Beşir Atalay ki Kamu Düzeni ve Güvenliği Müsteşarlığı
görüşmeleri esnasında kendisine “Sayın Bakan, Türkiye Cumhuriyeti’nde o illegal
karargâhta ‘yabancı uzman’ adıyla görev yapanlar var, bunların sayısı nedir?”
diye soruyoruz; bize çok kızıyor, çok öfkeleniyor Sayın Beşir Atalay, kızar
gibi yapıyor. 5 kez, 6 kez soruyoruz, nihayet cevap veriyor, geliyor bu
kürsüye, ne diyor? “Ben de bilmiyorum.” diyor değerli arkadaşlarım, “Ben de
bilmiyorum.” diyor. Bunu söyleyen kim? Bunu söyleyen dönemin İçişleri Bakanı.
Bunu söyleyen kim? Bu tasarının sorumluluğunu üstlenen Bakan ve kendisine ya
sen hangi ülkenin Bakanısın diyoruz. Hangi ülkenin Bakanısın sen? Sen taşeron
Bakan mısın diyoruz? Bunları söylemek durumunda. 
YILMAZ TUNÇ (Bartın) – Ne demek ya?
Saygısızlık ya!
MAHİR ÜNAL (Kahramanmaraş) – Sayın
Başkan, bu nasıl bir ifadedir ya, böyle bir ifade olur mu?
ATİLLA KART (Devamla) – Bunları bugün
söylemiyorum, 2010 yılı Şubat ayında söylüyordum.
BAŞKAN – Lütfen temiz bir dille
konuşun. 
Laf atmayın sayın milletvekilleri. 
ATİLLA KART (Devamla) – Sayın Başkan,
ne söylediğimi çok iyi biliyorum. 
BAŞKAN – Ben laf atmayın sayın
milletvekilleri diyorum. 
ATİLLA KART (Devamla) – 2010 yılı Şubat
ayında Meclis tutanaklarında mevcut. Türkiye Cumhuriyeti’nin Bakanına bu sözleri
söylemiş olmaktan dolayı, gerçekten, yurttaş olarak derin bir üzüntü duyuyorum
ama Türkiye Cumhuriyeti’nin Bakanı bu söylemi hak ediyor. 2010 yılı Şubat
ayında bunları söylüyoruz, neden bir dava açmadın Sayın Bakan? Bu çok ağır bir
ithamdır, neden dava açma cesaretini gösteremedin, neden dava açma
sorumluluğunu gösteremedin, neden bu özgüveni gösteremiyorsun? Çünkü
sorumlusun, çünkü bu yaratılan tablonun asli sorumlularından birisin, suçunu
biliyorsun, eylemlerini biliyorsun. (CHP sıralarından alkışlar)
BAŞKAN – Teşekkür ederim Sayın Kart. 
BAŞBAKAN YARDIMCISI BEŞİR ATALAY
(Kırıkkale) – Söz istiyorum Sayın Başkan. 
BAŞKAN – Sataşmadan dolayı mı
istiyorsunuz?
BAŞBAKAN YARDIMCISI BEŞİR ATALAY
(Kırıkkale) – Evet. 
BAŞKAN – Buyurun, iki dakika. (AK PARTİ
sıralarından alkışlar)
IX.- SATAŞMALARA İLİŞKİN KONUŞMALAR (Devam)
3.- Başbakan Yardımcısı Beşir Atalay'ın, Konya
Milletvekili Atilla Kart’ın 563 sıra sayılı Kanun Teklifi’nin yeni ihdas edilen
13’üncü maddesi üzerinde şahsı adına yaptığı konuşması sırasında şahsına
sataşması nedeniyle konuşması
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; son konuşmacının
söylediklerini iade ediyorum. Taşeron Bakan, vesaire, onlara yakışır. Biz
Türkiye Cumhuriyeti’nin onurlu, şerefli…
KAMER GENÇ (Tunceli) – O kelimeler
biraz fazla.
BAŞBAKAN YARDIMCISI BEŞİR ATALAY
(Devamla) – Hiçbir bakana nasip olmamıştır, on iki yıldır alnım ak, başım dik,
her gün buradayım ve Bakanlık yapıyorum, tamam mı? (AK PARTİ sıralarından
alkışlar) 
KAMER GENÇ (Tunceli) – Hesap ver,
hesap!
BAŞBAKAN YARDIMCISI BEŞİR ATALAY
(Devamla) – Biz öyle kimsenin taşeronluğunu yapmayız. 
AK PARTİ Hükûmeti Türkiye
Cumhuriyeti’ni büyütmekle meşgul, vatandaşlarımızın hakkını, hukukunu korumakla
meşgul.
HASAN HÜSEYİN TÜRKOĞLU (Osmaniye) – Çin
Komünist Partisine çevirdiniz burayı.
FARUK BAL (Konya) – Milyon dolarları
saymakla meşgul, milyon dolarları!
BAŞBAKAN YARDIMCISI BEŞİR ATALAY
(Devamla) – Türkiye’yi demokratik bir ülke hâline getirmekle meşgul. 
Bak, getirdiğin teklif o. Tutanaklar
açılsın bakılsın, sayın milletvekilinin o şekilde naklettiği şey tamamen
yalandır. O günkü Meclis tutanakları getirilsin ve bakılsın. 
HASAN HÜSEYİN TÜRKOĞLU (Osmaniye) –
Çoğulcu demokrasiyi kaldıracaksınız. 
BAŞBAKAN YARDIMCISI BEŞİR ATALAY (Devamla)
– Benim söyleyeceğim budur.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim. 
HASAN HÜSEYİN TÜRKOĞLU (Osmaniye) –
Hukuk devletini ayaklar altına aldınız. O kadar da hukukçu var orada, ne işe
yarıyorsa!
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN – Şahsı adına, Kırıkkale
Milletvekili…
RAMAZAN CAN (Kırıkkale) – Sayın
Başkanım, İdris Şahin’e devrediyorum.
BAŞKAN – Çankırı Milletvekili Sayın
İdris Şahin konuşacak.
Buyurun. (AK PARTİ sıralarından
alkışlar)
İDRİS ŞAHİN (Çankırı) – Sayın Başkanım,
değerli milletvekilleri; yüce heyetinizi saygıyla selamlıyorum.
Öncelikle, kanun teklifi sahibi
isimlerden biri olarak yaklaşık iki ayı aşkın süredir gerek Meclis İçişleri
Komisyonunda gerekse de Genel Kurulumuzda teklifimize olumlu önerileriyle katkı
sunan bütün milletvekillerimize ve özellikle de bu son öneride katkı sunan
Değerli Bakanlar Kuruluna şükranlarımı sunuyorum. 
Öncelikle herkesin şunu çok netliğiyle
bilmesi gerekir: Bir kanun teklifinin süreç içerisinde olgunlaşması gerekir.
Başlangıçta belirli eksiklikleri olabilir, bizler de bu eksikliklerin varlığını
her şekliyle kabul eden milletvekilleriyiz. Sonuç itibarıyla ilahi bir emrin uygulayıcısı
değil Parlamento; sosyal olaylara göre, duruma göre değişiklikler arz edebilen…
Bir kanun teklifinin, hem komisyonda hem de Genel Kurulda yapılacak katkılarla
olgunlaşmasını bekleyebilecek kadar öz güven sahibi insanlarız. Bu teklifin
arkasında, gerçek anlamda söylemek gerekirse, Millî İstihbarat Teşkilatı bu
ülkenin göz bebeği… Onun günün çağdaş normlarına ihtiyaç duyduğu pek çok
değişikliklerde öncülük etmek ve bu noktada da teklifte bulunmaktan büyük bir
mutluluk duyduğumu da ifade etmek istiyorum ve özellikle, Komisyonun ilk
çalışma gününde, muhalefetimizin eleştirileri üzerine Sayın Bakanımızın “Madem
bu kadar endişe var, dolayısıyla bunun kapsamını biraz daha genişletelim ve
istihbarat teşkilatlarımızı denetim altına alalım ve bunu da Türkiye Büyük
Millet Meclisinde bir komisyon kurmak suretiyle gerçekleştirelim.” sözünün…
FARUK BAL (Konya) – Nerede denetim?
İDRİS ŞAHİN (Devamla) - …arkasında
ısrarla durmak suretiyle bugün burada bu madde ihdasıyla gerçekleştiriyor olmuş
olmamız da… 
AHMET TOPTAŞ (Afyonkarahisar) – Denetim
yok, burada denetim yok!
İDRİS ŞAHİN (Devamla) – …AK PARTİ
kadrolarının ve Hükûmetinin ne kadar demokratik özgüvene sahip olduğunun ve bu
ülkede tabu olarak gösterilen pek çok konuda öncü adımları attığının ve
milletimizle birlikte beraber yürüdüğünün bir sefer daha kanıtıdır bu önerge. O
yüzden, önerge sahibi olan Hükûmetimizi yürekten kutluyorum. Sadece bizler
değil, her seferinde milletimiz de Hükûmetimizin özgüvenini kutluyor ve her
daim arkasında oluyor.
Yalnız, şunu
buradan ifade etmem gerekiyor: Yaklaşık iki aydır, teklifimize dair
eleştirileri irdelediğimizde, köşe yazılarına baktığımızda teklife dair
eleştirilerin odağında yer alan kesimlerin tamamının… Ülkemizde son bir yıldır
başarıyla yürütülen ve kardeş kanının akıtılmasına son veren çözüm süreci ve
Çözüm Komisyonuna karşı olanlarla bağımsız bir Türkiye'nin inşası için
özellikle 1982 Anayasası’yla birlikte kurulmuş olan vesayet kurumlarını tek tek
ortadan kaldıran AK PARTİ iktidarına karşı duran kitlenin MİT Kanun Teklifi’ne
de bir blok hâlinde karşı çıktığını görüyoruz. İşte, bunlar, Parlamentonun bir
ferdi olarak, milletin yegâne temsilcisi olarak Parlamentoda bizi ziyadesiyle
memnun ediyor. Çünkü aynı yüzler ve aynı isimler her seferinde olduğu gibi
milletin isteğinin dışında hareket etmekte, oysa AK PARTİ milletimiz ne
istiyorsa onu bu Parlamentoya getirip öncelikli gündem maddesi hâline getiriyor
ve bu ihtiyaçları bir bir gideriyor.
Bunlardan biri
de MİT Kanun Teklifi ve özellikle de bu denetim komisyonunun kurulmuş olması.
Ben inanıyorum ki, bu komisyonun kurulmasıyla birlikte, kafalarda soru işareti
olarak kalan bir kısım hadiselerin, eylemlerin soruşturulmak suretiyle…
Özellikle bunu ifade ediyorum…
AHMET TOPTAŞ
(Afyonkarahisar) – Soruşturma yok, denetim yok İdris Bey.
İDRİS ŞAHİN
(Devamla) – Değerli Milletvekilim, bakınız, 1/(2)’nci fıkranın son cümlesinde
aynen şunu ifade ediyor: “Komisyon, incelemelerini ve görüşmelerini raporların
kendisine intikalinden itibaren doksan gün içerisinde tamamlar.” diyor.
AHMET TOPTAŞ
(Afyonkarahisar) – Başbakanlık raporunu…
İDRİS ŞAHİN
(Devamla) – Eğer bu Millet Meclisi kendine özgüveni varsa karşısına muhatap
olarak aldığı Emniyet Genel Müdürlüğü, Jandarma Genel Komutanlığı…
ATİLLA KART (Konya) – MİT’in
faaliyetlerini incelemiyor, Başbakanlığın raporunu inceliyor Sayın Konuşmacı.
İDRİS ŞAHİN (Devamla) - …Mali Suçları
Araştırma Kurulu ve devlet istihbarat hizmetlerini yürüten bu kurumlardan
milletin arzu ettiği ve cevap beklediği konuların tamamının cevabını alabilecek
güçtedir. 
AHMET TOPTAŞ (Afyonkarahisar) – Öyle
bir şey yok.
İDRİS ŞAHİN (Devamla) - Bu yönde en
ufak bir tereddüdünüz olmasın diyorum ve milletimize inanın…
ATİLLA KART (Konya) – Göstermelik bir
düzenleme.
İDRİS ŞAHİN (Devamla) - …Parlamentonun
gücüne inanın diyorum.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim Sayın Şahin.
Şimdi soru-cevap bölümünü yapacağız.
İDRİS BALUKEN (Bingöl) – Sayın Başkan…
BAŞKAN – Soru-cevap bölümüne geçemedik
bir türlü.
Buyurun Sayın Baluken.
İDRİS BALUKEN (Bingöl) – Sayın hatip
konuşması sırasında muhalefet partilerinden çözüm süreci karşıtı olanların bir
blok hâlinde burada bu yasa teklifine karşı çıktığını söyleyerek partimizi de o
blokun içerisinde zikretti.
BAŞKAN – Öyle bir algı çıkmadı Sayın
Baluken.
MAHİR ÜNAL (Kahramanmaraş) – Öyle bir
ifade kullanılmadı.
İDRİS BALUKEN (Bingöl) – Öyle
kullanıldı.
ADİL ZOZANİ (Hakkâri) – Öyle anlaşıldı
Sayın Başkan.
BAŞKAN – Düzeltiyor da.
İDRİS ŞAHİN (Çankırı) – Çözüm sürecine
kimler karşı çıkıyorsa köşe yazılarında ve yine Çözüm Komisyonuna kimler karşı
çıkıyorsa, benzer mahiyette bir blok oluşturduklarını ifade ettim.
BAŞKAN – Öyle bir sonuç çıkmadı Sayın
Baluken.
İDRİS BALUKEN (Bingöl) – Yani çözüm
süreci karşıtlığıyla partimizi o blokun içerisinde göstermek doğru değil.
BAŞKAN – Hayır, hayır, öyle bir şey
çıkmadı.
ADİL ZOZANİ (Hakkâri) – O zaman
genelleme yapmasın, niye genelleme yapıyor?
BAŞKAN – Şimdi soru-cevap bölümüne
geçiyoruz. 
Süremiz on dakika, bu sürenin beş
dakikasını soru kısmına ayıracağım, beş dakikasını da cevap kısmına ayıracağım.
Sisteme giren milletvekilleri var,
sırasıyla soru sormak için söz vereceğim.
Sayın Genç…
KAMER GENÇ (Tunceli) – Efendim,
getirilen bu ek maddeyle bir göz boyama yapılıyor. Şimdi, İçişleri Bakanlığı,
Maliye Bakanlığı ve MİT Müsteşarlığı bir rapor hazırlıyor, Başbakanlığa
veriyor, Başbakanlık da bunu güvenlik ve istihbarat komisyonuna sunuyor. Şimdi,
“Bunun hazırlayacağı rapor da Meclis Başkanlığına sunulur…” Ne yapılacak ondan
sonra? Meclis bu raporu müzakere edecek mi, etmeyecek mi?
Ayrıca, buraya da getirilen şeylerle
gizlilik ilkesi getiriliyor. Yani acaba, bu Mecliste şimdiye kadar siyasi parti
komisyonlarının katıldığı, müzakere ettiği hangi konu gizli kalmış? Böyle bir
şey yoktu zaten, eşyanın tabiatına aykırı.
Bir de ayrıca da burada “Devlet sırrı
niteliğindeki bilgi ve belgelere yer verilmez.” diyor. Zaten AKP’nin yaptığı
bütün yolsuzluk ve suistimallerin hepsi devlet sırrı diye gizleniyor. İşte,
bankalarda kime kredi verildi, gizleniyor, ihale yolsuzlukları gizleniyor,
Millî İstihbarat, işte, kamyonlara dolduruyor, MİT bombaları götürüyor…
(Mikrofon otomatik cihaz tarafından
kapatıldı)
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür
ederim Sayın Başkan.
Sayın Bakan, bu ikinci paragrafta,
“İçişleri Bakanlığı, Maliye Bakanlığı ve MİT Müsteşarlığınca hazırlanacak
yıllık raporlar Başbakanlığa gönderilir.” deniliyor. Hiçbir denetim bağımsız
denetçiler tarafından yapılmadıkça denetim raporu hazırlanmış sayılmaz. Bu
Sayıştay denetimi mesela Sayıştay denetçilerince, KİT Komisyonu için yine
Sayıştay denetçilerince hazırlanır. Burada kendileriyle ilgili, faaliyetleriyle
ilgili rapor hazırlanıyor, bunun denetim olması mümkün değil. Bununla ilgili
olarak denetçilerle görüştünüz mü? Buna denetim demek denetim kurallarına göre
mümkün değildir, bu sadece kendi faaliyetleriyle ilgili bilgi vermedir,
dolayısıyla bu komisyonun denetim komisyonu olması da mümkün değildir. Bununla
ilgili sizden ayrıntılı bilgi bekliyorum. 
Teşekkür ederim.
BAŞKAN – Sayın Güler…
BİRGÜL AYMAN GÜLER (İzmir) – Sayın
Bakan, kurulan komisyonun fonksiyonunu gösteren bir sözcük kullanılmamış.
Türkiye Büyük Millet Meclisinin kuruluşunda, yasama faaliyeti gösteren
komisyonlarda ayrı bir ibare bulunmaz ama denetleme fonksiyonunu yerine getiren
KİT gibi komisyonlarda bu fonksiyon özellikle belirtilir. Sizin kurduğunuz
komisyon güvenlik ve istihbarat komisyonu, görevleri itibarıyla da genel bir
öneri ve danışma işlevi yapar durumda. Bu, adı ayrıca belirtilmediğine göre,
acaba bir yasama işlevi gören komisyon mudur, yoksa savunduğunuz gibi denetleme
komisyonu mu?
İkinci olarak, bunu neden kanun teklifi
olarak getirdiğinizi sormak istiyorum. Son derece önemli bir yasa, neden kanun
tasarısı olarak hazırlamadınız? Bürokrasiye, sivil toplum örgütlerine, toplumun
değişik kesimlerine…
(Mikrofon otomatik cihaz tarafından
kapatıldı) 
BAŞKAN – Teşekkür ederim.
Sayın Tanal…
MAHMUT TANAL (İstanbul) – Teşekkür
ederim Sayın Başkan.
Sayın Bakan, 22 Haziran 2012 tarihinde
RF-4 uçağı Akdeniz’de düştü. Uçuşla ilgili bu planlamayı MİT mi yapmıştı,
Genelkurmay Başkanlığı mı yapmıştı? Yani düşen uçağımızdaki planlamayı yapan…
Alçak uçuş ne kadardaydı? Yani, o “alçak uçuş” dediğimiz, ne kadar alçak fitte
uçuyordu, 70 miydi, 100 müydü, 200 müydü, 300 müydü, bu konuda bilgilendirir
misiniz?
Teşekkür ederim.
BAŞKAN – Sayın Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan.
Sayın Bakan, şimdi getirdiğiniz bu yeni
madde ihdasıyla komisyon, raporun kendisine intikalinden itibaren doksan gün
içinde çalışmasını tamamlayacak. Ancak, bu çalışmasında yani Genel Kurula
sunulacak raporda devlet sırrı niteliğinde bilgi ve belge bulunamayacak.
Ayrıca, komisyonun oturumları gizlidir, komisyona sadece komisyon üyeleri,
hükûmet temsilcileri, yasama uzmanları katılacak. Yani, bu kadar… Yani,
komisyonda devlet sırrı görüşülecek ancak Genel Kurulun haberi olmayacak. Böyle
bir komisyonda hükûmet temsilcileri var yani siyasetçi dışında bürokratlar
olacak. Peki, siz hakikaten buradaki kişiler, komisyon üyeleri dâhil, bunlar
hakkında da bir güvenlik soruşturması, MİT’ten bir belge, bilgi mi
isteyeceksiniz? Bu komisyona üyeler nasıl seçilecek? Burası ayrı bir kuruluş
oluyor. Yasama uzmanı bilecek ama ben milletin temsilcisi olarak orada
görüşülenleri bilmeyeceğim. Buna nasıl bir formül düşünüyorsunuz?
Teşekkür ediyorum.
BAŞKAN – Son soru soracak olan kişi
Sayın Türkoğlu…
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Bu teklifle ilgili olarak temel
eleştirilerimiz Anayasa’ya aykırılığı idi, özel hayatın ve haberleşmenin
gizliliğinin ihlal edildiği idi, PKK’yla yapılan görüşmelerin yasal statüye
oturtulmaya çalışıldığı, bu konuda suç işlemiş MİT görevlilerinin affedilmesi
idi ve denetim yokluğu idi. Buna ilişkin eleştirilerimizin hiçbirisi
karşılanmadı ama elimizde “denetim komisyonu” diye bir önerge var. Ben affınıza
sığınarak söylüyorum, çok uyduruk bir şey bu. 
Bakın, bu komisyonun görevleri: Öneri
sunmak, gelişmeleri izlemek, rapor hazırlamak, öneriler geliştirmek. Görevleri
bunlar. Bunların nasıl bir denetim komisyonu görevi olduğunun izah edilmesi
lazım. Bu önerinizin altında imzası olan şahıs Genel Kurulu bilgilendirsin
lütfen.
Teşekkür ederim.
ERKAN AKÇAY (Manisa) – Hükûmet yalan
söylüyor Sayın Başkan, Hükûmet yalan söylüyor. Halkı, milleti yanıltıyorsunuz.
BAŞKAN – Sayın Bakan, elli saniye fazla
cevap verebilirsiniz.
Buyurun.
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan.
Bu raporlarla ilgili tabii, yine, “Ne
olacak bu raporlar?” gibi, “Türkiye Büyük Millet Meclisi bu raporları ne yapacak?”
gibi…
Değerli milletvekilleri, bizim
önergemizin ikinci sayfasındaki şu cümleyi dikkatlerinize sunuyorum:
“Komisyonun çalışma usul ve esaslarına ilişkin olarak bu maddede hüküm
bulunmayan hâllerde Türkiye Büyük Millet Meclisi İçtüzüğü hükümleri uygulanır.”
Biliyorsunuz, İç Tüzük’te komisyonların nasıl kurulup nasıl çalışacağı, üye
seçimi vesaire hepsi var. Burada sadece gizlilik esası getiriyoruz. Doğrusu, bu
konular… Tabii, çok şey sorulacak, kurumun yetkilileri gelecek. Yani bu hassas
konuların gizli bir toplantıda görüşülmesi makuldür.
Diğer sorular, hani, yıllık raporlar,
işte “Bunlar nasıl denetleme raporu olacak?” gibi yahut “Nasıl hazırlanacak?”
Yine orada bir ifade var: “İlgili kurumlar ve Başbakanlıkça hazırlanacak
raporların hazırlanmasına ve kapsamına ilişkin usul ve esaslar Bakanlar Kurulu
kararıyla yürürlüğe konulacak yönetmelikle belirlenir.” Doğrusu, burada şöyle
düşüncelerimiz var: Yani burada, tabii, soru içinde Sayın Kuşoğlu’nun da
ifadesi yer alıyor. Yani biz de doğrusu iş yoğunluğuna bakıyoruz ama
Başbakanlık Denetleme Kuruluna bu raporu hazırlatabiliriz diye, o yönetmelikte.
Burada belki, Başbakanlıkta bir Güvenlik İşleri Genel Müdürlüğü var yani ikisi
dışında düşünemiyoruz. Evvelden tabii, Yüksek Denetleme Kurulu vardı. O
olmadığı için Başbakanlıkta, herhâlde teftiş kurulu olur gibi…
AHMET TOPTAŞ (Afyonkarahisar) – Sayın
Bakanım, “belki”yle olur mu bu işler?
BAŞBAKAN YARDIMCISI BEŞİR ATALAY
(Kırıkkale) –Ama bunun bir yönetmeliği çıkacak ve o yönetmelikte bunlar ifade
edilecek.
Bu raporların ne olacağı… Tabii,
Türkiye Büyük Millet Meclisi Başkanlığına raporunu verdikten sonra Başkanlık
bunu Genel Kurulun gündemine getirebilir, başka işlem yapabilir.
FARUK BAL (Konya) – Gizli olduğu için
Genel Kurulun gündemine gelmez.
BAŞBAKAN YARDIMCISI BEŞİR ATALAY
(Kırıkkale) – O, İç Tüzük’le belirlenen şeyler ve Başkanlığın takdiridir, onu
ifade etmek istiyorum.
“Bu tasarı değil de neden teklif?”
Tabii, çok tartışıldı, yani Sayın Güler’in sorusu. Bu bir denetleme komisyonu,
önce onu söyleyeyim, danışma işlevi görmek için değil. Bunu, tabii, teklif
olarak milletvekillerimiz getirdi ama biz de sonradan Hükûmet olarak çok
çalıştık hem Komisyonda hem Genel Kurulda. Sizlerin de desteğiyle, pek çok
önergeyle değişiklik yaptık. Yani milletvekilinin yasama katkısını burada göz
ardı etmiyoruz.
Bu, Sayın Tanal’ın sorusuyla ilgili…
Doğrusu bilemiyorum, şu anda bir şey söyleyemiyorum ben. Benim bildiğim bir
konu değil.
“Bu gizlilik meselesi ne olacak, işte,
nasıl görüşülecek? Üyeler nasıl seçilecek?” bunların hepsi, tabii, Türkiye
Büyük Millet Meclisinin işi ve burada biraz önce okuduğum ifade gereğince İç
Tüzük’ümüze uygun şekilde bunlar yapılacak; onun dışında ekleyeceğim bir şey
yok.
Tabii, burada...
CELAL DİNÇER (İstanbul) – Sayın Bakan,
suç tespit edilirse ne olacak?
BAŞBAKAN YARDIMCISI BEŞİR ATALAY
(Kırıkkale) – “Anayasa’ya aykırılık” veya “uydurukluk” falan gibi kelimeler,
tabii, kendilerine aittir.
CELAL DİNÇER (İstanbul) – Yaptırım yok
Sayın Bakan.
BAŞBAKAN YARDIMCISI BEŞİR ATALAY
(Kırıkkale) - Tekrar şunu ifade edeyim kalan son sürem içinde: Doğrusu büyük
bir reformdur bugünkü yapılan ve bu ileride görülecektir, yüce Meclis de bunu
görecek. İlk defa Türkiye’de çok tartışılan istihbarat, telefon dinleme, bu
istihbarat kurumlarının çalışması, hangi yöntemle çalıştığı, hangi imkânlara
sahip olduğu, hepsini bu komisyon bilecek ve Meclisin bilgisi ve denetimi
altında olacak. Bu komisyonun amacı budur. Bunu…
FARUK BAL (Konya) – Olmayacak Sayın
Bakan, “gizli” diyor.
AHMET TOPTAŞ (Afyonkarahisar) – Yok
böyle bir şey, yok böyle bir şey!
BAŞBAKAN YARDIMCISI BEŞİR ATALAY
(Kırıkkale) – Siz “Olmayacak.” diyorsanız katılmazsınız, olmaz ama biz öyle
olacak diye kuruyoruz.
Teşekkür ediyorum, saygılar sunuyorum.
(AK PARTİ sıralarından alkışlar)
BAŞKAN – Teşekkür ediyorum.
ATİLLA KART (Konya) – Siz öyle
diyorsunuz, biz de inandık, öyle mi? Biz de inandık!
BAŞBAKAN YARDIMCISI BEŞİR ATALAY
(Kırıkkale) – İnanmayabilirsin.
HASAN HÜSEYİN TÜRKOĞLU (Osmaniye) –
Niye inanalım sana? Hani, ne zaman doğru söyledin ki inanalım?
BAŞKAN - Sayın milletvekilleri, yeni
madde olarak görüşülen 13’üncü madde üzerinde iki adet önerge vardır,
okutuyorum:
TBMM
Başkanlığına
Görüşülmekte olan 563 sıra sayılı Kanun
Teklifine eklenmesi önerilen 13. maddesiyle eklenen Ek Madde 2’nin 2.
fıkrasının madde metninden çıkarılmasını teklif ederiz.
 Ali
Özgündüz Mahmut Tanal Aytuğ
Atıcı
 İstanbul İstanbul Mersin
 Uğur
Bayraktutan Levent Gök 
 Artvin Ankara
TBMM
Başkanlığına
Görüşülmekte olan 563 sıra sayılı Kanun
Teklifi’ne Genel Kurul görüşmeleri sırasında eklenen 13 üncü maddesinin Teklif
Metninden çıkarılmasını arz ve teklif ederiz.
 Mahmut
Tanal Müslim Sarı Bülent
Kuşoğlu
 İstanbul İstanbul Ankara
 Levent
Gök Süleyman Çelebi
 Ankara İstanbul
BAŞKAN – Okunan son önergeye Komisyon
katılıyor mu?
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz Sayın Başkan. 
BAŞKAN – Hükûmet? 
ULAŞTIRMA, DENİZCİLİK VE HABERLEŞME
BAKANI LÜTFİ ELVAN (Karaman) – Katılmıyoruz Sayın Başkan. 
BAŞKAN – İstanbul Milletvekili Sayın
Mahmut Tanal konuşacak önerge üzerinde. 
Buyurun. (CHP sıralarından alkışlar) 
MAHMUT TANAL (İstanbul) – Teşekkür
ederim Sayın Başkan. 
Değerli milletvekilleri, hepinizi
saygıyla selamlıyorum. 
Tabii, devlet yalan söylemez, devletin
yalan söylememesi gerekir. 
ALİ ÖZGÜNDÜZ (İstanbul) – Ama bakanlar
söyler! 
MAHMUT TANAL (Devamla) – Devletin
hukukla donatılması lazım, hukuk dışına çıkmaması lazım. Tabii, şüpheler niye
iktidarın üzerine geliyor? Bugüne kadar -tabii, Meclis İçtüzüğü’ne göre temiz
dil kullanmam gerekiyor- hakikate aykırı beyanlarda bulunduğu için herkesin
şüphesi had safhada. Neden? Mesela -Bakan gitti ama Sayın Ulaştırma Bakanı
burada- 22 Haziran 2012 tarihinde Akdeniz’e düşen uçağımız, şehit olan 2
pilotumuz vardı, Allah’tan rahmet diliyorum. Bu uçakla ilgili bu uçuşun sebebi
neydi? Eğitim uçuşu muydu, yoksa sınırda bilgi toplama uçuşu muydu?
İki: Bu uçuşla ilgili -MİT’in yetkili
personelleri burada- özellikle biraz önce soru olarak sordum. Bu uçuş daha önce
askeriye tarafından planlanan uçuş dışında MİT’in belirlediği bir uçuş muydu?
Eğer MİT’in belirlediği bir uçuşsa… Tüm milletvekillerinin hep söyledikleri
şudur, deniliyor ki: “Burada bir istihbarat devleti var, istihbarat örgütü var,
Türkiye istihbaratla idare ediliyor.” MİT yetkililerinin, gayet rahat, İç
Tüzük’e göre gelip bu konuda burada konuşma hakları var. Bu Parlamento bu işin
gerçek yüzünü öğrenmek istiyor. Bu uçağın rahmetli pilotları 70 fitte mi
uçuyorlardı, yoksa MİT tarafından verilen uyarı üzerine -“Biraz daha alçaktan
uçun.”- 40 fite indiler mi bunlar? Peki, bunlar sınırda uçuşu yaparken esasen
burada “Suriye’nin o kadar riskli bir bölge olması nedeniyle tüm savaş
uçaklarımız teyakkuz hâline girsin, her an için bir saldırı olabilir, biz
Suriye’ye saldıracağız…” Böyle bir planlama var mıydı? Tabii, burada bir başka
sorun, yurt dışına -yani sınır aşmayla ilgili- bu tür uçuşlarla ilgili -aynı
zamanda Uludere’de de bu hadise oldu- Genelkurmay Başkanının sınır aşmayla
ilgili yetkisi vesairesi yok. Peki, buna Başbakanın yetki vermesi gerekiyor,
burada Başbakan yetki verdi mi? Vermediyse bu sınır aşmayla ilgili MİT mi
verdi? Sözün kısası, Akdeniz’de düşen uçağımızın sorumlusu… Benim almış olduğum
duyumlara göre, bana gelen bilgilere göre, MİT uçuş planlamasını, güzergâhını
değiştirdiği için olmuştur deniliyor.
İki: Bugüne kadar 40 fit veya 70 fit
şeklinde uçuşun, alçak uçuşun yapılması yasak, mevcut olan yasaya göre 100
fitten aşağı uçuş yapılamaz deniliyor. Peki, bu MİT nasıl böyle bir
görevlendirme yapabiliyor?
Üç: Peki, Başbakanın böyle bir talimatı
yok. Bu yasa getiriliyor, yasada ne deniliyor: “Efendim, görev alanına,
bilgiyle ilgili toplama alanına giren her türlü konuda dava açılamaz, tazminat
ödenemez, sorumluluk olamaz.” Bu sorumluluğunuz… Acaba bu uçağın düşmesine
sebebiyet veren kişileri aklamak için, yine MİT’i sorumluluktan kurtarmak için
mi getirdiniz, MİT mensuplarının bunda sorumluluğu yok mudur? 
Onun için, tüm siyasal iktidara hodri
meydan diyoruz, Genelkurmay Başkanlığında askerî savcılığın düzenlemiş olduğu
iddianameyi kamuoyuna açıklayınız. Burada, evet, savcılığın bir gizlilik kararı
var. Hükûmet düşen bu uçaktan, 2 pilotumuzun şehit olmasından sorumludur, başta
sorumlu MİT’tir. MİT uçağın güzergâhını değiştirmiş midir? Bu sorular açıklığa
kavuşmadığı müddetçe hiç kimse sizin yakanızı bırakmayacak. Ahlaka aykırı, uluslararası
sözleşmelere aykırı yasa yapılamaz. Böyle bir yasayla kurtulacağınızı
zannediyorsanız, kamu vicdanından kurtulamazsınız en azından. Ben, sizi önce
Allah’a havale ediyorum, sonra yüce Türk milletine havale ediyorum. (CHP
sıralarından alkışlar) Bu dosyayı halka açıklayınız, açıklamazsanız bunun
altında kalacaksınız. 
Hepinize saygılarımı sunuyorum. (CHP
sıralarından alkışlar) 
BAŞKAN – Teşekkür ederim. 
III.- YOKLAMA
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz Sayın Başkan, yoklama talep ediyoruz. 
BAŞKAN – Yoklama yapacağız, peki. 
Yoklama talebi vardır. 
Sayın Hamzaçebi, Sayın Kart, Sayın
Atıcı, Sayın Acar, Sayın Tanal, Sayın Güler, Sayın Serindağ, Sayın Kuşoğlu,
Sayın Genç, Sayın Köse, Sayın Öz, Sayın Gök, Sayın Eyidoğan, Sayın Altay, Sayın
Tayan, Sayın Haberal, Sayın Özdemir, Sayın Öztrak, Sayın Özgümüş, Sayın Dibek,
Sayın Moroğlu.
Yoklama için üç dakika süre veriyorum
ve süreyi başlatıyorum. 
(Elektronik cihazla yoklamaya başlandı)
BAŞKAN – Bu arada, Sayın Toptaş burada
mı acaba? 
AHMET TOPTAŞ (Afyonkarahisar) – Sayın
Başkan, buradayım. 
BAŞKAN – Sayın Toptaş, “Tutanakları
okuduktan sonra size söz vereceğim.” şeklinde bir beyanda bulunmuştum.
Tutanaklar burada, ben burada sataşmaya mahal verecek hiçbir yer görmedim.
Dilerseniz siz de bir okuyun, eğer öyle, yani benim algımın dışında bir algı
oluşturursanız düşüneceğim.
Buyurun. 
AHMET TOPTAŞ (Afyonkarahisar) – Sayın
Başkan, ben biliyorum. “Okusanız, anlasanız” diye hitap ederek… Ben Komisyon
üyesiyim.
BAŞKAN – “Okusanız… Araştıramadınız
herhâlde, süre yok.” diyor. 
AHMET TOPTAŞ (Afyonkarahisar) –
Araştırdık, çok öneri de sunduk. 
BAŞKAN – Ama yani insan bunu
söyleyebilir. 
AHMET TOPTAŞ (Afyonkarahisar) – Buna
rağmen, bunu bile bile, bizzat kendisi varken Sayın Bakanın…
BAŞKAN – Bir de üstelik diyalog şeklinde
geçmiş ikinizin arasında; bir siz cevap vermişsiniz, bir orası cevap vermiş,
neyse.
Ben sözümü yerine getirdim.
Teşekkür ederim, sağ olun. 
AHMET TOPTAŞ (Afyonkarahisar) – Sayın
Bakan kendisi varken ben bu eleştirilerimi söyledim. Dedi ki: “Bir parlamento
denetimi şart.” Hatta geçen gün buradaki konuşmasında da “Parlamento denetimi
getirmek üzere -salı günü- bir önerge hazırlıyoruz, Hükûmetimizin çalışması
var.” dedi. Ama bir denetim getirilmedi, onu söylemek istiyorum.
BAŞKAN – Tamam, teşekkür ederim.
Bir sataşma yok, tespit etmiş olduk.
(Elektronik cihazla yoklamaya devam
edildi)
BAŞKAN – Toplantı yeter sayısı
vardır.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN – Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum: 
TBMM Başkanlığına
Görüşülmekte olan 563 sıra sayılı
Kanun Teklifine eklenmesi önerilen 13. maddesiyle eklenen Ek Madde 2’nin 2.
fıkrasının madde metninden çıkarılması teklif ederiz.
Ali Özgündüz (İstanbul) ve arkadaşları
BAŞKAN – Komisyon önergeye katılıyor
mu?
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz.
BAŞKAN – Hükûmet?
ULAŞTIRMA, DENİZCİLİK VE HABERLEŞME
BAKANI LÜTFİ ELVAN (Karaman) – Katılmıyoruz Sayın Başkan.
BAŞKAN – Mersin Milletvekili Sayın
Aytuğ Atıcı konuşacak önerge üzerinde.
Buyurun. (CHP sıralarından alkışlar) 
AYTUĞ ATICI (Mersin) – Teşekkür ederim.
Sayın Başkan, değerli milletvekilleri;
563 sıra sayılı, halkın MİT Yasası olarak bildiği yasaya eklediğiniz sözde
denetim maddesi üzerine verdiğimiz önerge üzerine söz almış bulunuyorum.
Muhaberat devleti kurmaya çalışmayan tüm milletvekillerini de saygıyla
selamlıyorum. 
Değerli arkadaşlar, bu yolsuzlukları
sistemli bir şekilde aklamaya çalıştığınız yasalar zincirine eklediğiniz yeni
bir yasayla karşı karşıyayız ve bu MİT Yasası’nı şu anda görüşüyoruz. Daha önce
ne yasaları çıkarmıştınız, hatırlayın; bu iddialar ortaya çıktığında, bu
yolsuzluk iddiaları yayılmasın diye İnternet Yasası çıkardınız, İnternet’i
ortadan kaldırdınız ama yine yayıldı. Peki, İnternet’le yayılmayacak bazı
deliller vardı, neydi onlar? Halkın gözüyle gördüğü deliller vardı. Bunları yok
saydırmak için yeni bir kanun tasarladınız, HSYK Kanunu’nu getirdiniz ve burada
yine bir hukuk katliamı yaptınız. 
Yetti mi? Yetmedi. Başbakanın bir şeye
daha ihtiyacı vardı. Başbakan akıllı bir insan, Başbakan yaşadıklarından ders
alan bir insan. Başbakan şöyle düşündü, dedi ki: “Acaba geriden ne geliyor?
Acaba bu kadar suç isnadı, bu kadar iddia, bu kadar vahim olayların arkasından
ne gelecek? Benim bunu bilmem lazım.” ve karşınıza nur topu gibi bir MİT Yasası
getirdi. MİT Yasası’nı getirmekteki amacı Başbakanın, bundan sonra gelecek olan
iddialara veya saptamalara önceden sahip olmaktı. Yani, erken uyarı sistemini,
radar sistemini kendine ve eşlik eden şürekâsına kazandırmaktı. Hani, uçaklar
bir ülkeden bize yaklaşırken hemen tespit edilir, gereği yapılır ya, işte bu
yasayla siz, size gelecek olan tehlikeleri önceden görüp yok etmeye
çalışacaksınız. 
Bakın, birkaç
tane örnek vereceğim size, niçin bu yasayı getirdiğinizi daha iyi
anlayacaksınız. Şimdi, MİT mensuplarına diyorsunuz ki: “Ey MİT mensupları,
kardeşlerim, gidin, benim adıma istihbarat toplayın, bütün bu istihbaratı
sadece bana getirin, üstelik, gidin, gerekiyorsa suç işleyin. Hiç merak
etmeyin, ben sizi koruyacağım. Hiç kimse sizi soruşturamayacak. Size dokunanı
alimallah yakarım.” E, MİT mensupları da böyle bir koruma zırhı içerisine
bürünüyorlar ama diyorlar ki size: “Efendim, bunun hukuk devletinde yeri
yoktur. Ben denetimsiz kaldım, beni de usulen denetleyecek bir mekanizma
kurun.” MİT çünkü akıllı. MİT satranç oyununu iyi bilir, bir sonraki hamlede
uluslararası camiadan ne geleceğini bilir. Biz de sizi uyardık, dedik ki: “Bir
denetim mekanizması kurun Allah aşkına. Bu kadar koruma içerisine aldığınız
insanlar ülkemize zarar verebilirler.” Siz de dediniz ki: “Peki. Böyle bir
denetim mekanizması kuralım. Nasıl kuralım? E, ne yapalım? En güzeli, Meclis
denetim mekanizmasını getirelim.” 17 kişiden oluşan bir komisyon kuruyorsunuz
ve bu MİT yetkililerine diyorsunuz ki: “Koçum, sen koş, her emrimi yerine
getir, ben seni koruyacağım, üstelik de Türkiye Büyük Millet Meclisine seni
denetlettireceğim –tırnak içerisinde-“ 17 kişinin kaç tanesi AKP’den olacak? 10
kişi, geri kalan 7 kişi muhalefetten olacak. E, şimdi, bu ne perhiz, bu ne
lahana turşusu! Yapmayın Allah aşkına! Eğer bir denetim mekanizması kuracak
iseniz gerçekten denetleyin. Ha, diyelim ki gerçekten denetim mekanizması
kurdunuz. E, be, kardeşim, MİT, 3-5 tane füze attırıp savaş çıkardıktan sonra
veyahut da Süleyman Şah Türbesi’ni bombalayıp benim ülkemi savaşa soktuktan
sonra sen bu MİT’i denetlesen ne olur, denetlemesen ne olur! İş işten geçtikten
sonra, kan aktıktan sonra sen MİT’i denetlesen ne olur, denetlemesen ne olur! 
Değerli arkadaşlarım, bizi
kandıramadınız. Bu getirdiğiniz ek madde ile sözde denetim yapmaya
çalışacaksınız ama aslında MİT’in işleyeceği suçları -dikkat edin- legalize
edeceksiniz yani kanun kılıfına uyduracaksınız, zaten kanun kılıfında ama bir
de Türkiye Büyük Millet Meclisinin kılıfına uyduracaksınız. Gelin bu sevdadan
vazgeçin. 
İyi akşamlar. (CHP sıralarından alkışlar)

BAŞKAN – Teşekkür ederiz.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Sayın milletvekilleri, yeni madde
ihdasına dair önergeyi oylarınıza sunuyorum: Kabul edenler... Kabul
etmeyenler... Kabul edilmiştir.
Böylece teklife yeni madde eklenmiş
olup diğer maddeler buna göre teselsül ettirilecektir.
Şimdi, herhangi bir karışıklığa mahal
bırakmamak için sıra sayısının mevcut maddeler üzerinden görüşmelerine devam
ediyoruz.
Birleşime on dakika ara veriyorum.
Kapanma Saati:
17.56
BEŞİNCİ OTURUM
Açılma Saati: 18.12
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muhammet Rıza YALÇINKAYA (Bartın)
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Beşinci Oturumunu açıyorum.
563 sıra sayılı Kanun Teklifi’nin
görüşmelerine kaldığımız yerden devam edeceğiz.
Komisyon burada.
Hükûmet burada.
13’üncü madde üzerinde üç adet önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 563 Sıra Sayılı
Devlet İstihbarat Hizmetleri ve Millî İstihbarat Teşkilatı Kanununda Değişiklik
Yapılmasına Dair Kanun Teklifinin 13. maddesinin Teklif metninden çıkarılmasını
arz ve teklif ederiz.
 Ali
Serindağ Ferit Mevlüt Aslanoğlu Celal
Dinçer
 Gaziantep İstanbul İstanbul
 Bülent
Kuşoğlu 
 Ankara
Aynı mahiyetteki diğer önergenin imza
sahipleri:
 Hasip
Kaplan Adil Zozani Ertuğrul
Kürkcü
 Şırnak Hakkâri Mersin
 Erol
Dora Sırrı Sakık Altan
Tan
 Mardin Muş Diyarbakır
 Halil
Aksoy Gülser Yıldırım
 Ağrı Mardin
BAŞKAN – Sayın milletvekilleri, şimdi
okutacağım önerge Anayasa’ya aykırılık önergesidir.
Türkiye Büyük
Millet Meclisi Başkanlığına
Görüşülmekte olan 563 sıra sayılı
Devlet İstihbarat Hizmetleri ve Millî İstihbarat Teşkilatı Kanununda Değişiklik
Yapılmasına Dair Kanun Teklifinin 13. Maddesinin Anayasaya aykırı olmasından
dolayı teklif metninden çıkarılmasını arz ve teklif ederiz.
 Mesut
Dedeoğlu Hasan Hüseyin Türkoğlu Alim
Işık
 Kahramanmaraş Osmaniye Kütahya
 Reşat
Doğru Bülent Belen Mehmet
Erdoğan
 Tokat Tekirdağ Muğla
 Özcan
Yeniçeri
 Ankara
BAŞKAN –
Komisyon önergeye katılıyor mu?
İÇİŞLERİ
KOMİSYONU BAŞKANI MEHMET ERSOY (Sinop) – Katılmıyoruz efendim.
BAŞKAN –
Hükûmet?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN – Önerge
üzerinde Kahramanmaraş Milletvekili Sayın Mesut Dedeoğlu konuşacak.
Buyurun. (MHP
sıralarından alkışlar)
MESUT DEDEOĞLU
(Kahramanmaraş) – Sayın Başkan, değerli milletvekilleri; 563 sıra sayılı Devlet
İstihbarat Hizmetleri ve Millî İstihbarat Teşkilatı Kanununda Değişiklik
Yapılmasına Dair Kanun Teklifi’nin 13’üncü maddesi üzerine vermiş olduğumuz
değişiklik önergesi hakkında Milliyetçi Hareket Partisi Grubu olarak söz aldım.
Bu vesileyle yüce heyetinizi saygılarımla selamlıyorum.
Değerli
milletvekilleri, Türkiye’de Hükûmetin gündemi son olaylardan sonra milletin
gündeminin önüne geçmiş durumdadır. Türkiye, 17 Aralık olaylarından sonra çok
zor günler yaşmaktadır. Yaşanan bu olaylardan ve hukuksuz düzenlemelerden
dolayı, bütün dünyanın gözü Türkiye'nin üzerine çevrilmiş durumdadır. 
Hükûmet, HSYK ve İnternet yasalarının
ardından MİT Kanunu’nu da Türkiye Büyük Millet Meclisine getirmiş
bulunmaktadır. Bu kanun MİT’e çok geniş yetkiler vermektedir. Bu yetkiler,
ülkemizde tartışma konusu hâline gelmiş, kamuoyuna da mal olmuş ve rahatsızlık
hâline gelmiştir. Son günlerde Hükûmet, Türkiye’de hukukun üstünlüğüne ve
özgürlüklere zarar verecek düzenlemelere gitmektedir. Yargı bağımsızlığı
ortadan kalkmıştır. Türkiye’de hukukun üstünlüğü yerine üstünlerin hukuku
tercih edilmiştir. Bu düzenlemelerden sonra Türkiye'nin yönünün nereye olacağı
belirsiz hâle gelmektedir. Yaşananlar, Türkiye açısından gerçekten üzüntü ve
endişe verici durumdadır. 
Sayın Başkan, değerli milletvekilleri;
Millî İstihbarat Teşkilatı ülkemizin en önemli kurumlarından biridir. Bu kurum,
Türk milletinin millî değerlerinin korunması ve devlet olma konusunda çok
önemli çalışmalar yapmış ve bu çalışmalarına da devam etmeye çalışmaktadır.
Burada görev yapan personelin büyük bir çoğunluğu vatan ve millet sevgisini ön
planda tutmaya çalışmaktadır. Bu kurumu siyasallaştırmak, siyasetin emrine
sokmak hiç kimseye bir fayda sağlamaz, ülkeye ve hukuka mutlaka zarar
verecektir. Tam tersine, verimli ve başarılı bir şekilde çalışması da
engellenmiş olmaktadır. MİT Yasası’nda Hükûmet tarafından verilen düzenleme bu
kurumu tamamen siyasallaştıracaktır. Hükûmet, bu kanun teklifiyle Millî
İstihbarat Teşkilatına çok geniş yetkiler vermektedir. 13’üncü yani bu maddede
de istenilen geniş bütçeler ayrıca takdim edilmektedir.
Sayın Başkan, değerli milletvekilleri;
Hükûmet tarafından verilen bu yetkiler Türkiye’yi bir istihbarat devleti
hâline dönüştürecektir. Bu nedenle, toplumun hemen hemen bütün kesimleri bu
yasa teklifine tepki vermektedir. En önemlisi de bu kanun teklifi bu hâliyle
Anayasa’ya ve hukuka aykırıdır. MİT’e olağanüstü yetkiler getiren teklif
ülkemizi hukuk devleti olmaktan biraz daha uzaklaştıracaktır. Bu teklifte MİT
personelinin yargılanması âdeta imkânsız hâle gelmektedir. MİT Müsteşarı ise
yalnızca Yargıtay tarafından yargılanabilecektir. Sağlanan bu dokunulmazlık
doğru değildir. Hukuk dışına çıkan kişiler görevleri ne olursa olsun mutlaka
yargılanmalıdır, hukuk bunu gerektirir. Aksi takdirde, ülkemizde hukuk devleti,
demokrasi ve insan haklarından söz etmek mümkün değildir. 
Kanun teklifinde yer alan diğer
düzenlemeler de tartışmalıdır. Bankalar, finans kurumları, vergi daireleri,
özel şirketler, dernekler, sendikalar hatta siyasi partiler bile MİT’e bilgi ve
belge vermek zorunda bırakılmaktadır. Bu kanun teklifiyle MİT bütün
vatandaşların tüm banka hesaplarına, mevduatına, tapu kayıtlarına ve sağlık
bilgilerine, kısaca tüm kişisel bilgilerine rahatlıkla ulaşabilecektir. Yine,
bu tekliften sonra kişisel bilgilerin hiçbir gizliliği kalmayacaktır. Pek çok
soruşturma MİT’ten gizli yürütülemeyecektir. MİT’ten bilgi ve belge
saklayanlara da ayrıca hapis cezası verilebilecektir. Sınırsız dinleme
yapabilecek olan MİT, Türk Silahlı Kuvvetlerinin gizli bilgi ve belgelerine de
rahatlıkla ulaşabilecektir. Bütün bu düzenlemeler, anayasal düzene, hukuk
sistemine, çoğulcu demokrasiye, temel hak ve hürriyetlere aykırı bir
düzenlemedir. 
Bu vesileyle değişiklik önergemizin
kabulünü dileyerek yüce Meclisi saygılarımla selamlıyorum. (MHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Sayın milletvekilleri, şimdi okutacağım
iki önerge aynı mahiyette bulunduğundan önergeleri birlikte işleme alacağım.
Türkiye Büyük
Millet Meclisi Başkanlığına
Görüşülmekte
olan 563 Sıra Sayılı Devlet İstihbarat Hizmetleri ve Millî İstihbarat Teşkilatı
Kanununda Değişiklik Yapılmasına Dair Kanun Teklifinin 13. maddesinin Teklif
metninden çıkarılmasını arz ve teklif ederiz.
Hasip
Kaplan(Şırnak) ve arkadaşları
Aynı mahiyetteki diğer önergenin imza
sahipleri:
Bülent Kuşoğlu
(Ankara) ve arkadaşları
BAŞKAN – Komisyon önergelere katılıyor
mu?
İÇİŞLERİ KOMİSYONU BAŞKANI MEHMET ERSOY
(Sinop) - Katılmıyoruz efendim.
BAŞKAN – Hükûmet?
BAŞBAKAN YARDIMCISI BEŞİR ATALAY
(Kırıkkale) – Katılmıyoruz Sayın Başkan.
BAŞKAN – Önerge üzerinde Şırnak
Milletvekili Sayın Hasip Kaplan konuşacak.
Buyurun. 
HASİP KAPLAN (Şırnak) – Sayın Başkan,
değerli milletvekilleri; genellikle demokratik ülkelerde, toplumlarda, hukuk
devletlerinde istihbarat örgütleri denetlenir. Nasıldır bu denetim? Bir iç
denetimleri vardır, bu idaridir, hiyerarşiktir. İkincisi, yürütmenin denetimi
vardır, hükûmet Başbakana bağlı olduğu için Teftiş Kurulunun bir denetimi söz
konusu. Yargısal denetimi vardır, bütün idarenin işlemleri yargının
denetimindedir. Bir de medya, sivil toplum denetimi vardır demokratik
ülkelerde. Beşinci olarak da Meclis denetimi var. İşte en son bir komisyon
kurulması olayı, güvenlik ve istihbarat komisyonu kurulması. 
Şimdi, bu
güvenlik ve istihbarat komisyonunu kurarken o kadar acele veya işin ehli
olmayan bir teklif hazırlamışsınız ki –yürütme- şöyle diyor bu demin kurduğunuz
komisyonda: Çalışması Bakanlar Kurulu –yani yürütme- tarafından konulacak yönetmelikle
belirlenir. Şimdi, Allah aşkına, Meclis bir komisyon kurdu bu yasayla, değil
mi? Meclisin komisyonları neye göre çalışıyor arkadaşlar? İç Tüzük’e göre
çalışıyor.
BAŞBAKAN
YARDIMCISI BEŞİR ATALAY (Kırıkkale) – Kendi tüzüğüne göre. 
HASİP KAPLAN (Devamla)
– İç Tüzük’e göre çalışıyor, siz, İç Tüzük yerine Bakanlar Kurulunun… Yani
yürütme Meclisin komisyonunun nasıl çalışacağına karar verecek. Yani yürütme bu
komisyonun yönetmeliğini yapacak. Hayır, arkadaşlar, burada yanlış
yapıyorsunuz.
Bakın, bu parlamenter
denetimle ilgili bütün komisyonları inceledim. Bir kere hepsinde fren-denge
sistemi –ki Amerika’yı örnek aldığınız iddia ediliyor- muhalefet ve iktidar
arasında bir denge var. En fazla 1 milletvekili çoğunluk partisinde fazladır
arkadaşlar. Şimdi, ne yapıyor bu parlamenter demokrasilerdeki denetim? Bir,
hukuka uygunluk denetimi yapıyor. İki, verimlilik denetimi yapıyor. Üç,
etkinlik denetimi yapıyor. Dört, insan hakları sözleşmelerine uyum denetimi
yapıyor. Beş, bütçe, muhasebe denetimini yapıyor Sayıştayla beraber, Sayıştay
dışında. Altı, istihbarat politikalarını denetliyor. Denetliyor, önermiyor
bakın, dikkat edin, hepsi denetleme ve bütün bu denetlemelerden sonra, şu an,
evet, Türkiye’de en kapalı kutu, kurum MİT. Yani İttihat Terakkiden günümüze
kadar Türkiye’de Millî İstihbarat Teşkilatının geldiği nokta bu. 
Denetim zafiyeti olduğu zaman
parlamenter demokrasilerde ne olur? İnsan hakları ve hukuk ihlalleri artmaya
başlar. Bunu niye örnekliyorum: 90’lı yıllarda binlerce köyün yakılması ve
binlerce faili meçhul cinayet davasının, Avrupa İnsan Hakları Mahkemesi o
tarihlerde iç hukuk yollarının tüketilmesine gerek görmeden başvurularını
incelemeye başlamıştı çünkü “Hukuk yoktur.” deniyordu, “Hukuk etkili bir yol
değildir.” deniyordu. 
Şimdi, buradan baktığımız zaman, bu
çerçevede bakıldığı zaman, bizi demokratik ülkelerdeki denetim kurumlarıyla
kıyasladığımız zaman, bari bunun adını “denetim komisyonu” koysaydınız. Yine,
bir tekriri müzakere yapın, bence adı “denetim komisyonu” olsun. Yani hakikaten
“öneri komisyonu” olarak kurulması, cidden, akademisyenler ve televizyon
programı tartışmalarında göreceksiniz, çok ilginç bir şekilde tiye alınabilir.
Yani hukuk tekniği açısından da doğru değil. Çünkü, burada, dünya örneklerine
baktığımız zaman, bunların hiçbirisinde böyle bir komisyon yok. Böyle bir
komisyon olmayınca ne olacak? Denetim fonksiyonlarını netleştireceksiniz. Neyi
denetledin? Evet, meslek sırrı, devlet sırrı, gizlilik, bunlar var, herkes
bununla yükümlü ama bu uygulandığı zaman mutlaka Parlamentonun denetimini
hissetmesi lazım kurumların. Hissettiği zaman, denetim, görevini yaptığı zaman
bir işe yarayacaktır. Aksi takdirde bir anlamı olmayacak, kâğıt üstünde bir
kurum olarak kalacaktır. Bunu ifade etmek istiyorum.
Saygılarımla… (BDP sıralarından
alkışlar) 
BAŞKAN – Teşekkür ederim.
Sayın Bakan bir açıklama talebinde
bulundu. Küçük bir açıklama vereceğiz 60’a göre.
Buyurun.
VI.- AÇIKLAMALAR (Devam)
7.- Başbakan Yardımcısı Beşir Atalay'ın, Şırnak
Milletvekili Hasip Kaplan’ın 563 sıra sayılı Kanun Teklifi’nin 13’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
BAŞBAKAN YARDIMCISI BEŞİR ATALAY
(Kırıkkale) – Evet, Sayın Başkanım, bir değerli milletvekilimiz, sanıyorum
yanlışlıkla yaptı, “Bakanlar Kurulunun hazırlayacağı yönetmelikle Meclisin
komisyon çalışması düzenleniyor.” dedi, öyle değil. Okuyorum aynen: “İlgili
kurumlar ve Başbakanlıkça hazırlanacak raporların hazırlanmasına ve kapsamına
ilişkin usul ve esaslar Bakanlar Kurulu kararıyla yürürlüğe konulacak
yönetmelikle belirlenir. Komisyonun çalışma usul ve esaslarına ilişkin olarak
bu maddede hüküm bulunmayan hâllerde Türkiye Büyük Millet Meclisi İçtüzüğü
hükümleri uygulanır.” Bu ikisini tekrar düzeltmek için okudum.
Teşekkür ediyorum.
HASİP KAPLAN (Şırnak) – Sayın Başkanım…
BAŞKAN – Buyurun Sayın Kaplan. 
HASİP KAPLAN (Şırnak) – İzah etmek
istiyorum.
BAŞKAN – O zaman yerinizden söz vereyim
size. 
HASİP KAPLAN (Şırnak) – İsterseniz
ayakta da…
BAŞKAN – Sataşma yok. Lütfen… 
HASİP KAPLAN (Şırnak) – Yok, ayakta
yapayım, siz de yorulmayın, ben de yorulmayayım.
BAŞKAN – Ben sizi oturmaya davet
ediyorum, daha rahat konuşursunuz. 
Buyurun. 
HASİP KAPLAN (Şırnak) – Sayın Başkanım,
şimdi, İç Tüzük, Meclis Komisyonlarının çalışma biçimini gösterir. Burada Meclis
çoğunluğu AK PARTİ’den, e, Hükûmet de AK PARTİ’den, iç içe girmiş
yasama-yürütme. E şimdi diyor ki: “Burada Bakanlıkla, Başbakanlıkça raporların
hazırlanması yönetmelikle belirlenir.” 
BAŞBAKAN YARDIMCISI BEŞİR ATALAY
(Kırıkkale) – O idarenin işi.
HASİP KAPLAN (Şırnak) – Şimdi, bakın,
idarenin işi idareye, Meclisin işi Meclise kardeşim, yürütmenin işi yürütmeye,
yasamanın işi yasamaya. 
BAŞBAKAN YARDIMCISI BEŞİR ATALAY
(Kırıkkale) – Öyle zaten. 
BAŞKAN – Farklı bir şey söylemedi ama,
Sayın Bakan farklı bir şey söylemedi. 
HASİP KAPLAN (Şırnak) – Karıştırmayın
birbirine.
BAŞBAKAN YARDIMCISI BEŞİR ATALAY
(Kırıkkale) – Karıştırmıyoruz, aynen öyle.
HASİP KAPLAN (Şırnak) –
Karıştırmışsınız, yanlış yapmışsınız, benden söylemesi.
BAŞKAN – Sayın Bakan farklı bir şey
söylemedi. 
BAŞBAKAN YARDIMCISI BEŞİR ATALAY
(Kırıkkale) – Ben de onu açıkladım zaten. Aynen öyle. 
BAŞKAN – Teşekkür ederim.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN – Diğer önerge üzerinde Ankara
Milletvekili Sayın Bülent Kuşoğlu konuşacak.
Buyurun. (CHP sıralarından alkışlar) 
BÜLENT KUŞOĞLU (Ankara) – Sayın Başkan,
değerli üyeler; 563 sıra sayılı Devlet İstihbarat Hizmetleri ve Milli
İstihbarat Teşkilatı Kanununda Değişiklik Yapılmasına Dair Kanun Teklifi’nin
13’üncü maddesi üzerinde söz almış bulunuyorum. Hepinizi saygıyla selamlıyorum.
Değerli arkadaşlarım, istihbarat
kuruluşları devlet aklının, devlet ruhunun, devlet birikiminin bir imbikten
geçerek bulunduğu yerlerdir ya da bulunması gereken yerlerdir; çok önemli
kuruluşlardır, muhakkak olmaları gerekir ama aynı zamanda çok tehlikeli
kuruluşlardır. Eğer devletlerin değil de, biraz önce bahsettiğim şekilde,
devlet ruhunu yansıtmıyor da hükûmeti yansıtıyorsa, hükûmetin ruhunu
yansıtıyorsa ülkeler için çok tehlikeli hâle gelebilirler. Bu konuyla ilgili
birçok yayın var, film var, sizler de bunları izlemişsinizdir. Çok önemli bir
konudur bu. Bu konuyla ilgili bir kanun teklifi veriliyor. Aslında tasarı
olarak -arkadaşlarımın da belirttiği gibi- gelmesi gerekirken, maalesef biz
bunu yeterince tartışmıyoruz, yeterince önem vermiyoruz, bu şekilde
kanunlaştırmaya çalışıyoruz. Büyük sıkıntılar olacaktır. Aslında çok değerli
iktidar mensuplarının bu konuda çok daha sorumlu davranmaları gerekir, herkesin
sorumluluğunun müdrik olması gerekir. Maalesef bu şekilde bu kanun çıkıyor,
daha sonraki yıllarda sizlerin de sıkıntıları bu konuyla ilgili olarak
olabilecek. Çünkü hiç kimseyi bu tür kanunlar ayrı tutmaz, bu tür uygulamalar ayırmaz.
Herkes için sıkıntı olacaktır. 
Bu 13’üncü maddeye gelinceye kadar
birçok eleştiri yapıldı -ben de katılıyorum- birçok haklı eleştiri yapıldı.
13’üncü madde bir mali hüküm. MİT için tedarik edilmesi uygun görülen
istihbarat ve güvenlik amaçlı ihtiyaçlar için gereken kaynağın Savunma Sanayii
Destekleme Fonu’ndan aktarılan tutarlardan harcanmasını öngörüyor. 
Şimdi, bununla ilgili 2011 yılında bir
düzenleme yapılmış, bir kanun hükmünde kararname. Hatırlıyor musunuz, 2011
yılında kanun hükmünde kararnameler çıkmıştı Türkiye Büyük Millet Meclisi açık
olduğu hâlde. Onlardan birinde MİT ve Emniyet Genel Müdürlüğüyle ilgili olarak
da tedarik edilecek malzemenin Savunma Sanayii Destekleme Fonu’ndan alınması
öngörülmüştü. Ama Savunma Sanayii Müsteşarlığı alacaktı bütün bunları. Şimdi
bununla, buna ilave olarak -bu madde hükmüyle- Savunma Sanayii Destekleme
Fonu’ndan paranın Millî İstihbarat Teşkilatı Müsteşarlığına aktarılması, MİT’in
kendi usullerine uygun olarak bunu, aynı zamanda, alması öngörülüyor ve Emniyet
Genel Müdürlüğü de devreden çıkarılmış vaziyette. Bu, tabii, bütçe
prensiplerine de aykırı bir durum. Kanun hükmünde kararname de aykırıydı, bu
durum da aykırı. Bunu daha da gayriyasal hâle getiren bir düzenleme; bu yönden
de bütçe prensiplerine aykırı, hukuka aykırı. Bununla ilgili olarak sizleri
uyarayım, gerçi dinlemiyorsunuz ama hiç olmazsa kayıtlara bu şekilde geçmesinde
fayda var. 
Değerli arkadaşlarım, şimdi, bu böyle
yapılıyor da MİT’in paraya mı ihtiyacı var? Bakın, Başbakanlık bütçesinden MİT
bütçesi çıkarılarak ayrı bir bütçe olarak düzenlendiğinden beri yani 2006
yılından beri size Millî İstihbarat başlangıç ödeneğini ve bütçedeki yüzde
oranlarını okuyacağım, MİT’in hiç de paraya ihtiyacı olmadığını göreceksiniz. 
Bakın, 2006’da 352 milyon 570 bin
lirayken ve binde 20’lik bir yer tutuyorken bütçede, bu son üç yılda özellikle
artıyor. 2012’de 750.942 lirayla, bütçenin binde 21’ine tekabül ediyor; 2013’te
995.569 lira oluyor, binde 24’üne tekabül ediyor; 2014’te de 1 milyar 58 milyon
707 bin lira oluyor, bu da yine bütçenin binde 24’üne tekabül ediyor. Paraya
ihtiyacı yok Millî İstihbarat Teşkilatının yani bu fondan ilave olarak kaynağın
getirilmesi yanlış. Emniyet Genel Müdürlüğünün buradan çıkarılması da yanlış.
Bunlarla ilgili denetim olmaması da yanlış. Biraz önce soruma Sayın Başbakan
Yardımcısı cevap verdi; Başbakanlık, Teftiş Kurulunu denetim için devreye
sokabilir ama bunun kanunda olması lazım, kendisi çok daha iyi bilirler, bunun
kanunda yer alması lazım muhakkak. Çok yanlış bir kanun çıkarıyoruz…
(Mikrofon otomatik cihaz tarafından
kapatıldı) 
BÜLENT KUŞOĞLU (Devamla) – …tedvini
itibarıyla, mantığı itibarıyla baştan aşağı yanlış. 
Çok değerli arkadaşlarımı uyarıyor ve
saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Kuşoğlu.

Önergeleri oylarınıza sunuyorum…
III.- YOKLAMA
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz efendim.
BAŞKAN – Yoklama talebi var,
tespitimizi yerine getirelim.
Sayın Hamzaçebi, Sayın Kart, Sayın
Moroğlu, Sayın Acar, Sayın Bayraktutan, Sayın Kuşoğlu, Sayın Soydan, Sayın
Atıcı, Sayın Akagün Yılmaz, Sayın Öz, Sayın Dibek, Sayın Tayan, Sayın Ekşi,
Sayın Öztürk, Sayın Korutürk, Sayın Haberal, Sayın Köktürk, Sayın Özgümüş,
Sayın Öztrak, Sayın Erdemir. 
Üç dakika süre veriyorum ve süreyi
başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN - Önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
13’üncü maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
14’üncü maddede üç adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 563 sıra sayılı kanun
tasarısının 14’üncü maddesinde yer alan “yürürlüğe girer” ibaresinin,
“yürürlüğe girmektedir” ibaresi ile değiştirilmesini arz ve teklif ederiz. 

Hasip Kaplan Adil Zozani Ertuğrul
Kürkcü
 Şırnak Hakkâri 
Mersin

Erol Dora Gülser Yıldırım Halil
Aksoy
Mardin Mardin 
Ağrı
Türkiye Büyük Millet Meclisi Başkanlığına
Görüşülmekte olan 563 sıra sayılı
Devlet istihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifinin 14. Maddesinin "yayımı" ibaresi
"1 Ocak 2015 tarihinde" olarak değiştirilmesini arz ve teklif ederiz.
 Hasan
Hüseyin Türkoğlu Mesut Dedeoğlu Alim
Işık
 Osmaniye Kahramanmaraş Kütahya
 Reşat
Doğru Özcan Yeniçeri Mehmet
Erdoğan
 Tokat Ankara Muğla
 Bülent
Belen Lütfü Türkkan 
 Tekirdağ Kocaeli
Türkiye Büyük
Millet Meclisi Başkanlığına
Görüşülmekte olan 563 Sıra Sayılı
Devlet İstihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifinin 14. maddesinin Teklif metninden çıkarılmasını
arz ve teklif ederiz.
 Ali
Serindağ Ferit Mevlüt Aslanoğlu Celal
Dinçer
 Gaziantep İstanbul İstanbul
 Mustafa
Moroğlu 
 İzmir

BAŞKAN –
Komisyon önergeye katılıyor mu?
İÇİŞLERİ
KOMİSYONU BAŞKANI MEHMET ERSOY (Sinop) – Katılmıyoruz efendim.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN – Önerge
üzerinde İzmir Milletvekili Sayın Mustafa Moroğlu konuşacak. 
Buyurun. 
MUSTAFA MOROĞLU
(İzmir) – Sayın Başkan, sayın milletvekili arkadaşlarım; hepinizi saygıyla
selamlıyorum. 
Günlerdir Millî
İstihbarat Teşkilatı Kanunu’nda değişikliğe ilişkin iki arkadaşımızın verdiği
kanun teklifi üzerinde görüşmeler yapıyoruz ve biz de muhalefet milletvekilleri
olarak günlerdir uyarılarımızı yapıyoruz ama ne yazık ki birer birer maddeler
oylanıyor ve geçiliyor. Çünkü milletvekili arkadaşlarımız bu konuşmalarda
düşünmeye ve düşünmeye göre karar vermeye yönelmiyorlar.
Buradan bütün
yurttaşlarımızın şu sorduğumuz soruları dikkate almasını bu yüce Meclisin
kürsüsünden iletmek istiyorum: Niye bu yasa on iki yıl sonra gündeme geldi? On
iki yıl öncesine göre bugün olağanüstü koşullarda mıyız, olağanüstü şartlar mı
yaşıyoruz? AKP milletvekillerinin ve Hükûmetin başının iddiasına göre, on iki
yıl öncesine göre çok daha demokratik ortamdayız, çok daha ileri düzeydeyiz ama
ne mümkün ki MİT Yasası on iki yıl öncesine göre çok daha antidemokratik bir
şekle bürünüyor ve MİT’in yetkileri kimsenin hesap soramayacağı bir şekilde
gündeme getiriliyor. Bunun gündeme gelişinin tarihi de… Mutlaka AKP iktidarının
ihtiyaçları üzerine düzenlendiğinden kuşku yok çünkü ilk defa MİT Müsteşarının
ifadeye çağırılmasıyla gündeme gelen bir değişiklik yapıldı. İkinci değişiklik
de 17 Aralıktan sonra ortaya çıkan yolsuzluklara ilişkin, bütün soruşturmaların
gizlenmesine ilişkin bir ihtiyaçtan ötürü gündeme geldi. Ve bu ihtiyaç
karşısında 2 milletvekili arkadaşımız, İdris ve Alpaslan arkadaşlarımız sanırım
bir gece düşündüler, “MİT’in yetkileriyle, bu yetkilerle bu yolsuzlarla ilgili
soruşturmaların ve yurt dışında yapılabilecek faaliyetlerin yürütülmesi mümkün
değil ancak bunu yasa dışı yollardan yaparsak yürütebiliriz ama yasa dışı
yaptığı zaman da MİT bu faaliyetleri, Hükûmetin savcılarınca, hâkimlerince,
Jandarma teşkilatlarınca yakalanıyor, suçüstü yakalanıyor. Onun için, bunları
yasal hâle getirelim.” düşüncesiyle hareket ettiler herhâlde. Bu yasa tasarısı
da onun için, bu kanun tasarısı da onun için gündeme geldi.
Şöyle bir şeyi hatırlatmak isterim:
Anayasa değişikliği, 2010 yılında referandumla Anayasa değişikliği yapılırken
de bu Anayasa değişiklikleri, HSYK’yla bu kadar uğraşmanız bir gün gelir sizi
de vurur ve bu kanunlar, bu yetkiler size karşı da uygulanır diye uyardık, hiç
dikkate alınmadı ve “paralel yapı” diye ilan ettiğiniz yapı, beraber
yürüdüğünüz, beraber yollarda ıslandığınız bu yapı bir gün geldi, sizi de aynı
HSYK’nın yetkileriyle, aynı savcıların yetkileriyle ve çıkardığınız kanunlarla
yargılamaya başladı. 
Bu kanun teklifiyle bir kez daha
uyarıyoruz: Bugün yetki verdiğiniz MİT yetkilileri, MİT kurumu ve üyeleri ya da
bugün ve yarın orada görev alacak kişiler başka paralel yapıların inisiyatifine
girerse -ki girme ihtimali sizin bu tarzınızla, devleti bölüşme kaygınızla ve
iktidarda kalabilmek için yeni ortaklar arama kaygınızla devam edip gidecektir-
bir gün bu kanunlarla sizi de yargılayabilirler, bu kanunlarla hiç sorgusuz
sualsiz yine geçmişte olan yasa dışı uygulamalarda olduğu gibi faili meçhul
cinayetler işlenebilir, bu kanunlarla altın kaçakçılığı yapılabilir, kara para
aklamaları yapılabilir, bölüşümde sorun çıktığında da bu kanunlarla MİT
yetkilileri Hükûmetin, milletvekilinin, bakanların -her türlü- Cumhurbaşkanının
yetkilerinin üstüne geçebilir çünkü bu kanunla kendimize vermediğimiz yetkileri
onlara veriyoruz. 
Buradan bir kez daha sizi uyarmak
istiyorum. Vaktimiz az, bir gün önce Manisa Milletvekili Özgür Özel’le
paylaştığımız bir fıkrayla geçiştirelim. Baba oğluna soruyor: “Oğlum, dün
okulda ne dersi gördünüz?” “Baba, dinamit yapmayı gördük ve dinamit patlatmayı
gördük.” “Oğlum, yarın okulda ne göreceksiniz?” “Baba, sende de insaf, okul mu
kaldı.” diyor. Ne yapacağız? Bu yasayı yaptıktan sonra umarım Millet Meclisinin
yeni yasalar yapmaya ihtiyacı kalmayacak değerli arkadaşlarım. Bunu bir kez
daha buradan bütün yurttaşlarımıza iletmeyi Cumhuriyet Halk Partisinin bütün
milletvekilleri adına bir görev sayıyorum.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 563 sıra sayılı
Devlet istihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifinin 14. Maddesinin "yayımı" ibaresi
"1 Ocak 2015 tarihinde" olarak değiştirilmesini arz ve teklif ederiz.
Hasan Hüseyin
Türkoğlu (Osmaniye) ve arkadaşları
BAŞKAN – Komisyon önergeye katılıyor
mu?
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz efendim.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde, Kocaeli
Milletvekili Sayın Lütfü Türkkan konuşacak.(MHP sıralarından alkışlar)
Buyurun. 
LÜTFÜ TÜRKKAN (Kocaeli) – Sayın Başkan,
değerli milletvekilleri; sözlerime başlamadan evvel, evvelsi gün vuku bulan
elim bir saldırı sonucu eşini ve kızcağızını kaybeden 18’inci Dönem
milletvekili Sayın Adnan Yıldız’a başsağlığı dileklerimi iletmek istiyorum.
Maalesef, eski bir milletvekilinin ülkenin asayişsizlik boyutunda, Ali kıran
baş kesen gibi elinde pompalı tüfekle gezen caniler tarafından eşinin ve
kızının öldürülmesine sessiz kalan Parlamentoyu da buradan kınamak istiyorum.
Sayın Başkan, değerli milletvekilleri;
MİT Kanunu’yla ilgili toplumda genel bir kanaat var. O kanaat de şu: MİT’te
yapılan bir kanun değişikliğiyle beraber Türkiye’de muhaliflere yönelik bir
saldırı serisi gerçekleşecek. Bunun doğru olduğunu kabul etmezsiniz, reddedebilirsiniz
ama ben Adalet ve Kalkınma Partili milletvekili arkadaşlarımla konuştuğumda bu
kanunun bir dış operasyona yönelik olarak çıkartıldığını söylüyorlar. Bakın,
Türkiye, bu dönemde olduğu kadar hiçbir dönemde yabancı servislerin çöplüğü
hâline gelmemiştir. Suriye’deki bu kapıların açılmasından sonra Türkiye'de
MİT’in “Kontr Espiyonaj” dediğimiz dairesi iflas etmiş, bütün servislerin en
vasıfsız elemanları Türkiye'de cirit atmıştır. Ama, maalesef, bu konuda MİT
naçar kalmıştır. Sebebi: MİT Türkiye'de siyaseti dizayn etmeye kalkmıştır, esas
sorun budur, MİT gerçek vazifesinden ayrılıp Türkiye'de siyaseti dizayn etmeye
kalkmıştır. 
Ben geçen gün bir söz ettim Sayın Mahir Ünal’a, buradan sarf etmek
istiyorum: Bir gün bu oyunu bitiren yine Hakan Fidan olacak dedim, çıkacak
sahneye: “Beyler, oyun bitti, hepiniz aşağıya.” diyecek. Siz eğer bu kanuna
“Evet.” derseniz, bu kanunla verdiğiniz yetkilerle beraber MİT en son sizin
ipinizi çekecektir, göreceksiniz. Bu sözlerimi de lütfen bir kenara not ediniz.

Yurt dışı operasyonlar yapacaklarmış. Şimdiye kadar yurt dışı
operasyonları yapan MİT hangi kanuna dayanarak yaptı veya bu konuda hiçbir
kanun çıkmamış mıydı? MİT’e yurt dışında operasyonlar yapacak böyle bir yetki
vermiyor muydu kanunlar? Hayır, milleti kesinlikle kandırmayın. 
Bu kanun en az 3 veya 4 defa değişecektir çünkü bu hâliyle hüküm sürmesi
mümkün değildir. Geçmiş dönemde MİT’ten en çok çeken takımsınız siz. Ben
hatırlıyorum, şu anda milletvekili sıralarında oturan arkadaşlarım var, bir
kuruma müdür olmak için MİT’ten gelen olumsuz raporu için aylarca uğraştı.
MİT’in doğru dizayn edilmesi için siyaset kurumunun o MİT’in üzerinden elini
çekmesi lazım. Ama, maalesef, şu anda MİT Adalet ve Kalkınma Partisinin gençlik
kolu örgütü gibi, operasyon örgütü gibi çalışmaktadır. Muhalifleri sindirmek
için her türlü sistemi, her türlü yöntemi denemektedir. Bu, bir gün sizin
başınızda da umulmadık belalara yol açacaktır, bunu da size hatırlatmak
istiyorum. 
Yeni bir denetim komisyonu kurmuşsunuz.
Sayın Bakan -sizin belki konunuz değil ama Sayın Beşir Atalay’a selam söyleyin-
bu komisyonla, siz, MİT’in sadece kırtasiye ve mazot giderlerini denetlersiniz,
başka hiçbir şeyi denetleyemezsiniz. Bakın “İlgili kurumlar ve Başbakanlıkça
hazırlanacak raporlarda, komisyon raporlarında ve bunların ekleriyle komisyon
tutanaklarında devlet sırrı niteliğindeki bilgi ve belgelere yer verilmez.”
diyor. Siz, neyi denetleyeceksiniz? Sadece mazot paraları ile kırtasiye
giderlerini denetleyeceksiniz. Milleti kandırmayın. Bu işler bu kadar ucuz
değil, sizin anladığınız kadar ucuz değil en azından. Bunu böyle bilmenizi
istiyorum. 
Bakın, Sayın Bakanım, sayın bürokratlar
-orada oturuyorsunuz, size de hatırlatmak istiyorum- bu yetkiyle “geçmiş döneme
ait PKK’yla yapılan görüşmelerin meşrulaştırılması” meselesinin hukuki bağlamda
çözüldüğünü zannediyorsunuz, asla çözülmüyor. Onlar suç olarak kalmaya devam
edecekler. Bundan sonraki süreçte, o suçların mutlaka ve mutlaka hesabı
sorulacak. Lütfen, kendi gelecekleri için sizi kullananlara asla ve kata müsaade
etmeyin. Bu, sizin gelecekte vereceğiniz hesabın şeklini değiştirmeyecek; bu
kanun, sizin sorumluluğunuzu da asla ve kata ortadan kaldırmayacaktır. 
Türkiye öyle bir hâle geldi ki bağımsız
olması gereken bütün kurumların içine ettiler, maalesef. Bugün Merkez
Bankasına, Yeni Şafak gazetesinin Genel Müdürünü atamışlar. Yahu, Merkez
Bankası bağımsız olması gereken kurumların başında gelirken Yeni Şafak gazetesi
Genel Müdürünün Merkez Bankasında ne işi var?
(Mikrofon otomatik cihaz tarafından
kapatıldı) 
LÜTFÜ TÜRKKAN  (Devamla) - Yazıklar
olsun diyorum.
Hepinize saygılar sunuyorum. (MHP
sıralarından alkışlar) 
ALİM IŞIK (Kütahya) – Arpalık, arpalık!
BAŞKAN – Teşekkür ederiz. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 563 sıra sayılı kanun
tasarısının 14’üncü maddesinde yer alan “yürürlüğe girer” ibaresinin,
“yürürlüğe girmektedir” ibaresi ile değiştirilmesini arz ve teklif ederiz. 
Adil Zozani (Hakkâri) ve arkadaşları
BAŞKAN – Komisyon önergeye katılıyor
mu? 
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan. 
BAŞKAN – Önerge üzerinde Mardin
Milletvekili Sayın Erol Dora konuşacak. 
Buyurun Sayın Dora. (BDP sıralarından
alkışlar)
EROL DORA (Mardin) – Sayın Başkan,
değerli milletvekilleri; 563 sıra sayılı Milli İstihbarat Teşkilatı Kanununda
Değişiklik Yapılmasına Dair Kanun Teklifi’nin 14’üncü maddesi üzerine Barış ve
Demokrasi Partisi adına söz almış bulunuyorum. Yüce heyetinizi saygıyla
selamlıyorum. 
Konuşmama
geçmeden önce, bildiğiniz gibi önümüzdeki pazartesi Paskalya Bayramı’dır. Bu
vesileyle bütün Hristiyan vatandaşlarımızın Paskalya Bayramı’nı kutlar,
kendilerine saygı ve sevgilerimi sunarım. 
Ülke güvenliği,
yurttaşların güvenliği gibi konular açısından günümüz dünya konjonktüründe
ülkelerin kendi istihbarat birimlerini oluşturmaları ve bu birimleri çeşitli
konularda yetkilendirmeleri elbette önemli bir konudur. Ancak, istihbarat
teşkilatının önemli bir kurum olması; görevlerinin muğlak tanımlanmasına,
görevlerinin ifa biçimlerinin sorgulanamaz olmasına ve kanuni sorumluluklarının
yok denecek kadar az olmasına gerekçe yapılamaz. Öyle ki bir ülkenin istihbarat
kurumunun tanımı, bileşenleri, karar alma ve uygulama mekanizmaları ve hesap
verme mekanizmaları da ülkenin genel yönetim tarzıyla yakından ilgilidir.
Değerli
milletvekilleri, bu kanun teklifiyle MİT, bir taraftan denetime kapalı ancak
diğer taraftan ülke genelinde istihbarata hâkim bir konuma getirilmeye
çalışılmakta, böylece yeniden dizayn edilmeye çalışılan iktidarın güvenliğini
sağlamak hedeflenmektedir. Ancak, iktidarı sağlamlaştırmaya dönük bu adım ülke
demokrasisinin, hukukun üstünlüğünün, kişi hak ve özgürlüklerinin, kısaca hukuk
devletinin bindiği dalı kesmekle eş anlamlıdır. Teklif, tüm gerçek ve tüzel
kişileri MİT’in emirlerini yerine getirmekle yükümlü memurlar gibi değerlendirmektedir.
Kısaca, MİT Yasası’nda değişikler öngören teklifle birlikte, şeffaf olmayan,
âdeta bir tür gözetim ve denetim toplumu yaratılmaktadır. Bu kanun teklifiyle
hukukun üstünlüğü ilkesi yerini istihbaratın üstünlüğü ilkesine bırakmaktadır. 
Değerli milletvekilleri, unutmamak
gerekir ki Türkiye’de “devletin menfaatleri” denildiğinde toplumun genelinin
zihninde oluşan fotoğraf aynı değildir. Devlet menfaatleri ile yurttaşların
genelinin menfaatleri birbiriyle uyuştuğunda ancak ortak bir menfaatten bahsedilebilinir.
“Devlet” dediğimiz mekanizma bulunduğumuz coğrafya üzerinde yaşayan tüm
yurttaşların hak ve hukuklarını gözettiğinde ve koruduğunda olumlu bir anlam
kazanabilir; aksi durumda yani ülkede yaşayan yurttaşların bir bölümünü makbul
yurttaş, bir bölümünü ise makbul olmayan yurttaş biçiminde zımnen de olsa bölen
bir devletçilik anlayışı kapsayıcı değil, dışlayıcı ve ötekileştiricidir. 
Değerli milletvekilleri, örneğin,
ülkemizde yaşayan milyonlarca Kürt yurttaşımız evrensel hukukça kabul edilmiş
birçok haktan hâlen mahrumdur. Kürt yurttaşlarımızın kimliklerine dair her
türlü hak talepleri devlet menfaatlerine aykırı görülerek günümüze kadar
reddedilmiş ve reddedilmekle de kalmayıp hak talebinde bulunan çok sayıda kişi
devlet organları tarafından çeşitli biçimlerde cezalandırılmışlardır ve hâlen
cezalandırılmaya devam edilmektedir. İnançlar konusunda da Türkiye devleti
kapsayıcı değildir, kapsayıcı da olamamıştır. Örneğin, ülkemizde yaşayan
milyonlarca Alevi yurttaşımızın inançları kamusal alanda hâlen yok sayılmakta,
en temel talepleri bile devletçe reddedilmektedir. Alevi yurttaşlarımızın da
hak taleplerine devletin yanıtı yok sayma, asimilasyon, nefret söylemleri veya
şiddet olmuştur. 
Buradan hareketle, devletin
menfaatlerinin yurttaşların bir bölümünün menfaatleriyle çelişmesini hiçbir
bilimsel, mantıksal ve ahlaki felsefe ya da disiplinle açıklayabilmemiz mümkün
değildir. 
Değerli milletvekilleri, devlet
menfaati yurttaşlarını etnik ya da inançsal kimliklerine göre fişlemek, baskı
altında tutmak, korkutmak ve kendince tek tip bir yurttaş yaratmaya çalışmak
değildir, çağdaş demokrasilerin hiçbirinde böyle bir devlet menfaati yoktur.
Tabii ki yalnız Anayasa’da yazılmış olması yetmez, gerçek anlamda demokratik,
laik, sosyal bir hukuk devleti olabilmemiz için Türkiye’deki bütün
vatandaşlarımızın etnik ve inançsal kimliklerine bakmadan hepsini oldukları
gibi, sözde değil özde vatandaşlar kabul ederek kendilerini kendi kültür ve
renkleriyle ifade edebilmeleri için yasal ve anayasal altyapıyı bir an önce hayata
geçirmemiz gerektiğine inanıyor, bu duygularla tekrar Genel Kurulu saygıyla
selamlıyorum. (BDP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler…
KAMER GENÇ (Tunceli) – Sayın Başkan,
karar yeter sayısı…
BAŞKAN - Kabul etmeyenler… Önerge kabul
edilmemiştir.
KAMER GENÇ (Tunceli) – Karar yeter
sayısı dedim ya! Duymuyor musun? (AK PARTİ sıralarından gürültüler)
BAŞKAN – Duymadım.
HÜSEYİN BÜRGE (İstanbul) – Nasıl
konuşuyorsun? Nasıl konuşuyorsun?
OSMAN KAHVECİ (Karabük) – Otur yerine,
otur!
RAMAZAN CAN (Kırıkkale) – Otur yerine!
KAMER GENÇ (Tunceli) – Bunu yapmak
zorundasın bakın…
BAŞKAN – Sayın Hamzaçebi, lütfen grup
üyenize biraz terbiye öğretir misiniz. Duymadım.
KAMER GENÇ (Tunceli) – Divan usulüne
göre değil…
AHMET AYDIN (Adıyaman) – Sayın
Başkanım, Meclis Başkanlık Divanına hakaret ediyor, disiplin cezası verilmesi
lazım. Öyle şey olur mu ya!
KAMER GENÇ (Tunceli) – Divanda bir
parti mensubu var, bu Divanla devam edemezsiniz.
BAŞKAN – Sayın Hamzaçebi, rica ediyorum,
lütfen.
KAMER GENÇ (Tunceli) – Bu Divanla devam
edemezsin Sayın Başkan. 
AHMET AYDIN (Adıyaman) – Böyle şey olur
mu ya?
BAŞKAN – Önergeyi oylarınıza sunuyorum…
KAMER GENÇ (Tunceli) – Karar yeter
sayısını istedim, bu Divanla da devam edemezsiniz.
AHMET AYDIN (Adıyaman) – Önerge oylandı
Sayın Başkan, önerge oylandı.
BAŞKAN – Kabul edenler... 
KAMER GENÇ (Tunceli) – Anayasa’nın
94’üncü maddesine göre…
BAŞKAN - Kabul etmeyenler... Önerge
kabul edilmemiştir. 
KAMER GENÇ (Tunceli) – Sayın Başkan,
karar yeter sayısı istedim, niye aramıyorsunuz?
BAŞKAN – Maddeyi oylarınıza sunuyorum:
Kabul edenler... Kabul etmeyenler... Madde kabul edilmiştir.
15’inci maddede üç adet önerge vardır,
okutuyorum:
KAMER GENÇ (Tunceli) – Baksana karar
yeter sayısı istiyorum, niye aramıyorsun karar yeter sayısını?
BAŞKAN – Şimdi istersiniz.
RAMAZAN CAN (Kırıkkale) – Otur yerine!
(AK PARTİ sıralarından “Otur yerine!” sesleri)
“Türkiye Büyük
Millet Meclisi Başkanlığına
Görüşülmekte olan 563 sıra sayılı kanun
tasarısının…”
KAMER GENÇ (Tunceli) – Sayın Başkan,
baksana bana, bu Meclisi böyle yönetemezsiniz! Sen bu Meclisi bu şekilde
yönetemezsin!
“…15’inci maddesinde yer alan
"bakanlar kurulu yürütür" ibaresinin, "bakanlar kurulu
tarafından yürütülür" ibaresi…”
KAMER GENÇ (Tunceli) – Sayın Başkan,
ben sana bir laf söylüyorum, Divan bu hâlde devam edemez, tek partiden
oluşamaz, Anayasa’nın 94’üncü maddesine aykırı bir Divan…
“…ile değiştirilmesini arz ve teklif
ederiz.
 Hasip
Kaplan Adil Zozani Ertuğrul
Kürkcü
 Şırnak
 Hakkâri Mersin
 Erol
Dora Gürsel Yıldırım Halil
Aksoy
 Mardin Mardin Ağrı
 İdris
Baluken
 Bingöl”
KAMER GENÇ
(Tunceli) – Dinlemiyor musun, sağır mısın?
BAŞKAN – Size
söyleyecek laf bulamıyorum, size söyleyecek laf bulamıyorum.
RAMAZAN CAN
(Kırıkkale) – Otur yerine!
BAŞKAN – Sağır
olmak ayıp bir şey değildir.
“Türkiye Büyük
Millet Meclisi Başkanlığına
Görüşülmekte olan 563 sıra sayılı
Devlet İstihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifinin 15. Maddesinin "Bakanlar Kurulu"
ibaresi "Başbakan" olarak değiştirilmesini arz ve teklif ederiz.
 Mesut
Dedeoğlu Hasan Hüseyin Türkoğlu Alim
Işık
 Kahramanmaraş Osmaniye Kütahya
 Reşat
Doğru Özcan Yeniçeri Mehmet
Erdoğan
 Tokat Ankara Muğla
 Bülent
Belen
 Tekirdağ
Türkiye Büyük
Millet Meclisi Başkanlığına
Görüşülmekte olan 563 sıra sayılı
Devlet İstihbarat Hizmetleri ve Milli İstihbarat Teşkilatı Kanununda Değişiklik
Yapılmasına Dair Kanun Teklifinin 15. Maddesinde geçen "Bakanlar
Kurulu" ibaresinin "Cumhurbaşkanı" olarak değiştirilmesini arz
ve teklif ederiz.
 Ali
Serindağ Ferit Mevlüt Aslanoğlu Celal
Dinçer
 Gaziantep İstanbul
 İstanbul
 Osman
Taney Korutürk
 İstanbul
BAŞKAN – Okutulan son önergeye Komisyon
katılıyor mu?
İÇİŞLERİ KOMİSYONU BAŞKANI MEHMET ERSOY
(Sinop) - Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Önerge üzerinde İstanbul
Milletvekili Sayın Osman Korutürk konuşacak. (CHP sıralarından alkışlar)
Buyurun Sayın Korutürk.
KAMER GENÇ (Tunceli) – Ben bunun sana
hesabını çok soracağım. 
RAMAZAN CAN (Kırıkkale) – Otur yerine!

KAMER GENÇ (Tunceli) – Meclis Başkan
Vekili, milletvekili konuşurken dinlemek zorundadır. Bu, çok seviyesizce bir
davranış biçimidir.
HÜSEYİN BÜRGE (İstanbul) – Ya, sen ne
çok seviyelisin! Otur ya! 
RAMAZAN CAN (Kırıkkale) – Otur yerine!
KAMER GENÇ (Tunceli) – Ne
bağırıyorsunuz be?
BAŞKAN – Buyurun Sayın Korutürk. 
OSMAN TANEY KORUTÜRK (İstanbul) –
Teşekkür ederim Sayın Başkan.
Sayın Başkan, değerli arkadaşlar; bu
yasanın son maddesi hakkında konuşuyorum. Yasanın son maddesi: “Bu Kanun
hükümlerini Bakanlar Kurulu yürütür.” Bizim önergemiz de bunun, Anayasa’ya
aykırı olduğu için, yasa metninden çıkartılması. 
Şimdi, muhtemelen diyebilirsiniz ki
“Böyle bir madde üzerinde böyle bir önerge verilir mi, böyle bir şey konuşulur
mu?” Demeyin. Çünkü 15 maddelik bu yasa konusunda başından beri gerek
Cumhuriyet Halk Partisi gerek Milliyetçi Hareket Partisi gerek Barış ve
Demokrasi Partisi mensubu milletvekili arkadaşlarımız ayrı ayrı ve çok doğru
noktalarda sizleri ikaz etmeye çalıştılar. Bu madde üzerindeki konuşmam
Cumhuriyet Halk Partisinin sizleri bu vahim sorumluluktan kurtarabilmek için
size atmış olduğu son can simididir. Burada çok ciddi bir Anayasa ihlali
yapıyorsunuz; Anayasa’nın değiştirilemeyen ve değiştirilmesi teklif dahi
edilemeyen 2’nci maddesini ihlal eden bir yasayı kabul ediyorsunuz. 
Millî İstihbarat Teşkilatının
Türkiye’nin göz bebeği olduğunu, çok mümtaz bir teşkilat olduğunu bu yasanın
sunumunu yapan Sayın Şahin bizlere burada anlattı. Doğrudur, Millî İstihbarat
Teşkilatı çok zor koşullarda memleket istihbaratına, memleketin varlığına,
bütünlüğüne hizmet eden bir kurumdur, böyle kalması gerekmektedir ama siz bu
yasayı kabul ettiğiniz zaman, bu yasa, Millî İstihbarat Teşkilatını Hükûmetin
yasa dışı her türlü işini yürütebileceği bir el teşkilatı hâline getirecek, bu
mümtaz teşkilattan, bu güzide konumdan alacak ve bu yarın öbür gün size de ters
tepecektir. Yarın öbür gün gelecek olan iktidarlar bunu size karşı kullanırlar,
bunu düşünün. Hiç kimse eline geçen böyle bir fırsatı değiştirmez. Elinize bir
kurumu getiriyorsunuz, bu kurumu Türkiye’nin Millî İstihbarat Teşkilatı gibi
şanlı bir isminden âdeta bir muhaberat teşkilatı hâline getiriyorsunuz. Yasanın
1’inci maddesine baktığınız zaman, 3’üncü maddesine baktığınız zaman, 7’nci
maddesine baktığınız zaman çok vahim durumlarla karşı karşıya kalıyorsunuz.
Hiçbir denetimi yok. Hâkimler, savcılar hiçbir şekilde üzerinde nüfuz sahibi
değil. Bir yerde bir savcıya intikal ettiği zaman hadise “Bu MİT konusudur.”
dediğiniz zaman savcının yetkisini elinden alıyorsunuz. 
Ayrıca bu yasanın içerisinde çok önemli
bir şey daha var arkadaşlar. Yasanın genel gerekçelerle ilgili bölümünün sondan
ikinci paragrafına baktığınız zaman burada diyorsunuz ki: “Millî İstihbarat
Teşkilatına operasyonel hareketler yapabilme yetkisi vermek ihtiyacı ortaya
çıkmıştır.” Bu ne demek? Daha önce böyle bir yetki yoktu demek, operasyonel
yetkisi yoktu demek. Yoktu da zaten. Biz bunun olmadığını hem Mecliste daha
önce söyledik hem soru önergeleriyle dile getirdik ama o zaman tır kamyonlarına
Adana’da, daha başka yerlerde yapılan operasyonlardan, Başbakan, niye çıktı da
“Çılgına döndüm bunları duyunca.” diyor? Yetkisiz operasyon yapıyordu,
operasyona yetkisi yoktu, sadece istihbari yetkisi vardı ama şimdi siz, bunu,
burada “Genel Gerekçe” kısmında itiraf ediyorsunuz; “Böyle bir ihtiyaç
doğmuştur, onun için koyuyoruz.” diyorsunuz. 
Bu yasa,
Türkiye’nin işleyişini değiştirecek bir yasa. Bu yasayla hiç akla gelmeyecek
şeyler bu Millî İstihbarat Teşkilatı tarafından yapılabilecek. Sayın Şahin’in
burada yapmış olduğu takdimde söylediği güzide konumdan Millî İstihbarat
Teşkilatını alıyorsunuz, Orta Doğu bataklığının karanlık konumlarının içerisine
bir muhaberat teşkilatının yerine getiriyorsunuz. Size söylediğim gibi, bu
sizlere atmış olduğumuz son can simidi. Bunu düşünün ama biliyorum gene
reddedeceksiniz, bu önergeyi de reddedeceksiniz. O zaman biz ne yapacağız?
Anayasa Mahkemesine gideceğiz. Anayasa Mahkemesi bu yasayı mutlaka bozacaktır.
Böyle bir yasanın bir hukuk devletinde olabilmesi mümkün değil. Hiçbir yerden
misal veremezsiniz, hiçbir yerden örnek veremezsiniz. Yok böyle bir şey; hukuk
devletlerinde yok, hukuk devleti olmayan yerlerde var. Vaktiyle bizler
giderdik, bulunduğumuz Orta Doğu diktatörlüklerinin dışişleri bakanlarından
protokoler temaslar yapardık, bizi ağırlarlardı, sonra giderdik o ülkenin
muhaberat başkanıyla görüşürdük, ne yapılacaksa onunla yapardık. 
Burada bu konuya
bir kere daha dikkatinizi çekiyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
KAMER GENÇ
(Tunceli) – Karar yeter sayısı…
BAŞKAN –
Önergeyi oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir.
KAMER GENÇ
(Tunceli) – Saydın mı, var mıdır? Burada kimse yok. Başkan Vekili, burada 100
kişi yok! Yazık olsun sana be! Yazık olsun!
BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 563 sıra sayılı Devlet İstihbarat Hizmetleri ve Milli İstihbarat Teşkilatı
Kanununda Değişiklik Yapılmasına Dair Kanun Teklifinin 15. Maddesinin
"Bakanlar Kurulu" ibaresi "Başbakan " olarak
değiştirilmesini arz ve teklif ederiz.
Hasan Hüseyin Türkoğlu (Osmaniye) ve
arkadaşları
BAŞKAN –
Komisyon?
İÇİŞLERİ
KOMİSYONU BAŞKANI MEHMET ERSOY (Sinop) – Katılmıyoruz Sayın Başkan.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde Tokat Milletvekili Sayın Reşat Doğru konuşacak.
Buyurun. (MHP
sıralarından alkışlar) 
BİNNAZ TOPRAK
(İstanbul) – Sayın Başkan, kaç kişi var karar yeter sayısı için, öğrenebilir
miyim?
KAMER GENÇ
(Tunceli) – AKP militanı gibi Meclisi yönetiyorsun. Yazık olsun sana! Bu ayıp
sana yeter!
BAŞKAN –
Buyurun. 
REŞAT DOĞRU
(Tokat) – Sayın Başkan, sayın milletvekilleri; 563 sıra sayılı Kanun Teklifi
üzerinde Milliyetçi Hareket Partisi Grubu adına vermiş olduğumuz önergeyle
ilgili olarak söz almış bulunuyorum, yüce Meclisi saygıyla selamlıyorum.
Anayasa’ya
aykırılığı ortada olan bir MİT Kanunu görüşülmesi tamamlanıyor. Kanun teklifi
üzerinde birçok konuda yanlışlığıyla ilgili hemfikir olunan bir sürü söylem
var. Ancak bu teklif kanunlaşırsa, resmî ve özel kurumlar, toplumun her kesimi,
her türlü bilgi, belge ve kayıtları herhangi bir izne tabi olmadan, elektronik
ortama girme ve diğer yöntemler uygulanarak, MİT tarafından rahatlıkla takip
edilecektir. Yani MİT’in başındaki şahıs, istediği her türlü bilgiye adli izin
olmadan rahatça ulaşabilecek ve istediği yere de rahatça verebilecektir.
Sonuçta, iktidar herkesi istediği şekilde izleyebilecek ve fişleyebilecektir.
Bunlar, özel
hayatın gizliliği ve haberleşme hürriyeti esaslarına, yani Anayasa’ya aykırıdır.
Yani MİT mensupları, insanların her türlü hareketini izleyecek ve bundan da,
maalesef, sorumlu olmayacaktır. Ancak bu konuda suç işlediği tespit edilen MİT
görevlisine hiçbir işlem de, maalesef, yapılmayacaktır. Bu, tamamen imtiyazlı
bir sınıf yaratma çabası olarak değerlendirilmelidir. 
Bu kanun teklifiyle yeni ortaya çıkacak
MİT, her türlü işi istediği gibi yapabilen, hiçbir sorumluluğu olmayan, yargı
önünde hesap vermeyen bir kurum olmayacak mıdır? Yani MİT tam bir bağımsız
ancak siyaset kurumunun başının tam kontrolünde olacaktır. Bu durum, AKP
iktidarı için bugün gerekli olabilir ancak 2015 seçimlerinden sonra, maalesef
AKP iktidarı kaybedince, o zaman çıkarılan bu kanundan da en çok o zaman
şikâyetçi olacakları da ortadadır. 
Bugün önlenemeyen yasa dışı dinlemeler,
fişlemeler, insanlara kurulan kumpaslar ortadadır. Bundan da istihbarat
servisleri suçlanmaktadır. Operasyonel görev yetkileri artacak olan MİT’in
acaba bundan sonra neler yapabileceğini hep beraber göreceğiz. Ancak
unutulmaması gereken şudur ki, bugün istediği imkânlar yarın şikâyetçi
olacağınız birçok konu olarak karşınıza çıkabilir. Devlet makamları hiç kimseye
kalmamıştır. Bir gün mutlaka makamlar biter, o zaman da reel dünyayla
karşılaşılır. Demokrasisi yerleşmiş ülkelerde bakılınca toplumu yöneten
güçlerin bağımsız ve eşit olarak çalıştığı görülür. Güçlerin eşit olması,
dengeli çalışması, birbirlerini denetlemeyi, kontrolünü sağlar. Siz hiçbir
kuruma ayrıcalık vermemelisiniz çünkü ileride herkese bu lazım olabilir. 
Teklifte yer alan “Bu Kanun ile diğer
kanunlarda aynı konuyu düzenleyen farklı hükümler bulunması hâlinde bu Kanun
hükümleri uygulanır.” şeklindeki ibare kişisel verileri, özel hayatın
gizliliğini, iletişim ve basın özgürlüğünü koruyan diğer kanunlardaki hükümleri
Millî İstihbarat Teşkilatı için geçersiz kılacaktır. 
Temel hak ve hürriyetleri hedef alan
teklifin hemen her yerinde Anayasa’ya aykırı hükümler bulunmaktadır. Teklifte
yer alan hükümler bağımsız mahkemeler ve yargıya müdahale etmekte, hâkim
güvencesini yok ederek yargı erkinin yani yargı gücünün Anayasa teminatı
altındaki bağımsızlığını ortadan kaldırmaktadır. Eşitlik, özel hayatın
gizliliği, temel hak ve hürriyetlerin korunması gibi ilkeler maalesef çiğnenmektedir,
çiğnenmektedir.
Teklif, ayrıca, haberleşme basın
hürriyetine de aykırı hükümler, ağır yükümlülükler ve cezalar getirmektedir. Bu
yasa geçerse siyasi özgürlükler rafa kalkacağı gibi, Millî İstihbarat Teşkilatı
iktidara muhalefet eden herkesin peşine de rahatça düşebilecektir. Özellikle
son zamanlardaki fişlemeler göz önüne konulursa demek ki rahatça herkes
fişlenebilecek, herkes yakından takip edilecektir. Bundan böyle, Başbakan
Erdoğan, şahsına yönelik eleştirileri doğrudan Türkiye’ye yapılmış göstererek
muhaliflerine, hür basına da maalesef göz açtırmayacaktır. Muhalif siyasi
partilerle bunların yönetici ve üyelerinin artık Millî İstihbarat Teşkilatının
sürekli takibi, tacizi ve beraberinde göstermek zorunda olduğu faaliyetlerinin
yakın takipte olduğu bir ortamla da beraber kalınacaktır. Yani sonuçta serbestçe
siyaset yapma imkânının ortadan kalkmış olduğu ve beraberinde de tamamen Millî
İstihbarat Teşkilatının kontrolünde olunan bir sistemle karşı karşıya
kalınacaktır. 
Bunların hiçbirisini demokrasiyle
anlatmak ve demokrasiye uygun olduğunu anlatmak mümkün değildir. Yani sonuçta
Anayasa’ya aykırı olan bir kanun, işte, çoğunluğun kabul etmesiyle beraber şu
anda kanunlaşma durumunda görülmektedir ama sonuçta şu da unutulmamalıdır ki:
Bir gün bunların hepsi ters döner ve o zaman da şikâyetçi olduğunuz konularla
sizler de karşılaşabilirsiniz diyor, yüce Meclisi saygıyla selamlıyorum. (MHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 563 sıra sayılı kanun
tasarısının 15'inci maddesinde yer alan "bakanlar kurulu yürütür"
ibaresinin, "bakanlar kurulu tarafından yürütülür" ibaresi ile
değiştirilmesini arz ve teklif ederiz.
Hasip Kaplan
(Şırnak) ve arkadaşları
BAŞKAN – Komisyon önergeye katılıyor
mu?
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER
YILDIZ (Kayseri) – Katılmıyoruz Sayın Başkan.
BAŞKAN – Bingöl Milletvekili Sayın
İdris Baluken konuşacak.
Buyurun. (BDP sıralarından alkışlar)
İDRİS BALUKEN (Bingöl) – Sayın Başkan,
değerli milletvekilleri; MİT Yasa Teklifi üzerindeki 15’inci madde üzerine
vermiş olduğumuz önergeyle ilgili söz almış bulunmaktayım. Hepinizi saygıyla
selamlıyorum.
Bu yasa teklifiyle ilgili neler yapmak
istediğinizi ve bizim Barış ve Demokrasi Partisi olarak duruşumuzu bütün
maddeler görüşülürken arkadaşlarımız ifade ettiler. Ancak buradan özellikle
bazı hususlara tekrar dikkatinizi çekmek için bazı şeyleri vurgulamak
istiyorum.
Aslında cumhuriyetin kuruluşundan
bugüne kadar Türkiye’de demokrasi açısından temel sorun, devlet ve birey ya da
devlet ve toplum arasındaki denklemde devleti olanca düzenlemelerle koruyan,
bireyi, toplumu ve halkı yok sayan kutsal devlet anlayışı karşısında halkı ve
bireyi bugüne kadarki bütün düzenlemelerde hor gören bir anlayış maalesef bütün
bu sorunları önümüze getirmiş durumda. 
Bugün yapmış olduğumuz düzenlemede de
bu denklemin aynı şekilde korunduğunu, devletle birey arasında, devletle toplum
arasında devletten yana inisiyatif kullanan bir AKP anlayışının Meclis Genel
Kuruluna bir düzenleme getirdiğini görüyoruz. 
Biz net söylüyoruz: Birey karşısında,
toplum karşısında devleti küçültmeden, devlete karşı bireyi, halkı, toplumu
korumadan bu ülkede demokrasiyi inşa etmek mümkün değildir. Nitekim, bu yapmış
olduğunuz düzenlemede de özellikle, devletin bir istihbarat kurumuna olağanüstü
yetkiler veren, deyim yerindeyse eski Türk filmlerinin “Dünyayı kurtaran adam”
tadında bir düzenlemesini bir yasa teklifiyle buraya getiren bir anlayışın
ötesine maalesef geçemediniz ve bunu yapamadığınız için de daha önceki
hükûmetlerden, daha önceki iktidarlardan ve hatta daha önceki darbecilerden
farklı bir noktaya maalesef bugün gelemediniz. 
“Kutsal devlet” metaforunu bugün MİT
kurumu üzerinden, istihbarat kurumu üzerinden yasalaştıran bir düzenlemeyle
karşı karşıyayız. Hesap veremez ve denetlenemez bir kurumun bu ülkenin başına
neler açacağını sizler de bu işin acısını en iyi çekenler olarak çok iyi
biliyorsunuz. Bu ülkede Kürtlerin, Alevilerin, solcuların, sosyalistlerin
çektiği kadar siyasal İslamcıların da bu denetlenemez ve hesap veremez devlet
kurumlarından çok fazla çektiğini biliyoruz.
Dolayısıyla,
yapmış olduğunuz düzenlemeyle AB kriterlerinden giderek uzaklaşan, demokratik
hukuk devletinin normlarını kendi içerisinde içselleştiren bir hükûmet olma
pratiğinden de son derece uzağa düştünüz. Bizim açımızdan yapılması
gerekenlerin tekrar net olduğunu vurgulamamız bu kürsüde önemlidir ve bunu
ifade ederken de içimiz sıkılıyor ve hicap duyuyoruz. 
Biz bu Meclisi -işte birkaç gün sonra
23 Nisanda 94’üncü yılını geride bırakacağız- doksan dört yıl önceki Kurucu
Meclisin iradesine davet ediyoruz; Kurucu Meclisin, bütün halkları, bütün
inançları, bütün farklılıkları kendi içerisinde taşıyan o ruhuna, o duygusuna
ve o coşkusuna davet ediyoruz. Maalesef ki, o kurucu iradenin ortaya koymuş
olduğu 21 Anayasası ıskalandığı için, 24 Anayasası’nın tekçi anlayışıyla kutsal
ceberut devlet anlayışı doksan dört yıl boyunca gündemleştirildiği için bugün
hâlâ ülkede yakıcı sorunlar yaşanmaya devam ediyor. 21 Anayasası’nın özü ve
1920 Kurucu Meclisinin kurucu ruhuna bu Meclisin davet edilmesinin tekrar
önemli olduğunu düşünüyoruz. 
Bu yasa teklifi burada tartışılırken
özellikle çözüm süreci üzerinden ortaya konan bütün tartışmaları son derece
anlamsız bulduğumuzu tekrar ifade ediyoruz. Çözüm süreci üzerinden eğer bir
düzenleme yapılacaksa bir müzakere çerçeve yasasının bu Meclis gündemine gelmesi,
bir ucube olan Terörle Mücadele Kanunu’nun bir an önce kaldırılması, demokratik
siyaset yapma önündeki engellerin, basın özgürlüğü önündeki engellerin,
düşünce, ifade, örgütlenme özgürlüğü önündeki engellerin de bir an önce
kaldırılması gerekmektedir. Aksi takdirde, siyaset kurumu mekanizmasıyla bir
istihbarat devleti yaratacak olan bütün yasa teklifleriniz maalesef doksan dört
yıllık ezberin ötesine geçemeyecektir.
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Baluken.
İDRİS BALUKEN (Devamla) – Ben, bu
duyarlılıkla Genel Kurulu saygıyla selamlıyorum. 
Bu önergemizin de önemli olduğunu,
Anayasa'ya ve uluslararası sözleşmeye aykırı olan bu teklifi de geri çekmenizin
önemli olduğunu tekrar hatırlatıyorum. (BDP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Şimdi teklifin tümünün oylamasından önce,
oyunun rengini belli etmek üzere, lehte olmak üzere, Isparta Milletvekili Sayın
Recep Özel’e söz veriyorum. 
Buyurun. (AK PARTİ sıralarından
alkışlar)
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. 
563 sıra sayılı Kanun Teklifi’nin iki
haftadan beri süren görüşmelerinin son aşamasına geldik. Gerçekten, devletin
varlık sebebi vatandaşını korumak, gözetlemek, ülkenin varlığını ve
bütünlüğünü, birliğini temsil etmek anlamında istihbarat faaliyetlerinin önemli
olduğu herkesin hemfikir olduğu bir konu. Bunun üzerinde, yeniden, Millî
İstihbarat Teşkilatımızın çağa uygun, bilime dayalı, gerçekten dünyada ne olup
bittiğini gören, duyan istihbarat hizmetleri bu anlamda yeni dünyaya ayak
uydurması gereken bir ölçüde ele alınıp getirildi, muhalefetin de katkılarıyla
iyi bir şekilde neticelendi. 
Ben bu kanunun hayırlı uğurlu olmasını
diliyorum. İnşallah, istihbarat faaliyetlerimizin dünyada gerçekten parmakla
gösterilir güzel hizmetler etmesini, milletimizin, devletimizin birliğine,
bütünlüğüne hizmet etmesini temenni ediyor, oyumun kabul olduğunu beyan ediyor,
hepinize saygılar sunuyorum efendim. (AK PARTİ sıralarından alkışlar) 
BAŞKAN – Teşekkür ederim. 
Aleyhte olmak üzere Konya Milletvekili
Sayın Atilla Kart konuşacak. 
Buyurun. (CHP sıralarından alkışlar) 
ATİLLA KART (Konya) – Sayın Başkan,
sayın milletvekilleri; görüşülmekte olan tasarının tümü üzerinde, ne yolda oy
kullanacağımı belirtmek üzere İç Tüzük’ün 86’ncı maddesi uyarınca söz almış
bulunmaktayım. Genel Kurulu saygıyla selamlıyorum. 
Oyumu belirtmeden evvel, Sayın Beşir
Atalay’a yönelik olarak daha evvelki konuşmamda “taşeron” nitelendirmesini 17
Şubat 2010 tarihli birleşimde ve 3 Mart 2010 tarihli birleşimde dile
getirdiğimi, ifade ettiğimi, burada gerekçeli olarak bunları anlattığımı bir
kez daha hatırlatıyorum ve aynı nitelendirmeyi bu gerekçelerle bir kez daha
tekrarlıyorum. Burada, Sayın Beşir Atalay’ın bu suçlamalara, bu
nitelendirmelere siyaseten cevap veremeyecek durumda olmasının da Türkiye adına,
Türkiye siyaseti adına talihsiz bir tablo olduğunu bir kez daha ifade etmek
gereğini duyuyorum. Sayın Bakan, işte, o zaman dile getirdiğim tutanaklar, o
zaman ki belgeler. Aradan dört yıl geçiyor, ağzınızı açamaz hâldesiniz. Bu,
aslında Türkiye Cumhuriyeti yönetimleri adına bir utanç belgesidir, bir ayıp
belgesidir.
Değerli arkadaşlarım, değerli
milletvekilleri; bu tasarıyla, daha doğrusu özü itibarıyla tasarı niteliğinde
olan bu düzenlemeyle MİT’in görev ve yetki alanı belirsiz hâle getirildiği
için, ucu açık hâle geldiği için, MİT mevzuatı diğer mevzuatın önüne âdeta bir
Anayasa normu hâline getirildiği için ve MİT kurumsal olarak diğer kurumların
hiyerarşik olarak üstüne çıktığı için, çıkarıldığı için, Türk Ceza Kanunu’nda 4
bölüm hâlinde düzenlenmiş olan suçlarla ilgili soruşturma ve kovuşturmalara MİT
doğrudan müdahale eder hâle geldiği için, bu düzenlemelerden sonra artık yasama
denetiminin ve soru önergesinin fiilî anlamda işlerliğinin kalması mümkün
olmadığı için, MİT mevzuatı ile artık bundan böyle, değerli arkadaşlarım,
cezaların şahsiliği yerine müşterek ve müteselsil sorumluluk esası getirildiği
için, Anayasa’nın 137’nci maddesindeki “Kanunsuz emir ve talimat olamaz.”
ilkesi ayaklar altına alındığı için, Uludere ve Reyhanlı olaylarında, Oslo görüşmelerinde,
şike davasında, Silivri ve KCK yargılamalarında, Mısır ve Suriye ilişkilerinde
karartmalar yapıldığı ve artık bundan böyle denetlenemez hâle geldiği için, 17
Aralık operasyonu bu düzenlemeyle MİT koruması altına alındığı için, devlet
eliyle çeteleşmenin, yeni Yeşilleri yaratmanın güvencesi, yasal güvencesi
yaratıldığı için, MİT, İçişleri Bakanı, Kamu Düzeni ve Güvenliği Müsteşarlığı
vasıtasıyla artık Türkiye’nin kamu yönetiminde Erdoğan’ın özel timi yaratıldığı
için, MİT’le ilgili iddia ve suçlamalarda artık cumhuriyet savcıları görev
yapamaz hâle geldiği için, cumhuriyet savcılığı mekanizması resen harekete
geçemez hâle geldiği için, anayasal rejim artık fiilî anlamda tek parti
rejimine dönüştürüldüğü için, bunun nihai darbesi gerçekleştirildiği için, bu
sebeplerle, özü itibarıyla tasarı niteliğinde olan bu düzenlemeye karşıyım. 
Bu anlayışla elbette sizi tarihî
sorumluluk ve veballe karşı karşıya bırakırken, cumhuriyet ve demokrasimizin
yetersiz de olsa mevcut kazanımlarının kifayetsiz ve muhteris bir kadronun
kişisel ve siyasi ikballerine elbette üstün geleceğini, galebe çalacağını,
cumhuriyetin yurttaşlarının bu bilince, bu sorumluluğa ve sağduyuya sahip
olduğunu bir kez daha ifade ediyorum ve sizleri tarihî sorumluluğunuzla,
vebalinizle baş başa bırakıyorum değerli milletvekilleri. (CHP sıralarından
alkışlar)
BAŞBAKAN YARDIMCISI BEŞİR ATALAY
(Kırıkkale) – Sayın Başkan, sataşma var, cevap vereceğim.
BAŞKAN – Buyurun Sayın Bakan, açıklama
mı yapacaksınız?
BAŞBAKAN YARDIMCISI BEŞİR ATALAY (Kırıkkale)
– Hayır, sataşma var, cevap vereceğim.
BAŞKAN – Ne dedi? Gerekçesini
öğrenelim, kayda geçsin.
BAŞBAKAN YARDIMCISI BEŞİR ATALAY
(Kırıkkale) – “Taşeron” dedi bana. 
BAŞKAN – Buyurun iki dakika… (AK PARTİ
sıralarından alkışlar)
KAMER GENÇ (Tunceli) - Sayın Başkan,
kanunda ben de 86’ncı maddeye göre söz istemiştim. Açıklar mısın bana? Başkan…
Başkan…
ATİLLA KART (Konya) – Sayın Başkan…
BAŞKAN – Buyurun Sayın Kart.
ATİLLA KART (Konya) – Sayın Başkan, İç
Tüzük’ün 86’ncı maddesine göre son sözün milletvekiline ait olduğunu
hatırlatıyorum. 
BAŞKAN – Biliyorum, onu biliyorum,
sataşmadan söz aldı sadece kendisi, kanunla ilgili konuşmayacak. 
ATİLLA KART (Konya) – Buna göre
konuşmadan sonra söz hakkımı tekrar saklı tutuyorum.
BAŞKAN – Sayın Kart, kanunla ilgili görüş
belirtmeyecek, sataşmadan söz aldı Sayın Bakan. 
KAMER GENÇ (Tunceli) - Hayır, ben de
sana bir şey soruyorum. 
MUSTAFA ELİTAŞ (Kayseri) – Şu anda
milletvekili olarak konuşuyor. 
KAMER GENÇ (Tunceli) – Sayın Başkan…
Sayın Başkan, bu son sözü ben istemiştim.
RAMAZAN CAN (Kırıkkale) – Otur yerine!
KAMER GENÇ (Tunceli) – İzah eder misin?
Son sözü ben istemiştim. Nasıl? Bir izah et ya! Orada, yanındakilere sor bir
bakalım.
IX.- SATAŞMALARA İLİŞKİN KONUŞMALAR (Devam)
4.- Başbakan Yardımcısı Beşir Atalay’ın, Konya
Milletvekili Atilla Kart’ın 563 sıra sayılı Kanun Teklifi’nin tümünün oylanmasından
önce oyunun rengini belli etmek üzere şahsı adına yaptığı konuşması sırasında
şahsına sataşması nedeniyle konuşması
BAŞBAKAN YARDIMCISI BEŞİR ATALAY
(Kırıkkale) – Sayın Başkan, değerli milletvekilleri; biraz önce burada kinle,
nefretle dolu bir konuşma yapan Sayın Milletvekilinin… 
KAMER GENÇ (Tunceli) – Ya, sen sağır
mısın, sen sağır mısın? 
RAMAZAN CAN (Kırıkkale) – Otur yerine!
BAŞBAKAN YARDIMCISI BEŞİR ATALAY (Devamla)
–…bütün konuşmalarını kendisine iade ediyorum. (AK PARTİ sıralarından alkışlar)

KAMER GENÇ (Tunceli) – Ya, bir dakika!
Milletvekiline sen cevap vermek zorundasın be! Sen bir milletvekiline cevap
vermek zorundasın ya! 
BAŞBAKAN YARDIMCISI BEŞİR ATALAY
(Devamla) – “Taşeron” ifadesini kendisine iade ediyorum. Biz Türkiye için
çalışırız. 
KAMER GENÇ (Tunceli) – Niye cevap
vermiyorsun? Perişan edeceğim seni ama. Bak, şerefli ve namuslu hareket et. 
BAŞKAN – Ya, dur! Hayret bir şey ya!
BAŞBAKAN YARDIMCISI BEŞİR ATALAY
(Devamla) – İnsanımız için çalışırız. Onlar gibi yurt dışında Türkiye
aleyhinde, kimi zaman Esed’i savunan, kimi zaman bilmem kimi savunan
politikalar izlemeyiz. Taşeronluk odur. Biz Türkiye Cumhuriyeti’ni,
vatandaşımızı, insanımızı düşünürüz. Biz Türkiye’yi büyütüyoruz. Taşeron odur.
(AK PARTİ sıralarından alkışlar) Taşeron onun kafasıdır, iade ediyorum. 
Hepinize teşekkür ediyorum, saygılar
sunuyorum. (AK PARTİ sıralarından alkışlar)
GÜRKUT ACAR (Antalya) – Esad’la ortak
bakanlar kurulu toplantısı yaptınız, Şimdi “Esed” diyorsunuz. Yazıklar olsun! 
ATİLLA KART (Konya) – Sayın Başkan…
BAŞKAN – Buyurun Sayın Kart. 
ATİLLA KART (Konya) – Sayın Başkan,
“taşeron” nitelendirmesini hangi gerekçelerle kullandığımı ifade etmiştim.
Doğrudan şahsıma yönelerek çok ağır ifadeler kullandı, suçlayıcı ifadeler
kullandı.
BAŞKAN – “İade ediyorum.” dedi. 
BAŞBAKAN YARDIMCISI BEŞİR ATALAY
(Kırıkkale) – Bakana “taşeron” diyen cevabını alır. 
ATİLLA KART (Konya) – Bunlara cevap
vermem gerekiyor. Elbette, ayrıca grubuma yönelik değerlendirmeler yaptı, onu
grup değerlendirecektir ama ben şahsıma yönelik…
BAŞKAN – Sayın Kart, buyurun, iki
dakika…
5.- Konya Milletvekili Atilla Kart’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında şahsına
sataşması nedeniyle konuşması
ATİLLA KART (Konya) – Değerli
arkadaşlarım, bir kez daha saygıyla selamlıyorum. 
Bakın, değerli milletvekilleri; 17
Şubat 2010 tarihli 62’nci Birleşim, 3 Mart 2010 tarihli 68’inci Birleşim…
Tutanaklardan okuyorum değerli arkadaşlarım, tutanaklardan aktarıyorum. Burada
neyi soruyoruz? 5-6 kez, Kamu Düzeni ve Güvenliği Müsteşarlığı Kanunu’nun
görüşmelerinde, orada, işte, 1 kilometre ötede, illegal karargâhta görev yapan
yabancı uzmanları soruyoruz, istihbarat uzmanlarını soruyoruz. 
KAMER GENÇ (Tunceli) – Başı da Beşir
Atalay!
ATİLLA KART (Devamla) – Orada, Türkiye
Cumhuriyeti’nin resmî sorumluluğu altında görev yapan kamu görevlileri, yine,
Türkiye Cumhuriyeti’nin resmî sorumluluğu altında görev yapan ama cemaate
mensup olan kamu görevlileri ile –yine, çok açık olarak söylüyorum, kayıtlara
geçmesi gerekiyor- ABD’nin istihbarat birimlerini sorguluyoruz. Orada, o
sayının başlangıçta 500 iken 3 bine ulaştığına dair belgeler var, bilgiler var.
Bunları 1 kez sormuyoruz, 5 kez soruyoruz, 6 kez soruyoruz, Sayın Bakan cevap
vermiyor. En nihayet geliyor cevap veriyor: “Ben de bilmiyorum.” diyor.
Tutanaklar burada. “Ben de bilmiyorum.” diyor. Ben de diyorum ki: “Ben bir
yurttaş olarak Türkiye Cumhuriyeti’nin İçişleri Bakanının bu cevabını kabul
edemiyorum. Sen hangi ülkenin bakanısın? Sen hangi ülkenin bakanısın?”
diyorum. “Sen taşeron bakan mısın?” diyorum. (CHP sıralarından alkışlar)
HÜSEYİN BÜRGE (İstanbul) – Son seçimde
yüzde 45 oy almış AK PARTİ Hükûmetinin Bakanı.
ATİLLA KART (Devamla) – Bu çerçevede,
bu gerekçeyle, bir kez daha soruyorum. Şahsına yönelmeden, doğrudan, Hükûmetin
politikalarını kastederek ve sizin oradaki kifayetsiz muhteris konumunuzu… 
BAŞKAN – Sayın Kart… 
BAŞBAKAN YARDIMCISI BEŞİR ATALAY
(Kırıkkale) – “Kifayetsiz muhteris” dedi, yine sataştı, tekrar hakaret ediyor.
ATİLLA KART (Devamla) - …oradaki o
tutumunuzu dile getirerek “taşeron” nitelendirmesini yapıyorum. 
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Kart. 
ATİLLA KART (Devamla) – Bunu bu
gerekçeyle bir kere daha tekrar dile getiriyorum değerli arkadaşlar. (CHP
sıralarından alkışlar)
BAŞKAN – Sayın Kart… 
Cevap verecek misiniz? 
BAŞBAKAN YARDIMCISI BEŞİR ATALAY
(Kırıkkale) – Hayır. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Çankırı Milletvekili İdris Şahin ve Niğde
Milletvekili Alpaslan Kavaklıoğlu’nun; Devlet İstihbarat Hizmetleri ve Milli İstihbarat
Teşkilatı Kanununda Değişiklik Yapılmasına Dair Kanun Teklifi ile İçişleri
Komisyonu Raporu (2/2011) (S. Sayısı: 563) (Devam)
BAŞKAN - Evet, sayın milletvekilleri,
teklifin görüşmeleri tamamlanmıştır. 
Teklifin tümünü…
KAMER GENÇ (Tunceli) – Sayın Başkan…
Sayın Başkan… 
RAMAZAN CAN (Kırıkkale) – Otur yerine!
KAMER GENÇ (Tunceli) - Bakın, ben sana
dedim ki biraz önce… 
RAMAZAN CAN (Kırıkkale) – Otur yerine!
BAŞKAN – Bakın…
KAMER GENÇ (Tunceli) - Bir dakika… 
HÜSEYİN BÜRGE (İstanbul) – Yeter be!
BAŞKAN – Susun arkadaşlar.
KAMER GENÇ (Tunceli) - Bir dakika beni
dinler misin? Sabahtan beri, şurada bir milletvekili olarak…
BAŞKAN – Bana “siz” diye hitap edin,
dinleyeceğim. 
KAMER GENÇ (Tunceli) – Bir dakika…
BAŞKAN – “Siz” diye hitap edin
dinleyeceğim. 
KAMER GENÇ (Tunceli) – Bakın, şimdi,
şöyle: Sabahtan beri karar yeter sayısını istiyorum duymuyorsunuz. 
BAŞKAN – Size… Evet, öyle algılıyorum.
KAMER GENÇ (Tunceli) – İkincisi: Söz
istiyorum yani bir şey söylemek istiyorum, beni görmemezliğe geliyorsunuz.
Ayrıca da son söz benimdi ikinci sırada, niye bunu başkasına verdiniz? Onu
evvela izah etmek zorundasınız. Birinci son söz Sayın Hamzaçebi’nindi, ikincisi
benimdi. Siz, pekâlâ, Sayın Kart’a söz verirken birinci söz Sayın
Hamzaçebi’nindir, ikinci Kamer Genç’indir ama Sayın Hamzaçebi konuşma sırasını
Atilla Kart’a vermiştir diyebilirdiniz ama hiçbir şey demediniz, Sayın Kart’ı
şeye çağırdınız. O kürsü keyfî yönetilecek bir kürsü değil. Lütfen, bakın, Bakın,
beni çıldırtmaya sevk ediyorsunuz ve suç işlemeye tahrik ediyorsunuz. Bakın,
suç işlemeye tahrik ediyorsunuz. Onurumla oynuyorsunuz. Bakın Sayın Başkan
Vekili, onurumla oynuyorsunuz. Beni burada…
Bakın, ben
konuştuğum zaman bana cevap vermek zorundasınız.
RAMAZAN CAN
(Kırıkkale) – Otur yerine!
KAMER GENÇ
(Tunceli) – Böyle, beni küçük düşürücü şekilde burada davranırsanız size de
Sadık Yakut’a verdiğim tazminatı göze alarak çok ağır hakaretler yaparım,
neticede sana da tazminat öderim ama biraz sizden rica ediyorum. (AK PARTİ
sıralarından gürültüler) 
MUSTAFA ELİTAŞ
(Kayseri) – Sayın Başkan, sabrınıza hayranım.
BAŞKAN -
Konuşsun, konuşsun, tamam.
Lütfen…
KAMER GENÇ
(Tunceli) – Yani insanların haysiyetiyle oynamayın. Ben otuz üç senedir
milletvekiliyim.
Bakın, sözümü
dinlemiyorsunuz, beni dinlemiyorsunuz, burada konuştuğum zaman yüzünü başka
yere çeviriyorsun.
BAŞKAN - Bitti
mi?
KAMER GENÇ
(Tunceli) – Sizi insanlığa davet ediyorum.
BAŞKAN - Bitti
mi? 
KAMER GENÇ
(Tunceli) – Bitti evet.
BAŞKAN – Tamam,
peki.
Teklifin
görüşmeleri tamamlanmıştır, teklifin tümünü oylarınıza sunuyorum: Kabul
edenler... Kabul etmeyenler... Teklif kabul edilmiş ve kanunlaşmıştır.
KAMER GENÇ
(Tunceli) – Ama ayrıca ben bu teklife de karşıyım. Bu diktatöre insan öldürme
yetkisini tanıdığı için bu teklife karşıyım. (AK PARTİ sıralarından gürültüler)

BAŞKAN - Sayın
milletvekilleri… Sayın milletvekilleri…
KAMER GENÇ
(Tunceli) – Tayyip bu MİT’le insanları öldürecek, bu teklife onun için
karşıyım. (AK PARTİ sıralarından gürültüler)
BAŞKAN - Sayın
milletvekilleri… Sayın milletvekilleri… 
YILMAZ TUNÇ
(Bartın) – Saçmalıyor ya, saçmalıyor ya!
XII.- DİSİPLİN CEZASI İŞLEMLERİ
1.- Oturumu yöneten Başkan Vekiline hakaret ettiğinden
dolayı, Tunceli Milletvekili Kamer Genç’e, iki birleşim için Meclisten geçici
çıkarma cezası verilmesi
BAŞKAN - Sayın
milletvekilleri, sizlere 161’inci maddenin (3)’üncü fıkrasını okuyorum:
“Görüşmeler sırasında Cumhurbaşkanına, Türkiye Büyük Millet Meclisine, Türkiye
Büyük Millet Meclisi Başkanına ve Türkiye Büyük Millet Meclisi Başkanlık
Divanına, Başkanlık görevini yerine getiren Başkanvekiline hakarette bulunmak,
sövmek veya onları tehdit etmek yahut Türkiye Cumhuriyetine veya onun Anayasa
düzenine sövmek…”
İçinde
bulunduğumuz birleşimde Tunceli Milletvekili Sayın Kamer Genç…
MUSTAFA ELİTAŞ
(Kayseri) – Tehdit etmiştir.
BAŞKAN - …içinde
bulunduğu, yapmış olduğu bütün davranışlarıyla bu hükme uygun davranmıştır.
YILMAZ TUNÇ
(Bartın) – Ceza verelim Sayın Başkan.
BAŞKAN - Bu
nedenle, kendisine 162’nci maddenin (1)’inci fıkrasına göre ceza verilmesini
Genel Kurula teklif edeceğim.
Yalnız, yine,
yasa gereği, hakkında teklifte bulunduğum milletvekilinin bir savunma hakkı
var, kendisi savunabilir veya başka birine savunma yaptırabilir.
ALİ ÖZGÜNDÜZ
(İstanbul) – Hangi eylemi aykırı Sayın Başkan? Hangi davranışı…
MEHMET AKİF
HAMZAÇEBİ (İstanbul) – Sayın Başkan…
BAŞKAN -
Buyurun.
MUSTAFA ELİTAŞ
(Kayseri) – Sayın Başkan sözünüzü bitirin önce.
BAŞKAN - Teklifim baki.
Şimdi Sayın Milletvekili kendisi veya
bir başkasına savunma hakkını kullandırabilir. Şimdi o aşamadayız.
KAMER GENÇ (Tunceli) – Ben savunacağım.
MEHMET AKİF HAMZAÇEBİ (İstanbul) –
Sayın Başkan…
BAŞKAN - Buyurun.
MEHMET AKİF HAMZAÇEBİ (İstanbul) –
Sayın Başkan, elbette Türkiye Büyük Millet Meclisinde herkesin konuşmasına,
üslubuna tabii ki dikkat etmesi gerekir.
BAŞKAN – Elbette.
MEHMET AKİF HAMZAÇEBİ (İstanbul) – Buna
herkesin riayet etmesi gerekir. Böyle olaylar olduğu zaman veya böyle sözler
sarf edildiği kanaati ortaya çıktığı zaman, usul, Meclis Başkan Vekilinin
oturuma ara vermesi ve grup başkan vekillerini davet etmesidir efendim.
ÜNAL KACIR (İstanbul) – Bu kadar aleni
şeye olur mu?
MEHMET AKİF HAMZAÇEBİ (İstanbul) –
Şimdi, bunu yapmadan bu işleme doğrudan teşebbüs etmenizi ben doğru bulmadım.
SUAT ÖNAL (Osmaniye) – Milletvekili
konuştuğuna dikkat edecek.
MEHMET AKİF HAMZAÇEBİ (İstanbul) – Gene
belki böyle bir yol bu konuşmalarda, toplantıda ortaya çıkabilir, çıkmayabilir,
bilemiyorum ama sonuçta böyle bir yolu denemeden buna başvurmanızı doğru
bulmadım Sayın Başkan.
BAŞKAN – Peki, teşekkür ederim.
MEHMET AKİF HAMZAÇEBİ (İstanbul) –
Dilerseniz oturuma ara verelim, bunu bir değerlendirelim, ondan sonra…
MUSTAFA ELİTAŞ (Kayseri) – Eylem
başladı Sayın Başkan. Genel Kurul karar verir.
BAŞKAN – Teşekkür ederim.
Ben devam ediyorum görüşmelere.
Savunmanızı yapacak mısınız veya başka
bir milletvekiline mi yaptıracaksınız savunmanızı?
ATİLLA KART (Konya) – Suçlamayı
belirtmediniz Sayın Başkan. Hangi konuşma, hangi eylem? Ama somutlaştırmadınız.
CELAL DİNÇER (İstanbul) – Sayın Başkan,
ne dedi?
KAMER GENÇ (Tunceli) – Cezayı verdin
mi?
BAŞKAN – Teklif ediyorum.
MAHMUT TANAL (İstanbul) – Sayın Başkan…
BAŞKAN – Ben teklif ediyorum.
Savunmanızı yapacak mısınız, başka birine mi yaptıracaksınız?
KAMER GENÇ (Tunceli) – Ben yapacağım.
İZZET ÇETİN (Ankara) – Hep taraflı
oldunuz, o da milletvekili. Bakanınız hop oturuyor hop kalkıyor…
MAHMUT TANAL (İstanbul) – Sayın
Başkan…
BAŞKAN – Sayın Tanal, sizi dinliyorum.
CELAL DİNÇER (İstanbul) – Terör havası
estiriyorsun Başkan, doğru değil bu.
MAHMUT TANAL (İstanbul) – Değerli
Başkan, şimdi, bahsettiğiniz konularla ilgili bir milletvekili öyle bir üslup kullanırsa
İç Tüzük’ümüzün amir hükümleri uyarınca Sayın Başkanlığınızın öncelikle uyarıda
bulunması gerekir.
BAŞKAN – Hiç böyle bir usul yok.
MAHMUT TANAL (İstanbul) – Gayet açık
ve net. Sizin bu şekilde herhangi bir uyarıda bulunmamanız ve bugüne kadar her
eylemini hangi oturumda, hangi maddede onu açık ve net belirtmeniz gerekir iken
bunları yapmaksızın toplu olarak, yani içinizde bugüne kadar birikmiş,
birikmiş, birikmiş ve artık bir şey hâline gelmiş… Yani…
BAŞKAN – Sayın Tanal, açıklama yaparken
bana hakaret etmeyin veya beni tanımlamayın.
MAHMUT TANAL (İstanbul) – Hakaret
etmiyorum ben. Hakaret etmiyorum, gayet rahat… 
BAŞKAN – Beni tanımlamayın.
MAHMUT TANAL (İstanbul) – Bakın, Sayın
Başkan, ben hakaret etmiyorum ama siz böyle diyecekseniz de, bu disiplini
elinizde kılıç olarak kullanacaksanız da benim hakkımda da aynı cümleleri sarf
edebilirsiniz. Yani sizin bu yaptığınız…
BAŞKAN – Sayın Tanal, bakın, böyle bir
usul yok. Siz bana İç Tüzük’ün -siz de hukukçusunuz, ben de- hangi maddesinde
“Sırayla böyle bir uygulama yapılır.” diye bir kural var, gösterin, sözümü geri
alacağım.
MAHMUT TANAL (İstanbul) – Bana beş
dakika süre verir misiniz?
BAŞKAN – Gösterin…
MAHMUT TANAL (İstanbul) – Beş dakika
süre verin, ben size göstereceğim.
BAŞKAN – Böyle bir şey yok. 
Savunma yapacak mısınız sayın
milletvekili? Sayın milletvekili savunma yapacak mı? (Gürültüler)
MAHMUT TANAL (İstanbul) – Sayın Başkan…
MEHMET AKİF HAMZAÇEBİ (İstanbul) –
Sayın Başkanım…
ALİ ÖZGÜNDÜZ (İstanbul) – Sayın Başkan,
bir saniye…
BAŞKAN – Duymuyorum, sizi duymuyorum.
KAMER GENÇ (Tunceli) – Tamam, ben
yapacağım.
MEHMET AKİF HAMZAÇEBİ (İstanbul) –
Sayın Başkan… (Gürültüler) 
BAŞKAN – Sayın Hamzaçebi, sizi
dinliyorum.
MEHMET AKİF HAMZAÇEBİ (İstanbul) –
Sayın Başkan, şimdi siz topluca bir değerlendirme yaptınız… (Gürültüler) 
BAŞKAN – Duymuyorum ki Sayın Hamzaçebi.
MEHMET AKİF HAMZAÇEBİ (İstanbul) –
Arkadaşlar…
BAŞKAN – Peki, on dakika ara verelim,
grup başkan vekillerini arkaya alalım.
Kapanma Saati:
19.31
ALTINCI OTURUM
Açılma Saati: 20.03
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muhammet Bilal MACİT (İstanbul),
Muhammet Rıza YALÇINKAYA (Bartın)
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Altıncı Oturumunu açıyorum.
İç Tüzük’ün 162 ve 163’üncü maddesini
uygulayacaktık.
Şimdi, ilgili kişiye veya istediği
herhangi bir kişiye savunma yapması için söz vereceğim.
MAHMUT TANAL (İstanbul) – Sayın Başkan,
hangi madde neyi gerektiriyor onu okuyacağım.
BAŞKAN – Hayır Sayın Tanal.
Savunma yapacak mısınız?
İZZET ÇETİN (Ankara) – Sayın Başkan, bu
yola başvuramazsınız.
BAŞKAN – Sayın Genç, savunma yapacak
mısınız?
KAMER GENÇ (Tunceli) – Yapacağım,
yapacağım da…
BAŞKAN – Buyurun.
KAMER GENÇ (Tunceli) – Hangi sözümden
dolayı…
BAŞKAN – Buyurun.
KAMER GENÇ (Tunceli) – Hayır, hayır,
efendim, bir dakika, önce öğrenmek istiyorum, hangi sözümden dolayı size
hakaret ettiğimi…
BAŞKAN – Peki, söyleyeyim.
KAMER GENÇ (Tunceli) – Hayır, onu
söyleyin de ona göre ben savunayım.
BAŞKAN – Söyleyeyim, peki, söyleyeyim.
Tutanaklar içeride veya da burada, söyleyeyim.
KAMER GENÇ (Tunceli) – Tamam, bir
söyleyin, evet. Yani hangi sözümün hakaret anlamına geldiğini, onu öğreneyim.
BAŞKAN – Şimdi, bu söyleyeceğim lafı
hakaret olarak algılamıyorum ama yakıştıramadığım için söylüyorum: “Ya, sen
sağır mısın, sen sağır mısın!” Bunu hakaret olarak algılamıyorum. “Niye cevap
vermiyorsun? Perişan edeceğim seni. Şerefle ve namusla hareket et. Yazık olsun
sana be, yazık olsun! AKP militanı gibi Meclisi yönetiyorsun. Yazık olsun sana.
Bu ayıp sana yeter.”
YILMAZ TUNÇ (Bartın) – Çok hakaret
etmiş ya.
BAŞKAN – “O kürsü keyfî yönetilecek bir
kürsü değil. Lütfen, bakın, beni çıldırmaya sevk ediyorsunuz. Sadık Yakut’a
verdiğim tazminatı göze alarak çok ağır hakaretler yaparım. Neticede sana da
tazminat öderim ama biraz da sizden rica ediyorum.”
MUSTAFA ELİTAŞ (Kayseri) – “Bunun
hesabını sorarım.”
YILMAZ TUNÇ (Bartın) – Tehdit de etmiş.
BAŞKAN – Bunlardan dolayı, sizden 163’e
göre savunma alacağım. Bir teklifim var, ona göre oylama yapacağım. 
YILMAZ TUNÇ (Bartın) – Savunulacak bir
tarafı yok ki.
BAŞKAN – Buyurun, on dakika. (AK PARTİ
sıralarından gürültüler) 
YILMAZ TUNÇ (Bartın) – Neyini savunacak
bunun ya, neyini, neyini!
KAMER GENÇ (Tunceli) – Ya, hemen niye
kuşku duydunuz? Şimdi, yani benim…
(AK PARTİ sıralarından bir grup
milletvekili Genel Kurul salonunu terk etti)
KAMER GENÇ (Devamla) –Tamam, hepiniz
bir çıkın bakalım buradan, hepiniz çıkın, tamam mı, çok güzel. Peki, hepiniz
çıkın.
BAŞKAN – Buyurun.
ENGİN ÖZKOÇ (Sakarya) – Savunmayı
dinlemeden nasıl karar vereceksiniz?
KAMER GENÇ (Devamla) – Şimdi, sayın
milletvekilleri, ben zaten onlarla konuşmuyorum. Ben, şimdi, burada millete ve
bu kürsüye konuşurum. 
Bakın, şimdi, Sayın Başkanın bana karşı
olan tutumunu bir videodan seyretmesini rica ediyorum. 
Ya rica ediyorum Sayın Başkan, videodan
şey edin. Zaten siz böyle bir karar verirseniz bu kararı Anayasa Mahkemesine
götüreceğim ve bu videoyu da o Anayasa Mahkemesine seyrettireceğim. 
Şimdi, burada siz beni milletvekili
olarak kabul etmiyorsunuz. Ben “Sayın Başkan…” diyorum, duymuyorsunuz, “Sayın
Başkan…” diyorum, duymuyorsunuz. Bir şey söylüyorum, Divan Kâtibine
okutturuyorsunuz. 
Şimdi, bakın, ben yedi sene Meclis
Başkan Vekilliği yaptım ve orada şunu söyledim: Ben Türkiye Büyük Millet
Meclisini yönettiğim zaman Allah’ın huzurunda hesap veren bir insan gibi
kendimi görüyorum. Bakın, o kürsü çok kutsal bir kürsüdür. 
AHMET AYDIN (Adıyaman) – O yüzden o
kürsüye o kadar ağır hakaretle konuştun.
KAMER GENÇ (Devamla) – O, Atatürk’ün
kürsüsüdür. Orada oturan kişi bu milletin temsilcisidir, bu millet adına
hareket ediyor ve çok adaletli ve hakkaniyete uygun hareket etmesi lazım. 
Şimdi, bakın, o kadar anormal kanunlar
geliyor ki, biz de yıllarca… Bakın, otuz üç sene milletvekilliği yapan bir insanım;
her kanunun bu memlekete, bu millete ne getirip ne götürdüğünü iyi bilen bir
insanım. Benim amacım, bakın, Meclisin çalışmasını da engellemek değil.
Dolayısıyla, size diyorum ki yani sizi uyarma kabîlinde, daha iyi bir kanun
çıkması için, milletin lehine iyi kanunlar çıkması için, bu memlekete sağlıklı
bir yasama düzenlemesi yapılması için…
(AK PARTİ sıralarından bir grup
milletvekilinin konuşmacı kürsüsüne sırtını dönmesi)
MAHMUT TANAL (İstanbul) – Sayın
Başkan, özür dilerim, sözünü kesiyorum, milletvekilleri sırtlarını sizin Divana
döndüler, Başkanlığınıza saygısızlıktır bu.
ALİ SERİNDAĞ (Gaziantep) – O Divana
saygısızlıktır.
İZZET ÇETİN (Ankara) – Dönerek
oturamazlar, bu hakarettir, hakaret. 
KAMER GENÇ (Devamla) – Ya neyse şimdi,
o bana karşı değil. 
BAŞKAN – Sözünü kesmeyin lütfen. 
Buyurun, sizi dinliyorum.
KAMER GENÇ (Devamla) – Meclis
Başkanlığına onlar hakaret ediyor, bana karşı değil ki.
İZZET ÇETİN (Ankara) – Hakaret odur; o,
Divana yapılan hakarettir.
KAMER GENÇ (Devamla) – Peki, şimdi, bu
manzara hoşunuza gidiyor mu Sayın Başkan? Gidiyor mu yani? Şimdi, Türkiye Büyük
Millet Meclisinde oturan kişi sırtını kürsüye dönecek. O zaman çıksın gitsin.
Yani böyle bir şey olur mu? Kaldı ki ben kimsenin arkasına da hayran değilim
yani, böyle bir şey de yok yani. (CHP sıralarından alkışlar, AK PARTİ
sıralarından gürültüler)
BAŞKAN – Sayın Genç, lütfen…
KAMER GENÇ (Devamla) – Dolayısıyla,
böyle bir şey olmaz yani. 
MUSTAFA ELİTAŞ (Kayseri) – Sayın
Başkan... Sayın Başkan… 
BAYRAM ÖZÇELİK (Burdur) – Terbiyesizsin
ya sen, gerçekten terbiyesizsin ya!
MUSTAFA ELİTAŞ (Kayseri) – Sayın
Başkan, bakın, size yapılan hakareti…
KAMER GENÇ (Devamla) – Yahu tamam sen
de çevir arkanı Bayram, sen de çevir arkanı. 
BAŞKAN – Sonra da size söz vereceğim. 
MİHRİMAH BELMA SATIR (İstanbul) –
Seviye iyice düştü.
MUSTAFA ELİTAŞ (Kayseri) – Sayın
Başkan, ama uyarmanız gerekir. 
BAŞKAN – Uyardım…
MUSTAFA ELİTAŞ (Kayseri) – O kürsü
terbiyesizlik yapma kürsüsü değildir. 
BAŞKAN – Sayın Elitaş, lütfen yerinize…
MUSTAFA ELİTAŞ (Kayseri) – Orada
ahlaklı olacaktır!
BAŞKAN – Sayın Elitaş, lütfen…
MUSTAFA ELİTAŞ (Kayseri) –
Terbiyesizlik yapmayacak!
KAMER GENÇ (Devamla) – Şimdi, Mustafa,
oturur musun yerine! Mustafa otur!
MUSTAFA ELİTAŞ (Kayseri) – Sen karışma!
BAŞKAN – Sayın Elitaş, lütfen… Savunma
yapıyor kendisi. 
KAMER GENÇ (Devamla) – Mustafa otur sen
yerine, sen otur yerine!
MUSTAFA ELİTAŞ (Kayseri) – Sayın
Başkan, sözünü geri alsın. 
KAMER GENÇ (Devamla) – Sen şimdi otur
yerine. 
Şimdi, eğer siz…
BAŞKAN – Sayın Elitaş, şu anda Milletvekili
savunma yapıyor. Lütfen…
MUSTAFA ELİTAŞ (Kayseri) – Ama
terbiyesizlik savunma değildir. 
KAMER GENÇ (Devamla) – Ya, “Savunma
değildir.” ne demek yani? Ben bu lafları niye söylediğimi size söylemek
istiyorum. 
Şimdi, sayın başkan kürsüsünde oturan
benim sözümü dinlemezse, beni milletvekili yerine koymazsa, ben her
konuştuğumda başkasıyla konuşursa o zaman nasıl olur Mustafa? Benim yerime
kendini koy, benim yerime bir kendini koy yahu Mustafa, biraz vicdanlı ol. 
MAHİR ÜNAL (Kahramanmaraş) - “Mustafa”
diye hitap edemezsin!
KAMER GENÇ (Devamla) – Hayır, benim
yerime kendini koy. 
MUSTAFA ELİTAŞ (Kayseri) – Ya, senin
yerine geçmektense ölmeyi tercih ederim ben.
KAMER GENÇ (Devamla) – Keşke ölsen. 
MUSTAFA ELİTAŞ (Kayseri) – Allah
göstermesin! Allah göstermesin!
KAMER GENÇ (Devamla) – Ölsen vallaha bu
millet de rahat eder. 
Seninle zaten hesaplaşacağız, şimdi
mesele değil. 
ZÜLFÜ DEMİRBAĞ (Elâzığ) – Ya, bununla
muhatap olmayın ya!
KAMER GENÇ (Devamla) – Şimdi, Sayın
Başkan, bakın, bu memlekette bu kadar yolsuzluk oluyor, bu kadar hukuksuzluk
oluyor. Ben muhalefet partisi milletvekiliyim yahu, elbette bunları dile
getiririm yahu. Dile getirirken de niye rahatsız oluyorsunuz? Ben biliyorum.
Şimdi, bu kanundan sonra, yani, işte, bizi konuşturmamak için anlaşmalar
getireceksiniz, işte, Kamer Genç’i konuşturmamak için böyle bir ceza
vereceksiniz. 
Yani sizin ceza vermeniz benim için
önemli değil ama ben Türkiye Büyük Millet Meclisinin saygınlığına saygı
duyuyorum, Türkiye Büyük Millet Meclisi Başkanlık Divanı çok kutsal bir
makamdır, o makamda görev yaptığım için o makama kesinlikle hakaret etmeyi
düşünmüyorum ve hakaret ettiğimi de zannetmiyorum. Sadece, sizin bana karşı
güttüğünüz özel bir davranış biçimine karşı gerçekten üzülüyorum. Yani, şimdi,
milletvekili olarak bir defa “Sayın Başkan” diyorum, bakmıyorsunuz; iki defa
“Sayın Başkan” diyorum, bakmıyorsunuz; söz istiyorum, söz vermiyorsunuz;
usulsüzlük yapıyorsunuz, usulsüzlüğü söylememize müsaade etmiyorsunuz. Sayın
Başkan, şimdi, biz orada size hitap ederken evvela bir deyin ki: “Buyurun Sayın
Milletvekili.” Devam edersek o zaman dersiniz ki “Kardeşim, ben sana söz
vermedim.” Ama hiç kale almamak milletvekilinin şeref ve haysiyetiyle, onuruyla
oynamak demektir. 
O bakımdan, yani siz o kadar zor duruma
bizi düşürüyorsunuz ki ben bu durum karşısında her zaman da çıkıp da benim
kişiliğimi alçaltıcı, kişiliğime hakaret edici bir davranış içinde bulunduğunuz
için sizi de uyarıyorum. Size karşı da bir tehdit kelimesini de kullanmadım.
“Bak, Sayın Başkan, beni rencide ediyorsunuz, haysiyet ve onurumu rencide
ediyorsunuz, lütfen beni de bu Türkiye Büyük Millet Meclisi kürsüsünde, salonda
bir milletvekili olarak görün.” dedim. Siz bunu görürseniz, hayhay, ben söz
istediğim zaman bir karşılık verin, yine söz vermeyin. Zaten, Başkanın takdiri
var ama siz beni hiç görmezliğe verirseniz, ondan sonra ben de kendi hakkımı
savunmak zorundayım. Çünkü meşru zeminlerde siz Türkiye Büyük Millet Meclisini
yönetmezseniz meşruiyetten ayrılırsanız, İç Tüzük’ü askıya alırsanız, onları
efendim uygulamazsanız, milletvekili olarak… Sizin orada daha olgun Başkan
Vekili olarak davranmanız lazım. Milletvekilinin haysiyetiyle oynanırsa,
oynarsanız, onun sözlerini dinlemezseniz, o zaman milletvekilinin de kendisi…
BİNNAZ TOPRAK (İstanbul) – Sayın
Başkan…
BAŞKAN – Oldu, bir de parmağınızla
işaret edin de, ne yapacağımız, ne tarafa döneceğimize de bakayım Sayın Toprak.
BİNNAZ TOPRAK (İstanbul) – Evet ama
dinlemeniz lazım Sayın Başkan.
BAŞKAN – Buyurun devam edin Sayın
Konuşmacı.
KAMER GENÇ (Devamla) – Neyse… Siz şimdi
cezayı vereceksiniz, verin, ben zaten ceza almaktan da korkmuyorum ama ben
vicdanen, size hakaret etmediğim inancındayım çünkü o nedenle hiçbir zaman size
hakaret kastıyla hareket etmedim. Sadece bir milletvekili olarak benim bu salonda
varlığımı kabul edeceksiniz.
Fazla bir şey de söylemek istemiyorum,
saygılar sunuyorum. (CHP sıralarından “Bravo” sesleri, alkışlar)
BAŞKAN – Teşekkür ederim.
Sayın Milletvekili, Sayın Genç, ben
size karşı tutumumda hiçbir eşitsizlik gösterdiğimi düşünmüyorum çünkü ben her
seferinde diğer milletvekillerimize karşı “sayın” kelimesiyle hitap ederim,
“siz” diye konuşurum, size de aynı şekilde davranıyorum.
KAMER GENÇ (Tunceli) – Öyle yaparsanız
teşekkür ederim. 
BAŞKAN – Ama siz görüşmeleri yaparken
her istediğiniz zaman elinizi kaldırıp, usule uymadan söz ister ve konuşursanız
-kusura bakmayın- ben işlemi tamamlamadan sizi dinleyemem. İşlemi
tamamlayacağım ancak sizi ondan sonra dinleyeceğim.
Şimdi, ben teklifimi, iki birleşimden
geçici olarak dışarı çıkartılmasına ilişkin teklifimi oylarınıza sunuyorum:
Kabul edenler… Kabul etmeyenler… Kabul edilmiştir.
GÜRKUT ACAR (Antalya) – Sayın Başkan,
yanlış yapıyorsunuz. Bakın, bizim konuşma hakkımızı engelliyorsunuz Sayın
Başkan. Eğer böyle devam ederseniz biz burada konuşamayız. Muhalefetin sesini
kesemezsiniz Sayın Başkan.
BAŞKAN – Şimdi, Sayın Genç açık bir
özür dilerse bu cezayı geri alacağım. 
BAYRAM ÖZÇELİK (Burdur) – Hayır, hayır,
öyle bir şey yok. (AK PARTİ sıralarından gürültüler)
BAŞKAN – Size bunu teklif ediyorum. 
KAMER GENÇ (Tunceli) – Sayın Başkan,
benim zaten size hakaret etme kastım yoktu…
AYKUT ERDOĞDU (İstanbul) – Anasına
küfredenlere aynı şeyi yaptı mı bu Meclis? Ölmüş anasına küfrettiler ya,
dövdüler adamı burada ya. 
BAŞKAN – Duymuyorum ki. 
KAMER GENÇ (Tunceli) – Sayın Başkan,
ben size hareket etmediğimi söyledim. Eğer hakaretimi yani o konuşmaları bu
anlamda anlamışsanız sizden özür diliyorum.
BAŞKAN – Özür diliyorsunuz?
KAMER GENÇ (Tunceli) – Hayır, beni eğer
o anlamda anladıysanız…
MUSTAFA ELİTAŞ (Kayseri) – Sayın
Başkan, kürsüden…
BAYRAM ÖZÇELİK (Burdur) – Başkan,
olmaz!
BAŞKAN – Ne dedi? Duymuyorum ki
arkadaşlar ya! “Özür diliyorum.” mu dedi?
ALİ ÖZGÜNDÜZ (İstanbul) – Evet, evet
özür diledi.
MUSTAFA ELİTAŞ (Kayseri) – Sayın
Başkan, kürsüden özür dileyecek. 
BAŞKAN – Buyurun kürsüden özür
dileyecekmişsiniz. Sayın Genç, lütfen. 
Sayın Genç…
Mikrofonu açıyorum oradan özür dileyin.
(AK PARTİ ve CHP sıralarından gürültüler)
Ya, herkes ayakta, bir durun ya!
AYKUT ERDOĞDU (İstanbul) – Sayın Başkan,
haydi onun lafı tamam kötü bir şey de, anasına küfredildi, yapmadınız; söyledi,
yapmadınız, yazık ya! Yazık gerçekten!
BAŞKAN – Sayın Genç, ben sizle
konuşuyorum, kimseyi dinlemiyorum. Bir dakika gelebilir misiniz? 
MUSTAFA ELİTAŞ (Kayseri) – Sayın Başkan,
müsaade eder misiniz.
KAMER GENÇ (Tunceli) – Sayın Başkan,
bana şimdi savunma hakkı mı veriyorsunuz? 
BAŞKAN – Hayır. 
KAMER GENÇ (Tunceli) – Şimdi siz
cezayı… 
BAŞKAN – Sayın Genç, size bir ceza
verdim, geçici olarak 2 birleşim Meclisten dışarı çıkarma cezası verdim,
kürsüden oyladım, bitti ama yine de size diyorum ki… 
KAMER GENÇ (Tunceli) – Efendim,
oyladınız zaten. 
MUSTAFA ELİTAŞ (Kayseri) – Meclis
Başkanından açıkça özür dileyecek.
BAŞKAN – …kürsüden veya oturduğunuz
yerden mikrofonla açık açık benden ve bu makamdan özür diler iseniz bu cezayı
geri alacağım; bu teklifim. 
KAMER GENÇ (Tunceli) – Tamam, ben
Meclis Başkanlık Divanına bir hakaret etmişsem özür dileyeceğim. (AK PARTİ ve
CHP sıralarından gürültüler)
BAŞKAN – Ya, duymuyorum arkadaşlar!
Sisteme girin lütfen. 
DİLEK AKAGÜN YILMAZ (Uşak) – Sayın
Başkan, bu Mecliste dövülenler için de yapsaydınız. 
MUSTAFA ELİTAŞ (Kayseri) – Sayın
Başkan…
BAŞKAN - Ya, itiraz eden
milletvekilleri lütfen 163’üncü maddeyi okusun. 
İZZET ÇETİN (Ankara) – Ya, bu diktatörlüğü
Meclise de kuruyorsunuz Sayın Başkan. Bunun adı diktatörlüktür. 
BAŞKAN – Sayın Genç, buyurun. 
MUSTAFA ELİTAŞ (Kayseri) – Sayın
Başkan, müsaade eder misiniz?
BAŞKAN - Sayın Elitaş, buyurun, nedir? 
MUSTAFA ELİTAŞ (Kayseri) – Siz şu anda
İç Tüzük’ün 163’üncü maddesini uyguluyorsunuz. 
BAŞKAN – Evet.
MUSTAFA ELİTAŞ (Kayseri) – İç Tüzük’ün
163’üncü maddesinin 4’üncü fıkrası… 
BAŞKAN – Evet, onu uyguluyoruz şu anda.

MUSTAFA ELİTAŞ (Kayseri) – Müsaade
edin.
…”geçici olarak Meclisten çıkarma
cezasına uğrayan bir milletvekili izin alıp kürsüden açıkça af dilerse Meclise
girme hakkını kazanır.” 
BAŞKAN – “Kürsüden” diyor, evet, özür
dilerim… 
AHMET TOPTAŞ (Afyonkarahisar) – Ya,
talimat verme artık, yeter be!
MUSTAFA ELİTAŞ (Kayseri) – O
milletvekili gelecek sizden… 
BAŞKAN – Tamam Elitaş, tamam Sayın
Elitaş, lütfen… 
MUSTAFA ELİTAŞ (Kayseri) – Bir dakika
Sayın Başkan… 
ENGİN ÖZKOÇ (Sakarya) – Size görevinizi
mi öğretiyor Sayın Grup Başkan Vekili? 
MUSTAFA ELİTAŞ (Kayseri) – Sayın
Başkan… 
BAŞKAN – Sayın Elitaş, olabilir, ben
herkesi dinlerim. 
MUSTAFA ELİTAŞ (Kayseri) – Sayın
Başkan, müsaade eder misiniz…
ENGİN ÖZKOÇ (Sakarya) – Size görevinizi
mi öğretiyor? 
BAŞKAN – Şimdi, bakın… 
MUSTAFA ELİTAŞ (Kayseri) – Sayın
Başkan, müsaade eder misiniz…
KAMER GENÇ (Tunceli) – Peki, Sayın
Başkan, Mustafa Elitaş’ın… 
BAŞKAN – 163/dördüncü fıkra… Geçici
olarak Meclisten çıkarma cezasına uğradınız mı? 
KAMER GENÇ (Tunceli) – Evet. 
BAŞKAN – Uğradınız.
KAMER GENÇ (Tunceli) – Evet. 
İZZET ÇETİN (Ankara) – Tamam, bitti. 
BAŞKAN – İzin alacaksınız ve kürsüden
açıkça af dilerseniz cezamı geri alacağım. 
Şimdi, Sayın Genç, şuraya gelir
misiniz… 
ENGİN ÖZKOÇ (Sakarya) – Sayın Elitaş’a
sorun, Sayın Elitaş’a!
BAŞKAN - Sayın Genç, lütfen kürsüye
gelir misiniz… 
Buyurun. 
Açıkça özür dilerseniz makamdan,
Meclise girme hakkını kazanacaksınız. (Gürültüler) 
KAMER GENÇ (Tunceli) – Şimdi, Sayın
Başkan, ben, ne sizden özür dilerim ne bu gruptan özür dilerim. Sizin
verdiğiniz ceza benim için onurdur. (CHP sıralarından “Bravo” sesleri, alkışlar;
AK PARTİ sıralarından sıra kapaklarına vurmalar, gürültüler) 
BAŞKAN – Tamam, o zaman tamam. 
ALİ ŞAHİN (Gaziantep) – Bizim onurumuzu
niye iki paralık ediyorsunuz Sayın Başkan? 
KAMER GENÇ (Devamla) – Siz kimsiniz
bana ceza vereceksiniz ya! Siz benim yaptığım… Yolsuzluklara karşı
rahatsızsınız, hesap vereceksiniz. Ben sizden özür dilemem. 
BAŞKAN – Meclis idare amirlerini göreve
çağırıyorum.
Meclis idare amirleri lütfen göreve… 
KAMER GENÇ (Devamla) – Ben, sadece
Türkiye Büyük Millet Meclisi kürsüsüne saygılı olduğum için yapacağım. Ben
sizden ne özür dileyeceğim ya! 
BAŞKAN - On beş dakika ara veriyorum. 
Kapanma Saati:
20.16
YEDİNCİ OTURUM
Açılma Saati:
20.26
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muhammet Bilal MACİT (İstanbul), Muhammet Rıza YALÇINKAYA (Bartın) 
------0------
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Yedinci Oturumunu açıyorum. 
4’üncü sırada yer alan, Danıştay Kanunu
ile Bazı Kanunlarda Değişiklik Yapılmasına Dair Kanun Tasarısı ve Adalet
Komisyonu Raporu’nun görüşmelerine başlayacağız. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
4.- Danıştay Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet Komisyonu Raporu (1/865) (S. Sayısı:
521)
BAŞKAN – Komisyon? Yok. 
Ertelenmiştir.
5’inci sırada yer alan, Sanal Ortamda
İşlenen Suçlar Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine başlayacağız. 
5.- Sanal Ortamda İşlenen Suçlar Sözleşmesinin
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/676) (S. Sayısı: 380)
BAŞKAN – Komisyon? Yok. 
Ertelenmiştir. 
Bundan sonra da komisyonun bulunmayacağı
anlaşıldığından, alınan karar gereğince, sözlü soru önergeleriyle kanun tasarı
ve teklifleri ile komisyonlardan gelen diğer işleri sırasıyla görüşmek için 22
Nisan 2014 Salı günü saat 15.00’te toplanmak üzere birleşimi kapatıyorum. 
Bütün milletvekili arkadaşlarıma iyi
hafta sonları diliyorum. 
Kapanma Saati:
20.27




(x) 563 S. Sayılı Basmayazı 9/4/2014
tarihli 74’üncü Birleşim Tutanağı’na eklidir.


(x) Bu bölümde Hatip tarafından Türkçe
olmayan bir dilde kelime ifade edildi.




