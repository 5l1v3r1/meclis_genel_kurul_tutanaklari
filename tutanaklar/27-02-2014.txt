



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 69’uncu
Birleşim
 27
Şubat 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Ahmet Toptaş'ın,
Türkiye’nin ekonomik sorunlarına ilişkin gündem dışı konuşması
2.- Kütahya Milletvekili Alim Işık'ın, Kütahya’nın
sorunlarına ilişkin gündem dışı konuşması
3.- Tunceli Milletvekili Hüseyin Aygün'ün, Türkiye’de
yargılamayla ilgili yaşanan sorunlara ilişkin gündem dışı konuşması

V.- AÇIKLAMALAR
1.- Kütahya Milletvekili Hasan Fehmi Kinay'ın, Kütahya
Milletvekili Alim Işık’ın yaptığı gündem dışı konuşmasındaki bazı ifadelerine
ilişkin açıklaması
2.- Kütahya Milletvekili Alim Işık'ın, Kütahya
Milletvekili Hasan Fehmi Kinay’ın yaptığı açıklamasındaki bazı ifadelerine
ilişkin açıklaması
3.- Ankara Milletvekili Özcan Yeniçeri'nin, Türkiye’de
halkın sorunlarından kopuk bir iktidarın işbaşında olduğuna ve Hükûmeti halkın
sorunlarına duyarlı olmaya davet ettiğine ilişkin açıklaması
4.- Mersin Milletvekili Aytuğ Atıcı'nın, Deniz Gezmiş’i
doğum gününde saygıyla andığına ve kokuşmuşluğun had safhaya geldiği bugünlerde
bu ruha çok daha fazla ihtiyaç olduğuna ilişkin açıklaması
5.- Balıkesir Milletvekili Namık Havutça'nın, Deniz
Gezmiş ve arkadaşlarını selamladığına ve Gönen Çayı’ndaki kitlesel balık
ölümlerinin önlenmesi için Hükûmeti acil müdahaleye çağırdığına ilişkin
açıklaması
6.- İstanbul Milletvekili Kadir Gökmen Öğüt'ün, seçmen
listelerinde isimleri olan yoklama kaçakları ve bakayaların, yakalanacakları
endişesiyle yerel seçimlerde oy kullanamayacakları için bu sorunlarına bir an
önce çözüm bulunmasını istediklerine ilişkin açıklaması
7.- Tunceli Milletvekili Kamer Genç'in, Cumhurbaşkanı
Abdullah Gül’ü, HSYK Kanunu’nu onaylayarak Türkiye’de bir dikta yönetiminin
kurulmasına yardım ettiği için kınadığına ve Türkiye Büyük Millet Meclisinin
yolsuzluklar nedeniyle Başbakan Recep Tayyip Erdoğan’dan hesap sorması
gerektiğine ilişkin açıklaması
8.- Malatya Milletvekili Veli Ağbaba'nın, Malatya’nın
sorunlarına ilişkin açıklaması
9.- Uşak Milletvekili Dilek Akagün Yılmaz'ın, Uşak’a
gidecek olan Başbakana esnaf örgütleri, ziraat odası ve köylülerin sorunlarını
dinlemesini tavsiye ettiğine ve Başbakanın montajlanmamış konuşmalarının neden
yayınlanmadığını öğrenmek istediğine ilişkin açıklaması
10.- Manisa Milletvekili Muzaffer Yurttaş'ın, Necmettin
Erbakan’ı rahmet ve şükranla andığına ve 28 Şubat postmodern darbesini
gerçekleştirenlerin hayırla anılmadığına ilişkin açıklaması
11.- Adana Milletvekili Seyfettin Yılmaz'ın, Adana’daki
çiftçilerin sorunlarına ve vatandaşın sıkıntısını çözecek politikaların bir an
önce hayata geçirilmesini talep ettiğine ilişkin açıklaması
12.- Kütahya Milletvekili Alim Işık'ın, taahhüdü
ihlalden hapis cezası alan vatandaşların yerel seçimlerde oy kullanmaları hâlinde
yakalanacakları korkusuyla seçimlere katılmamayı düşündüklerine ve Hükûmeti bu
konuya çözüm bulmaya davet ettiğine ilişkin açıklaması
13.- Muş Milletvekili Sırrı Sakık'ın, Necmettin
Erbakan’ı saygı ve sevgiyle andığına, Deniz Gezmiş’in ruhunu hayatın her
alanında hayata geçiren devrimcileri selamladığına ve Hükûmeti ile
milletvekillerini Urla’da HDP’ye yapılan saldırıyı kınamaya davet ettiğine ilişkin
açıklaması
14.- İzmir Milletvekili Oktay Vural'ın, Milliyetçi
Hareket Partisi olarak, Necmettin Erbakan’ı rahmetle andıklarına ve Hükûmetin,
doğal gaz politikalarını oluştururken Türkiye’nin millî menfaatlerine uygun
hareket etmesi gerektiğine ilişkin açıklaması
15.- Konya Milletvekili Ayşe Türkmenoğlu'nun, Necmettin
Erbakan’a Allah’tan rahmet dilediğine ve tüm milletvekillerinin öncelikle millî
iradeye sahip çıkmaları gerektiğine ilişkin açıklaması
16.- Kahramanmaraş Milletvekili Mahir Ünal'ın, Necmettin
Erbakan’ı rahmetle andıklarına ilişkin açıklaması
17.- Kütahya Milletvekili Vural Kavuncu'nun, Kütahya
Milletvekili Alim Işık’ın gündem dışı ve açıklama nedeniyle yaptığı
konuşmalarındaki bazı ifadelerine ilişkin açıklaması
18.- İstanbul Milletvekili Mehmet Akif Hamzaçebi'nin,
CHP Grubu olarak, Necmettin Erbakan’ı rahmetle andıklarına ilişkin açıklaması
19.- Kütahya Milletvekili Alim Işık'ın, Erzurum
Milletvekili Recep Akdağ’ın sataşma nedeniyle yaptığı konuşmasındaki bazı
ifadelerine ilişkin açıklaması
20.- Yalova Milletvekili Temel Coşkun'un, Necmettin
Erbakan’ı rahmetle andığına ilişkin açıklaması
21.- Batman Milletvekili Ziver Özdemir'in, Necmettin
Erbakan’ı rahmetle andığına ilişkin açıklaması
22.- Kütahya Milletvekili Vural Kavuncu'nun, Kütahya Milletvekili
Alim Işık’ın yaptığı açıklamasındaki bazı ifadelerine ilişkin açıklaması
23.- İzmir Milletvekili Oktay Vural'ın, Türkiye
Cumhuriyeti Hükûmetini, Kırım Tatarlarının haklarını koruma konusunda daha
sağlam açıklama yapmaya ve gerekli girişimlerde bulunmaya çağırdığına ilişkin
açıklaması
24.- Kütahya Milletvekili Alim Işık'ın, Kütahya
Milletvekili Vural Kavuncu’nun yaptığı açıklamasındaki bazı ifadelerine ilişkin
açıklaması
25.- Balıkesir Milletvekili Namık Havutça'nın, İstanbul
Milletvekili Mehmet Muş’un BDP grup önerisi üzerinde yaptığı konuşmasındaki
bazı ifadelerine ilişkin açıklaması
26.- İstanbul Milletvekili Mehmet Akif Hamzaçebi'nin,
562 sıra sayılı Kanun Tasarısı’nın 8’inci maddesinin Anayasa’nın hukuk devleti
ve hak arama hürriyeti ilkelerine aykırı düzenlemeler içerdiğine ve Hükûmet ile
AK PARTİ Grubuna bu maddeyi bir kez daha değerlendirmelerini tavsiye ettiğine
ilişkin açıklaması
27.- İstanbul Milletvekili Mehmet Akif Hamzaçebi'nin,
Genel Kurulda söylenen kaba sözleri ve yapılan fiilî saldırıları onaylamadıklarına
ilişkin açıklaması
28.- Kahramanmaraş Milletvekili Mahir Ünal'ın, Genel
Kurulda söylenen kaba sözleri ve yapılan fiilî saldırıları onaylamadıklarına
ilişkin açıklaması

VI.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, görüşmeleri izlemek üzere Genel Kurulu
teşrif etmiş bulunan Kosova Meclisi Çevre ve Alan Planlama ile İnsan Hakları
Komisyonları üyelerinden oluşan Parlamento heyetine “Hoş geldiniz.” denilmesi
B) Tezkereler
1.- Türkiye Büyük Millet Meclisi Başkanlığının, PAB
Parlamenterlerin İnsan Hakları Komitesinin, PAB Türk Grubu Başkanı ve Erzurum
Milletvekili Sayın Fazilet Dağcı Çığlık’ın konuğu olarak ülkemize resmî bir
ziyaret gerçekleştirmesinin Türkiye Büyük Millet Meclisi Başkanlık Divanının
11/2/2014 tarih ve 65 sayılı Kararı’yla uygun bulunduğuna ilişkin tezkeresi
(3/1442)
C) Önergeler
1.- İzmir Milletvekili Oktay Vural ile İzmir
Milletvekili Ahmet Kenan Tanrıkulu’nun (2/2025) esas numaralı Kanun Teklifi’ni
geri aldıklarına ilişkin önergesi (4/148)


D) Meclis Araştırması Önergeleri
1.- İstanbul Milletvekili Abdullah Levent Tüzel ve 23
milletvekilinin, çay üretiminin ve ihracatının artırılması için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/884)
2.- Konya Milletvekili Mustafa Kalaycı ve 19
milletvekilinin, astsubayların sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/885)
3.- Artvin Milletvekili Uğur Bayraktutan ve 39
milletvekilinin, çay üreticilerinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/886)

VII.- SATAŞMALARA İLİŞKİN KONUŞMALAR
1.- Kütahya Milletvekili Alim Işık'ın, Kütahya
Milletvekili Vural Kavuncu’nun yaptığı açıklaması sırasında Milliyetçi Hareket
Partisine sataşması nedeniyle konuşması
2.- Erzurum Milletvekili Recep Akdağ'ın, Kütahya
Milletvekili Alim Işık’ın sataşma nedeniyle yaptığı konuşması sırasında AK
PARTİ Grubuna ve şahsına sataşması nedeniyle konuşması
3.- Konya Milletvekili Faruk Bal'ın, Erzurum
Milletvekili Recep Akdağ’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
4.- İstanbul Milletvekili Mehmet Akif Hamzaçebi'nin,
İzmir Milletvekili Hamza Dağ’ın MHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
5.- Konya Milletvekili Faruk Bal'ın, Manisa
Milletvekili Muzaffer Yurttaş’ın MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
6.- Amasya Milletvekili Mehmet Naci Bostancı'nın,
Manisa Milletvekili Hasan Ören’in 562 sıra sayılı Kanun Tasarısı’nın 5’inci
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
7.- Manisa Milletvekili Hasan Ören'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
8.- Şırnak Milletvekili Hasip Kaplan'ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında BDP Grubuna sataşması nedeniyle konuşması
9.- Konya Milletvekili Faruk Bal'ın, Amasya Milletvekili
Mehmet Naci Bostancı’nın sataşma nedeniyle yaptığı konuşması sırasında MHP
Grubuna sataşması nedeniyle konuşması
10.- Amasya Milletvekili Mehmet Naci Bostancı'nın,
Şırnak Milletvekili Hasip Kaplan ile Konya Milletvekili Faruk Bal’ın sataşma
nedeniyle yaptıkları konuşmaları sırasında şahsına sataşması nedeniyle
konuşması
11.- Şırnak Milletvekili Hasip Kaplan'ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
12.- İstanbul Milletvekili Mehmet Akif Hamzaçebi’nin,
Manisa Milletvekili Selçuk Özdağ’ın 562 sıra sayılı Kanun Tasarısı’nın 12’nci
maddesiyle ilgili önerge üzerinde yaptığı konuşması sırasında CHP Grup
Başkanına sataşması nedeniyle konuşması

VIII.- ÖNERİLER
A) Siyasî Parti Grubu Önerileri
1.- BDP Grubunun, Mardin Milletvekili Erol Dora ve
arkadaşları tarafından atanamayan öğretmen sorununun çözülmesi ve bu konuda
gerekli çalışmaların yapılması amacıyla 20/12/2012 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 27 Şubat 2014 Perşembe günkü birleşiminde okunmasına ve görüşmelerinin
aynı tarihli birleşiminde yapılmasına ilişkin önerisi
2.- MHP Grubunun, MHP Grup Başkan Vekili İzmir
Milletvekili Oktay Vural tarafından imar işlerinde oluşturulan rant lobileri
ile yolsuzluk ve rüşvet iddialarının araştırılması ve önlenmesi için gerekli
tedbirlerin alınması amacıyla 27/2/2014 tarih 3744 sayı ile Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 27 Şubat 2014 Perşembe günkü birleşiminde okunmasına ve görüşmelerinin
aynı tarihli birleşiminde yapılmasına ilişkin önerisi
3.- CHP Grubunun, İstanbul Milletvekili Celal Dinçer ve
27 milletvekili tarafından astsubay intiharlarının nedenlerinin araştırılarak
alınması gereken önlemlerin belirlenmesi amacıyla 6/12/2013 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 27 Şubat 2014 Perşembe günkü birleşiminde okunmasına ve
görüşmelerinin aynı tarihli birleşiminde yapılmasına ilişkin önerisi

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ve Milli
Eğitim, Kültür, Gençlik ve Spor Komisyonu Raporu (1/884) (S. Sayısı: 562)



X.- YAZILI SORULAR VE CEVAPLARI
1.- Mersin Milletvekili Ali Öz’ün, Bakanlık
çalışanlarına tahsis edilen cep telefonu sayısına ilişkin sorusu ve Millî
Savunma Bakanı İsmet Yılmaz’ın cevabı (7/36469)
2.- Antalya Milletvekili Arif Bulut’un, elektrik
dağıtım şirketlerinin vatandaşların mağduriyetini doğuran çeşitli uygulamalarına
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/37917)
3.- İstanbul Milletvekili Mustafa Sezgin Tanrıkulu’nun,
2011-2013 yılları arasında Bakanlığın taraf olduğu davalara ve hukuk ve
danışmanlık hizmeti alımlarına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/37918)
4.- Ardahan Milletvekili Ensar Öğüt’ün, BOTAŞ’ın
teşkilat yapısına ve bazı yatırımlarına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/37919)
5.- Ardahan Milletvekili Ensar Öğüt’ün, BOTAŞ’ın taraf
olduğu davalara ve bazı faaliyetlerine ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/37920)
6.- Ardahan Milletvekili Ensar Öğüt’ün, BOTAŞ’ın bazı
alacak ve giderlerine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/37921)
7.- Adana Milletvekili Osman Faruk Loğoğlu’nun,
Kürdistan Bölgesel Yönetimi ile imzalanan petrol antlaşmasına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/37922)
8.- Ardahan Milletvekili Ensar Öğüt’ün, doğal gaz
talebine ve doğal gaz antlaşmalarına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/37923)
9.- Ardahan Milletvekili Ensar Öğüt’ün, BOTAŞ’ın kaynak
yapısına ve bazı giderlerine ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/37924)
10.- Ardahan Milletvekili Ensar Öğüt’ün, Irak-Türkiye
Ham Petrol Boru Hattına ve BOTAŞ’ın bazı faaliyetlerine ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/37925)
11.- Diyarbakır Milletvekili Altan Tan’ın, Kuzey Irak
Bölgesel Yönetiminden yapılacak petrol sevkiyatına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/37926)
12.- Erzincan Milletvekili Muharrem Işık’ın,
özelleştirilen kurum ve kuruluşlarca yapılan işçi alımlarına ilişkin
Başbakandan sorusu ve Maliye Bakanı Mehmet Şimşek’in cevabı (7/38057)
13.- Balıkesir Milletvekili Ayşe Nedret Akova’nın,
esnaf-sanatkârlara ve açılan-kapanan iş yeri sayısına ilişkin sorusu ve Gümrük
ve Ticaret Bakanı Hayati Yazıcı’nın cevabı (7/38117)
27 Şubat 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 69’uncu Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Türkiye'nin
ekonomik sorunları hakkında söz isteyen Afyonkarahisar Milletvekili Ahmet
Toptaş’a aittir.
Buyurunuz Sayın Toptaş. (CHP
sıralarından alkışlar) 
Sayın milletvekilleri, lütfen, biraz
sessiz olursak Sayın Toptaş’ı daha iyi duyabileceğiz.
Buyurunuz efendim.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Afyonkarahisar Milletvekili Ahmet
Toptaş'ın, Türkiye’nin ekonomik sorunlarına ilişkin gündem dışı konuşması
AHMET TOPTAŞ (Afyonkarahisar) –
Efendim, bu uğultu kesilir ve arkadaşlarım dinlerlerse belki bazı şeyleri
öğrenmiş olurlar.
İstirham ediyorum, yeniden ikaz ediniz.
MEHMET ERDOĞAN (Gaziantep) – Yakışmadı
ama sana. İlkokul talebesi değiliz. 
AHMET TOPTAŞ (Devamla) – Sizinle
muhatap değilim. 
MEHMET ERDOĞAN (Gaziantep) – O zaman
düzgün konuşun. Bizi kastediyorsunuz.
AHMET TOPTAŞ (Devamla) – Sayın Başkana
Meclis Genel Kurulundaki uğultuyu kesmesi için istirhamda bulunuyorum.
MEHMET ERDOĞAN (Gaziantep) – Ama sizin
tarzınız hiç yakışık değil.
AHMET TOPTAŞ (Devamla) – Lütfen
dinleyin. Sizi ya da başka birini değil, Genel Kurulda uğultu edenleri ikaz
etmesini istiyorum.
BAŞKAN – Karşılıklı konuşmayınız. 
Buyurunuz efendim.
AHMET TOPTAŞ (Devamla) – Sayın Başkan,
değerli milletvekilleri; bugün ülkemizin ekonomik sorunlarıyla ilgili
düşüncelerimi açıklamak üzere söz almış bulunuyorum. Bu vesileyle yüce Meclisi
saygılarımla selamlıyorum.
Değerli arkadaşlar, “Türkiye ekonomisi”
denilince ilk akla getirilen borsa endeksi, ÜFE, TÜFE, döviz kurları, tahvil
fiyatları, Brent petrolün varil fiyatı vesaire akla getiriliyor. Örneğin, borsa
yükseldiği zaman Türkiye ekonomisi düzlüğe çıkmış oluyor. ÜFE, TÜFE düşük
çıktığı zaman enflasyon düşmüş oluyor. Yani Türkiye’de her şey iyiye gidiyor
nutukları, haber ve yorumları, nasıl kalkınıyormuşuz nutukları, artık
Türkiye’de herkese pembe bir dünya gösterilmeye çalışılıyor. 
İyi, bunlar tamam da, halkın durumu
nedir? Ekonominin halkı ilgilendiren yanı ne âlemdedir? İktidar işin bu yanını
hamasi nutuklarla geçiştirmeye çalışıyor. Halkın ekonomik sorunları hamasi
nutuklarla geçiştirilemeyecek kadar ağırdır. Halk bir sosyal patlamanın
eşiğindedir.
Bakınız değerli arkadaşlar, Türkiye
Esnaf ve Sanatkarları Konfederasyonunun verilerine göre 2005-2013 yılları
arasında 1 milyon 145 bin esnaf kepenk kapatmıştır. Alışveriş merkezleriyle
ilgili bir yasal düzenleme yapamadığımız için her caddeye 10-15 AVM açılmış,
esnaf bunlarla rekabet edemediği için artık sigorta paralarını bile ödeyemez
durumdadır. 
Çiftçi, köylü bitmiştir. 5 liraya mazot
kullanacak ama ürününü beş yıl öncenin fiyatlarıyla bile satamayacak. 
Memur emeklisinin ortalama aylığı 1.200
lira, işçi emeklisinin ortalama aylığı 959 lira, BAĞ-KUR emeklisinin ortalama
aylığı 745 liradır. Ülkemizde 10 milyon 500 bin civarında emekli vardır. Eğer
açlık sınırının 1.397 lira olduğu düşünülürse, bunların yüzde 80’i açlık
sınırının altında yaşamaktadır. Biz, bu koşullarda yaşayan emekliler için ne
yaptık, hiç düşündük mü?
Değerli arkadaşlarım, milletvekili
emeklileri iyi, bakanlarınki iyi, müsteşarların, genel müdürlerin, daire
başkanlarının iyi; birinci sınıftan emekli olanların iyi; hâkim, savcıların
iyi; emniyet müdürlerinin, daire başkanlarının iyi ama 10,5 milyon emeklinin
durumu açlık sınırının altında.
Prim gün sayısını tamamladığı hâlde
yaşa takılanlar var. 48, 50 yaşında, 49 yaşında işten çıkmış, emekli olmuş ama
prim gün sayısını tamamlamadığı için emekli değil, sokağa atılmış, sağlık
güvencesinden bile yoksun insanların durumu nedir?
Değerli arkadaşlar, Nisan 2013
itibarıyla 7 milyon işsiz vardır. Atanamayan öğretmenler, sağlık memurları,
üniversitesini bitirmiş binlerce insan aç ve sefil, sokaklardadır. Kadro
bekleyen şeker fabrikası işçileri, kara yolu işçileri, demir yolu işçileri,
geçici işçiler, yarattığınız 4/B’liler, 4/C’liler perişandır. Takipteki icra
dosyası sayısı 20 milyonu geçmiştir. Bunları hepiniz de biliyorsunuz ama
bunlarla ilgili hiçbir düzeltme yapmaya gayret de etmedik. Hükûmet bunları
unutmuş, 17 Aralıktan sonra kendi derdine düşmüştür. Evlerdeki para kasaları,
ayakkabı kutuları, hatta banyodaki sabun kesesi bile dolarlarla dolu;
milyonlarca vatandaş açlık sınırının altında yaşıyor. 
Değerli arkadaşlar, bu soyulan paralar,
havuza doldurulan, villaların garajından kamyonetlerle taşınan paralar halkın,
köylünün, işçinin paraları. Hırsızlar çalıyor, halk “Açım.” diye bile bağıramıyor.
“Yolsuzluk, hırsızlık, soygun” kelimeleri bile bazılarını yerinden zıplatıyor.
Âşık Mahzuni’nin türküsünde “yolsuzluk” geçti diye RTÜK Ulusal Kanal’daki
türküye ceza kesiyor. Ne demiş Mahzuni? “Yuh yuh çalanlara,/ Soyup kaçıp
doyanlara,/ Fakire, yetime, halka kıyanlara…” Neyini yasaklıyorsunuz bunun?
Bu iktidar cumhuriyetin seksen yılıyla
kendi dönemini karşılaştırmak istiyor, karşılaştıralım: Bugün ölümünün 66’ncı
yıl dönümünde andığımız ulusal kahraman Ali Çetinkaya seksen yıllık
cumhuriyetin ilk bakanlarındandır. 1.200 kilometre demir yolu yapmış, 4 bin
kilometreye yakın demir yolunu millîleştirmiş ama öldüğünde Samanpazarı’nda
Atatürk’ün kendisine hediye ettiği evden başka bir varlığı yoktur,
bırakmamıştır. Şimdi, sizin yaptıklarınıza bakın, sizin götürdüklerinize bakın,
cumhuriyetin ne yaptıklarına bakın…
(Mikrofon otomatik cihaz tarafından
kapatıldı) 
AHMET TOPTAŞ (Devamla) – …cumhuriyet
dönemindekilerin ne yaptıklarına bakın ve bu sözler üzerinde halkın vicdanına
elini koyduğu zaman neyi düşündüğünü göreceksiniz. 
MUSTAFA ŞAHİN (Malatya) – Yatıp kalkıp
cellatları masumlaştırıyorsunuz!
BAŞKAN – Teşekkür ederiz Sayın Toptaş.
AHMET TOPTAŞ (Devamla) – Siz söylemeye
devam edin, siz soyguna “evet” demeye devam edin ama bu örnekleri anlatmaya da
devam edeceğiz çünkü Türkiye bu örneklerden örnek alarak yoluna devam edecek.
Saygılarımı sunuyorum. (CHP
sıralarından alkışlar) 
BAŞKAN – Teşekkür ediyoruz Sayın
Toptaş.
VURAL KAVUNCU (Kütahya) – Afyon’a deniz
geldi, deniz!
MEHMET METİNER (Adıyaman) – Kılıç Aliler
yakışır size!
GÜLAY DALYAN (İstanbul) – Durmak yok,
yola devam!
AHMET TOPTAŞ (Afyonkarahisar) – Gelmiş
Afyon’a deniz! Afyon’daki denizde gidin yıkanın bakalım!
VURAL KAVUNCU (Kütahya) – Afyon’a deniz
geldi!
GÜLAY DALYAN (İstanbul) – Durmak yok,
yola devam!
AHMET TOPTAŞ (Afyonkarahisar) –
Afyon’daki soygunları da çıkaracağız size.
BAŞKAN – Gündem dışı ikinci söz,
Kütahya’nın öncelikli sorunları hakkında söz isteyen Kütahya Milletvekili Alim
Işık’a aittir.
Buyurunuz Sayın Işık. (MHP sıralarından
alkışlar) 
2.- Kütahya Milletvekili Alim
Işık'ın, Kütahya’nın sorunlarına ilişkin gündem dışı konuşması
ALİM IŞIK (Kütahya) – Teşekkür ederim
Sayın Başkan.
Sayın Başkan, değerli milletvekilleri;
öncelikle sizleri ve bizleri izleyen tüm vatandaşlarımızı saygılarımla selamlıyorum.
Kütahya ili Ankara-İzmir ve
Antalya-İstanbul güzergâhlarının tam kesişim merkezinde ve bu 4 büyük şehrimize
hemen hemen aynı mesafelerde yer almasına rağmen maalesef bu güzel konumunu Ege
Bölgesi’nin bir ili olarak iyi değerlendirememiştir. Bugün bundan dolayı birçok
sorunla karşı karşıyadır. Özellikle son dönemde gündeme gelen yüksek hızlı tren
ve otoyol projelerinde geçmesi gereken güzergâh ilimiz merkezi veya ilimiz
sınırları olmasına rağmen, maalesef bu projelerden ilimiz yararlanamamıştır ve
bugün bölgenin yüksek hızlı trenin ulaşmadığı tek ili olma unvanını kazanmış
durumdadır. 
2000 yılı nüfus verilerine göre
Türkiye'nin 34’üncü büyük ili olan Kütahya, maalesef, en son TÜİK tarafından
yayınlanan 2013 yılı verilerine göre 572 bin nüfusa düşmüş ve 2 sıra
gerileyerek Türkiye'nin 81 ili içerisinde 36’ncı büyük ili olma unvanını
almıştır. Yine bakıldığında, Türkiye İstatistik Kurumu verilerini
değerlendirdiğimizde, bölgenin küçülen tek ili, Batı Anadolu’nun ve Akdeniz
Bölgesi’nin nüfus kaybeden tek ili durumundadır. Böyle giderse bu küçülme daha
da çok devam edecektir çünkü burada çıkarılan bir büyükşehir yasası kapsamında
Kütahya ilinin mevcut 61 beldesinden bir gecede 47’si kapatılarak köye
dönüştürülmüştür. Bu dönüşüm, inanıyorum ki, eğer gerekli tedbirler alınırsa
inşallah göçü olumsuz etkileyecektir ama tedbirleri zamanında alamazsak o
beldelerden de hızlı bir göç devam edecektir. 
Yine, Kütahya, Adalet ve Kalkınma
Partisi hükûmetlerinin iş başına geldiği 2002 yılında, cumhuriyet hükûmetleri
döneminde yapılmış birçok kamu kuruluşuna sahipken maalesef 2004 yılında
başlayan özelleştirme sürecinden en çok etkilenen ve olumsuz etkilenen bir il
olma unvanını almıştır. Son on yılda şehir merkezinde olan bu kuruluşların
tamamı elden çıkartılmış ve bu satışlar nedeniyle 3 milyar 94 milyon 260 bin
Amerikan doları -bugünkü kurla karşılaştırırsak yaklaşık 7 milyar TL- devletin
hazinesine katkı sağlayan bir il olmasına rağmen, 2003-2013 tarihleri arasında,
on bir yılda, Kalkınma Bakanlığının resmî verilerine göre -bu dönemde verdiği
toplam 15 iktidar partisi milletvekilimize karşılık- maalesef 1,488 milyar
TL’lik kamu yatırımı alabilmiştir. Bu nedenle son on yılda 85 bin dolayındaki
gencimiz iş bulamama, istihdam yetersizliği nedeniyle başka illere göç etmek
zorunda kalmıştır yani Kütahya küçülmeye devam etmektedir. 
Değerli milletvekilleri, Kütahya
maalesef bölgenin en fakir ili hâline gelmiştir. Yine, Kütahya, 2004 yılından
beri devam eden Hava Mania Planı uygulaması sorununu çözemediği için Haziran
2013 tarihinden bu yana il merkezindeki mahallelerin hemen hemen tamamını
etkileyen ve organize sanayi bölgelerini etkileyen bir sorunla karşı
karşıyadır. Bu konuda ilgili bakanlıklara verdiğimiz soru önergeleri maalesef
çözüm getirmemiş, bakanlıklar topu taca atmayı tercih etmiş, bu soruna duyarsız
kalmışlardır. Eğer bu sorun çözülmezse Kütahya önümüzdeki dönemde, zaten şu
anda ikinci OSB’de tahsis edilmiş parsellerinin yüzde 50’si boşken bundan sonra
da ciddi anlamda yatırımcı bulamamaya devam edecektir. Ayrıca Porsuk Havzası
Koruma Planı uygulaması da şehrimize yeni iş sahalarının açılmasını ciddi bir
şekilde engellemektedir. Kütahya, yine bölgenin en borçlu illerinden birisidir.
İcra daireleri sayısı artmış, icra dosyaları katlanmıştır. Bundan dolayı da şehrimizdeki
insanlar ciddi anlamda sıkıntı içerisindedir. Şehri merkezle ilçelere bağlayan
yollarda maalesef bir gelişme olamamıştır. Tavşanlı, Emet, Hisarcık, Simav
güzergâhındaki yol yıllarca bitirilememiştir, Balıkesir yolu açılamamıştır. Bu
yollarda yapılan istimlaklerin bedeli de maalesef ödenmemektedir. 
Bu duygu ve düşüncelerle Hükûmeti bu
sorunları çözmeye davet ediyor, siz değerli milletvekillerine saygılar
sunuyorum. (MHP sıralarından alkışlar)
BAŞKAN – Teşekkür ediyoruz Sayın Işık.
VURAL KAVUNCU (Kütahya) – Hocam
Balıkesir… Yol açık, yol açık.
ALİM IŞIK (Kütahya) – O yol değil,
duble yol, duble yol. 
HASAN FEHMİ KİNAY (Kütahya) – Sayın
Başkanım…
BAŞKAN – Efendim?
HASAN FEHMİ KİNAY (Kütahya) – Hatip,
yapmış olduğu konuşmada çok sayıda yanıltıcı bilgi verdi. 
ALİM IŞIK (Kütahya) – Hükûmet konuşacak
Sayın Milletvekili.
HASAN FEHMİ KİNAY (Kütahya) – Onları
düzeltmek için iki dakikalık…
VURAL KAVUNCU (Kütahya) – Hangi birini
düzeltelim ama hiç olmazsa birkaçını düzeltelim.
HASAN FEHMİ KİNAY (Kütahya) – Evet, iki
dakikalık süre yetmeyecektir ama…
BAŞKAN – “Yanıltıcı bilgi verdi,
düzeltelim.” diyorsunuz ama Hükûmetin konuşması lazım burada. Ama siz…
HASAN FEHMİ KİNAY (Kütahya) – Kütahya
Milletvekili olduğum için…
ALİM IŞIK (Kütahya) – Sayın Başkanım,
böyle bir usul yok, hiçbir yanıltıcı bilgi vermedim. Hükûmet cevap verebilir.
Ya da kendileri bir gündem dışı alacak.
OKTAY VURAL (İzmir) – Gündem dışı
konuşmaya sadece Sayın Bakan cevap verebilir.
BAŞKAN – Evet ama “Yanlış bilgi verdi.”
diyor. 
Eğer düzeltilecek bir şeyse o zaman
buyurunuz, sonra siz bir şey olursa…
OKTAY VURAL (İzmir) – Efendim, bakın,
düzeltmek diye bir şey yok. Bir sataşma mı var? Yok. 
VURAL KAVUNCU (Kütahya) – Ama yalan
yanlış bilgi veriyorsunuz.
OKTAY VURAL (İzmir) – Gündem dışı
konuşma ancak yürütmenin cevap verebileceği bir konuşmadır.
BAŞKAN – Doğru diyorsunuz Sayın Vural.
OKTAY VURAL (İzmir) – O zaman, eğer
katkıda bulunmak istiyorsa…
BAŞKAN – Ama yanlış bilgilendirildiğine
dair bir düzeltme hakkı 69’a göre de var.
OKTAY VURAL (İzmir) – Efendim, o zaman
Alim Işık Bey için şimdiden sayın milletvekilini düzeltmek üzere söz istiyoruz.
BAŞKAN – Tamam.
Buyurunuz efendim.
V.- AÇIKLAMALAR
1.- Kütahya Milletvekili Hasan Fehmi
Kinay'ın, Kütahya Milletvekili Alim Işık’ın yaptığı gündem dışı konuşmasındaki
bazı ifadelerine ilişkin açıklaması
HASAN FEHMİ KİNAY (Kütahya) – Sayın
Başkanım, çok teşekkür ediyorum.
Biraz evvel Kütahya Milletvekili Sayın
Işık, maalesef Kütahya’da yaptığı gibi, burada da birçok konuşmasında yaptığı
gibi…
OKTAY VURAL (İzmir) – İç Tüzük’e uygun
değil Sayın Başkan bu söz vermeniz. 
HASAN FEHMİ KİNAY (Devamla) – …sürekli
Kütahya’yı karamsar bir hava içerisinde göstererek… Son derece gelişen bir il
Kütahya. Vermiş olduğu bilgilerdeki yanlışları ben özellikle burada kısmen
düzeltebiliyorum.
Kalkınma Bakanlığından almış olduğu
bilgilere dayanarak başlangıç ödenekleri ve düşük göstermek suretiyle “Kütahya
son on yılda 1,2 milyar TL civarında yatırım aldı.” ifadesinde bulundu. Biz,
özellikle 5,9 katrilyon, yaklaşık 6 katrilyonluk kamu yatırımını bu on yıl
içerisinde gerçekleştirdiğimizi muhtelif platformlarda belgelere dayanarak
ifade ediyoruz. Zaten vatandaşlarımız da Kütahyalı hemşehrilerimiz de bunu
bildikleri için oy oranını 2002’den itibaren yüzde 50’den yüzde 65’e kadar
çıkarttılar. Her seçimde yüzde 60-65 civarında oy alan bir iliz. 
Ayrıca, nüfusun sürekli azaldığı
yönünde bir ifade var. Nüfusumuz, 1990’lı yıllarda yaşanan krizlerin etkisiyle
ve özellikle de koalisyon döneminin etkisiyle, maalesef kırsaldan diğer illere
doğru bir göç yaşamıştır. Dramatik azalma 1990’lı yıllarda, MHP’nin de
koalisyon döneminde yaşanmıştır Kütahya’da. Bunu da ifade etmek istiyorum. 
Son dönemde teşvik yasasıyla birlikte
ilimizde, özellikle merkez ilçede organize sanayi bölgeleri dolmaktadır ve
Kütahya 4,2 oranıyla işsizliğin en düşük olduğu iller arasındadır. Evet, gerçek
tablo budur. 
Çok teşekkür ediyorum. 
BAŞKAN – Teşekkür ediyoruz.
OKTAY VURAL (İzmir) – Sayın Başkan,
Kütahyalılara yaptığı sataşmadan dolayı Kütahya Milletvekilimiz Alim Işık Bey
söz istiyor.
ÜNAL KACIR (İstanbul) – Sataşma yok
efendim.
BAŞKAN – Sayın Vural, kusura bakmayın,
haklısınız. 60’a göre yerinden söz verecektim. Şimdi, böyle bir şey olduğu için
düzeltiyorum.
Buyurunuz Sayın Işık.
2.- Kütahya Milletvekili Alim
Işık'ın, Kütahya Milletvekili Hasan Fehmi Kinay’ın yaptığı açıklamasındaki bazı
ifadelerine ilişkin açıklaması
ALİM IŞIK (Kütahya) – Teşekkür ediyorum
Sayın Başkanım.
Sayın milletvekilim eğer Kalkınma
Bakanlığının resmî verilerinin yanlış olduğunu iddia ediyorsa, o zaman Sayın
Bakana söyleyin, bu 1,488 milyar TL’yi 6 katrilyon lira olarak düzeltsin.
İki: Eğer, siz, 90’lı yıllarda, MHP’nin
koalisyon olduğu dönemde Kütahya ilinin nüfusunun azaldığını iddia ediyorsanız
bunu size havale ediyorum. 2000 yılı son resmî sayım sonucunda 657 bin nüfusa
sahip olan Kütahya bugün 572 bin nüfusa inmiştir. 85 bin vatan evladı sizin
yaptığınız yanlış özelleştirme ve istihdam politikaları nedeniyle memleketi
terk etmiştir.
HASAN FEHMİ KİNAY (Kütahya) – Bunların
verilerini size göndereceğim ben.
ALİM IŞIK (Devamla) – Diğer taraftan,
işsizlik oranının yüzde 4,2’yle en düşük olduğu illerden birisi olduğunu
söyledi; doğrudur, TÜİK’in rakamları budur ama TÜİK, memleketi terk eden
gençleri buna katmadığı için kalan ihtiyarlar arasında bu orana yüzde 4,2
demiştir.
HASAN FEHMİ KİNAY (Kütahya) – Olur mu?
İstihdama katılım oranı artmış, o bilgiyi düzelt.
ALİM IŞIK (Devamla) – Şu anda Kütahya
ili Türkiye’nin en yaşlı illerinden birisi olmuştur sayenizde, nüfusunun yüzde
80’i seçmen olan başka bir il kalmamıştır. 
HASAN FEHMİ KİNAY (Kütahya) – Nereden
çıkardın sen? 
ALİM IŞIK (Devamla) – Bununla
övünüyorsanız bu eseriniz size yeter, övünmeye devam ediniz. 
HASAN FEHMİ KİNAY (Kütahya) – Öğrenci
sayısı 20 bin artmış, sen neden bahsediyorsun ya?
ALİM IŞIK (Devamla) – Diğer bir
deyişle, Kütahya ilinin son derece gelişen bir il olduğunu söylediniz. Eğer
devletin resmî rakamları, gelişmişlik göstergeleri bunun tersini söylüyorsa,
devleti yöneten şu anda sizsiniz, hemen TÜİK’e talimat veriniz, o verileri sizin
dediğiniz gibi yazsın. 
HASAN FEHMİ KİNAY (Kütahya) – TÜİK
talimatla çalışmaz. 
ALİM IŞIK (Devamla) – Dolayısıyla, siz
eğer böyle söylemeye devam ederseniz şunu da hemen eklerim…
HASAN FEHMİ KİNAY (Kütahya) –
Sosyoekonomik gelişmişlik endeksi ilk defa artıya geldi, ilk defa artıya. 
ALİM IŞIK (Devamla) – …Sayın Kavuncu da
buradan hemen açıklar. Sayenizde Kütahya’nın elindeki 2013 yılında bitecek olan
devlet hastanesi de gitmiştir. 
VURAL KAVUNCU (Kütahya) – MHP’nin
Kütahya’nın yüzüne bakacak hâli kalmadı. 
ALİM IŞIK (Devamla) – İnşallah,
verdiğiniz sözün gereği olarak bunun takipçisi olacağız. 
VURAL KAVUNCU (Kütahya) – MHP’nin
Kütahya’nın yüzüne bakacak hâli yok. 
HASAN FEHMİ KİNAY (Kütahya) – Bunu biz
takip ediyoruz, siz değil. 
ALİM IŞIK (Devamla) – İnşallah, onu
yapacaksınız, hep beraber yapacağız.
HASAN FEHMİ KİNAY (Kütahya) – Siz ancak
karamsarlık yapıyorsunuz, vatandaşı yanıltıyorsunuz, yanlış bu, üslubunuz
yanlış. 
ALİM IŞIK (Devamla) – Çok teşekkür
ediyorum. (MHP sıralarından alkışlar) 
BAŞKAN – Teşekkür ediyoruz Sayın Işık. 
VURAL KAVUNCU (Kütahya) – Sayın
Başkanım…
BAŞKAN – Efendim…
VURAL KAVUNCU (Kütahya) – İsmimle
sataşma var, söz istiyorum. 
ALİM IŞIK (Kütahya) – Hayır, hayır. 
BAŞKAN – Şimdi size sataşmada bulunmadı
Sayın Kavuncu. Siz zaten sisteme girmişsiniz Sayın Kavuncu. Bir dakika, söz
vereceğim size yeri geldiği zaman. 
ÜNAL KACIR (İstanbul) – Efendim,
sataşma ama sataşma. 
ALİM IŞIK (Kütahya) – Sataşma yok,
sataşma yok. 
BAŞKAN – Gündem dışı üçüncü söz,
Türkiye’de yaşanan yargılama sorunları hakkında söz isteyen Tunceli
Milletvekili Hüseyin Aygün’e aittir. 
Buyurunuz Sayın Aygün. (CHP
sıralarından alkışlar) 
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
3.- Tunceli Milletvekili Hüseyin
Aygün'ün, Türkiye’de yargılamayla ilgili yaşanan sorunlara ilişkin gündem dışı
konuşması
HÜSEYİN AYGÜN (Tunceli) – Sayın
Başkanım, çok teşekkürler. 
Bugün 27 Şubat ve Deniz Gezmiş’in
67’nci yaş günü. (CHP sıralarından alkışlar) O yüzden söze Deniz Gezmiş’i
anarak, onunla birlikte idam edilen, hayatlarının bağrında siyaseten katledilen
devrimcileri ve 12 Mart döneminde, Deniz’den sonra onları kurtarmak için
Kızıldere’ye giden ve orada yapılan bir derin devlet operasyonuyla yargısız
şekilde infaz edilen Mahir Çayan ve arkadaşlarını, yine Diyarbakır Cezaevinde
işkenceyle öldürülen İbrahim Kaypakkaya’yı anmak istiyorum. Tabii, bu kadar
yolsuzluğun, hırsızlığın konuşulduğu, toplumsal değerlerin yerlere atıldığı,
ülkeyi yönetenlerin yeni kuşaklara örnek olması gerekirken, yayınlanan ve
milyar dolarların transfer edildiği iddialarını içeren korkunç görüntüler
karşısında 20’li yaşlarda hayatını ülkesinin bağımsızlığı, Türk ve Kürt
halkının kardeşliği ve sosyalizm için veren bu insanların değerlerini bugün
daha iyi görüyoruz.
Bugün, bu değeri anlamamız başka
vesilelerle de olanaklı. Denizlerin idam edildiği 1925 yılında açılan Cebeci
Tevkifhanesi, olumlu bir kararla, Türkiye’nin Avrupa Birliğine üyelik sürecinde
olması nedeniyle idamların da kaldırılmasını takiben bir müzeye dönüştürüldü ve
orada idam edilen Talat Aydemir’den Necdet Adalı’ya, Erdal Eren’den Hüseyin
İnan’a kadar bütün devrimcilerin, yurtseverlerin idama yürürken baktıkları ağaç
da özel olarak korunarak, o hapishanenin kapısında çocuklarını bekleyen, zulüm
altında inletilen yakınlarının sağ salim olup olmadığını merak eden ailelerin
yaşadığı acılar da bir yerde müzeleştirilerek günümüzdeki kuşaklara sunuldu. 
Bu müze meselesi, Nobel alan tek
yazarımızın İstanbul Beyoğlu’nda “Masumiyet Müzesi” adlı romandan da hareketle
kurduğu ve toplumda yaşanan geçmiş korkunç olayların unutturulmamasını
hedefleyen bir fikri de ifade ediyor ve Ulucanlar bu bakımdan Türkiye’nin
siyasi tarihine ışık tutan bir deneyim durumunda. Bu müzeyi yapanları da orada
buna emek verenleri de gerçekten kutlamak istiyorum. 
Ulucanlar, tabii, yakın zamanlarda da
çok korkunç operasyonlara sahne oldu. Yılmaz Güney’den Nazım Hikmet’e kadar
yazarlar, edebiyatçılar buralarda yattılar. Bugün, hapishanelerde, özellikle
Gezi’den dolayı tutulanların acılarının da Ulucanlar tarihi boyunca yaşanan
acıların bir benzeri olduğunu, Deniz Gezmiş’in başına getirilen şeyin devlet
tarafından yargısız bir infaz olarak Ali İsmail’in, Ethem Sarısülük’ün de
başına getirildiğini ibretle görmekteyiz. 
Tabii, bütün bu zulümlerden sonra, on
yılı aşkın bir iktidar deneyimi yaşayan AKP’nin de bence müzeler tarihine
önemli bir katkı yapması gerekiyor çünkü Başbakanın Kısıklı’daki villalarından
yapılan para transferleri, buna dair “tape”ler, Kısıklı’da ve Urla’da olduğu
ileri sürülen… 
MUHYETTİN AKSAK (Erzurum) – Bu
yalanlarınıza kimse inanmıyor, yalanlarınıza millet inanmıyor. 
HÜSEYİN AYGÜN (Devamla) – …yine,
telefon kayıtlarından anlaşılan, annelerin, babaların, amcaların, yeğenlerin
sahibi olduğu 9 trilyonluk, 10 trilyonluk korkunç mal varlıklarının üzerine
kurulduğu…
MUHYETTİN AKSAK (Erzurum) – Bu
yalanlarınıza kimse inanmıyor, bu yalanlarınıza millet inanmıyor.
KAMER GENÇ (Tunceli) – Katrilyon.
Trilyon değil.
HÜSEYİN AYGÜN (Devamla) – …villaların
da başka bir müzeciliğe bugün konu olması gerektiğine inanıyorum. Eğer,
Ulucanlar’ın, Deniz Gezmiş ve arkadaşlarını unutturmamak için müze olması
gerektiği oradaki Altındağ Belediyesi tarafından bile kabul edilip teslim
ediliyorsa, böyle bir ortak fikir, Deniz idam edildikten yıllar sonra ortaya
çıkabiliyorsa, bence bizim, Kısıklı’daki ve Urla’daki, halkın emeğiyle, alın
teriyle, halkın yarattığı değerlerin gasbedilmesiyle elde edilen serveti, bu
servetin kurulduğu arazileri de başka bir müzecilik için değerlendirmemiz
gerekiyor. Ben buna, Ulucanlar’ın yarattığı yoldan “AKP’nin yolsuzluk ve
hırsızlık müzesi”, izninizle söylemek istiyorum. Denizleri, Ulucanlar’ı
hatırlatmamın, yaşanan acıları dile getirmemin sebebi aslında AKP’nin müzecilik
tarihine nasıl bir hırsızlık ve yolsuzluk müzesi katarak yaptığı katkıyı
vurgulamaya dönüktü.
MAHİR ÜNAL (Kahramanmaraş) – Siyaset
yaptığını zannediyorsun değil mi? Bu çirkin ifadeleri kullanmaya siyaset
diyorsun değil mi?
HÜSEYİN AYGÜN (Devamla) – Tahmin
ediyorum, bu büyük müzecilik başarısını imza eden Sayın Başbakan Erdoğan, bu
hırsızlık müzesinin yapılmasından dolayı ileride mahcup olacaktır…
MAHİR ÜNAL (Kahramanmaraş) – İleride
siz mahcup olacaksınız, çok mahcup olacaksınız. 
HÜSEYİN AYGÜN (Devamla) – …ve bu
hırsızlık müzesi tertemiz kuşakların yaratılması için bize ışık tutacaktır. 
MAHİR ÜNAL (Kahramanmaraş) – Bu
konuşmalarınızdan dolayı çok mahcup olacaksınız.
HÜSEYİN AYGÜN (Devamla) – Hepinizi
saygıyla selamlıyorum. (CHP sıralarından alkışlar)
RAMAZAN CAN (Kırıkkale) - Hadi oradan
be!
BAŞKAN – Teşekkür ediyoruz Sayın Aygün.
Sisteme girmiş sayın
milletvekillerimize…
KAMER GENÇ (Tunceli) – Sayın Başkan,
bir şey söyleyeceğim bu konuyla ilgili.
ÜNAL KACIR (İstanbul) – “Konuyla
ilgili” diye bir şey yok Başkanım. Lütfen işimize bakalım. Ne konuyla ilgili? Konu
mu görüşüyoruz burada?
KAMER GENÇ (Tunceli) – En son Özal
Hükûmeti zamanında, 1984 yılında haksız yere asılan “Hıdır Aslan” diye bir genç
var. Aslında o insanın da hakkını inkâr etmemek lazım çünkü o gencin en ufak
bir suçu yoktu.
BAŞKAN – Sayın Genç…
ÜNAL KACIR (İstanbul) – Hangi konuyla
ilgili, ne konusu? Bu konu mu tartışılıyor burada?
KAMER GENÇ (Tunceli) – En son 1984’te
Türkiye’de idam edilen Hıdır Aslan’ın hiçbir suçu yoktu… 
RAMAZAN CAN (Kırıkkale) - Otur yerine
be!
KAMER GENÇ (Tunceli) – …ve Özal’ın
kaprisi sayesinde idam edildi. Onu da burada anmak istiyorum efendim.
BAŞKAN – Peki, efendim, tutanaklara
geçti.
Sisteme girmiş sayın
milletvekillerimize birer dakika söz vereceğim.
Sayın Yeniçeri…
V.- AÇIKLAMALAR (Devam)
3.- Ankara Milletvekili Özcan
Yeniçeri'nin, Türkiye’de halkın sorunlarından kopuk bir iktidarın işbaşında
olduğuna ve Hükûmeti halkın sorunlarına duyarlı olmaya davet ettiğine ilişkin
açıklaması
ÖZCAN YENİÇERİ (Ankara) – Teşekkür
ederim Sayın Başkan.
Türkiye, halkın gündeminden ve sorunlarından
kopuk bir iktidarla karşı karşıyadır, halkın sorunlarından kopuk bir iktidar
işbaşındadır. Patatesin fiyatı 6 liraya yükselmiş, icralar, iflaslar almış
yürümüştür. Öğretmenler atama beklemektedir, vatandaş geçim derdindedir,
Hükûmet ise kendisini koruma kanunları çıkarma peşindedir. İktidar, İnternet
sansürüyle, MİT takibatıyla milletin taleplerini baskı altına almaya
çalışmaktadır. Hükûmeti, halkın sorunlarına duyarlı olmaya davet ediyor,
saygılar sunuyorum.
BAŞKAN – Teşekkür ederiz Sayın Yeniçeri.
Sayın Atıcı…
4.- Mersin Milletvekili Aytuğ
Atıcı'nın, Deniz Gezmiş’i doğum gününde saygıyla andığına ve kokuşmuşluğun had
safhaya geldiği bugünlerde bu ruha çok daha fazla ihtiyaç olduğuna ilişkin
açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, bugün Deniz
Gezmiş’in doğum günü. “Yaşasın tam bağımsız Türkiye! Yaşasın Türk ve Kürt
halklarının kardeşliği! Yaşasın işçiler, köylüler! Kahrolsun emperyalizm!”
diyerek bu yüce ideoloji uğruna can veren Deniz Gezmiş’i saygıyla anıyorum. 27
Şubat 1947’de doğan Deniz yaşasaydı 67 yaşında olacaktı. Deniz’in bedeni yok
edildi, ancak ruhu hâlâ yaşıyor. Nerede yaşıyor? Gezi’de yaşıyor, Armutlu’da
yaşıyor, Mersin’de yaşıyor, Türkiye’nin her yerinde yaşıyor, yaşamaya da devam
edecek. Kokuşmuşluğun had safhaya geldiği bu günlerde bu ruha çok daha fazla
ihtiyaç vardır. İyi ki doğdun Deniz. (CHP sıralarından alkışlar)
BAŞKAN – Teşekkür ediyoruz Sayın Atıcı.
Sayın Havutça…
5.- Balıkesir Milletvekili Namık
Havutça'nın, Deniz Gezmiş ve arkadaşlarını selamladığına ve Gönen Çayı’ndaki kitlesel
balık ölümlerinin önlenmesi için Hükûmeti acil müdahaleye çağırdığına ilişkin
açıklaması
NAMIK HAVUTÇA (Balıkesir) – Teşekkür
ederim Sayın Başkan.
Ben de buradan emperyalizme karşı
yürekli duruşlarıyla Türkiye devrim tarihine adlarını yazdıran Deniz Gezmiş ve
arkadaşlarını selamlıyorum. 
Sayın Başkan, Balıkesir’de Türkiye’nin
en önemli sulak alanlarından Gönen Ovası’nda, Gönen Çayı’nda kitlesel balık
ölümleri yaşanıyor. Sayın Bakana, Hükûmet yetkililerine buradan sesleniyoruz:
Bölgemizde bırakın bitkileri, bırakın oradaki ekolojik yaşamı, insan sağlığını
tehdit eden çok ciddi durumlar var ve kitlesel balık ölümlerini bize
gösteriyorlar. Ben buradan çağrı yapıyorum hem Çevre Bakanına hem Tarım
Bakanına: Eğer daha fazla büyük faciaların önlenmesini istiyorlarsa, derhâl o
bölgedeki, Gönen Çayı’ndaki bu kirliliğin durdurulmasıyla ilgili açık
müdahaleler gerekiyor. Aksi hâlde kanser vakaları bugün kitlesel insan
ölümlerine yol açacak. Buradan Hükûmete artık acil bir çığlık çağrısı yapıyor
bölgemiz, Balıkesir bölgesi ve derhâl o Gönen Çayı’na dökülen atıkların
temizlenmesi… 
(Mikrofon otomatik cihaz tarafından
kapatıldı) 
BAŞKAN – Teşekkür ediyoruz Sayın
Havutça.
Sayın Öğüt…
6.- İstanbul Milletvekili Kadir
Gökmen Öğüt'ün, seçmen listelerinde isimleri olan yoklama kaçakları ve
bakayaların, yakalanacakları endişesiyle yerel seçimlerde oy kullanamayacakları
için bu sorunlarına bir an önce çözüm bulunmasını istediklerine ilişkin
açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Millî Savunma Bakanlığının, geçtiğimiz
ekim ayında sayıları 700 bini bulan bakaya ve yoklama kaçağının kimlik
bilgilerini Emniyet Genel Müdürlüğüne vermesinin kamuoyuna yansımasının
ardından, bu durumda olanlar yerel seçimler nedeniyle tedirginlik yaşamaya
başlamıştır. Seçmen listelerinde isimleri olan yoklama kaçakları ve bakayalar
oy kullanmaya gittiklerinde yakalanacakları endişesiyle oy kullanamayacaklarını
söyleyerek, bu soruna bir an önce çözüm bulunmasını istemektedirler. Yerel
seçimlerde oy kullanılamayacağı ihtimaliyle ilgili olarak bir çalışmanız var
mıdır? Bu kişilerin anayasal hakları olan oy kullanma haklarını kullandıkları
takdirde yakalanmayacaklarına dair bir açıklama yapılması planlanmakta mıdır?
İlaveten, kamuoyunun da belirli beklentisi vardır. Bununla ilgili bir çalışma
var mı? Varsa yaş sınırı kaça düşürülmektedir?
Deniz Gezmiş’in doğum gününde büyük
Türk devrimcisini saygıyla andığımı bir daha belirtmek istiyorum. 
Teşekkür ediyorum. 
BAŞKAN – Teşekkür ederiz Sayın Öğüt. 
Sayın Genç… 
7.- Tunceli Milletvekili Kamer
Genç'in, Cumhurbaşkanı Abdullah Gül’ü, HSYK Kanunu’nu onaylayarak Türkiye’de
bir dikta yönetiminin kurulmasına yardım ettiği için kınadığına ve Türkiye
Büyük Millet Meclisinin yolsuzluklar nedeniyle Başbakan Recep Tayyip
Erdoğan’dan hesap sorması gerektiğine ilişkin açıklaması
KAMER GENÇ (Tunceli) – Teşekkür ederim
Sayın Başkan. 
Abdullah Gül, HSYK Kanunu’nu
onaylamakla Türkiye’de hukuk devletini yok etmiştir, Türkiye’de bir diktatörün
başkanlığı altında, dikta bir yönetimin kurulmasına yardım etmiştir. Bu
hareketinden dolayı kınıyorum. Zaten kendisi Tayyip Erdoğan’a sadakatle bağlı
bir kişidir ve o makamda kanunsuz ve Anayasa’ya aykırı olarak bulunmaktadır.
Devlet bu kadar talan edilirken, devlette bu kadar hırsızlık yapılırken Devlet
Denetleme Kurulunu çalıştırmamakta, elini kolunu bağlamak suretiyle devletin
talan edilmesine büyük katkı sağlamaktadır. Türkiye’de yargı yok olduğu için
ben bu feneri bundan sonra her yerde taşıyacağım çünkü artık yargı diye bir
kavram kalmamıştır. Bugünkü, Tayyip Erdoğan, Hükûmetin başı da yolsuzlukları
nedeniyle gayrimeşru duruma düşmüştür. Türkiye Büyük Millet Meclisinin
çalışmaması lazım, bundan hesap sorulması lazım. Öncelikle Türkiye Büyük Millet
Meclisinin görevinin bu olması lazım. Artık Türkiye Büyük Millet Meclisinin
hiçbir kanun müzakere etmemesi lazım. 
BAŞKAN – Teşekkür ederiz Sayın Genç. 
VI.- BAŞKANLIĞIN GENEL KURULA
SUNUŞLARI
A) Çeşitli İşler
1.- Başkanlıkça, görüşmeleri izlemek
üzere Genel Kurulu teşrif etmiş bulunan Kosova Meclisi Çevre ve Alan Planlama
ile İnsan Hakları Komisyonları üyelerinden oluşan Parlamento heyetine “Hoş
geldiniz.” denilmesi
BAŞKAN – Sayın milletvekilleri, Türkiye
Büyük Millet Meclisi Başkanlığının davetlisi olarak ülkemizde bulunan Kosova
Meclisi Çevre ve Alan Planlama ile İnsan Hakları Komisyonları üyelerinden
oluşan Parlamento heyeti şu anda Meclisimizi teşrif etmiş bulunuyorlar.
(Alkışlar) Kendilerine Meclisimiz adına hoş geldiniz diyorum efendim. 
Sayın Ağbaba…
V.- AÇIKLAMALAR (Devam)
8.- Malatya Milletvekili Veli
Ağbaba'nın, Malatya’nın sorunlarına ilişkin açıklaması
VELİ AĞBABA (Malatya) – Sayın Başkan,
teşekkür ederim. 
AKP’nin iktidara
geldiği 2002’de Malatya’da işsiz sayısı 10.200’dü, şimdi işsiz sayımız
26.587’ye yükseldi. AKP’nin Malatya’ya vermiş olduğu en büyük hediye bu. AKP,
Malatya’da on iki yılda çok şey aldı. Sümerbank’ı, TEKEL’i yandaşlarına peşkeş
çekti, Malatyalıların hakkını yedi. Yine, iktidara geldiğinde Malatya’da birçok
bölge müdürlüğü vardı, bunların tamamı kapatıldı, başka illere götürüldü.
Defalarca söyledim: AKP, sadece kendi yandaşlarını kalkındırıyor. Kalkınmadan;
çocukların, bacanakların, kayınbiraderlerin, kayınların kalkınmasını anlıyor.
Maalesef, bir yandan işsiz sayımız her gün artarken bir yandan Malatya
fakirleşiyor, yoksullaşıyor. Kayısı üreten, elma üreten, üzüm üreten, ceviz
üreten yoksullaşıyor, hayvancılık yapanlar yoksullaşıyor ama görüldüğü gibi
yandaşlar zenginleşiyor. Kim Malatya’nın rızkını yiyorsa, çalıyorsa haram
olsun, haram!
BAŞKAN –
Teşekkür ederiz Sayın Ağbaba.
Sayın Yılmaz…
9.- Uşak Milletvekili Dilek Akagün
Yılmaz'ın, Uşak’a gidecek olan Başbakana esnaf örgütleri, ziraat odası ve köylülerin
sorunlarını dinlemesini tavsiye ettiğine ve Başbakanın montajlanmamış
konuşmalarının neden yayınlanmadığını öğrenmek istediğine ilişkin açıklaması
DİLEK AKAGÜN
YILMAZ (Uşak) – Teşekkür ederim Sayın Başkan.
Sayın Başkan,
bugün Başbakan Tayyip Erdoğan Uşak’a gidiyor. Ancak, Uşak’a gidecek, meydanda
konuşmalarını yapacak, yalnız ne Uşak köylüsünün ne Uşak esnafının ne Uşak
işçisinin ne organize sanayisindeki iş adamlarımızın sorunlarını dinlemeyecek
elbette.
Geçen gün
Meclise geldiler; tütün köylüsü olan kadınlar tütünlerini satamıyorlar, pancar
üreticisi pancarının bedelini alamıyor, hayvancılıkla uğraşanlar hayvancılıkla
ilgili her konuda artık en son noktaya geldiklerini ve iflas aşamasında
olduklarını söylüyorlar, esnaflarımız aynı şekilde. Başbakanın öncelikle esnaf
örgütlerine, ziraat odasına ve köylülerimizin yanına gitmesini özellikle tavsiye
ediyorum.
Bunun yanında,
özellikle, 24 Şubat akşamı çıkan ses kayıtlarıyla ilgili montaj iddiası var
ise, montajlanmamış konuşmaları neden Başbakan yayınlamıyor? Ve oğluyla hiçbir
konuşma yapmadıysa neden o konuşmaları, telefon konuşmalarını TİB’ten getirtmiyor?
Bunu rica ediyorum.
BAŞKAN –
Teşekkür ediyoruz Sayın Yılmaz.
AHMET YENİ
(Samsun) – Ekmek yok size oradan.
MUHYETTİN AKSAK
(Erzurum) – Bu yalanlarınıza millet inanmıyor.
BAŞKAN – Sayın
Yurttaş…
10.- Manisa Milletvekili Muzaffer
Yurttaş'ın, Necmettin Erbakan’ı rahmet ve şükranla andığına ve 28 Şubat
postmodern darbesini gerçekleştirenlerin hayırla anılmadığına ilişkin
açıklaması
MUZAFFER YURTTAŞ
(Manisa) – Sayın Başkan, değerli milletvekilleri; bugün, 27 Şubat. 2011 yılı 27
Şubat tarihinde kaybettiğimiz Profesör Doktor Necmettin Erbakan Hocamızı
rahmetle ve şükranla anıyorum. 
28 Şubat
postmodern darbesini gerçekleştirenleri hiç kimse hayırla anmıyor. “28 Şubat
bin yıl sürecek.” diyenleri şimdi kimse hatırlamıyor. Bu ülkeye hizmet edenler,
eser bırakanlar, hep hayır ve duayla anılacaktır; darbeciler ve onlara çanak
tutanlar, darbelerden medet umanlar ise yokluğa mahkûm olacaklardır. 
Yüce Meclisi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederiz Sayın Yurttaş.
Sayın Yılmaz…
11.- Adana Milletvekili Seyfettin
Yılmaz'ın, Adana’daki çiftçilerin sorunlarına ve vatandaşın sıkıntısını çözecek
politikaların bir an önce hayata geçirilmesini talep ettiğine ilişkin açıklaması
SEYFETTİN YILMAZ
(Adana) – Teşekkür ediyorum Sayın Başkan.
Ülkemizde,
özellikle son yıllarda uygulanan yanlış tarım politikalarıyla beraber,
kuraklığın da etkisiyle, özellikle, hafta sonu gezdiğim seçim bölgem Adana’da
çiftçi gerçekten çok sıkıntı içerisinde; aldığı krediyi ödeyememenin, yine,
tarlalarının ipotekli olması… Yine, esnafları gezdiğimizde, sanayi sitemizi
gezdiğinizde, gerek esnafımız gerek sanayicilerimizin, gelinen ekonomik
politikalar neticesinde ciddi sıkıntılar çektiğini görmekteyiz. Ülkemizin bütün
kesimlerinin sıkıntı çektiği bu ortamda, onların dertlerine çözüm üretmek
noktasında çalışma yapması gereken Hükûmet, ne yazık ki, bir yandan Mecliste
rüşvet ve yolsuzlukların üzerini örtmek için yasaların çıkarılması noktasında
çok ciddi bir çalışma gayretinin içerisine girmiş, diğer yandan da elindeki
bütün imkânlarıyla bu son zamanlarda çıkan tapeler ve iddiaların üzerini örtme
noktasında ve algı oluşturma noktasında bir çalışma içerisinde. Biz, bir an
önce, vatandaşlarımızın sıkıntısını çözecek politikaların hayata geçirilmesini
talep ediyoruz. 
BAŞKAN –
Teşekkür ederiz Sayın Yılmaz.
Sayın Işık…
12.- Kütahya Milletvekili Alim
Işık'ın, taahhüdü ihlalden hapis cezası alan vatandaşların yerel seçimlerde oy
kullanmaları hâlinde yakalanacakları korkusuyla seçimlere katılmamayı
düşündüklerine ve Hükûmeti bu konuya çözüm bulmaya davet ettiğine ilişkin
açıklaması
ALİM IŞIK
(Kütahya) – Teşekkür ediyorum Sayın Başkan.
Taahhüdü ihlal
gerekçesiyle İcra ve İflas Kanunu hükümleri gereğince üçer aylık tazyik
hapsiyle karşı karşıya kalan vatandaşlarımızın sayısı son dönemde hızla artmış
ve bugün, 300 bine dayanmıştır. Son birkaç yılda hapse girip çıkanların sayısı
da yüz binler civarındadır. Bugün, bu vatandaşlarımız, yerel seçimlerde oy
kullanmaları hâlinde yakalanacaklar ve cezaevine gidecekler korkusuyla seçimlere
dahi katılmamayı düşünmektedirler. İstanbul’da bir basın toplantısıyla
durumlarını dile getirmeyi düşünen bu vatandaşlarımız konunun Mecliste sayın
milletvekilleriyle paylaşılarak acil çözüm beklediklerini iletmemi söylediler. 
Hükûmeti bu
konuya çözüm bulmaya davet ediyor, Milliyetçi Hareket Partisinin bu konuda
vermiş olduğu kanun teklifini derhâl gündeme almasını tavsiye ediyorum. 
Teşekkür
ediyorum. 
BAŞKAN –
Teşekkür ediyoruz Sayın Işık. 
Sayın Sakık,
buyurunuz. 
13.- Muş Milletvekili Sırrı Sakık'ın,
Necmettin Erbakan’ı saygı ve sevgiyle andığına, Deniz Gezmiş’in ruhunu hayatın
her alanında hayata geçiren devrimcileri selamladığına ve Hükûmeti ile
milletvekillerini Urla’da HDP’ye yapılan saldırıyı kınamaya davet ettiğine
ilişkin açıklaması
SIRRI SAKIK
(Muş) – Sayın Başkan, teşekkür ediyorum. 
Bugün 27 Şubat,
ben de rahmetli Erbakan’ı saygıyla, sevgiyle anıyorum, Deniz’in de doğum günü. 
Deniz, tabii ki,
ezilen halkların bir umuduydu. Bu ülkede sadece Türkler adına değil bütün
halklar adına mücadele eden, “Yaşasın Türklerin ve Kürtlerin ortak kardeşliği,
yaşasın halkların kardeşliği” deyip, bugün Deniz’in ruhunu hayatın her alanında
hayata geçiren devrimcileri buradan selamlıyorum. 
Bir başka konu:
Urla’da birkaç gün önce HDP saldırıya maruz kaldı. Bugün de bir açılış yapmak
üzere İzmir Urla’ya giden bu heyeti polis orada ablukaya aldı ve ciddi bir
saldırı var. Burada, hem Hükûmet yetkililerini göreve davet ediyorum ve İzmir
milletvekilleri, AKP, MHP ve CHP’li vekilleri bu konuda duyarlı olmaya ve… 
(Mikrofon
otomatik cihaz tarafından kapatıldı) 
SIRRI SAKIK
(Muş) - …bu faşizan saldırıyı kınamaya davet ediyorum. 
BAŞKAN –
Teşekkür ederiz Sayın Sakık.
Sayın Vural…
14.- İzmir Milletvekili Oktay
Vural'ın, Milliyetçi Hareket Partisi olarak, Necmettin Erbakan’ı rahmetle
andıklarına ve Hükûmetin, doğal gaz politikalarını oluştururken Türkiye’nin
millî menfaatlerine uygun hareket etmesi gerektiğine ilişkin açıklaması
OKTAY VURAL
(İzmir) – Teşekkür ederim Sayın Başkan. 
Biz de
Milliyetçi Hareket Partisi olarak siyaset ve devlet adamı Necmettin Erbakan
Beyefendi’nin ölüm yıl dönümünde rahmetle kendisini andığımızı ifade etmek
istiyoruz. 
Sayın Başkan,
aracılığınızla Hükûmete bir uyarıda bulunmak istiyorum: Türkiye ile Azerbaycan
arasında doğal gaz getirmek amacıyla TANAP Projesi uygulamaya konulmuştur.
Gerçekten, bölge için çok önemli. Türkiye'nin gaz ihtiyacı olduğu kadar,
Avrupa’ya gazı götürecek dost ve kardeş Azerbaycan’ın 20 milyar dolar yatırım
yapacağı çok önemli bir proje. Bu proje belirlenmiş, sorumluluğu belli,
uluslararası anlaşmalarla belirlenmiştir. Üstelik, Türkiye’nin bu projeden
doğal gaz fiyatı olarak avantajlı bir fiyatla gaz elde etmesi mümkün
olabilecektir ancak kamuoyuna yansıyan birtakım tapelerde adı geçenlerin,
İran’dan gelecek bir boru hattı için 12 milyar TL’lik teşvik aldığı ifade
edilmektedir. “ITE” olarak bilinen İran’dan doğal gaz getirecek böyle bir
projeyi ayrı bir boru hattı olarak düzenlemek TANAP Projesi’nin fizibilitesini
yakından etkileyebilecektir. Dolayısıyla, aynı yöne, aynı miktardaki gazı
nakledebilecek 2 projenin rekabet etmesi ve önceden devreye girmiş TANAP
Projesi’nin bu vesileyle bir bakıma fizibilitesinin ve yapılabilirliğinin
tehdide sokulması Türkiye'nin millî menfaatlerini, Azerbaycan’ın da hak ve
menfaatlerini haleldar edebilecektir. Dolayısıyla, Hükûmetin doğal gaz
politikalarını oluştururken subjektif değil, Türkiye'nin millî menfaatlerine
uygun hareket etmesini ve bu çerçevede İran’da yapılan doğal gaz anlaşmasındaki
fiyatın farklı olması, çok daha pahalı olması, aynı zamanda tahkime gidilmesi
gerçeğini dikkate almak suretiyle bu TANAP Projesi’nin akamete uğratılmasını
sağlayacak alternatif bu tür projeleri daha sağlıklı değerlendirmesi
gerektiğini… Eğer, İran’dan gaz alınacaksa da TANAP Projesi’nin içine bu gazı dâhil
etmek suretiyle böyle bir boru hattının fizibilitesini daha yüksek kılması
sağlıklı olacaktır. Hem dost ve kardeş Azerbaycan hem Türkiye açısından bunun
faydalı olduğunu düşünüyorum.
BAŞKAN –
Teşekkür ediyoruz Sayın Vural.
Sayın
Türkmenoğlu…
15.- Konya Milletvekili Ayşe
Türkmenoğlu'nun, Necmettin Erbakan’a Allah’tan rahmet dilediğine ve tüm
milletvekillerinin öncelikle millî iradeye sahip çıkmaları gerektiğine ilişkin
açıklaması
AYŞE TÜRKMENOĞLU
(Konya) – Teşekkür ediyorum Sayın Başkan.
Ben de, Konya
milletvekillilerinden olan, Türkiye Cumhuriyeti Başbakanlarından Sayın
Necmettin Erbakan’a Allah’tan rahmet diliyorum. Yaptığı tüm hizmetlerinden
ötürü kendisinden milletimiz razı, inşallah Allah da razı olsun diyorum.
Özellikle, son
günlerde yaşananlar karşısında ben Meclis çatısı altında bulunan tüm
milletvekillerinin öncelikle millî iradeye sahip çıkmaları gerektiğini
düşünüyorum. Çünkü millî iradeye bugün sahip çıkmazlarsa, kendilerinin başına
da her zaman gelebilir bu tip spekülasyonlar ve bu tip iftiralar. Hiçbir iftira
bize yapışıp kalmayacak, Türkiye'nin ve milletimizin geleceği için de hiçbir
fedakârlıktan ve çabadan vazgeçmeyeceğiz, bunun da böyle bilinmesi gerekiyor.
Başbakanımıza ve AK PARTİ hükûmetlerinde emeği geçen tüm bakanlarımıza da
teşekkür ediyorum.
BAŞKAN -
Teşekkür ediyoruz Sayın Türkmenoğlu.
Sayın Ünal…
16.- Kahramanmaraş Milletvekili Mahir
Ünal'ın, Necmettin Erbakan’ı rahmetle andıklarına ilişkin açıklaması
MAHİR ÜNAL
(Kahramanmaraş) – Sayın Başkan, teşekkür ediyorum.
Bugün, Türkiye
Cumhuriyeti devleti başbakanlarından Profesör Doktor Sayın Necmettin Erbakan’ın
ölüm yıl dönümü. Kendisini saygı ve rahmetle anıyoruz. Verdiği siyasi mücadele,
duruşu, tavrı, tarzıyla kendisi bir çizgi ve gelenek oluşturmuştur. Allah
mekânını cennet eylesin. Buradan kendisini saygıyla anıyoruz.
Teşekkür
ediyorum.
BAŞKAN –
Teşekkür ederiz Sayın Ünal.
Sayın Kavuncu…
17.- Kütahya Milletvekili Vural
Kavuncu'nun, Kütahya Milletvekili Alim Işık’ın gündem dışı ve açıklama
nedeniyle yaptığı konuşmalarındaki bazı ifadelerine ilişkin açıklaması
VURAL KAVUNCU
(Kütahya) – Sayın Başkan, teşekkür ediyorum.
Biraz evvel
Sayın Alim Işık’ın Genel Kurulu ve kamuoyunu yönlendirici ve yanıltıcı bazı
bilgilerini düzeltmek istiyorum.
Kütahya
Hastanesi programdan çıkarılmış değildir, yakında Yüksek Planlama Kurulundan
çıkınca kamu-özel ortaklığı ihalesi yapılacaktır. Temel atma töreninde burada
Sayın Işık’ın yapmış olduğu bütün konuşmaların metnini orada dağıtacağım, bu
mahcubiyeti orada yaşayacak.
Aslında, MHP’nin
Kütahya’nın yüzüne bakacak yüzü de yoktur, 57’nci Hükûmette Kütahya’da dikili
ağaçları yoktur, Evliya Çelebi Hastanesini yarıda bırakıp kaçmışlardır,
Tavşanlı Hastanesine üç buçuk yıl boyunca MHP’li Sağlık Bakanı aşağıdan
bakakalmıştır, Çavdarhisar Hastanesine bakakalmıştır, sağlık ocaklarını
tamamlayamadan kaçıp gitmişlerdir ve…
LÜTFÜ TÜRKKAN
(Kocaeli) – Siz de Kütahya’ya arkadan bakakalacaksınız!
OKTAY VURAL
(İzmir) – Siz de yürütekalmışsınız; yürüt babam, yürüt!
LÜTFÜ TÜRKKAN
(Kocaeli) – Ne kadar götürdünüz Kütahya’dan?
VURAL KAVUNCU
(Kütahya) - …şu anda, gene, Sayın Işık, vermiş olduğu yanıltıcı bilgilerde
Balıkesir yolunun açık olmadığını söylemiştir, isterse beraber gidebiliriz.
OKTAY VURAL
(İzmir) – İyi yürütmeler!
LÜTFÜ TÜRKKAN
(Kocaeli) – Kütahya’dan ne kadar götürdünüz onu anlat!
VURAL KAVUNCU
(Kütahya) – Hafta sonu yaptığı konuşmada Domaniçlilerin gözüne…
(Mikrofon
otomatik cihaz tarafından kapatıldı)
VURAL KAVUNCU
(Kütahya) – …baka baka “Sizi yanıltıyorlar.” demişlerdir, Domaniç yolu da
açıktır. Kütahyalının yüzüne bakacak yüzünüz yoktur. 
BAŞKAN –
Teşekkür ederiz Sayın Kavuncu.
OKTAY VURAL
(İzmir) – Sayın Başkan, yerinden söz verdiğiniz sayın milletvekili, özellikle
Kütahya’yı da hastaneden eden milletvekili Milliyetçi Hareket Partisine
sataşmıştır, Milliyetçi Hareket Partisi Grubu olarak söz istiyoruz efendim.
BAŞKAN –
Buyurunuz efendim.
OKTAY VURAL
(İzmir) – Sayın Alim Işık konuşacak. 
VII.- SATAŞMALARA İLİŞKİN KONUŞMALAR
1.- Kütahya Milletvekili Alim
Işık'ın, Kütahya Milletvekili Vural Kavuncu’nun yaptığı açıklaması sırasında
Milliyetçi Hareket Partisine sataşması nedeniyle konuşması
ALİM IŞIK
(Kütahya) – Teşekkür ediyorum Sayın Başkan.
Sayın
milletvekilleri, Sağlık Bakanımız Sayın Recep Akdağ Bey buradadır. Kendisinin
de ta 1999 yılında başlayan yer tespit çalışmalarını sonuçlandırmaya ciddi
emekleri vardır. 2009 yılında karar verdiği ve Hacı Azizler bölgesi olarak
bildiğimiz Afyon yolundaki arsaya kararlaştırdığı hastane 2010 yılında yatırım
programına alınmış ve 2013 yılında bitmesi kararlaştırılmıştı. Siz, 2011 yılında
milletvekili oldunuz…
VURAL KAVUNCU
(Kütahya) – Şu anda temel atacağız.
ALİM IŞIK
(Devamla) – …dediniz ki: “Kütahya Tavşanlı’ya doğru büyüyor.” Tavşanlı ilçe
milletvekilliğinden il milletvekilliğine yükselemediğiniz için hastanenin
yerinin Tavşanlı tarafına taşınması gerektiği iddiasıyla işi karıştırdınız…
VURAL KAVUNCU
(Kütahya) – Ayıp oluyor, böyle bir iftira olmaz!
ALİM IŞIK
(Devamla) – …ve maalesef hastanenin Sayın Bakanın döneminde yapılması, bitmesi
gerekirken bugünkü konuma düşmesine ciddi anlamda yol açtınız. İnşallah sizin
dediğiniz gibi, biz zaten takipçisi olacağız. Bu hastanenin temeli…
VURAL KAVUNCU
(Kütahya) – O hastanenin temelini atarken bu konuşmaları söyleyeceğiz, özür
dileyeceksiniz.
ALİM IŞIK
(Devamla) – …atılacağı zaman inşallah bunlarla birlikte olacağız ama Kütahya şu
anda sizin yüzünüzden 2010 yılında programa alınıp 2013’te bitecek hastaneye
belki beş sene sonra kavuşmuş olacak. 
Sayın Bakanım
2013’te bitirecekti bunu. Kendisinden özel istirhamım oldu. Dedi ki: “Sizin
milletvekilleriniz geldi, yerinin değişmesi gerektiğini bana söylediler.” Sayın
Bakanım burada. Dolayısıyla, ben dedim ki yanlış yaparsınız. 
VURAL KAVUNCU
(Kütahya) – Sayın Bakanım kalkıp söylesin. Biz değil Kütahyalı söyledi.
ALİM IŞIK
(Devamla) – Daha sonra da söyledi ki: “Ben vatandaşlara soracağım, nereye
derlerse oraya yapacağım.” Dediği yere yapma kararı aldı, dolayısıyla gecikti. 
VURAL KAVUNCU
(Kütahya) – Tamam, Sayın Bakan bir açıklama yapsın.
ALİM IŞIK
(Devamla) – Lütfen, böyle bir usul yok Sayın Başkanım. Sözümü aldı…
BAŞKAN – Lütfen
devam edin siz.
ALİM IŞIK
(Devamla) – Onun için, Sayın Bakanımın bu konuda açıklama yapması gerçekten çok
yerinde olacaktır.
Elimde yazım
var, bakınız, elimde yazım var. Sayın Bakanım diyor ki: “Ben, 2013 yılında bunu
bitireceğim.” Siz 2013 yılında daha hâlâ hastanenin temelinin atılacağından
bahsediyorsunuz, biz ondan diyoruz.
(Mikrofon
otomatik cihaz tarafından kapatıldı) 
ALİM IŞIK
(Devamla) – Şu anda maalesef gecikme sizin yüzünüzdendir.
VURAL KAVUNCU
(Kütahya) – İki senelik gecikmeyi…
BAŞKAN –
Teşekkür ederiz Sayın Işık.
VURAL KAVUNCU
(Kütahya) – Tavşanlı tarafı çirkin bir iftiradır. “Belediye başkanı olacağım.”
diyorsunuz, doğru konuşun. 
ALİM IŞIK
(Devamla) – Sayın Bakan burada.
OKTAY VURAL
(İzmir) – Efendim, tamamını düzeltemedik ama milletvekilinin şanssızlığını,
ancak bu kadar… 
BAŞKAN – Sayın
milletvekilleri…
MAHİR ÜNAL
(Kahramanmaraş) – Sayın Başkan, konuşmacı grubumuz milletvekilini açıkça itham
altında bırakmıştır efendim. Grubumuz milletvekiline bu itham ve sataşmadan
dolayı söz verilmesini rica ediyorum.
OKTAY VURAL
(İzmir) – Ne ithamı?
ALİM IŞIK
(Devamla) – Hayır, hayır, Sayın Bakan biliyor.
MAHİR ÜNAL
(Kahramanmaraş) – Eğer uygun görürseniz konuşmanın taraflarından olan Sayın
Bakan da bu konuda açıklama yapabilir çünkü milletvekili açıklama istedi.
LÜTFÜ TÜRKKAN
(Kocaeli) – Erzurum Belediye Başkanı da gelip cevap versin, onunla da ilgili
olabilir!
BAŞKAN – Sayın
milletvekilleri, izin verirseniz Sayın Bakana söz vereceğim. Çünkü, bu konunun
temel olarak sataşma ve izah beklenen bölümü Sayın Bakana ait.
Buyurunuz Sayın
Bakan. (AK PARTİ sıralarından alkışlar)
ALİM IŞIK
(Kütahya) – Büyük emeği vardır Sayın Başkanım, kendisine teşekkür ediyorum yani
çok büyük emekleri var.
LÜTFÜ TÜRKKAN (Kocaeli)
– Hadi al gazı bakalım, al! Bak “Emeği vardır.” diyor ha!
2.- Erzurum Milletvekili Recep
Akdağ'ın, Kütahya Milletvekili Alim Işık’ın sataşma nedeniyle yaptığı konuşması
sırasında AK PARTİ Grubuna ve şahsına sataşması nedeniyle konuşması
RECEP AKDAĞ
(Erzurum) – Teşekkür ederim Değerli Başkanım.
Sayın Başkan,
değerli milletvekilleri; biraz önce bu kürsüden sizlere hitap eden değerli
milletvekili, Kütahya’daki bir sağlık yatırımıyla ilgili, ismimin de geçtiği
biçimde, sizleri yanlış bilgilendirdi ve Kütahya Milletvekilimiz değerli kardeşimize
de, Sayın Kavuncu’ya da aslında haksızlık yapmış oldu. Şimdi, meselenin nasıl
geliştiğini tabiatıyla ben çok yakından biliyorum. 
Bir defa şunu
söylemek lazım: Biz iktidara geldiğimizde Kütahya’da yıllardır inşaatı devam
eden yarım bir bina vardı, çok uzun yıllardır devam eden. Biz iktidara gelir
gelmez bu binayı Kütahyalının hizmetine soktuk. Daha sonra yeni bir bina yapmak
üzere, Kütahya’ya hizmet etmek üzere bir yer arayışına girdik ve bu yer arayışı
sırasında şehirde birtakım münakaşalar oldu. İnsanlar bu binanın, yeni binanın
nereye yapılması konusunda bir anlaşmazlığa düştüler. Dolayısıyla…
OKTAY VURAL
(İzmir) – Kimler efendim o insanlar? Kimler, anlaşmazlığa düştüler?
RECEP AKDAĞ
(Devamla) – Kütahya’daki vatandaşlarımız, farklı partiler.
ALİM IŞIK
(Kütahya) – Milletvekilleri.
RECEP AKDAĞ
(Devamla) – Sayın milletvekilleri, biz şunu yaptık: Çok…
OKTAY VURAL
(İzmir) – Referandum mu yapıldı?
VURAL KAVUNCU
(Kütahya) – Anket yapıldı.
RECEP AKDAĞ
(Devamla) – Son derece demokratik bir biçimde bir anket çalışması yaptık ve…
OKTAY VURAL
(İzmir) – Kim, ANAR mı yaptı?
RECEP AKDAĞ
(Devamla) – …Kütahyalının büyük bir kısmı, şu anda mevcut, bizim iktidara
geldikten sonra bitirdiğimiz hastane binasının yanındaki araziyi uygun
gördüler, biz de inceledik, ben de yerinde inceledim, değerli milletvekili
arkadaşlarımızla bunu muvafık bulduk. Ümit ediyorum ki en kısa zamanda bu yeni
bina da Kütahyalının hizmetine inşallah yapılarak teslim edilecektir.
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyoruz Sayın Akdağ.
FARUK BAL
(Konya) – Sayın Başkan, biraz önce konuşan hatip, 57’nci Hükûmeti kastederek
“Kütahya’da 57’nci Hükûmetin dikili ağacı yoktur.” dedi. Ne kadar dikili ağacı
var, ben onu anlatmak istiyorum.
BAŞKAN – Buyurun
Sayın Bal.
Bu, herhâlde bu
konudaki son konuşma olsun. Lütfen, yeni sataşmalara mahal vermeyiniz Sayın
Bal.
3.- Konya Milletvekili Faruk Bal'ın,
Erzurum Milletvekili Recep Akdağ’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
FARUK BAL
(Konya) – Sayın Başkan, değerli milletvekilleri; ağzı olan konuşuyor, kulağı
olan duymuyor.
VURAL KAVUNCU
(Kütahya) – Hastaneleri yarıda bırakıp kaçıp gittiniz. 1 metre yolunuz yok.
FARUK BAL
(Devamla) – Tam anlamıyla, bu söze mümasil bir olayla karşı karşıyayız. Biraz
önce konuşan arkadaş konuştu. Milliyetçi Hareket Partisinin görev süresi üç yıl
sekiz aydır.
LÜTFÜ TÜRKKAN
(Kocaeli) – Ve koalisyon.
FARUK BAL
(Devamla) – Üç yıl sekiz ay içerisinde 3 tane parti ile bir koalisyonun
ortağıdır. Adalet ve Kalkınma Partisi on bir yılı aşkın hükûmettir, tek başına
hükûmettir, Anayasa’yı değiştirecek kadar bir Meclis çoğunluğu vardır,
Kütahya’ya ne vermiştir? Ama ben vermediğini anlatayım, MHP’nin de verdiğini
anlatayım.
VURAL KAVUNCU
(Kütahya) – Sağlık Bakanı ne verdi Kütahya’ya?
FARUK BAL
(Devamla) – Kes sesini kardeşim, dinlemesini öğren!
MAHİR ÜNAL
(Kahramanmaraş) – Ya lütfen! Herkes herkese sataşıyor. Böyle mi konuşulur ya!
FARUK BAL
(Devamla) – Laf atmasın, laf atmasın!
BAŞKAN – Lütfen…
Sayın milletvekilleri, lütfen, nezaket usulü içinde konuşunuz.
Lütfen,
buyurunuz.
FARUK BAL
(Devamla) – Sayın Başkan, benim sürem gidiyor.
BAŞKAN – Lütfen,
hatibin konuşmasını kesmeyiniz, dinleyiniz.
Buyurunuz
efendim.
FARUK BAL
(Devamla) – Sayın Başkan, benim sürem kayboldu.
BAŞKAN –
Buyurunuz, devam ediniz.
FARUK BAL
(Devamla) – Devam edeceğim ama kesiyorlar sözümü. Lütfen ilave edin efendim
süremi.
BAŞKAN – Siz
devam edin.
BÜLENT TURAN
(İstanbul) – Konuşun, biz dinliyoruz, lütfen Sayın Bakanım.
BAŞKAN – Devam
ediniz. 
FARUK BAL
(Devamla) – Sayın Başkanım, sözümü kesiyor.
BAŞKAN – Siz
devam ediniz.
ÜNAL KACIR
(İstanbul) – Yok, söyleyecek sözü yok, ne yapsın ya? Yok söylenecek söz!
FARUK BAL
(Devamla) – 2002 yılında mazotun litresi 1 lira 282 kuruş, 2014 yılında mazot
geldi 5 liraya. 2002 yılında yem fiyatı, fenni yem fiyatı 6 lira, 2014 yılında
geldi 48 liraya. 2002 yılında Kütahya’da buğday fiyatı 380 lira, 2014 yılında
-aradan on küsur yıl geçmiş- buğdayın fiyatı 500 lira etmiyor. İşte Milliyetçi
Hareketin vermiş olduğu değer budur Kütahya’ya ve bütün Türkiye’ye. İlavesini
öğrenmek istersen Kütahya’daki seramik sanayicilerine verdiğimiz desteği, git,
vekil olarak onlardan sor. 
VURAL KAVUNCU
(Kütahya) – Dikili ağacı anlat.
FARUK BAL
(Devamla) – İşte bunların hepsi dikili ağaç, senin anlayabildiğin kadar. Anlama
kapasiten ancak o kadar.
OKTAY VURAL
(İzmir) – Vallahi, sizin çok dikili ağacınız var.
FARUK BAL
(Devamla) – 2002 yılında DAP gübrenin fiyatı 370 lira.
LÜTFÜ TÜRKKAN
(Kocaeli) – Kasalarınız var, kutularınız var, ağaçlarınız var, var da var!
OKTAY VURAL
(İzmir) – Orman, orman! Neler var neler!
BAŞKAN – Lütfen
sakin olunuz.
FARUK BAL
(Devamla) – 2014 yılında, ekim zamanı DAP gübrenin fiyatı 2 bin lirayı aşıyor,
7 kat artıyor, ekim zamanı geçtikten sonra 1.200 liraya düşüyor. 
OKTAY VURAL
(İzmir) – Ne götürmüşler ya!
FARUK BAL
(Devamla) – Aradaki rantçılar, aradaki fırsatçılar, aradaki çiftçiyi soyanlar
da Adalet ve Kalkınma Partisinin eseri. 
MAHİR ÜNAL
(Kahramanmaraş) - Ya, he, he.
FARUK BAL
(Devamla) – İşte, Milliyetçi Hareket Partisinin farkı buradadır.
MAHİR ÜNAL
(Kahramanmaraş) - He, he, geçelim, he, he. 
OKTAY VURAL
(İzmir) – Zevk almaya bakın.
FARUK BAL
(Devamla) - Ve inşallah siz de bu farkı fark edebilecek kadar fehim ve idrak sahibi
olursunuz diyor, hepinize saygılar sunuyorum. (MHP sıralarından alkışlar)
BAŞKAN –
Teşekkür ederiz Sayın Bal.
Sayın Hamzaçebi,
buyurunuz.
V.- AÇIKLAMALAR (Devam)
18.- İstanbul Milletvekili Mehmet
Akif Hamzaçebi'nin, CHP Grubu olarak, Necmettin Erbakan’ı rahmetle andıklarına
ilişkin açıklaması
MEHMET AKİF
HAMZAÇEBİ (İstanbul) – Teşekkür ederim.
Sayın Başkan,
değerli milletvekilleri; bugün eski başbakanlarımızdan Sayın Necmettin
Erbakan’ın 3’üncü ölüm yıl dönümü; kendisini Cumhuriyet Halk Partisi Grubu olarak
rahmetle anıyoruz, ülkeye yapmış olduğu hizmetler için teşekkür ediyoruz. (CHP
ve AK PARTİ sıralarından alkışlar)
BAŞKAN –
Teşekkür ederiz Sayın Hamzaçebi.
ALİM IŞIK
(Kütahya) - Sayın Başkan…
BAŞKAN – Sayın
Işık, buyurunuz.
MAHİR ÜNAL
(Kahramanmaraş) - Sayın Başkan, artık bu Kütahya mevzusunu kapatalım lütfen.
BAŞKAN – Şimdi,
bir dakika efendim.
ALİM IŞIK
(Kütahya) – Sayın Bakan yanlış bilgilendirdiğimi söyledi, düzeltmek istiyorum.
MAHİR ÜNAL
(Kahramanmaraş) – Sayın Belediye Başkan Adayımız şu anda, yaklaşık bir saatten
beri genel görüşme açmış durumda.
BAŞKAN – Şimdi,
bakın Sayın Işık, bu konuda yeterince tartıştık.
ALİM IŞIK
(Kütahya) – Ama Sayın Başkan…
BAŞKAN – Bakan
cevap verdi, Sayın Bal cevap verdi.
ALİM IŞIK
(Kütahya) – Zamanın Bakanı “Yanlış bilgilendirdi.” derse bunun cevabı olması
lazım.
MAHİR ÜNAL
(Kahramanmaraş) – Dün de konuştuk Kütahya’yla ilgili efendim.
BAŞKAN –
Karşılıklı yeterince cevap verildi, bu konuda yeterince tartışma oldu.
VURAL KAVUNCU
(Kütahya) – Eğer o isterse ben de istiyorum.
ALİM IŞIK
(Kütahya) – Sayın Başkan, Bakan Bey bilerek, kendi milletvekilini koruma adına
yanlış bilgi verdi.
OKTAY VURAL
(İzmir) – Sayın Başkan, bir şeyin doğruluğunu…
BAŞKAN – Zaten
sisteme girmişsiniz Sayın Işık.
VURAL KAVUNCU
(Kütahya) – Ben de istiyorum Sayın Başkan.
OKTAY VURAL
(İzmir) – Sayın Başkan…
BAŞKAN – Sayın
Işık, zaten sisteme girmişsiniz, sisteme girmişsiniz, lütfen…
OKTAY VURAL
(İzmir) – Sayın Başkan, bir şeyin doğruluğunu, Sayın Bakanın “yanlış” demesi
onun doğruluğunu eksiltmez ama bu konu da yatırım programına girmiş mi,
girmemiş mi?
MAHİR ÜNAL
(Kahramanmaraş) – Aynı şey senin “yanlış” demen için de geçerli. 
OKTAY VURAL
(İzmir) – Meselenin özü budur… 
MAHİR ÜNAL
(Kahramanmaraş) – Aynı şeyler senin için de geçerli Sayın Vural.
ALİM IŞIK
(Kütahya) – Sayın Bakanın açıklamaları varken…
BAŞKAN – Sayın
milletvekilleri, lütfen…
OKTAY VURAL
(İzmir) – Siz yanlış ifade ediyorsunuz.
MAHİR ÜNAL
(Kahramanmaraş) – Doğrudur efendim, siz yanlış ifade ediyorsunuz.
BAŞKAN – Sayın
Işık, zaten sisteme girmişsiniz, yerinize geçiniz. 
LÜTFÜ TÜRKKAN
(Kocaeli) – Ya, bırakın Kütahya’yı; kasaları, kutuları konuşun kardeşim ya!
BAŞKAN – Birer
dakika daha sizlere söz vereceğim, ondan sonra bu konu kapanıyor.
Sayın Işık…
19.- Kütahya Milletvekili Alim
Işık'ın, Erzurum Milletvekili Recep Akdağ’ın sataşma nedeniyle yaptığı
konuşmasındaki bazı ifadelerine ilişkin açıklaması
ALİM IŞIK
(Kütahya) – Teşekkür ediyorum Sayın Başkan.
Sayın Bakana
vermiş olduğum bir soru önergesinde kendisinin imzasıyla verdiği cevapta geçen ifadeleri
aynen aktarıyorum: “2010-2013 Yatırım Programı’na alınmıştır. TOKİ ile
mutabakata varılmıştır. İhale aşamasındadır.” dediği hastaneyi şimdi
değiştirdiyse… 2011 yılından sonra karar değişti. 
Ben şunu
soruyorum: 2010 yılında bitmesi gereken hastaneyi, neden yer değişikliği
gündeme getirerek bugüne kadar sürüncemede bıraktılar? Bugün Kütahya niçin
hastanesiz? 
VURAL KAVUNCU
(Kütahya) – Onları anlatalım. 
LÜTFÜ TÜRKKAN
(Kocaeli) – Yer değişikliğinde avanta var mı, avanta? 
VURAL KAVUNCU
(Kütahya) – Senin aklın fikrin avantada, hayatında başka bir şey görmemişsin! 
ALİM IŞIK
(Kütahya) – Onun için, ikinci bir konu, üniversitemizde 520 yataklı devlet
hastanesi -520 yataklı fizik tedavi ve rehabilitasyon hastanesi- bugüne kadar
hizmete açılamamıştır. Sayın Bakan o konuyu da çok iyi bilmektedir. Bunu
engelleyenleri Cenab-ı Allah’a ve vicdanlarına havale ediyorum. Onlar
kendilerini biliyorlar. 
Teşekkür
ediyorum. 
OKTAY VURAL
(İzmir) – Yanlış söyleyenleri de! 
LÜTFÜ TÜRKKAN
(Kocaeli) – Yer değişikliğinde avanta var mı, avanta? 
BAŞKAN –
Teşekkür ediyoruz Sayın Işık. 
Sayın Coşkun… 
20.- Yalova Milletvekili Temel
Coşkun'un, Necmettin Erbakan’ı rahmetle andığına ilişkin açıklaması
TEMEL COŞKUN
(Yalova) – Teşekkür ediyorum Sayın Başkanım. 
Siyasi
hayatımızda önemli bir iz bırakan, inancıyla, azmiyle, kararlılığıyla ve
hoşgörüsüyle bizlere örnek olan ve hepimizde emeği ve hakkı olan, Türkiye
Cumhuriyeti başbakanlarından Profesör Doktor Necmettin Erbakan Hocamızı ben de
ölümünün 3’üncü yılında rahmetle, minnetle ve şükranla anıyorum. Mekânı cennet
olsun. 
BAŞKAN –
Teşekkür ediyoruz Sayın Coşkun. 
Sayın Özdemir…
21.- Batman Milletvekili Ziver
Özdemir'in, Necmettin Erbakan’ı rahmetle andığına ilişkin açıklaması
ZİVER ÖZDEMİR
(Batman) – Sayın Başkan, ben de Türkiye Cumhuriyeti’nin eski başbakanlarından
Profesör Doktor Necmettin Erbakan’ı rahmetle, minnetle yâd ediyorum. Türkiye’de
erdemli siyasetin ekollerinden biri olan Hocamızı rahmetle ve minnetle yâd
ediyorum, Rabb’imden mekânının cennet olmasını diliyorum. 
BAŞKAN –
Teşekkür ederiz Sayın Özdemir. 
Sayın Kavuncu… 
22.- Kütahya Milletvekili Vural
Kavuncu'nun, Kütahya Milletvekili Alim Işık’ın yaptığı açıklamasındaki bazı
ifadelerine ilişkin açıklaması
VURAL KAVUNCU
(Kütahya) – Sayın Başkan, teşekkür ediyorum. 
Aslında, bu
yanıltma konularında birer dakika da hakikaten yetmiyor.
Biraz evvel gene
Kütahya-Balıkesir yolunun henüz açılamadığını ifade etti Sayın Işık. Buyursun,
hafta sonu Balıkesir’e beraber gidelim. 
Ayrıca,
Emet-Hisarcık-Simav yolunda çalışma olmadığından, bir şey yapılmadığından
bahsetti. Şu anda inşaatı devam ediyor. Tavşanlı-Emet yolunun ihalesi yapıldı,
şu anda ihalenin sonuçlanması bekleniyor. 
Gene, hafta
sonunda, Domaniç’te, bir gün önce yaptığı konuşmada Domaniç’le ilgili yolda
kendilerini kandırdığımızı ifade etmiş meydanda. Hâlbuki orada Domaniçliler,
hemen arkada, orada kocaman yolun yapıldığını görüyorlar. 
Gene geçenlerde
burada kanserli bir çocuğumuzun AK PARTİ’li olmadığı için yardım alamadığı
yönünde kaymakamımızı itham etmişti. Dün gidip kendisinden, kaymakamdan özür
diledi ama o yetmez burada 77 milyonun önünde özür dilemesini istiyorum.
BAŞKAN –
Teşekkür ediyoruz Sayın Kavuncu.
OKTAY VURAL
(İzmir) – Ya, bunları hep Alim Işık korkusu salmış vallahi.
ALİM IŞIK
(Kütahya) – Sayın Başkanım, yine, yanlış bilgileri düzeltmek zorundayım.
BAŞKAN – Sayın
Vural, sisteme girmişsiniz, tekrar bir dakika süre veriyorum. 
23.- İzmir Milletvekili Oktay
Vural'ın, Türkiye Cumhuriyeti Hükûmetini, Kırım Tatarlarının haklarını koruma
konusunda daha sağlam açıklama yapmaya ve gerekli girişimlerde bulunmaya
çağırdığına ilişkin açıklaması
OKTAY VURAL
(İzmir) – Sayın Başkan, Ukrayna’da meydana gelen olaylar sonucunda, maalesef,
Kırım’da Parlamento binasını ve Başbakanlık binasını 40 silahlı kişi işgal
etmiş durumda. Türkiye Cumhuriyeti Hükûmetini Kırım’da Kırım Tatarlarının
haklarını koruma konusunda özellikle daha sağlam açıklama yapmaya davet
ediyorum ve gerçekten orada Kırım Tatarlarının o özerk cumhuriyette haklarının
zayi olacağı bir ortamın oluşmaması konusunda gerekli girişimlerde bulunmaya
çağırıyorum.
Teşekkür ederim.
BAŞKAN –
Teşekkür ederiz Sayın Vural.
Sayın Işık, son
bir dakika size söz veriyorum, ondan sonra da bu konu bitti, yeni gündeme
geçiyoruz.
OKTAY VURAL
(İzmir) – Bir araştırma komisyonu kuralım, Kütahya’ya neden bu hizmeti
yapmamışlar? Özellikle, Recep Bey neden hep “u” dönüşü yaptı?
24.- Kütahya Milletvekili Alim
Işık'ın, Kütahya Milletvekili Vural Kavuncu’nun yaptığı açıklamasındaki bazı
ifadelerine ilişkin açıklaması
ALİM IŞIK
(Kütahya) – Teşekkür ediyorum Sayın Başkan.
Şimdi, sayın
milletvekilli, tabii, iki yıldır milletvekilliği döneminde bir şey
yaptıramamanın ezikliği içerisinde bazı açıklamalarda bulunuyor. Sayın
milletvekili, Kütahya-Balıkesir yolu elli altmış yıldır açık. Arzu edilen duble
yol ne zaman bitecek? Onu bir öğrenin.
VURAL KAVUNCU
(Kütahya) – Bu yol yeni yapıldı. Ya, yol açık şu anda, yeni açıldı yol.
ALİM IŞIK
(Kütahya) – İki: Simav-Emek yolu üzerindeki istimlak edilen arsaların paraları
ödenmiyor. Bu yoldaki müteahhit kaçtı. Şimdi, seçim öncesi iki gün çalıştı diye
burada insanları kandırmanın bir anlamı yok. Oradaki arsa sahiplerinin yol
bedellerini ödettirecek misiniz, ödettirmeyecek misiniz?
VURAL KAVUNCU
(Kütahya) – Yol açık, yol.
ALİM IŞIK
(Kütahya) – Niye ödetmediniz? Domaniç yolunun -insanlar orada- yapıldığı
söylüyorsunuz. Kaç kilometre?
VURAL KAVUNCU
(Kütahya) – 36 kilometre yapılıyor şu anda.
ALİM IŞIK
(Kütahya) – Yani böyle bir şeyi söylemezsiniz.
OKTAY VURAL
(İzmir) – Milleti yanıltmayın, değmez ya!
ALİM IŞIK (Kütahya)
– Lütfen, lütfen yani milletimiz biliyor bunu ama burada yüce Meclisi de yanlış
ve yalan bilgilerle lütfen kandırmayalım.
VURAL KAVUNCU
(Kütahya) – Yol yapılmıyor mu? 
ALİM IŞIK
(Kütahya) – Kütahyalı vatandaşlarımız bunu biliyor.
BAŞKAN –
Teşekkür ediyoruz Sayın Işık.
Gündeme
geçiyoruz sayın milletvekilleri. 
MEHMET AKİF
HAMZAÇEBİ (İstanbul) – Sayın Başkan…
BAŞKAN – Evet,
Sayın Hamzaçebi…
MEHMET AKİF
HAMZAÇEBİ (İstanbul) – Kütahya Milletvekili Sayın Alim Işık Kütahya’yla ilgili
bir konuşma yaptı. Sonra, bir başka milletvekilimiz, Sayın Hasan Fehmi Kinay… 
MAHİR ÜNAL
(Kahramanmaraş) – Kütahya Milletvekili.
BAŞKAN –
Kütahya…
MEHMET AKİF
HAMZAÇEBİ (İstanbul) - …Kütahya Milletvekili olduğu için, herhangi bir sataşma
olmamasına rağmen, siz demokratik bir yaklaşımla kendisine söz verdiniz. Hiçbir
itirazım yok kendisine söz vermenize ancak ben de Kütahya Milletvekili değilim
ama Anayasa’ya göre, milletvekilleri tüm Türkiye'nin temsilcisidir. Kütahya’dan
Cumhuriyet Halk Partisinin herhangi bir milletvekilinin olmaması, Kütahya’yla
ilgili bir değerlendirme yapmayacakları anlamına gelmez. 
MAHİR ÜNAL
(Kahramanmaraş) – Doğru.
MEHMET AKİF
HAMZAÇEBİ (İstanbul) - Kendilerine üçer kere söz verdiniz, belki dörder kere,
sayamadım; o nedenle, Kütahya’yla ilgili bir değerlendirme yapmak üzere ben de
grubumuza söz istiyorum efendim. (CHP sıralarından alkışlar)
BAŞKAN – Şimdi,
Sayın Hamzaçebi, çok rica edeceğim, bu, Kütahya’yla ilgili verdiğim sözler,
şehri değerlendirmek üzere değildi, karşılıklı yanlış bilgilendirme üzerineydi,
onun için söz verdim. Lütfen beni affediniz, bu konuda söz veremeyeceğim.
Gündeme
geçiyoruz. 
Şimdi… (CHP
sıralarından gürültüler)
MALİK ECDER
ÖZDEMİR (Sivas) – Sayın Başkan…
NAMIK HAVUTÇA
(Balıkesir) – Sayın Başkanım…
BAŞKAN – Şimdi,
sayın milletvekilleri, çok rica edeceğiz. 
CELAL DİNÇER
(İstanbul) – Sayın Başkan, bizim de gölge milletvekilimiz var.
BAŞKAN - Çok
rica ediyorum, bu konuyu kapattıktan sonra konuşursunuz.
Başkanlığın
Genel Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım:
VI.- BAŞKANLIĞIN GENEL KURULA
SUNUŞLARI (Devam)
B) Tezkereler
1.- Türkiye Büyük Millet Meclisi
Başkanlığının, PAB Parlamenterlerin İnsan Hakları Komitesinin, PAB Türk Grubu
Başkanı ve Erzurum Milletvekili Sayın Fazilet Dağcı Çığlık’ın konuğu olarak
ülkemize resmî bir ziyaret gerçekleştirmesinin Türkiye Büyük Millet Meclisi
Başkanlık Divanının 11/2/2014 tarih ve 65 sayılı Kararı’yla uygun bulunduğuna
ilişkin tezkeresi (3/1442)
26/2/2014
Türkiye Büyük Millet Meclisi Genel Kuruluna
PAB
Parlamenterlerin İnsan Hakları Komitesinin, PAB Türk Grubu Başkanı ve Erzurum
Milletvekili Sayın Fazilet Dağcı Çığlık’ın konuğu olarak ülkemize resmî
ziyarette bulunması, Türkiye Büyük Millet Meclisi Başkanlık Divanının
11/02/2014 tarih ve 65 sayılı Kararı ile uygun bulunmuştur.
Söz konusu
heyetin ülkemizi ziyareti, Türkiye Büyük Millet Meclisinin Dış İlişkilerinin
Düzenlenmesi Hakkında 3620 sayılı Kanun'un 7’nci maddesi gereğince Genel
Kurulun bilgilerine sunulur.

Cemil Çiçek
Türkiye Büyük Millet Meclisi
Başkanı
BAŞKAN –
Bilgilerinize sunulmuştur.
Kanun teklifinin
geri alınmasına dair bir önerge vardır, okutuyorum:
C) Önergeler
1.- İzmir Milletvekili Oktay Vural
ile İzmir Milletvekili Ahmet Kenan Tanrıkulu’nun (2/2025) esas numaralı Kanun
Teklifi’ni geri aldıklarına ilişkin önergesi (4/148)
Türkiye Büyük Millet Meclisi Başkanlığına
11/02/2014 tarih
ve 2/2025 esas numaralı Kanun Teklifi’mizi yeniden düzenlenmek üzere geri
çekiyoruz.
Gereğinin
yapılmasını arz ederiz.
Saygılarımızla.
26/02/2014
 Oktay Vural Ahmet
Kenan Tanrıkulu
 İzmir 
İzmir
BAŞKAN – Sağlık, Aile, Çalışma ve
Sosyal İşler Komisyonunda bulunan teklif geri verilmiştir. 
Meclis araştırması açılmasına ilişkin
üç önerge vardır, okutuyorum:
D) Meclis Araştırması Önergeleri
1.- İstanbul Milletvekili Abdullah
Levent Tüzel ve 23 milletvekilinin, çay üretiminin ve ihracatının artırılması
için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/884)
Türkiye Büyük
Millet Meclisi Başkanlığına
Çay üreticilerinin sorunlarının
araştırılması, ülkemizin en önemli tarım ürünlerinden olan çay üretiminin ve
ihracatının arttırılması için alınacak tedbirlerin tespit edilmesi Anayasa’nın
98’inci ve TBMM İçtüzüğü’nün 104 ve 105’inci maddeleri uyarınca Meclis
araştırması açılmasını arz ve teklif ederiz. 21.05.2012
1) Abdullah Levent Tüzel (İstanbul)
2) Pervin Buldan (Iğdır)
3) Hasip Kaplan (Şırnak)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) İdris Baluken (Bingöl)
9) Hüsamettin Zenderlioğlu (Bitlis)
10) Emine Ayna (Diyarbakır)
11) Nursel Aydoğan (Diyarbakır)
12) Altan Tan (Diyarbakır)
13) Adil Zozani (Hakkâri)
14) Sırrı Süreyya Önder (İstanbul)
15) Sebahat Tuncel (İstanbul)
16) Mülkiye Birtane (Kars)
17) Erol Dora (Mardin)
18) Ertuğrul Kürkcü (Mersin)
19) Demir Çelik (Muş)
20) İbrahim Binici (Şanlıurfa)
21) Nazmi Gür (Van)
22) Özdal Üçer (Van)
23) Leyla Zana (Diyarbakır)
24) Aysel Tuğluk (Van)
Gerekçe:
Doğu Karadeniz Bölgesi'nde 201 bin
kayıtlı üretici çay tarımı yapılmaktadır. Çay üretiminin yapıldığı alan
devletin resmî rakamlarına göre 758 bin dekardır. Ancak, resmî kayıtlarda
görünmeyen yaklaşık 100 bin dekar alanda daha çay üretimi yapılmaktadır. Son
süreçte, kayıtsız çaylıkların kayıt altına alınarak ruhsatlandırılmasına karar
verilmiştir.
Türkiye'nin yaş çay üretimi iklim
şartlarına bağlı olarak yıllık 1 milyon ile 1 milyon 200 bin ton arasında
değişmekte, yaş çayın yarısını, ortalama 500-600 bin tonunu ÇAYKUR üreticiden
almaktadır. Geri kalan yarısını özel sektör alıp işlemektedir. Yıllık 1 ile 1,2
milyon ton olan yaş çaydan ortalama 100 bin ton kuru çay elde edilmekte, bu
çayın yaklaşık yüzde 98-99'u iç piyasada tüketilmektedir.
Üreticilerin çaylarını toplayarak çay
fabrikasına teslim etmeye başlamaları süreci bir takvime bağlıdır. 2012 yılı
çay kampanyası 13 Mayısta ÇAYKUR tarafından başlatılmasına rağmen, her yıl en
geç 18 Mayısa kadar açıklanan taban fiyat geçen yıl, Hükûmet, milletvekili
seçimleri nedeniyle haziran ayının ilk haftasında açıklamış, bu yıl da 19 Mayıs
itibariyle henüz açıklanmamıştır.
ÇAYKUR Genel Müdürü İmdat Sütlüoğlu
kapasite artırımına gittiklerini ve kampanya döneminde bütün bu hazırlıkların
bittiğini belirtmektedir. ÇAYKUR Genel Müdürü açıklamasına göre, 2012 yaş çay
sezonuna günlük 350 ton daha fazla kapasite artırımı ile girdiklerini belirtti.
Kampanya açılışının hemen ertesi günü,
sahillerde dönüm başına 15 kg kontenjan uygulanmaya başlanmış, bir süre sonra
10 kiloya kadar düşmüştür. ÇAYKUR haftada bir gün alım yapmamakta, arada bir
günde de gerekçesiz, alım yeri kapalı olmaktadır. Dolayısıyla, haftada beş gün
çay alımı yapılmaktadır. Çay alım yerlerinde eskiden 5 işçi çalışırken şu anda
1 ya da 2 kişi çalışmakta, bu işçiler iki alım yerine aynı anda bakmaktalar.
Çay üreticisi bu durumda haftada 50 kg çay teslim edebiliyor. Kontenjan,
resmiyette 10 kg görünse de fiiliyatta 6-8 kg seviyelerinde kalmaktadır. Böylece
çayını bekletemeden toplayan üretici, ürününü mecburen özel şirketlere yok
pahasına vermek zorunda kalmaktadır.
Geçen yıl 98 kuruş ürün bedeli, artı 12
kuruş destekleme primi olmak üzere toplam 1 lira 10 kuruş olarak açıklanan çay
taban fiyatı her geçen yıl düşürülmekte ve geç açıklanmaktadır. Şimdiden 76
kuruş, 80 kuruş alım fiyatları belirlenmeye başlanmıştır. Geçen yılki
deneyimler bunu gösteriyor. Çayın maliyetinin 1,22-1,140 arasında olduğu,
bölgedeki üretici örgütleri tarafından belirtilmektedir. Bu nedenle, çay taban
fiyatının 1,75 lira olması için Üretici Köylü Sendikası, TÜM KÖY-SEN tarafından
imza kampanyası yürütülmektedir.
Diğer taraftan, çay ihracatı her yıl
biraz daha gerilemektedir. AKP Hükûmeti, açıklanan çay fiyatı için "taban
fiyat" değil, "ÇAYKUR'un alım fiyatı" olarak ifade etmektedir.
Böylece serbest piyasa koşullarında kamu kurumu olan ÇAYKUR kendi belirlediği
fiyattan, özel şirketler ise kendi belirlediği fiyat üzerinden almasına olanak
sunmaktadır. ÇAYKUR ne kadar düşük ücrete ve yavaş çay alırsa özel şirketler o
kadar kârlı çıkmaktadır.
2001 yılında 4.771 ton kuru çay ihraç
edilmiş, AKP'nin iktidara geldiği 2002 yılında 5.160 ton, 2003 yılında ise
7.042 ton kuru çay ihraç edilmiştir. AKP iktidarının 5’inci yılında, 2007'de
2.629 ton kuru çay ihracatı gerçekleşmiş, çıraklık dönemini 4.400 ton ihracat
kaybıyla kapatmıştır.
AKP Hükûmetinin kalfalık döneminin
kapanışı ve ustalık başlangıcı 2011 yılı ihracatı: Paketli siyah çay 2.128 ton,
paketli yeşil çay ise 3 ton olmak üzere toplam 2.131 ton çay ihracatı
yapılmıştır. ÇAYKUR faaliyet raporundan alınan bu rakamlara bakıldığında AKP
iktidarı döneminde yurt dışına çay satışı gerilemiş durumdadır.
2.- Konya Milletvekili Mustafa
Kalaycı ve 19 milletvekilinin, astsubayların sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/885)
Türkiye Büyük Millet Meclisi
Başkanlığına
Hâlen görevde bulunan veya emekli
astsubayların maaş, tazminat, intibak işlemleri gibi özlük hakları ile diğer
hak ve imkânları konusunda yaşadıkları sorunların araştırılması ve alınması
gereken tedbirlerin belirlenmesi amacıyla Anayasa’nın 98’inci, İç Tüzük’ün 104
ve 105’inci maddeleri gereğince Meclis araştırması açılmasını arz ve teklif
ediyoruz.
1) Mustafa Kalaycı (Konya)
2) Oktay Vural (İzmir)
3) Mehmet Günal (Antalya)
4) Alim Işık (Kütahya)
5) Hasan Hüseyin Türkoğlu (Osmaniye)
6) Mesut Dedeoğlu (Kahramanmaraş)
7) Muharrem Varlı (Adana)
8) Mehmet Erdoğan (Muğla)
9) Oktay Öztürk (Erzurum)
10) Kemalettin Yılmaz  (Afyonkarahisar)
11) Murat Başesgioğlu (İstanbul)
12) Erkan Akçay (Manisa)
13) Bülent Belen (Tekirdağ)
14) Mehmet Şandır (Mersin)
15) Necati Özensoy (Bursa)
16) Sümer Oral (Manisa)
17) Ali Halaman (Adana)
18) Ahmet Kenan Tanrıkulu (İzmir)
19) Lütfü Türkkan  (Kocaeli)
20) S. Nevzat Korkmaz (Isparta)
Gerekçe:
Türk Silahlı Kuvvetlerinin emir ve
komuta zincirinde yer alan asli ve en önemli unsurlarından birisi de saygıdeğer
astsubaylarımızdır.
Ülkeleri için şerefli meslekleri uğruna
bir ömrü feda eden, en ücra yurt köşelerinde canı pahasına görev yapan, aile
fertlerinin de aynı kaderi kendileriyle paylaştığı bu şerefli camianın cefakâr
ve fedakâr mensuplarının çok ciddi ve birikmiş sorunları acil çözümler
beklemektedir.
Yüksekokul mezunu tüm devlet memurları
1’in 4’üncü kademesine yükselirken aynı hak sadece astsubaylardan saklanmıştır.
Astsubaylar yüksekokul, fakülte bitirmiş olsa da, yüksek lisans ve doktora
yapmış olsa da 1’inci derecenin 4’üncü kademesine yükselememektedir. Meslek
yüksekokulu olan astsubay okullarından mezun olanlar birçok okul gibi 9’uncu
derece 2’nci kademesinden göreve başlatılmaları gerekirken 9’uncu derece 1’inci
kademeden başlatılmaktadırlar.
Astsubaylar makam ve görev tazminat
alamamakta ve emekli olduklarında emekli maaşları önemli oranda azalmaktadır.
Makam ve görev tazminatının Türk Silahlı Kuvvetleri içerisinde sadece subaylara
verilip astsubayların bundan faydalandırılmaması kurum içerisinde hoşnutsuzluk,
eş ve çocuklar üzerinde olumsuz etki yaratmasına neden olmuştur. 
Aynı kurumda çalışan, aynı meslek
sahibi, savaşta ve barışta aynı kaderi paylaşanların, ülkenin her köşesinde
külfette beraber oldukları gibi nimette de beraber olmaları Türk Silahlı
Kuvvetlerinin ve ülkenin bekası gereğidir. 
Emekli astsubaylar içinde 3’üncü
dereceden, 2’nci dereceden, 1’inci dereceden ve bu derecelerin farklı
kademelerinden maaş alanlar bulunmaktadır. Astsubay okulları 2003 yılından
itibaren meslek yüksekokulları hâline getirilmişlerdir. Ancak daha önce mezun
olan astsubaylarımıza ve emeklilerine bu hak tanınmamış, bunların meslek
yüksekokulu mezunu olarak intibakları yapılmamıştır. 
Emniyet ve asayiş hizmetleri sınıfından
olup, emniyet ve asayiş görevlisi, emniyet ve MİT mensupları emeklilerine
ödenen 100 liralık tazminattan, emniyet ve asayiş görevi yapan
astsubaylarımızın emeklileri yararlanamamaktadır.
OYAK'ın yüzde 65 sermayesi astsubay
maaşlarından kesilen yüzde 10 oranında aidatlardan karşılanırken, OYAK yönetim
kurullarında yeterli sayıda astsubaya ve emeklilerine görev verilmemektedir.
Bu itibarla, hâlen görevde bulunan veya
emekli astsubayların maaş, tazminat, derece yükselmesi, intibak gibi özlük
hakları ile diğer hak ve imkânları konusunda yaşadıkları sorunların
araştırılması ve alınması gereken tedbirlerin belirlenmesi amacıyla Anayasa’nın
98’inci, İç Tüzük’ün 104 ve 105’inci maddeleri gereğince Meclis araştırması
açılmasını arz ve teklif ediyoruz.
3.- Artvin Milletvekili Uğur
Bayraktutan ve 39 milletvekilinin, çay üreticilerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/886)
Türkiye Büyük
Millet Meclisi Başkanlığına
Doğu Karadeniz Bölgesinde yaşanan çay
sorunları konusunda gerekli önlemlerin belirlenip ivedilikle alınması amacıyla
Anayasa'nın 98’inci ve İç Tüzük’ümüzün 104’üncü ve 105’inci maddeleri gereğince
Meclis araştırma komisyonu açılmasını saygılarımızla arz ederiz.
1) Uğur Bayraktutan  (Artvin)
2) Ahmet İhsan Kalkavan  (Samsun)
3) Levent Gök  (Ankara)
4) Turgut Dibek  (Kırklareli)
5) Sena Kaleli  (Bursa)
6) Mehmet Hilal Kaplan  (Kocaeli)
7) Veli Ağbaba  (Malatya)
8) Kamer Genç  (Tunceli)
9) Musa Çam  (İzmir)
10) Mehmet Şeker  (Gaziantep)
11) Engin Altay  (Sinop)
12) Sedef Küçük  (İstanbul)
13) Faik Öztrak  (Tekirdağ)
14) Arif Bulut  (Antalya)
15)Metin Lütfi Baydar  (Aydın)
16) Aykan Erdemir  (Bursa)
17) Haluk Ahmet Gümüş  (Balıkesir)
18) Aydın Ağan Ayaydın  (İstanbul)
19) Hasan Ören  (Manisa)
20) Haydar Akar  (Kocaeli)
21) Engin Özkoç  (Sakarya)
22) Hasan Akgöl  (Hatay)
23) Atilla Kart  (Konya)
24) Vahap Seçer  (Mersin)
25) Ayşe Nedret Akova  (Balıkesir)
26) Hurşit Güneş  (Kocaeli)
27) Ayşe Gülsün Bilgehan  (Ankara)
28) Osman Taney Korutürk  (İstanbul)
29) Mahmut Tanal  (İstanbul)
30) Ensar Öğüt  (Ardahan)
31) Muharrem Işık  (Erzincan)
32) Ali Özgündüz  (İstanbul)
33) Fatma Nur Serter  (İstanbul)
34) Adnan Keskin  (Denizli)
35) Tanju Özcan  (Bolu)
36) Ali Sarıbaş  (Çanakkale)
37) Mustafa Serdar Soydan  (Çanakkale)
38) Ahmet Toptaş  (Afyonkarahisar)
39) Orhan Düzgün  (Tokat)
40) Sakine Öz  (Manisa)
Gerekçe:
Geçtiğimiz günlerde, ÇAYKUR Genel
Müdürlüğünde yaptığınız toplantıda, yaş çayın fiyatını 1 lira 10 kuruş taban ve
12 kuruş destekleme olmak üzere kilogramını 1 lira 22 kuruş olarak belirlediniz.
ÇAYKUR'un yaş çay fiyatını açıklarken
yüzlerce üretici ÇAYKUR önünde protesto gösterilerinde bulunmuştur. Artvin,
Rize ve Trabzon'dan gelen çay üreticileri ÇAYKUR'un bazı fabrikalarının mayıs
ayı sonlarına yaklaşılmasına rağmen hâlâ üretime başlanamadığı belirtilerek
ilgililerden konuya açıklık getirilmesini istemişlerdir. Çay hasadının
başladığı yerlerde ise kampanyanın ilk gününden itibaren uygulanan kontenjan
kısıtlamaları nedeniyle özel sektöre çay satmaya mahkûm politika izlendiği
kanaati oluşmuştur. Özel sektörün çay bahçelerinden toplanan yaş çay
yapraklarının bekletilmeye gelmeden anında fabrikaya ulaşılması gerektiğini çok
iyi bildiklerinden bu durumu fırsata çevirip yaş çayın kilogramını 70-80 kuruş
gibi bir fiyatla almaya üreticiyi zorladıkları bilinmektedir. Bir nevi şantajla
yarı fiyatına aldıkları yaş çay bedelinin ne zaman ödeneceği belli olmadığı
ifade edilmektedir.
Ayrıca, bölgede yaşayan çay
müstahsilleri uzun yıllardan beri ÇAYKUR tarafından yeni çay fabrikaları inşa
edip hizmete açmadıkları için artan üretim fazlasını günlük kontenjan
uygulamasıyla kontrol altına alınmaya çalışılmaktadır. Böylece, ÇAYKUR
tarafından dekarda 10 kg'lık çay alım uygulaması ile sınırlı tutulması sonucu
kampanya süresi sonuna kadar hasadı tamamlamayan ve bu endişede bulunan
üreticiler ellerinde kalan tonlarca çayı mecburen yarı fiyatına özel sektör
kuruluşlarına yönlendirilmektedirler.
Bölge ekonomisine hayat veren ÇAY
tarımından beklenileni alamayan vatandaşlar, emek verip ürettikleri çayların
kontenjan uygulaması sonucu yaprakların körpeliğini kaybederek bahçede
kalmasına tepki göstermektedirler. Bakanlığınızın vermiş olduğu yaş çay taban
fiyatının da oldukça düşük olmasına bir anlam veremezlerken kontenjan
kısıtlamalarının getirilmesi ile oluşan mağduriyetten oldukça rahatsız
olmuşlardır. Çay üreticilerinin sürekli gelirinin düşmesi insanlarımızı başka
alanlarda tarım yapma düşüncesine yöneltmektedir. Ancak çay bahçesinde kök
salmış çay bitkisinin sökümü, toprağın dinlendirilmesi, ekolojik dengelerin
sağlanması ve yıllarca suni gübrelerin yarattığı asit tahribatından kurtulması
gibi etmenlerin zaman alacağı nedenleri ile bu düşünceden şu aşamada
vazgeçmektedirler.
Yukarıda belirtilen hususlar ışığında,
Doğu Karadeniz Bölgesi’nde çay üreticilerin sorunlarının kurulacak bir Meclis
araştırma komisyonu tarafından görülmesi ve tespit edilmesinin çay üreticisinin
geleceği ve çay tarımının yaşama hakkı kapsamında bir zorunluluk olduğuna
inanıyoruz. Bölgedeki mağduriyetlerin belirlenmesi amacıyla Anayasa'nın 98’inci
ve İç Tüzük’ümüzün 104’üncü ve 105’inci maddeleri gereğince Meclis araştırma
komisyonu açılmasını saygılarımızla arz ederiz.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Barış ve Demokrasi Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
VIII.- ÖNERİLER
A) Siyasî Parti Grubu Önerileri
1.- BDP Grubunun, Mardin Milletvekili
Erol Dora ve arkadaşları tarafından atanamayan öğretmen sorununun çözülmesi ve
bu konuda gerekli çalışmaların yapılması amacıyla 20/12/2012 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 27 Şubat 2014 Perşembe günkü birleşiminde okunmasına ve
görüşmelerinin aynı tarihli birleşiminde yapılmasına ilişkin önerisi
27/02/2014
Türkiye Büyük Millet Meclisi
Başkanlığına
Danışma Kurulunun 27/02/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından grubumuzun önerisinin İç Tüzük’ün 19’uncu maddesi gereğince
Genel Kurulun onayına sunulmasını saygılarımla arz ederim.
Pervin Buldan
Iğdır
Grup Başkan Vekili
Öneri:
20 Aralık 2012 tarihinde Mardin
Milletvekili Erol Dora ve arkadaşları tarafından verilen (2183 sıra no.lu)
atanamayan öğretmen sorununun çözülmesi ve bu konuda gerekli çalışmaların
yapılması amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak 27/02/2014 Perşembe günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN – Önerinin lehinde, Mardin
Milletvekili Erol Dora. (BDP sıralarından alkışlar)
Buyurunuz Sayın Dora.
EROL DORA (Mardin) – Sayın Başkan,
değerli milletvekilleri; atanamayan öğretmenler sorununa dair vermiş olduğumuz
araştırma önergesine ilişkin, Barış ve Demokrasi Partisi adına söz almış
bulunmaktayım. Genel Kurulu saygıyla selamlıyorum.
Konuşmama başlamadan önce, bugün, Deniz
Gezmiş’in doğum yıl dönümüdür. Kendisi halkların kardeşliğini şiar edinmiş bir
siyasi şahsiyet olarak tarihe geçmiştir ve bu uğurda hayatını kaybetmiştir.
Kendisini saygıyla anıyorum. 
Türkiye’de öğretmenlerin sorunları,
ekonomiden eğitim ve öğretim hayatı içerisinde yaşadıkları sosyal sorunlara
kadar geniş bir alanı kapsamaktadır. Türkiye’de öğretmen ücretleri OECD
ortalamalarının altındadır. Ayrıca, okullardaki fiziki koşullar, kalabalık
sınıflar ve güvenlik problemleri başlı başına bir sıkıntı yaratmaktadır. Tüm
bunların ötesinde, öğretmen olmak için gerekli diplomayı almış ancak kadro
olmadığı için ya da KPSS sınavından düşük puan aldığı için ataması yapılamayan
öğretmenler, gün geçtikçe artan ve Hükûmet tarafından çözüm odaklı
yaklaşılmayan önemli bir sorun olma özelliğini korumaktadır. Bugün, Meclis
Genel Kurulunda görüşülen yasa teklifiyle de Millî Eğitim Bakanlığınca atanmış
aday öğretmenlere de yeni bir yazılı ve sözlü sınav getirilmektedir. 
Sayın Başkan, değerli milletvekilleri;
Türkiye’de şu an atama bekleyen ve henüz atanamayan öğretmen sayısı 300 bin
civarındadır. KPSS, 2001 yılında öğretmenlerin hayatına girmiş, o yıl KPSS’ye
başvurmuş öğretmenlerin yüzde 99’u atanmıştır. AKP Hükûmetinin iktidarı
süresince, 2003 yılında KPSS’ye giren öğretmenlerin yüzde 30’u, 2004’te yüzde
20’si, 2005’te ise yüzde 5’i kadrolu, yüzde 10’luk kısmı zamanlı öğretici
olarak atanmıştır. 2010 yılındaki sayılara baktığımızda yüzde 10 kadrolu, yüzde
5 sözleşmeli öğretmen ataması yapılmıştır. Bir yandan yapılan atamaların sayısı
sürekli olarak düşmekte, bir yandan da 2011 yılında olduğu gibi 55 bin
öğretmenin ataması yapılacağı sözü verilmesine rağmen 27 bin öğretmenin ataması
yapılmıştır. Üniversiteden mezun olup KPSS sarmalına girdikleri andan itibaren
hayatlarını kendi başlarına idame ettirmek isteyen ama atamaların olmaması
sonucu bunu başaramayan öğretmenler sosyal, psikolojik ve ekonomik olarak baskı
altında kalmaktadırlar. 
Sayın Başkan, değerli milletvekilleri;
2005 yılından günümüze kadar atanamayan 35’in üzerinde öğretmen bu nedenlerle
intihar etmiştir. 100 binin üzerinde öğretmen ihtiyacının olduğu bir ülkede
ataması yapılamayan öğretmenlerin olmasının en büyük nedeni ücretli öğretmen
uygulamasının olmasıdır. Ücretli öğretmen, Millî Eğitim Bakanlığının okullara
kadrolu öğretmen atamak yerine daha az maaşla çalıştırdığı kadrolu
meslektaşlarıyla aynı işi yaptığı hâlde aynı haklara sahip olmayan, girdiği
ders başına ücret alan, dört yıllık öğretmenlik eğitimi almış olduğu gibi,
yalnızca dört yıllık ya da iki yıllık bir üniversite mezunu da olabilen
öğretmendir. Atanamayan öğretmenlerin sorununun çözülmesi için ücretli
öğretmenlik uygulamasının sonlandırılması gerekmektedir.
Değerli milletvekilleri, sınıflar
öğretmensiz dururken Maliye Bakanlığınca yeterli kadro verilmediğini gerekçe
göstererek bu kadar bilgi birikimine sahip olan genç nesli eğitim öğretimin
dışında tutmak ve ders boşluklarını ücretli veya vekil öğretmenlerle doldurmaya
çalışmak genel eğitim sisteminde büyük bir yara olmaya devam etmektedir. Maliye
Bakanlığı ve Millî Eğitim Bakanlığı konuya sadece maliyet açısından bakmakta,
daha ucuz iş gücü temin etmek adına, eğitim bilimleri mezunu olmayan bireyleri
öğretmen olarak görevlendirmekte, böylece eğitimdeki kaliteyi iyice
düşürmektedir.
Değerli milletvekilleri, bu
politikalarla hem güvencesiz personel çalıştırılmakta hem de öğretmen olmayı
hak etmiş yüz binlerce genç insan mağdur edilmeye devam edilmektedir. Her yıl
tahsis edilecek öğretmen kadro sayısı Maliye Bakanlığının lütfuna göre değil,
eğitim öğretimin gerçekleri, yıllık öğrenci artışı, OECD ve gelişmiş ülkelerin
normları esas alınarak belirlenmelidir. Ayrıca, okul ve derslikler bu normlara
göre üretilmelidir. OECD normlarına göre en az 180 bin öğretmene ihtiyaç
vardır. Öğretmen eğitim öğretimin en önemli unsuru olduğu gibi, eğitim öğretime
yapılan yatırım da yatırımların en verimlisidir. 
Değerli milletvekilleri, Türkiye,
dünyanın en genç nüfusuna sahip ülkelerinden biridir. Sadece ilk ve ortaöğretim
öğrenci sayımız 17 milyonun üzerindedir. Bu rakam birçok ülkenin toplam
nüfusundan daha fazladır. Her geçen yıl nüfus artışına paralel olarak okul
yapmak ve derslik üretmek, duyulan ihtiyaç kadar öğretmen atamak başta Millî
Eğitim Bakanlığı olmak üzere hükûmetlerin en başta gelen sorumluluklarındandır.
Sayın Başkan, değerli milletvekilleri;
Türkiye'de öğretmen normu öğrenci sayısına göre değil mevcut derslik sayısına
göre belirlenmelidir. Oysaki bazı okullarda sınıf mevcudu 30-35 öğrenciyle sınırlanırken,
bazı okullarda öğrenci sayısı 50-60'ı bulmaktadır. Bu da iki sınıflık bir
öğrencinin bir öğretmen tarafından okutulması demektir. Millî Eğitim
Bakanlığının rakamlarına göre hâlen 130 bin civarında öğretmen ihtiyacının
olduğu, OECD rakamları ve on iki yıllık zorunlu eğitim, ayrıca tekli eğitime
geçiş hesaba katıldığında okul ve derslik sayısına duyulan ihtiyacın yanında
gerek branş gerekse sınıf öğretmenlerine duyulan ihtiyacın da 150 bin ila 180
bin arasında değiştiği tahmin edilmektedir. 
4+4+4 olarak ifade edilen on iki yıllık
zorunlu eğitimin başarısı sadece eğitim öğretimin kademelendirilmesiyle mümkün
olmayıp sistemin gereklerine göre öğretmen ve derslik ihtiyacının
karşılanmasıyla mümkün olacaktır. 4+4+4’lük kademeli eğitim sisteminde ilkokulların
dört yıla çekilmesiyle birlikte sınıf mevcutlarının da OECD’nin normlarına
çekilmesi zorunludur. Böylelikle, 40 binin üzerinde gösterilen sınıf öğretmeni
norm fazlalığı ortadan kalkacağı gibi, eğitimin başarısını engelleyen kalabalık
sınıflardan doğan dezavantaj, avantaja dönüşebilecektir.
Sayın Başkan, değerli milletvekilleri;
elbette burada sorumluluk öğretmenlik mesleğini tercih edenlerin değil, hangi
alanda ne kadar öğretmene ihtiyaç duyulduğu yönünde Millî Eğitim Bakanlığı ile
üniversiteler arasında planlama yoluna gitmeden öğretmen yetiştiren eğitim
fakültelerine gelişigüzel kontenjan ayıran ilgili bakanlıktadır.
Konjonktürel sorunu çözmek yerine
sürekli yeni sorunlar oluşturan, seçim dönemleri vaatlerinde argüman olarak
kullanılan bir konu hâline getirilen atanamayan öğretmenler meselesinin,
ülkenin genel eğitim politikasına dair, genel ekonomik politikasına dair
eğitimin gerçek sorunlarını çözme iradesinin ortaya konulmasıyla
aşılabileceğine inanıyoruz.
Bu nedenlerden dolayı, öğretmenlerin atamalarla
ilgili yaşadığı sorunların araştırılması ve çözüm yollarının bulunması amacıyla
vermiş olduğumuz bu önergeye destek vermenizi istiyor, tekrar Genel Kurulu
saygıyla selamlıyorum. (BDP sıralarından alkışlar) 
BAŞKAN – Teşekkür ediyoruz Sayın Dora.
Aleyhinde, Balıkesir Milletvekili Namık
Havutça.
Buyurunuz Sayın Havutça. (CHP
sıralarından alkışlar) 
NAMIK HAVUTÇA (Balıkesir) – Sayın
Başkan, değerli milletvekilleri; atanamayan öğretmenler sorunu gerçekten de
Türk millî eğitim sisteminin en önemli sorunlarının başında yer alıyor.
Dolayısıyla, BDP’nin bu grup önerisini öğretmenlerimizin sorunlarının çözümü
noktasında bir fırsat olarak değerlendiriyor ve gündeme alınması için ben de
buradan milletvekillerimize çağrıda bulunuyorum. 
Değerli arkadaşlarım, Türk millî eğitim
temel yasasını görüşüyoruz ve burada ana eksen dershanelerin kapatılması. Oysa,
Türkiye’de 300 bini aşkın atanamayan öğretmen var bugün ve dershanelerde de
yaklaşık 53 bin öğretmenin çalıştığını biliyoruz. Bakın, eğer öğretmenlerin
sorunlarını gerçekten siyasi iktidar çözmekte kararlıysa ve samimiyse,
öncelikle yapılması gereken, 300 bin öğretmenin atanmasıyla ilgili koşulların
tartışılmasıdır. Bunu yapmak yerine, millî eğitimde yeni bir kaosu yaratmanın
bugün burada argümanları dökülüyor.
Bakın, Sayın Başbakanın atanamayan
öğretmenlerle ilgili size birtakım sözlerini söylemek istiyorum. Yıl 2002,
İstanbul mitingi: “Birçok gencimiz, özellikle öğretmen adaylarımız işsiz kaldı.
Ülkede eğitim çökmüş, köy okulları kapanmış, merkezdeki okullar bile öğretmen
diye can çekişirken sen sınavla öğretmen seçmeye kalkıyorsun. Bıraksana, genç
öğretmenlerimiz gitsin, çalışsın. O kadar sene beklet, sonra al. O adamda artık
heves kalır mı, öğretmenlik yapabilir mi? Ama inşallah, biz iktidar olunca
öğretmenler okulun bittiği gün hazırlıkları yapacak, ertesi gün görev aşkıyla
okulun yoluna gidecek. Hiç merak etmeyin.” diyor. Yine, 18 Mayıs 2002, İzmit
mitingi: “Şu sisteme bakın hele. Ülkede 72 bin öğretmen açığı var, sen sınavla
öğretmen seçiyorsun. Hangi akla hizmet ediyorsunuz? Bırak da öğretmenlerimiz
okul seçsin, göreve başlasın. Önüne neden engel koyuyorsunuz? İnşallah, biz
hükûmetimizi kurduğumuzda bütün öğretmenleri göreve başlatacağız. Öncelikli
olarak eğitim sorununu çözeceğiz.” diyor. Ve yine, Gaziantep mitingi, 18 Ekim
2002: “Yahu, bir sürü bölüm öğretmenimiz boşta geziyor. Resim öğretmeni
matematiğe, müzik öğretmeni beden eğitimi dersine giriyor. Niye öğretmen
ihtiyacı var? Ama bakın şu işe, bunlar bir de sınavla öğretmen alıyor. O zaman
niye okutuyorsun bu öğrencileri, yazık değil mi? ‘Öğretmen almıyorum.’ de, bu
evlatlarım okumasın boşuna. Ama biz iktidar olunca, inşallah, boşta öğretmen
adayı olmayacak.” diyor. Ve son olarak da Samsun mitinginde: “Buradan sözüm tüm
genç öğretmen adaylarına: Siz merak etmeyin, biz geldiğimizde, üniversiteyi
bitirdiğinizde ‘Ne yapacağım, sınavı ya kazanamazsam.’ korkun olmayacak çünkü
sınav olmayacak.” diyor.
OKTAY VURAL (İzmir) – Kim demiş?
NAMIK HAVUTÇA (Devamla) – Sayın
Başbakan demiş.
OKTAY VURAL (İzmir) – Montaj olmasın,
montaj olmasın.
NAMIK HAVUTÇA (Devamla) – Şimdi, Sayın
Başbakan iktidar olduktan sonra, bakın değerli milletvekilleri, iktidar oluktan
sonra da Antep’te bir açılışta “Şubatta atama olmazsa size oy vermeyeceğiz.”
diyen öğretmene “Al oyunu, kendine sakla.” diyor. 
Şimdi, değerli milletvekilleri, Sayın
Başbakanın ve Hükûmetin tavrı bu, atanamayan öğretmenlerle ilgili. 
Şimdi gerçekten de buradan, atanamayan
öğretmen kardeşlerime soruyorum: On iki yıldan beri artık Sayın Başbakanın bu
sözü tutmayacağını görmüş olmanız gerekiyor. Sayın Başbakanın atanamayan
öğretmenlerle ilgili bir sorunu değil, evlatlarıyla ilgili sorunları olduğunu
açık bir şekilde gördük. 
Bakın, Türkiye’de 17 Aralıktan bu yana
çıkan yolsuzluğun ekonomik boyutuyla bir hesap yaptı Cumhuriyet Halk Partisi
Genel Başkanı, şöyle bir hesap yaptı: 86 milyar avro para, ekonomik,
yolsuzluğun boyutu olarak hesaplandığında 247 katrilyon para tutuyor. Bu rakam
atanamayan 300 bin öğretmenimizin maaşını karşılıyor değerli milletvekili
arkadaşlarım ve bunu çözmek yerine, öğretmenlerimizin sorunlarını çözmek
yerine, millî eğitimde… Bırakın öğretmenlerin yoksulluğunu, çalışan 750 bin
öğretmenin yoksulluk sınırının altında maaş almasını, çalışanlar da büyük bir
yoksulluk kıskacında. Bunu nasıl çözmeliyiz? 
Değerli milletvekilleri, evet, aslında
bu atanamayan öğretmenler sorunu yalnızca atanamayan öğretmenlerin sorunu
değil; Türkiye’de bir sosyal sorun, millî eğitimin ana sorunlarından bir
tanesini oluşturuyor.
Bakın, 2003 yılından bu yana AKP
Hükûmetinin hiçbir eğitim politikası yok bu konuyla ilgili. 2002’de 70 bin
atanamayan öğretmen var; bu, 2004’te 90 bin oluyor, 2010’da 100 bin oluyor,
2011’de 150 bin oluyor yani kar topu gibi giderek çığa dönüşüyor. Ya, sizin,
Millî Eğitim Bakanı olarak önünüzde koca bir problem, küçücük bir kar tanesiyle
başlamış, giderek büyüyor. 2014 itibarıyla 300 bin olmuş, 2015’te 500 bin
olacağı hesaplanıyor. Siz millî eğitimi yönetiyor musunuz, gerçekten yönetiyor
musunuz, yoksa bıraktınız gidiyor mu? Öyle anlaşılıyor ki -rakamlar ortada-
değerli milletvekilleri, her siyasetçinin, hele sorumlu olduğu alanın, siyasi
alanın yarınını hesaplamak zorunda olduğunu hepiniz bilirsiniz. Siz hiçbir şey
yokmuş gibi… Eğitim fakültesi siz iktidara geldiğinizde 59, bugün 79. O eğitim
fakültelerini ne diye açıyorsunuz? Siz bugüne kadar YÖK’le karşılıklı oturup
“Ya, kardeşim, bu ülkenin ne kadar matematik öğretmeni ihtiyacı var, ne kadar
İngilizce öğretmeni ihtiyacı var, ne kadar din bilgisi öğretmenine ihtiyaç var,
beden eğitimi, tarih, coğrafya?” Belli değil mi bunlar? Belli, ülkenin nüfus
artışı var. Peki, oturup da YÖK’le “Gel kardeşim buraya YÖK Başkanı, Millî
Eğitim Bakanı, sendikalar, akademik çevreler; Türkiye’nin beş yıllık öğretmen
planlaması şudur. Eğitim fakültelerini bundan sonra açmayacaksınız.” Askerî
liselerde, askerî akademilerde boşta kalan subay oluyor mu değerli
milletvekilleri? Neden? Çünkü iyi planlanıyor. Türkiye’de ama siz öyle bir
noktaya getirdiniz. 
Öğretmenlik mesleği bir kariyer
mesleğidir, nitelik mesleğidir. Siz o gencecik yavrularımızın yarınlarını
şekillendireceğimiz o sınıflara sıradan sözleşmeli bir adam sokamazsınız. Tarih
konusunda yeterli olan, birikimi olan, niteliği olan bir öğretmeni sokmak
zorundasınız, İngilizce derslerine keza o öğretmeni sokmak zorundasınız.
Anayasa’mızın 2’nci maddesine Türkiye Cumhuriyeti’nin Atatürk ilkelerine bağlı,
demokratik, laik bir sosyal hukuk devleti olduğunu ve ulusal bütünlüğü, bu
bilinci verecek, bu anlayışa uygun öğretmeni o sınıflara sokmak zorundasınız.
Siz ne yaptınız? Şu anda Millî Eğitimde birçok okulda sözleşmeli öğretmenler
var, part time öğretmenler var; açık bir şekilde Anayasa’ya aykırı. Bir kamu
görevlisinin, hele hele bir öğretmenin o sınıfa belli niteliklere, donanımlara
sahip olarak girmesi gerekiyor. Unutmayalım, geleceğin Türk gençliğini
şekillendirecek ulusal bilincine, tarih bilincine sahip, bilimsel nitelikleri
olan, özgürlüğü olan ve üretkenliği olan, yaratıcı bir gençlik yetiştirmemiz
gerekiyor. Bunu yapmak yerine maalesef AKP iktidarı on iki yıldan beri hiçbir
şey yapmamıştır bu konuda. Kendiliğinden… Ne yapıldı öğretmenler? Son çare, iş
bulamayan öğretmen, bakın, sizin döneminizde 34 öğretmen intihar etti,
atanamayan öğretmen, değerli milletvekilleri. 
Millî Eğitim Bakanı şimdi kalkmış
bunları yok sayıyor ve hiçbir şey yokmuş gibi bir de kalkıp 53 bin öğretmenin
ekmek yediği bugün dershaneleri kapatarak bu 300 bin işsiz öğretmene 53 bin
öğretmen daha ekliyor. Bunda bir mantık var mı, bunda bir akıl var mı? O
nedenle, gelin, oturarak, değerli milletvekili, bir grubumuzun önerisi üzerine
Türk millî eğitim sistemini partiler üstü, Türkiye'nin geleceğini
şekillendirecek öğretmenlerimizin işsiz kalmasını önleyecek eğitim
fakültelerini öğretmen akademilerine dönüştürerek, öğretmen akademilerinden
çıkacak öğretmenlerimizi aynen hâkimler savcılar gibi yetiştirerek Türkiye'nin
geleceğini yönetecek olan evlatlarımızı, birikimli, nitelikli, donanımlı,
kendine güvenen ve aynı zamanda Türkiye'nin dününü, bugününü, yarınını bilen
gençlik yetiştirecek bir öğretmen politikasıyla Türkiye’yi tanıştıralım ve
atanamayan öğretmenler sorunu artık yok olsun. 
Bu bir Türkiye çağrısıdır, bu bir
Türkiye’de insanlık sorunudur, bir millî eğitim sorunudur. O nedenle, bu
önergenin bizce acilen gündeme alınarak, önümüzdeki kuşaklarda daha büyük
facialar yaşanmadan bu sorunun çözülmesi için bu önergenin gündeme alınmasını
destekliyoruz ve yüce heyetinizi saygıyla selamlıyorum. (CHP sıralarından
alkışlar) 
BAŞKAN – Teşekkür ediyoruz Sayın
Havutça. 
Lehinde, Ankara Milletvekili Zühal
Topcu.
Buyurunuz Sayın Topcu. (MHP
sıralarından alkışlar) 
ZÜHAL TOPCU (Ankara) – Teşekkür
ediyorum Sayın Başkan. 
Atanamayan öğretmenlere ilişkin verilen
araştırma önergesi için Milliyetçi Hareket Partisi adına söz almış bulunuyorum.
Evet, dünden beri aslında biz burada
eğitimi tartışıyoruz. Yine, atanamayan öğretmenler de eğitim sisteminin en
önemli problemlerinden bir tanesi. Tabii ki kendileri problem değil, bunu
problem hâline getiren aslında on bir yıllık AKP iktidarının kendisi olması
gerekiyor; bunu belirtmek istiyoruz. 
Şimdi, eğitim sisteminde en önemli
kaynak insan unsuru, biliyoruz. Özellikle siyasal, toplumsal, ekonomik,
teknolojik gelişmelerin ana unsuru insan ama bu insanın yetiştirilirken
donanımlı olması lazım. Burada da eğitime önemli rol düşüyor. Bu insanın
değerlere sahip, donanımlı, ahlaki eylemlerle bütünleşmiş, millî kültüre önem
veren, bunları uygulayan, bireylere saygılı, insan haklarına saygılı, kendine
saygılı, öz güveni yüksek, bilgi ve becerisi çağdaş dünyayı kaldırabilecek
düzeyde olması gerekiyor. Artık fiziki sermaye bir ülkenin gelişmişlik düzeyi
için yetmiyor, burada maddi unsurların yanı sıra manevi unsurların da önemli
olduğunu belirtmek istiyoruz. Özellikle büyüme teorilerinde artık her türlü
maddi ve maddi olmayan özellikle politik, entelektüel, örgütsel, kültürel
sermaye de artık sermayeler arasında önemli yer tutuyor. Çünkü, insanların bu
donanımlara sahip olması gerekiyor ve özellikle sosyal sermaye olarak
alabileceğimiz ahlaki değerlerle bütünleşmiş, bunu yaşayan, güven veren ve
duyan insanlardan oluşan, ahlaki değeri yüksek bir topluma ihtiyaç var. Bunun
için de bireylerin bunlarla donatılmış olması lazım. 
Artık ekonomik yapıda sosyal sermaye
önemli yer tutmaktadır çünkü topluma yön veren, ahlaki, kültürel ve siyasi
değerlerin hepsi sosyal sermaye olarak önemli yer tutuyor. Güvenin olduğu
ülkelerde, sosyal sermayenin olduğu ülkelerde şu anda ülkemizin yaşadığı
yolsuzluk ve rüşvet olaylarını görebilmemiz mümkün değil, şiddet olaylarını
görebilmemiz, insan hakları ihlallerini veya demokratik yaşam tarzının ihlal
edilmesini görebilmemiz pek mümkün değildir. O zaman diyoruz ki özellikle
sosyal sermayenin yok edildiği -bunu da artık hem basından hem yapılan
anketlerden, haberlerden alıyoruz ki- yani güven ve ahlaki değerlerin son günlerde,
son on bir yılda da AKP iktidarıyla artık iyice düpedüz yerle bir edildiğini de
görüyoruz. İşte, eğitimdeki oynamalar, oynaklıklar ve on bir yılda sunulan
belirsizlikler, umutsuzluklar toplumlarda önemli çöküşü gündeme getirmiştir ve
insan kaynağı bu kadar pervasızca harcanmamıştır ve dünden beri de
tartışılıyor, bu harcamalardan, pervasızca harcamalardan örnek olarak bir günde
özellikle kendi iç, AKP iktidarının kendi iç hesaplaşmasının ortaya çıkardığı
olaylar var gündeme getirilen ve bunlardan bir tanesi de dershane kapatma
olayı. Bu dershane kapatma olayının sonucunda ortaya çıkabilecek 60 bin
civarında, aileleriyle ve diğer çalışanlarla beraber düşündüğümüzde çok daha
fazla -açıkta kalabilecek- bir öğretmen açığı gündeme gelebilecektir. Şu anda atanamayan
öğretmenler sorunu kar topu hâlinde daha büyük sorun olarak karşımıza
çıkabilecektir. 
Demin konuşan arkadaşlarımız da
belirtti, siyasi rant malzemesi yapıldığında 2002 yılında Sayın Başbakanın
kullandığı ifadeleri, özellikle öğretmen atamaları için, bunları biliyoruz ve
işte atanması gerektiği falan derken ama bunun uygulamasına baktığımızda hiç de
gerçeği yansıtmadığını görebiliyoruz. Şu anda 300 binden fazla atanamayan
öğretmen bulunduğunu hepimiz biliyoruz ve bu atanmayanlara baktığımızda özellikle
bunların siyasi malzeme olarak artık kullanılabilecek durumdan da çıktığını
görebiliyoruz. Çünkü baktığımızda, şu anda Millî Eğitim Bakanlığı ihtiyacın 127
bin olduğunu ifade ederken aslında bunun çok daha fazla olduğunu gerçekler bize
vermektedir. Ücretli olarak istihdam edilen 40 bine yakın öğretmen sayısı
vardır ki bunların da artık herhâlde istatistiklerini tutamıyor çünkü Bakanlık
ipin ucunu kaçırdı. 
Eğitim fakülteleri, son on yılda yüzde
54 artarak 97’ye yükselmişti. Şimdi, geçen bütçede Sayın Millî Eğitim Bakanı
konuşurken, “İşte, biz, öğretmen arz-talep ihtiyacını belirledik, buna göre
programlama yaptık ve bu programlamayı takip ediyoruz.” derken açtıkları
üniversiteler ve eğitim fakülteleri sayısında bunun hiç de gerçekçi olmadığını
bize göstermektedir. Özellikle madem böyle bir arz-talep dengesi güdüyor
idiyseniz neden bu kadar, 300 binden fazla öğretmen açığı gündeme gelmiştir
veya bu kadar açık var iken bu öğretmen adaylarına neden yeni beceri alanları
-ki üniversitelerde bunlar da yan dal olarak veriliyor- geliştirmediniz, bu kar
topunu daha fazla büyüttünüz? Ve ücretli öğretmen açığı çok daha farklı bir
gündem olarak karşımızda duruyor. Bunlardan kaçı ön lisans, kaçı lisans ve
kaçının formasyonu var? Bunların bile iktidar farkında değil, onu da paylaşmak
istiyoruz. Formasyonlarının olmaması ayrıca bu problemi büyütmektedir. Ücretli
öğretmenler sanki mevsimlik işçi gibi kullanılıyorlar ve öğretmenlik mesleğinin
itibarı iyice ayaklar altına alınıyor. Acaba, özellikle belirtmek istiyoruz, Doğu
Anadolu’da istihdam edilmeyen kadrolu öğretmenler yerine istihdam edilen
ücretli öğretmenlerin kaynağı neresi, bunu özellikle paylaşmalarını istiyoruz.
Acaba bu konuda gerçekten ellerinde güvenilir veriler var mı? Ataması yapılacak
branşlar nasıl belirleniyor? Branşlarda ihtiyaç analizleri yapılıyor mu? 6.200
sınıf öğretmeni ihtiyacından yüzde kaçını alıyorsunuz? 5 bin edebiyat öğretmeni
ihtiyacının yüzde kaçı alınacak? Bunların hepsinin belirsiz olduğunu görüyoruz.
(AK PARTİ sıralarından gürültüler)
Beyler, biraz susabilir misiniz,
dikkatimiz dağılıyor. Lütfen. Bakın, aynı saygıyı sizden görmek istiyoruz biz
konuşurken.
Teşekkür ediyorum. 
9 bin zihinsel engelli öğretmen
ihtiyacının yüzde kaçı alınıyor? 5 bin okul öncesi öğretmen ihtiyacı var, yüzde
kaçı alınacak? Ve özellikle 4+4’te verdiğimiz Peygamber Efendimiz’in hayatı ve
din kültürü derslerine yönelik şu anda 17 bin öğretmene ihtiyaç var. Bu açığı
nerelerden kapatmak istiyorsunuz, bunları da biz artık öğrenmek istiyoruz.
Okulların belkemiklerinden olan
rehberlik öğretmenleri açığı had safhaya çıktı çünkü öğrenci yönlendirilmesinde
ve meslek seçimlerinde gerçekten bu öğretmenlerin stratejik önemi haiz
görevleri var. Bunları acaba nereden bulacaksınız, nereden istihdam ediyorsunuz
veya bu açığı nasıl kapatmayı düşünüyorsunuz? Bunların tekrar gözden
geçirilmesi lazım ve bunları nasıl telafi edeceksiniz? 
Ve önemli konulardan bir tanesi de
bilişim öğretmenleri oluyor. Siz “Gerçekten dünya literatürüne girdik.”
dediğiniz FATİH Projesi’nde çok büyük açık verdiniz aslında. FATİH Projesi gibi
bir projede dediniz ki: “Bütün çocuklar zaten bilgisayar kullanıyor, onun için
bilişim öğretmenlerine ihtiyaç yok. Biz bunu 100 saatlik, 100 küsur saatlik
formasyon kursuyla formatör öğretmenlerden karşılarız.” dediniz ve buradaki
öğretmen açığı ihtiyacını da, atanamayan öğretmenleri de büyüttünüz. O zaman
diyoruz ki: Zaten şu anda da yeni Millî Eğitim Teşkilat Yasası ve “dershane
yasası” olarak da ifade edilen yasayla da beraber düşündüğümüzde gerçekten AKP
iktidarı millî eğitim politikasında çökmüştür. Artık öğretmenlik mesleği
ayaklar altına alınmıştır. Artık bu konuda gerçekten iktidarın kabul etmesi
gerekiyor ki burada pes etmesi lazım, artık bırakıp gitmesi lazım, ehil ellere
vermesi gerekiyor bu işi.
Teşekkür ediyorum, sağ olun. (MHP ve
CHP sıralarından alkışlar) 
BAŞKAN – Teşekkür ediyoruz Sayın Topcu.
Aleyhinde, İstanbul Milletvekili Mehmet
Muş… 
Buyurunuz Sayın Muş. (AK PARTİ
sıralarından alkışlar) 
MEHMET MUŞ (İstanbul) – Sayın Başkan,
değerli milletvekilleri; Barış ve Demokrasi Partisi tarafından verilen
atanamayan öğretmenlerle alakalı AK PARTİ Grubu adına söz almış bulunmaktayım,
Genel Kurulu saygıyla selamlıyorum. 
Değerli milletvekilleri; eğitim
gerçekten ülkelerin kalkınmasında, ilerlemesinde büyük bir önemi haiz, sosyal
barışın tesis edilmesinde kuşkusuz, tartışmasız bütün burada bulunan partilerin
üzerinde mutabakat kurduğu bir nokta, mutabık olduğu bir nokta. Buradan
hareketle eğitime biz iktidarımız döneminde en yüksek bütçeleri ayırdık.
Bakınız, Japonya, bildiğiniz gibi, İkinci Dünya Savaşı’nda yerle yeksan olmuş,
iki tane atom bombası yemiş ve o günlerde yer altı kaynakları bulunmayan, bütün
sanayisi tahrip edilmiş, fiziki sermayesi yok olmuş bir ülkeydi ama çok kısa
bir zaman içerisinde, diğer etkenlerin yanında yetişmiş insan kaynağıyla,
beşerî sermayesiyle hızlı bir sürede toparlanmayı başarabilmiştir. Yine aynı
şekilde, Almanya, hem Birinci Dünya Savaşı’nda hem de İkinci Dünya Savaşı’nda
mağlup olmasına rağmen sermayesinin, kapitalinin çok büyük bir kısmını,
altyapısının, sanayisinin büyük bir kısmını kaybetmesine rağmen çok kısa bir
süre zarfında tekrar sanayisini toparlamayı, ülkesini inşa etmeyi
başarabilmiştir. Hiç kuşkusuz buradaki başarıların altında diğer faktörlerin
yanında yok sayılamayacak, belki de en büyük önemi haiz yetişmiş insan
sermayesiydi, yetişmiş mühendisleriydi. 
Bakınız, değerli milletvekilleri,
bizler de bu noktadan hareketle ilk günden itibaren, az önce ifade ettim, en
yüksek bütçeyi Millî Eğitime aktardık. Peki, bizim şu an itibarıyla Millî
Eğitimde bulunan 745.871 öğretmenimiz var, şu an itibarıyla Millî Eğitim
kadrosunda bulunan. Bu öğretmenlerin 396.761’i Adalet ve Kalkınma Partisi
döneminde atanmıştır. Tekrar ediyorum: 745. 871 öğretmenin 346. 761’i bu
dönemde atanmıştır yani yarıdan fazlası Adalet ve Kalkınma Partisi döneminde
atanmıştır.
ZÜHAL TOPCU (Ankara) – 135 bini emekli.

MEHMET MUŞ (Devamla) - Bakın, değerli
milletvekilleri, dünyada, 1930’dan sonra en büyük ekonomik kriz 2008 yılında
yaşanan finansal krizdir. Hatta, bazı araştırmalara göre bu krizin daha sarsıcı
olduğu, dünya ekonomilerinin birbiriyle daha fazla entegre olmasından dolayı
çok daha yıkıcı etkilere sahip olduğu da ifade edilmekte. Bakın, 2008 ve 2009
yıllarında birçok ülkede kamu personeli işten çıkartılırken bizdeyse tam aksine
bir uygulama yaşandı. Bizler, 2008 yılında 37.891 öğretmeni Millî Eğitimde
kadroya almışız. 2009 yılında, yine bu zor günlerde, 30.850 öğretmene yine
Millî Eğitimde kadro vermişiz. Bu bile aslında Millî Eğitime tek başına ne
kadar büyük önem verdiğimizi göstermektedir. 
Yine, değerli milletvekilleri, bir
diğer nokta, iktidara geldiğimizde toplam personel harcamalarının bütçe
içerisindeki payı yüzde 18’di, yüzde 18. Şu an itibarıyla toplam personel
harcamalarının bütçe içerisindeki payı yüzde 30’a yaklaşmış durumda, yüzde 30
seviyelerinde. Bu süreç içerisinde on yıllık, on iki yıllık iktidarımız
döneminde bizim ülke olarak millî gelirimiz 3 kat, bütçemiz de yaklaşık olarak
3 kat artmasına rağmen yüzde 18’den yüzde 30 seviyelerine çıkmıştır. Bu şunu
göstermektedir: Aslında ne kadar fazla öğretmen atandığının bile tek başına bu
göstergesi olabilir. Sadece öğretmen anlamında değil, kamu hizmetinin daha
kaliteli verilmesi noktasında, diğer alanlarda da kamuda birçok istihdam
sağlanmıştır. Aynı şekilde buradaki mali boyuttaki artış şunu da
göstermektedir: Öğretmenlerin veya daha genelde kamu çalışanlarının özlük
haklarında meydana gelen iyileşmeyi de ifade etmektedir.
Bakın, değerli milletvekilleri, göreve
yeni başlayan bir öğretmenimizin maaşı 2002 yılında 470 TL’ydi, buna ek ders
ücreti dâhil değil, yani çıplak maaşı 470 TL’ydi. 1/7/2013 itibarıyla
öğretmenlerimizdeki bu maaş artışı yüzde 303’tür. Yani yüzde 303’lük artışla
1.894 liraya yani eski parayla 1 milyar 894 milyon liraya ulaşmıştır; bu,
çıplak, ek ücret dâhil olmayan rakamdır. Artış olarak baktığınız zaman yüzde
303, yani ortalama 4 katlık bir artış var. Ek ders ücretiyle beraber 635 lira
olan bir öğretmenin ücreti bu dönemde 2.437 liraya yükselmiştir. Bakın, değerli
milletvekilleri, on yıl önce 2002 yılında on beş saat ders karşılığı ek ücret
165 liraydı, bir öğretmenin aldığı toplam ek ücret 165 TL’ydi. Bu rakam yüzde
229’luk bir artışla 543 TL’ye 2013 itibarıyla ulaşmış durumdadır. Aslında bütçe
imkânları elverdiği ölçüde, bütçe imkânlarında meydana gelen iyileşmelerin
diğer kamu kesimleriyle mukayese edildiği zaman çok daha fazlasının belki
öğretmenlere aktarıldığını sadece bu rakamlardan bile görebilmekteyiz. Biz,
eğitimin kalkınmada, sosyal gelişmede ne kadar büyük bir etkiye sahip olduğunun
farkında olan bir iktidarız. 
Yine bu dönemde üniversiteler
noktasında, biliyorsunuz, 175’i bulan bir üniversite sayımız var. Hemen hemen
şehirlerimizin tamamında bir üniversite kuruldu ikincilere artık dönülmüş
durumda. Yine derslikler noktasında, bakın, fiziki imkân noktasında, 60 kişilik
sınıflar maalesef eğitim için vardı. Çok fazla derslik bu dönemde yine inşa
edildi ve bunlar da yine daha kaliteli bir eğitimin öğrencilere sunulması
noktasında yapılan çalışmalardı. 
Öğrencileri yine desteklemek
noktasında, FATİH Projesi her ne kadar eleştiriler alsa da aslında, FATİH
Projesi kendi başına çok büyük bir projedir, Türkiye'de gerçekten bir çığır
açmıştır. Burada deneylerin bir kısmı, coğrafya derslerinde veya tarih
derslerinde, diğer sayısal derslerde görsel efektlerle aslında öğrenciler
gördüklerini, çalıştıklarını, okuduklarını bir de orada yapma imkânına bu
projeyle kavuşma imkânını bulmuşlardır.
Yine, değerli milletvekilleri, bu
dönemlerde eğitimde atılan bir diğer önemli adım da öğrencilere dağıtılan
ücretsiz ders kitabıydı. Bu, hakikaten birçok aileyi bütçe anlamında da
rahatlatmıştı. 
Değerli milletvekilleri, eğitimde
yaptığımız reformlardan belki de en önemlisi 4+4+4 sistemidir; kesintisiz
eğitim sisteminden kesintili bir eğitim sistemine, öğrencilere daha fazla
tercih hakkı taşıyan bir sisteme geçişimizdir. Bakın, o kesintisiz eğitim
sistemi sürecinde, o katsayıların uygulandığı, hiçbir hukuki, hiçbir mantıksal
altyapısı olmayan o uygulamaların döneminde yüz binlerce öğrenci maalesef mağdur
edilmiştir, bu öğrenciler ülkeye kazandırılamamıştır. Ben meslek lisesinden
gelen birisiyim. Bizim dönemimizde o katsayıları yaşamış birisi olarak bunu
ifade ediyorum, hiçbir altyapısı yok. Hiçbir düşünsel altyapısı olmadan on beş
yıl uygulamada bu kalmıştır, bu dönemde değişmiştir. Hiç düşünebiliyor musunuz
o dönemde heba edilen gençler, o dönemde yeteneklerine göre ülkeye, ülke
ekonomisine kazandırılamayan gençlerin sayısının ne kadar olduğunu? İşte,
değerli milletvekilleri, bu bile Adalet ve Kalkınma Partisi döneminde
değiştirilmiştir. 
Eğitimde -az önce de ifade ettim- bütün
bütçelerimizde biz, özellikle son dönemlerde aslan payını sürekli Millî Eğitim
Bakanlığına aktardık çünkü herkes burada mutabık ki öğretmenin özlük hakkı ne
kadar iyi olursa, öğretmenin fiziki imkânları, öğrencinin fiziki imkânları
eğitim için ne kadar iyi olursa o kadar kaliteli bir eğitimi sunabileceklerdir.

Yine, bu dönemde değerli
milletvekilleri, şöyle bir mukayese yapmamız çok doğaldır: Bakın, ülke olarak
bizler zor günlerden geçtik, ağır krizler yaşadı ülkemiz. O dönemlerde ülkenin
bütçesinde çok fazla finansman maliyetlerine katlandı ülke. Ülkenin
gelirlerinin yarısı maalesef faizlere aktarıldığı dönemler oldu. Şimdi, öyle
bir dönemde sizin millî eğitime aktardığınız kaynakla, sizin millî eğitime
vereceğiniz destekle bu dönemde vereceğiniz destek bir olabilir mi? O dönemde
bütçenin yarısını sadece faize ödediğiniz zaman diğer personelle, diğer
sağlıkla veya eğitimle alakalı ayırabileceğiniz kaynakla, bu dönem yüzde 15 seviyelerine
düşen toplam faiz harcamalarının bütçe içerisindeki payını düşündüğünüz zaman
ayıracağınız kaynak bir olabilir mi? O dönemde sunacağınız eğitimin kalitesiyle
bu dönemde sunacağınız eğitimin kalitesi hiç bir olabilir mi? Ben bunlara
özellikle dikkatinizi çekmek istiyorum. 
Bir diğer konu, burada da ifade edildi,
bilişim noktasındaki düzenlemelerdir. Bakın, okullarımızın hemen hemen tamamı
yüksek hızlı İnternet’le buluşturuldu, okullarımızda bilişim sınıfları kuruldu,
İnternet erişimi sağlandı ve bunun kalitesi de hakikaten yüksek. Bilgisayar
laboratuvarları kuruldu ki öğrencilerimiz istedikleri, arzu ettikleri bilgiye
ulaşabilsinler. Tabii gidilmesi gereken mesafe var mı? Tabii ki vardır.
Atılması gereken daha başka adımlar var mıdır? Mutlaka vardır ama az önce ifade
ettiğim rakamlara baktığımız zaman bunları görmezden gelmek, bunları yok saymak
gerçekten haksızlık olur diye düşünüyorum. Ama bütçe imkânları ülkenin
iyileştikçe, ülkenin ekonomisi daha da güçlendikçe ben inanıyorum ki bugün
konuştuğumuz, eğitimdeki tartıştığımız bazı sorunları da bundan sonraki
yıllarda tartışmayacağız, onları da inşallah giderme imkânına sahip olacağız. 
Ben, bu duygu ve düşüncelerle sözlerime
son verirken, Barış ve Demokrasi Partisi tarafından verilen araştırma önergesinin
aleyhinde oy kullanacağımızı ifade ediyor, Genel Kurulu saygıyla selamlıyorum.
(AK PARTİ sıralarından alkışlar)
BAŞKAN – Teşekkür ediyoruz Sayın Muş.
NAMIK HAVUTÇA (Balıkesir) – Sayın
Başkan…
BAŞKAN – Buyurunuz Sayın Havutça.
NAMIK HAVUTÇA (Balıkesir) – Sayın
Başkan, Sayın Konuşmacı öğretmen maaşlarıyla ilgili verdiği bilgilerle sanki
öğretmenlerimiz AKP iktidarı döneminde çok fazla maaş almışlar gibi gerçek,
reel artışların yüksek olduğunu ifade etti.
MUHYETTİN AKSAK (Erzurum) – Doğru,
doğru dedi. 
NAMIK HAVUTÇA (Balıkesir) – Bu gerçeği
yansıtmıyor. Bununla ilgili düzeltmek istiyorum. 
MUHYETTİN AKSAK (Erzurum) – Konuşmacı
çok doğru söyledi.
BAŞKAN – Anlayamadım tam.
NAMIK HAVUTÇA (Balıkesir) – Doğruyu
yansıtmadığı için düzeltmek istiyorum. Gerçek bilgileri vermek istiyorum. 
BAŞKAN – Yerinizden söz vereyim.
Buyurunuz.
V.- AÇIKLAMALAR (Devam)
25.- Balıkesir Milletvekili Namık
Havutça'nın, İstanbul Milletvekili Mehmet Muş’un BDP grup önerisi üzerinde yaptığı
konuşmasındaki bazı ifadelerine ilişkin açıklaması
NAMIK HAVUTÇA (Balıkesir) – Şimdi,
değerli konuşmacı arkadaşım öğretmen maaşlarının şu anda Türkiye’de sanki
öğretmenlerimizin çok büyük bir bolluk ve bereket içerisinde yaşadığını ifade
ediyor.
Ben size gerçekleri söyleyeyim: Çay ve
simit fiyatı AKP iktidarında 5 kat artmış, göreve yeni başlayan öğretmenimizin
maaşı 4 kat artmış. Öğretmen maaşıyla 2002 yılında 20 tane çeyrek altın
alınıyormuş, bugün 10 tane çeyrek altın alınabiliyor. Yani öğretmenin maaşı on
bir yılda 10 çeyrek altın erimiş. 
Şimdi bu gerçekler ortada. TÜİK’in
açıkladığı rakamlar ortada. Yoksulluk sınırı 3.100 lira, öğretmenler 2.200 lira
maaş alıyor. 
Sayın AKP’li arkadaşım öğretmenlere bu
tabloyu başarı olarak sunuyorsa, buradan bizi dinleyen öğretmenlerin gereğini
yapacağını düşünüyorum.
Teşekkür ederim.
BAŞKAN – Teşekkür ediyoruz Sayın
Havutça.
VIII.- ÖNERİLER (Devam)
A) Siyasî Parti Grubu Önerileri
(Devam)
1.- BDP Grubunun, Mardin Milletvekili
Erol Dora ve arkadaşları tarafından atanamayan öğretmen sorununun çözülmesi ve
bu konuda gerekli çalışmaların yapılması amacıyla 20/12/2012 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 27 Şubat 2014 Perşembe günkü birleşiminde okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Barış ve Demokrasi Partisi
Grubunun önerisini oylarınıza sunuyorum: Kabul edenler… Kabul etmeyenler… Öneri
kabul edilmemiştir.
Şimdi Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve daha sonra oylarınıza sunacağım.
2.- MHP Grubunun, MHP Grup Başkan
Vekili İzmir Milletvekili Oktay Vural tarafından imar işlerinde oluşturulan
rant lobileri ile yolsuzluk ve rüşvet iddialarının araştırılması ve önlenmesi
için gerekli tedbirlerin alınması amacıyla 27/2/2014 tarih 3744 sayı ile
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 27 Şubat 2014 Perşembe günkü birleşiminde okunmasına
ve görüşmelerinin aynı tarihli birleşiminde yapılmasına ilişkin önerisi
Tarih:
27/02/2014
Türkiye Büyük Millet Meclisi
Başkanlığına
Danışma Kurulunun 27 Şubat 2014
Perşembe günü (bugün) yaptığı toplantısında, siyasi parti grupları arasında oy
birliği sağlanamadığından grubumuzun aşağıdaki önerisini İç Tüzük’ün 19’uncu
maddesi gereğince Genel Kurulun onayına sunulmasını arz ederim.
Saygılarımla.
Oktay Vural
İzmir
MHP Grup Başkan Vekili
Öneri:
27 Şubat 2014 tarih, (4/3744) sayı ile
TBMM Başkanlığına vermiş olduğumuz İzmir Milletvekili ve MHP Grup Başkan Vekili
Oktay Vural’ın imar işlerinde oluşturulan rant lobileri ile yolsuzluk ve rüşvet
iddialarının araştırılması ve önlenmesi için gerekli tedbirlerin alınması
amacıyla verilen Meclis araştırma önergesinin 27 Şubat 2014 Perşembe günü
(bugün) Genel Kurulda okunarak görüşmelerinin bugünkü birleşiminde yapılması
önerilmiştir.
BAŞKAN – Önerinin lehinde, Adana
Milletvekili Seyfettin Yılmaz. 
Buyurunuz Sayın Yılmaz. (MHP
sıralarından alkışlar)
SEYFETTİN YILMAZ (Adana) – Sayın Başkan,
değerli milletvekilleri; imar işlerinde oluşturulan rant lobileriyle yolsuzluk
ve rüşvet iddialarının araştırılması ve önlenmesi için gerekli tedbirlerin
alınması amacıyla, Anayasa’nın 98’inci, İç Tüzük’ün 104’üncü ve 105’inci
maddeleri gereğince Meclis araştırması açılması amacıyla Milliyetçi Hareket
Partisi Grubu adına söz almış bulunuyorum. Hepinizi saygıyla selamlıyorum.
Değerli milletvekilleri, ben de
konuşmama başlamadan önce Türk siyaset tarihinin önemli simalarından, bilim
adamı, Profesör Doktor Necmettin Erbakan’ı, ölümünün 3’üncü yılında rahmetle
anıyorum. Allah mekânını cennet eylesin. (MHP ve AK PARTİ sıralarından
alkışlar) Ama, tabii, alkışladınız da Necmettin Erbakan Hoca’nın bu ölüm yıl
dönümünde bir iki sözünü de size hatırlatmak istiyorum. İnşallah Necmettin
Erbakan’ın bu talebeleri bunlardan ders alırlar. 
Bakın, rahmetli Necmettin Erbakan sanki
bugünleri görerek -sadece bir iki tespitini söyleyeceğim- neler söylemiş.
Amerika’nın 28 Şubat sürecinde etkisi olduğunu iddia eden Erbakan “25 Ocakta
ABD’de toplantı yapıldı. ‘Biz, Refah Partisini iktidardan indirmekle
kalmamalıyız, bölmeliyiz, gençlik fikriyatından istifade etmeliyiz.’ dediler.
Amerika’nın planı bu. Elimizde bu plan. Bizim bu evlatlarımızı böylece raydan
çıkarttılar, şimdi uçurumdan aşağı yuvarlanıyorlar.” diyor. 
Yine, Necmettin Erbakan “İlk önce bizim
arkamızdan iş birlikçileri iş başına getirdiler. Türkiye’de bir altyapı
kurdular, iş birlikçi partiler vasıtasıyla. Arkasından bu sefer AKP’yi kuvvetli
bir destekle iktidara getirdiler. AKP’nin haberi bile yok, onlar getirdiler.
AKP ne biliyor musun? Ondan önce kurulanın muslukçubaşısı. Onlar emrediyor,
onlar musluğu açıyor...” diyen Hocanız Necmettin Erbakan. Tekrar Allah rahmet
eylesin.
Yine, son bir sözünü söyleyeyim, sözü
çok da. AK PARTİ’yi kuranlara diyor ki: “’O paralardan biraz da biz istifade
edelim.’ dediler, AKP’li öğrenciler... AKP demek arka kapıdan kaçanlar demek.
Biz bunlara otuz sene anlattık, maalesef anlamamışlar, tam tersini yapıyorlar,
sandalye hırsından dolayı.” 
Şimdi, Necmettin Erbakan Hocamız, Allah
rahmet eylesin, gerçekten çok önemli tespitlerde bulunmuş. 2007 yılında yaptığı
tespitlerin bugün gerçekten ortaya çıktığını görmek önemli. İnşallah, onun
feyzinden istifade eden, onun fikirlerinden istifade eden, AK PARTİ’nin
içerisinde sağduyu sahibi milletvekilleri bu sözleri bir daha düşünür ve “Biz
ne yapıyoruz, nereye gidiyoruz, nereye gideceğiz, sonumuz ne olacak?”, bu
muhasebeyi kendiliğinden yapmalarını Cenab-ı Allah kendilerine nasip eder
diyorum. 
Şimdi, bizim bugünkü Meclis araştırması
istememizin nedeni: Özellikle AKP’nin on bir yıllık iktidarı hem merkezî
idarede hem de mahallî idarelerde yolsuzluk iddialarının ayyuka çıktığı bir
dönem olmuştur. Bu dönemle ilgili bir Meclis araştırması istiyoruz. 
Biliyorsunuz, değerli arkadaşlar,
kentlerin düzgün gelişimi için imar planlarının uzun süreli olması gerekir.
İmar planlarında çok sık değişiklik yapılması planlama çalışmalarını anlamsız
hâle getirmektedir. Kullanım alanı ve kat yüksekliği gibi konularda yapılan
değişiklikler altyapı ihtiyacında önemli artış getirmekte ve mevcut altyapının
da ömrünü erken bitirmektedir. Büyükşehir belediyelerinde son on yıl
içerisinde, başta İstanbul ve Ankara olmak üzere, çok değişik sayıda imar
değişikliği yapılmıştır. 
Şimdi ben size Ankara’yla ilgili birkaç
örnek vereceğim. 30 Marta çok az kaldı. Yaklaşık dört dönemdir Ankara’yı
yöneten Melih Gökçek, sadece beş yıl içerisinde, yani 29 Mart 2009’la Kasım
2013 arasında Meclis kararıyla 4.200 tane imar değişikliği yapmış değerli
arkadaşlar, 4.200 tane imar değişikliği yapmış ve bu değişikliklerden önemli
bir bölümü de yoğunluk artışı. Şimdi, inşallah, siz muhtemelen bu Meclis
araştırmasına onay vermeyeceksiniz, bu on beş yirmi yıldır bu rantları,
yoğunluk artışıyla sağlanan paraları görmeyeceksiniz. Şunu imkân olsa da bir
araştırabilsek: Yapılan çalışmalar, imara açılan yerler, rant sağlayan yerlerle
ilgili bu kararlar alınmadan önce buralarda el değiştirilen arsaları bir
görmekte fayda var. Buralarda kimler arsa toplamış? Bunlar arsaları
topladıklarında bu arsaların metrekare değerleri ne kadarmış, şu anda ne
kadarmış? Bunları açığa çıkarsak, işte bu milyar dolarlık yolsuzlukları, bu
rantları, bu haramzadeleri, bu haram yiyenleri hep beraber görürüz.
Bakın değerli arkadaşlar, işte
hepinizin bildiği Ankara’dan bir görüntü; verilen imar yoğunluğuyla, kat
yoğunluklarıyla ne hâle geldiğinin bir göstergesidir. Yine İstanbul’un verilen
kat yoğunluklarıyla ne hâle geldiğinin bir göstergesidir. Gene Ankara’nın kat
yoğunluklarıyla, verilen yoğunluklarla nereye geldiğinin göstergesidir. Hani
Cumhurbaşkanı, geçen, Roma’dan bir tweet atmıştı. Bir tweet attı ama tweet’inin
de bir anlamı var mıdır bilmiyorum çünkü Sayın Cumhurbaşkanımız, ne yazık ki
birtakım söylediği lafları uygulamaya geldiği zaman uygulamada zorluk
çektiğinde hep beraber üzülüyoruz. Keşke söylediklerinin arkasında dursa da
milletin rızasını kazansa, bu en büyük dileğimiz. Roma’yla ilgili bir tweet
atmıştı, “Burada ne rezidanslar var ne AVM’ler var.” demişti. İşte bu da Ankara’nın
Melih Gökçek’in verdiği yoğunluklar neticesinde geldiği hâldir değerli
arkadaşlar. Ama inşallah yolun sonu gözüküyor. Milliyetçi Hareket Partisinin
adayı Profesör Doktor Mevlüt Karakaya 30 Mart akşamında Büyükşehir Belediye
Başkanlığı koltuğuna oturduğunda, emin olun, yapılan bütün yolsuzlukların,
bütün imar yolsuzluklarının, bütün rantların, bütün haramzadelerin hesabını
inşallah Mevlüt Hocayla beraber sormayı Cenab-ı Allah bize nasip edecek. Şimdi,
bunları sormazsanız… (AK PARTİ sıralarından gürültüler) 
Arkadaşlar, hiç kuru gürültüye pabuç
bırakmayız, laf atmaya da pabuç bırakmayız. Boğazından haram geçene hesap
sormak önce milletin vekillerine aittir. Eğer milletin vekiliysek, haram
yiyenlerden hesap sormazsak, Cenab-ı Allah bize hesap sorar, sonra da Türk
milleti bize hesap sorar. 30 Martta seçim var. Şimdi, inşallah bu seçimlerde de
milletimiz kararını verecek ve artık sonunuzun geldiğini hep beraber göreceğiz.
Yani haramın üzerine yapılan bir binanın ayakta durması ilelebet mümkün
değildir; ne kadar zorlarsanız zorlayın, ne kadar algı oluşturmaya çalışırsanız
çalışın, ne kadar “Millî iradeye darbe var.” derseniz deyin, ne kadar “Bize
kumpas kuruluyor.” diyorsanız deyin. 
Şimdi, şunu söylemezsek vicdanen…
Gelin, arkadaşlar, hep beraber, bu ülkenin değerlerine kasteden kim varsa
beraber gidelim. Amerika’ysa Amerika’ya karşı, İngiltere’yse İngiltere’ye karşı
veya yurt içinde uzantıları varsa, kim varsa onun üzerine hep beraber gidelim.
Gelin, bir açıklayın. Beraberce bir kapalı oturum yapalım, bize net bir bilgi
verin. “Şunlar, şunlar, şunlar şununla ilgili bize şunu yapıyor.” Ama siz bir
cemaati, bir camiayı komple suçlayarak, bu işlerle hiç alakası olmayan o
Anadolu coğrafyasındaki işindeki gücündeki o inanmış insanları da suçlayarak bu
işin içerisinden çıkamazsınız. 
EBU BEKİR GİZLİGİDER (Nevşehir) –
Komple neden suçlayalım?
SEYFETTİN YILMAZ (Devamla) –
İstediğiniz lafı atın, hiç önemli değil. Allah biliyor. Allah, netice
itibarıyla, her türlü haksızlığı ve hukuksuzluğu mutlaka ortaya çıkaracaktır. Kimin
boğazından haram lokma geçmişse fitil fitil gelecektir. Çünkü o Anadolu’daki
gariban insanın, o Anadolu’da çocuğuna elbise alamayan, o kışta kıyamette evini
ısıtamayan, o Anadolu’nun yiğit insanının hakkını kim yiyorsa, emin olun,
burnundan fitil fitil gelecektir. 
Arkadaşlar, okumayacağım, bakın klasör
klasör dosyalar var, bunlara girmeyeceğim tek tek ama ben size soruyorum: Yani
hiç bunların gerçek olduğunu… Bunlarla ilgili bir araştırma yapmaya niye
ihtiyaç duymuyorsunuz da sadece “Millî iradeye darbe var.” diyorsunuz? Şurada
olanları bir görün değerli arkadaşlar. Burada, işte, rant var, imar rantı var.
Büyükşehirdeki araziler teker teker ranta girmiş. Zamanım kalmadı. 
Şimdi, Etiler’de yapılan işler var,
KİPTAŞ’ın Genel Müdürünün konuşmaları var, aynı şey özel ormanda gerçekleşmiş.
İzmir Urla’da… Burada bütün belgeleri, bilgileri var. Bunları niye
araştırmıyorsunuz? Bunların hiç mi gerçeklik payı yok? Zerre kadar gerçeklik
payı varsa Cenab-ı Allah’ın karşısına nasıl çıkacaksınız? 
(Mikrofon otomatik cihaz tarafından
kapatıldı)
SEYFETTİN YILMAZ (Devamla) - Türk
milletine ne diyeceksiniz? Burada birilerini savunacağım diye bu kadar strese
girmeye değer mi? Gelin gerçekleri ortaya çıkaralım. (AK PARTİ sıralarından
“Kendine bak.” sesleri) 
Ben kendime bakıyorum Allah’a şükür ama
zaman gelecek, siz “Kendinize bakın.” dediğinizde iş işten geçecek. Onun için,
iş işten geçmeden bence doğruyu bulun, doğruyu görün.
Teşekkür ediyorum. (MHP sıralarından
alkışlar)
BAŞKAN – Teşekkür ediyoruz Sayın
Yılmaz.
Aleyhinde, İzmir Milletvekili Hamza
Dağ. (AK PARTİ sıralarından alkışlar)
Buyurunuz Sayın Dağ.
HAMZA DAĞ (İzmir) – Teşekkür ediyorum
Sayın Başkan.
Sayın Başkan, değerli milletvekilleri;
Milliyetçi Hareket Partisinin grup önerisi aleyhinde söz almış bulunuyorum.
Hepinizi sevgiyle, saygıyla selamlıyorum.
Ben de üçüncü ölüm yıl dönümünde
Necmettin Erbakan Hocamızı rahmetle, minnetle anıyorum. İçimizde belki vicahen
kendisinden çok bilgi edinen insanlar var. Bizim de gıyaben çok istifade
ettiğimizi ifade etmek istiyorum. Benden önceki konuşmacı arkadaş da keşke
birtakım sözlerini değil -yaşı da elveriyor- 1970’ten itibaren bütün sözlerini
ilke olarak almış olsaydı, o sıralarda değil bu sıralarda otururdu diye
düşünüyorum.
SEYFETTİN YILMAZ (Adana) – Allah
korusun!
HAMZA DAĞ (Devamla) – Nazım imar
planlarını yapmak, yaptırmak ve onaylayarak uygulamak, uygulama imar planlarını
ve parselasyon planlarını yapmayan ilçe ve ilk kademe belediyelerine planlarını
yaptırmak veya yapmak büyükşehir belediyelerinin görevidir. Bunun yanında,
belediyelerin görevini yapmaması durumunda veyahut özel durumlarda Çevre ve
Şehircilik Bakanlığı yetkilidir. 
İmar konusu, teknik bir konu olmakla
birlikte, aynı zamanda sıkıntılı bir konudur. Farklı siyasi partilere mensup
birçok belediye başkanının ve imar komisyonu üyesi belediye meclis üyelerinin
bu tarzda konularla ilgili yargı üzerinde ne yazık ki karşı karşıya
kaldıklarını biliyoruz. İmar konusu kendi içinde bir mevzuata tabidir ve bütün,
hangi kurumlardan yapılırsa yapılsın, askı ilan süresi içinde herkes tarafından
idare mahkemesinde dava açma hakkı bulunmaktadır. 
Evet, birileri Türkiye üzerine bir oyun
oynamaya başladı. Bu oyunla, Türkiye Cumhuriyeti’ni uluslararası terör
örgütlerine yardım yapan bir devlet olarak göstermeye çalıştılar. Bunun yanında
devlet kurumlarının zaaf içerisinde olduğunu göstermeye gayret ettiler. Oyunun
bir bölümü de istikrarı bozmak ve siyasi iktidarı yıpratmaktı. Bunun için de
yolsuzluk ve rüşvet iddialarını ortaya attılar. Herkesin tek bir amacı vardı;
büyüyen, ilerleyen Türkiye’ye, 2023 hedefine giden Türkiye'ye engel olmak.
17 Aralık rüşvet ve yolsuzluk kılıfına
büründürülmüş seçim endeksli operasyon, tarihin karanlık sayfalarında yerini
alacaktır. Nasıl ki bizler 1960 ihtilalini bugün lanetliyorsak, 1971 muhtırasını
eleştiriyorsak, 1980 darbesine karşı duruyorsak, “28 Şubat” denildiğinde hep
beraber lanetliyorsak, 17 ve 25 Aralıkta yapılanlar da seçilmiş meşru bir
iktidarın, seçim dışında, seçim endeksli bir şekilde düşürülmeye
çalışılmasıdır; bu sebeple darbedir ve lanetliyoruz.
28 Şubat postmodern darbesi, bizzat
yaşadığım, kimliğimin ve kişiliğimin oluşmasında çok etkili bir süreçtir. 28
Şubat sürecinde kimlerin aktif olduğunu, kimlerin önemli olduğunu hepiniz
biliyorsunuz. Ben bir kere daha buradan ifade etmek istiyorum: Bugün bu
sıralarda oturan, bu kürsüye her çıktığında demokrat tavırlarla ahkâm kesen
beşli çete vardı; hepiniz biliyorsunuz, bir kısım medya vardı; o mutlu azınlık
olan, faizden nemalanan, yatırım yaparak değil faizle para kazanmaya çalışan,
bu milletin ümüğünü sıkmaktan zevk alan İstanbul sermayesi vardı; darbecilere
kol kanat geren, “Darbecilere okullarımızı ve dershanelerimizi vermeye
hazırız.” diyen, seçilmiş iktidara “Beceremediniz, artık gidin.” diyen o malum
örgüt vardı ve birtakım siyasiler, dışarıdan destek verenler, o istifalarla
kurulan hükûmete destek verenler ve yüksek rakımlı tepe vardı.
Bugün, bu darbenin üzerinden on yedi
yıl geçmiş olmasına rağmen, son darbe girişiminin içinde yine aynıları var;
bakıyoruz, bir kısım medya yine manşetleriyle var. Şimdi, birlikte, ne yazık ki
cemaat medyası da var, İstanbul sermayesi var, bürokraside örgütlenmiş malum
yapı var. Ama, bu yapının hesaba katamadığı bir şey var: Dik duran, her türlü
demokrasi dışı darbeye ve müdahaleye karşı dik duran bir lider, Recep Tayyip
Erdoğan var. (AK PARTİ sıralarından alkışlar) Bunun yanında, onunla birlikte
yol yürümekten mutlu olan ve onunla birlikte yol yürüyecek bir ekip var ve
milletin değerlerine sahip çıktığı için, milletin değerlerini kalbinde
hissettiği için milyonlar var. İşte bunu hesaba katamadılar, bunu küçümsediler.

Değerli arkadaşlar, bizler siyaset
yapıyoruz, milletin bizzat temsilcisi olarak millete hesap veriyoruz, açık ve
şeffafız. Bir konuda, bir olayda benim ne düşündüğümü hem buradaki insanlar biliyor
hem tüm dünya biliyor çünkü dünya görüşümüz herkesçe malum. Ama birileri eğer
diyorsa ki “Ya, siz namaz kılıyorsunuz ama kılmayın, kılmayabilirsiniz; oruç
tutuyorsunuz ama tutmayabilirsiniz çünkü tedbir yapacaksınız.” veyahut da “Siz,
normalde size göre içki haram olmasına rağmen içki de içebilirsiniz.” diyorsa,
işte burada bir sorun vardır. 
MALİK ECDER ÖZDEMİR (Sivas) – Kim diyor
onu, kim, kim?
HAMZA DAĞ (Devamla) – Çünkü, burada
önemli olan şunu demektir: “Siz devletin etkili, yetkili ve stratejik
kurumlarına, en üst makamlarına geldiğiniz zaman, işte o zaman kendinizi açık
edeceksiniz. O makamları ele geçirdiğimizde, o zaman yönetimi ele geçirmiş
olacağız.” Ve bu stratejiyle hareket ediyorsa böyle bir yapı, dünyanın
neresinde olursa olsun, iktidarda hangi siyasi parti olursa olsun, işte buna
dur der ve biz de dur diyoruz. 
SEYFETTİN YILMAZ (Adana) – On iki
yıldır niye müsaade ettin?
HAMZA DAĞ (Devamla) – Siz bu milletin
makamlarını kullanacaksınız, bu milletin vergilerinden elde edilen maaşları alacaksınız
ama emir ve talimatı ya birim imamından ya da bölge imamından alacaksınız. Bu
paralel devlet kurmak değildir de nedir Allah aşkına? 
MALİK ECDER ÖZDEMİR (Sivas) – Ya,
Hanefi Avcı’yı niye içeriye attınız, Hanefi Avcı’yı? Bunları Hanefi Avcı söyledi
yıllar önce, cezaevine attınız. 
HAMZA DAĞ (Devamla) – Ey bu örgütün,
paralel devletin trenine vagon olan Cumhuriyet Halk Partisi, adaylarınızı bu
örgüt belirlemedi mi?
MALİK ECDER ÖZDEMİR (Sivas) – Hanefi
Avcı’yı niye attınız içeriye? 
HAMZA DAĞ (Devamla) – Sizin İstanbul
adayınızı, Ankara adayınızı kim belirledi? 
MALİK ECDER ÖZDEMİR (Sivas) – Ayıp ya!
HAMZA DAĞ (Devamla) – İstanbul
sermayesi bu adayları belirlemedi mi? 
SEYFETTİN YILMAZ (Adana) – Yolsuzluk
var mı yok mu, yolsuzluk? 
HAMZA DAĞ (Devamla) – 28 Şubatın hızlı
aktörlerinden Hüsamettin Özkan’ın evinde yapılan toplantıları sağır sultan bile
duydu be. 
SEYFETTİN YILMAZ (Adana) – Yolsuzluk
var mı, yolsuzluk?
HAMZA DAĞ (Devamla) – Ey CHP, şimdi siz
sırf iktidara zarar verebilmek adına bu şantaj çetesine destek veriyorsunuz. 
SEYFETTİN YILMAZ (Adana) – Yolsuzluk
var mı?
HAMZA DAĞ (Devamla) – Bakın, bu ülkede
yasal görünümlü yasa dışı dinlemelerle, montaj ses kayıtları ile siyasete ayar
vermeye kalkanlara destek olursanız, emin olun ki sizin partinize de nasıl ayar
vermeye çalışmışlarsa bundan sonra da ayar vermeye devam edeceklerdir. Siyaseti
siyaset dışı yollardan şekillendirmeye çalışmanın her türlüsü millî iradenin
gasbedilmesidir. Milletin sizi iktidara getirmesi için çalışın, şantaj ve
tehditten medet ummayın. 
Değerli arkadaşlar, çok değil, birkaç
yıl sonra hepiniz bize dua edeceksiniz, “İyi ki dik durmuşsunuz.” diyeceksiniz,
”Diklenmeden dik durmuşsunuz.” diyeceksiniz, “Bu ülkeyi, demokrasiyi ve
cumhuriyeti bu belaya karşı iyi ki savunmuşsunuz.” diyeceksiniz. Ama içinizden
yine birileri çıkacak çünkü bu kürsüden defalarca söylediler: “2002’de mağdur
idiniz, seçim kazandınız; 2007’de mağdur idiniz, yine seçim kazandınız.” Hatta
daha öteye gidip, “27 Nisan bildirisini siz yayınladınız.” diyecek kadar öteye
gittiniz mağdur edebiyatı yapmak için. Ve şimdi siz diyeceksiniz ki… Biz,
inşallah, 2014 ve 2015’te alacağımız oylarla…
SÜLEYMAN ÇELEBİ (İstanbul) – Yine
mağdursunuz.
HAMZA DAĞ (Devamla) – “Gezi’yi de 17
Aralığı da 25 Aralığı da siz yaptınız” diyeceksiniz.
SÜLEYMAN ÇELEBİ (İstanbul) – Yine
mağdursunuz. 
HAMZA DAĞ (Devamla) - Ama tarih,
duruşunuzu çok iyi kaydediyor ve sizi affetmeyecek. 
SEYFETTİN YILMAZ (Adana) – Millet
hırsızlığa prim vermez, millet hırsızlığa prim vermez.
SÜLEYMAN ÇELEBİ (İstanbul) – Yine
mağdursunuz, yine.
HAMZA DAĞ (Devamla) – Bu parti nasıl 27
Nisanda yanında hiçbir siyasi parti olmamasına rağmen 28 Nisanda dik durmuşsa,
şimdi de bu örgütün yaptığı bu darbe girişimine karşı, HSYK Kanunu’yla, MİT
Kanunu’yla ve hukuk içinde her türlü duruşu ortaya koymaya devam etmektedir. 
Aslında, bu süreçte siyasiler olarak
yanımızda olması gerekenler, ne yazık ki, karşımızda olmanın ötesinde, işte, bu
kürsüden hep Yüce Divanla bizi tehdit ettiler. Ve diyorum ki: 28 Şubat
sürecinde nasıl siz bize her türlü tehdidi yapmışsanız, topla, tüfekle, tankla
ve beyaz Toros’la bize gelmişseniz ve biz ona rağmen kendimizi gizleme gereği
hissetmemişsek o üniversite yıllarımızda, inşallah bu süreçte de aynı şeyi
yapacağız. Ama biz üniversite yıllarında kendimizi gizlemeden “Biz buradayız.”
derken birileri ne yapıyordu biliyor musunuz? İsimlerini bile saklamışlardı.
Onlar, takiye için “tedbir” dediler ve şimdi cumhuriyet savcısı ve hâkim olarak
görev yapıyorlar. Ama bunlar cumhuriyetin savcısı olmadılar…
MALİK ECDER ÖZDEMİR (Sivas) –
Sayenizde, sayenizde.
HAMZA DAĞ (Devamla) – …camianın savcısı
oldular.
MALİK ECDER ÖZDEMİR (Sivas) – Sizin
kararnamelerinizle onlar oraya geldi. 
HAMZA DAĞ (Devamla) – Bunlar, Türk
milleti adına karar vermenin ötesinde, camia adına karar verir noktaya
geldiler. 
MALİK ECDER ÖZDEMİR (Sivas) – O zaman
aklınız neredeydi?
HAMZA DAĞ (Devamla) – Bizi izleyen,
bizi takip eden çok değerli milletimiz, bu yapıya gönül veren arkadaşlar,
tabanda samimi olarak Allah rızası için çalışan, dünyanın değişik yerlerinde…
SÜLEYMAN ÇELEBİ (İstanbul) – Ama güzel
bir itirafta bulundu, kutlamak lazım.
HAMZA DAĞ (Devamla) – …samimi uğraş
veren vatandaşlarımız; sizin iyi niyetiniz üzerine bina edilmiş bu…
SÜLEYMAN ÇELEBİ (İstanbul) – İtiraf
güzel.
HAMZA DAĞ (Devamla) – …yapı, çürük bir
yapıdır. 
SÜLEYMAN ÇELEBİ (İstanbul) –
Kutluyorum, güzel bir itiraf. 
HAMZA DAĞ (Devamla) – Bu milletin
içine, bu milletin değerine hakaret edenler sızmıştır. Aynı zamanda, bu
milletin ve devletin devamını istemeyen uluslararası örgütler sızmıştır. 
Bizler uzun adamın arkasındayız, bu
millet de uzun adamın arkasında olmuştur ve uzun adamı, Allah bu millete
sevdirmiştir. Sevdirdiği için, 1994’te, 2002’de, 2007’de, 2011’de onu her zaman
muzaffer kılmıştır ve Allah, uzun adamı bize sevdirmeye devam edecek, bundan
sonra da bizler, kalbimizde bu sevgi olduğu sürece uzun adamla birlikte yol
yürümeye, 2023, 2053 ve 2071 hedeflerini bu ülkeye kazandırmaya devam edeceğiz
diyorum.
OKTAY VURAL (İzmir) – Yürütmeye devam
edemezsin, yürütmeye devam edemezsin.
HAMZA DAĞ (Devamla) – Milliyetçi
Hareket Partisi grup önerisinin aleyhinde oy kullanacağımı ifade ediyor,
hepinizi saygıyla, sevgiyle, muhabbetle selamlıyorum. (AK PARTİ sıralarından
alkışlar)
BAŞKAN – Teşekkür ederiz Sayın Dağ.
Önerinin lehinde, İstanbul Milletvekili
Aykut Erdoğdu. 
Buyurunuz Sayın Erdoğdu. (CHP
sıralarından alkışlar)
AYKUT ERDOĞDU (İstanbul) – Sayın
Başkan, değerli milletvekilleri; Milliyetçi Hareket Partisinin yolsuzluklar ve
rant lobisi üzerine vermiş olduğu grup önerisi üzerine, önergenin lehinde olmak
üzere Cumhuriyet Halk Partisi adına söz aldım. Hepinizi saygıyla selamlıyorum.
Değerli arkadaşlar, bu yolsuzluklar
gündemimizde hep vardı ama ağırlıklı olarak gündemimize ne zaman girdi, kısa
bir geçmişe dönüp bakalım. 17 Aralık sabahı, Hükûmetin bazı bakanlarının
çocuklarının evlerinde aramalar yapıldığı, Hükûmete yakın bazı iş adamlarının
tutuklandığı, gözaltına alındığı bilgisiyle uyandık ve Hükûmete yakın iş
adamları ve bakan çocuklarının evinde adam boyu dolarların ayakkabı kutularında
olduğunu gördük ve Hükûmet, bu yolsuzluk soruşturması karşısında bu yolsuzluk
soruşturmasının bir “darbe” olduğunu söyledi ve hemen ardından, cumhuriyet
tarihinde görülmemiş sürgünler başladı, savcılar görevden alındı ve Hükûmet,
muhalefetin ve ana muhalefetin bu yolsuzluk delillerini dile getirmesine büyük
tepki gösterdi.
Değerli arkadaşlar, biz yolsuzlukları,
“paralel yapı” -siz nasıl adlandırıyorsanız artık- “Haşhaşiler”, “virüsler”, ne
diyorsanız eski koalisyon ortaklarınıza, onlardan öğrenmedik. Biz, bu
yolsuzlukları yıllardır bu kürsülerden sizlere belgeleriyle anlatmaya çalıştık.
Hepiniz buradaydınız. Hepinize belgeleri gösterirken sizler, bize fiilî ve
sözlü sataşmalarla, bu yolsuzlukları anlatmamıza engel oldunuz.
Şimdi, kısa bir geçmişe dönelim,
sizlere neler anlattık biz? Değerli arkadaşlar, iktidara geldiğinizde
özelleştirmelere başladınız. 50 milyar dolarlık millî varlıklar “özelleştirme”
adı altında satıldı. Cumhuriyet tarihinin yokluk yıllarında, sizden önceki
bütün iktidarların emekleriyle, halkın çabalarıyla oluşmuş 50 milyar dolarlık
millî varlık satıldı. 
HARUN KARACA (İstanbul) – 2002’den önce
kaç tane satıldı?
AYKUT ERDOĞDU (Devamla) – Özelleştirme
Kanunu diyor ki: “Bir millî varlık satılmadan önce, onun değerinin tespit
edilmesi gerekmektedir ve bu değerleme raporlarının açıklanması gerekmektedir.”
Kanunun açık hükmü budur. Değerli arkadaşlar, TELEKOM’un değerleme raporunu
niye açıklamıyor musunuz? TÜPRAŞ’ın, SEKA’nın değerleme raporunu neden
açıklamıyorsunuz? Millî varlığımız kaç para ediyordu, siz kaç paraya sattınız,
bunu öğrenmek istiyoruz. 
Değerli arkadaşlar, tarihin en büyük
özelleştirmeleri ve benim gözümde en büyük yolsuzluklarından biri, TELEKOM
özelleştirmesi sırasında, siz “Satmadık, kiraladık, yirmi beş yıllığına
kiraladık.” dediniz. Peki, satılmamış ve kiralanmış bir varlığımızın
gayrimenkulleri gözümüzün önünde satılırken neden hiçbir şey demediniz? Kimin
hakkı vardır ki kiralanmış bir millî varlığımızın gayrimenkulleri satılsın
değerli arkadaşlar? 
Hatırlayın, TEKEL özelleştirmesi vardı.
TEKEL’in bir fabrikasını 280 milyon dolara sattınız ve sizden satın alan iş
adamları 280 milyon dolara aldığı TEKEL fabrikasını dokuz ay sonra 1 milyar
dolara sattığında hiç mi içiniz sızlamadı? Hiç mi düşünmediniz biz bu TEKEL’i
değerinin altında sattık ve alanlar dokuz ay içerisinde fahiş bir kâr elde
ettiler ve onların sattıkları da üç yıl sonra 280 milyon dolara satılan TEKEL
fabrikasını 2,5 milyar dolara satarken siz kendinize sordunuz mu arkadaşlar? 
Eti Maden İşletmelerini sattığınızda,
Eti Maden İşletmelerinin içerisine promosyon olarak baraj koydunuz mu
arkadaşlar, bu konuda yargı bir karar verdi mi arkadaşlar ve o baraj bir millî
varlık mıydı değerli arkadaşlar? 
SEKA’yı 1,1 milyon dolara sattıktan
sonra siz, sadece SEKA’nın 185 tane lojmanı, 2 milyon metrekareye yakın arazisi
var mıydı değerli arkadaşlar ve bu SEKA özelleştirmesi iptal edilmesine rağmen,
siz özelleştirmenin iptal kararları uygulanmasın diye burada yasa çıkardınız mı
değerli arkadaşlar? Bunlar yapıldı değerli arkadaşlar. Bizim elektrik
şirketlerimiz, doğal gaz şirketlerimiz özelleştirilirken, bu şirketlerin
kasasında para unutularak özelleştirilen şirketlerin sahiplerine bu paralar
aktarıldı mı değerli arkadaşlar ve bu elektrik şirketleri, alacaklarını
zamanında tahsil etmeyerek, devletin kontrolünden çıktıktan sonra, özel
şirketlerin eline geçtikten sonra bu alacakları tahsile başladı mı, kamunun
alacakları gitti mi elinden? Toplu Konut İdaresinde 7 projede devletin
arsalarının fiyatları düşürülerek ve inşaat maliyeti şişkinleştirilerek 774
milyon zarar edildi mi ve bu zarar karşılığında Sayıştayın kapı gibi bir raporu
var mı arkadaşlar? Evet, var ve peşinden Başbakanlık Teftiş Kurulu bu zararı
tespitten sonra, sadece devletin arsalarını düşük gösteren değerleme
uzmanlarının belgesini iptal ve memurlara uyarı cezası verirken bu Mecliste
kimse bir şey söylemedi, iktidar vekilleri bunu suskunlukla izlediler değerli
arkadaşlar. 774 milyon zarar veren, bu millî varlıklarının yok edilmesini
sağlayan memurlar uyarı cezası aldı ama aynı tarihte bebeği için mama çalan
yoksul bir anne nezarete atıldı, baklava çalan çocuklar hüküm giydi. Böyle
adaletsiz bir düzenin içerisinde kaldık değerli arkadaşlar. 
Burada size KC Group yolsuzluğunu
anlattım. İstifa eden veya azledilen Bakanınız buradaydı. Hep beraber bana
bağırdınız, hep beraber sataştınız. TOKİ’de yolsuzluk var dedim, kabul
etmediniz. Yirmi gün sonra, belgelerini de ortaya koyduktan sonra Bakanınız bu
yolsuzluğu kabul etmek zorunda kaldı. “Evet, biz dolandırıldık. 106 milyon
lirayla 60 milyon lira zarar var.” dedi, değil mi değerli arkadaşlar?
Gazetelere manşet oldu. İki gün sonra, tıpkı bugün yaptığı gibi, Bakanınız çark
etti. “Hayır, yolsuzluk yokmuş, iftira var.” dedi ve ne dedi? “Başbakan beni
fırçaladı, yolsuzluğu kabul ettiğim için Başbakan beni fırçaladı.” dedi. 
Değerli
arkadaşlar, TOKİ’yi 60 trilyon dolandıran bu firmaya, dolandırdıktan sonra, 450
milyon liralık yeni ihale verilip verilmediğini eski bakanınız Erdoğan
Bayraktar’a sormanızı rica ediyorum. Sorun bakalım, dolandırıcılara hangi
cesaretle yeni ihaleler vermiş?
Ankara’da hemen
şurada, Eskişehir yoluyla Konya yolunun kesiştiği binanın, “Pasifik Next” adı
verilen binanın kime ait olduğunu biliyor musunuz değerli arkadaşlar?
Partinizin MKYK üyesi bir hanımefendinin eşine aittir. Ve emsal araziler yüzde
55, yüzde 60’la verilirken 1 milyar doların üzerinde olan bu proje yüzde 30’la
verildiğinde vicdanların sızlaması gerekiyor değerli arkadaşlar. Burada büyük
bir kamu zararı var. Olmasa dahi, bir partinin MKYK üyesinin eşinin o
projelerde olmaması gerekiyor. Peki, bu şirkete dönüp baktığımızda ne
görüyoruz? Ankara Büyükşehir Belediyesinin gıda ihalesini almış ve fahiş
fiyatlarla Ankara Büyükşehir Belediyesine peynir, zeytin verdiği için Sayıştay
sorgusundan geçmiş. Ve bu şirket, Halkbank ve Ziraat Bankası kredileriyle bu
binayı yapmış. Ve bu bina, ne yazık ki, Başbakan Erdoğan’ın lansmanına tabi
tutulmuş, reklamı Başbakan Erdoğan tarafından yapılmış; son derece de üzücü
arkadaşlar.
Fakir aileler
üzerinden yapılanlar yürek sızlatıcı. Sorun İstanbul’daki gıda ihalesini, şimdi
milletvekiliniz olan hangi iş adamı vermiş ve bu milletvekili, o dönem İstanbul
Büyükşehir Belediyesinin şirketlerinde yönetim kurulu üyesi mi? Fakir ailelere
kömür dağıtılırken, bu kömür yolsuzluğunu aklamak için burada yasa çıkarmak
sadece yasama organını, gazi Meclisi kirletmek anlamına gelmektedir değerli
arkadaşlar. Yoksula dağıtılan gıdadan, yoksula dağıtılan kömürden yolsuzluk
olur mu? Bunun nasıl da üzerine gitmeyiz? Âşık Mahsuni’nin dediği gibi
“Yoksulun sırtından doyan doyana/Bunu gören yürek nasıl dayana/Yiğit muhtaç
olmuş kuru soğana…” Biz söyleyeceğiz, susmayacağız, söyleyeceğiz!
Ve çürümüş bir
düzenle karşı karşıyayız değerli arkadaşlar. Bozulmuş, çürümüş, yasaması bozulmuş,
yürütmesi bozulmuş, yargısı bozulmuş, yolsuzluk yasalarının peşi peşine
çıkarıldığı, zengin iş adamlarının yargıda asla hüküm giymediği, yürütmenin
yolsuzluklarının sekretaryasını tutar bir hâldeki bir çürümüş düzenle karşı
karşıyayız ve bu çürümüş düzen, yüzümüze tokat olarak çarpıyor. Van’daki,
babasının heybesinde musalla taşına giden Muharrem’le yüzümüze tokat gibi
çarpıyor. Tek göz odada, kerpiç evde, camı kırık odada, kırk günlük ve kimliği
olmayan Ayaz bebek de yüzümüze tokat gibi çarpıyor. 2 çocuğunu ısıtamadığı
için, ellerine saç kurutma makinesini verip Adana’da, yan odaya geçip kendini
asan bacımızla bu çürümüş düzen hepimizin suratına tokat gibi çarpıyor. Bu
çürümüş düzeni değiştirmek zorundayız. Yasamada değiştirmek zorundayız,
yürütmede düzeltmek zorundayız, yargıda değiştirmek zorundayız.
Ve son gün, bu
çürümüş düzenin idam sehpasına tekme atan Deniz Gezmiş’in bugün doğum günüdür.
Deniz yoldaş, doğum günün kutlu olsun. (CHP sıralarından alkışlar)
BÜLENT TURAN
(İstanbul) – Kim astı onu? 30 tane CHP vekili imza attı ona! Aykut Bey, 30 tane
CHP vekilinin imzası var!
BAŞKAN –
Teşekkür ederiz Sayın Erdoğdu. 
Aleyhinde,
Manisa Milletvekili Muzaffer Yurttaş. (AK PARTİ sıralarından alkışlar)
Buyurunuz Sayın
Yurttaş. 
MUZAFFER YURTTAŞ
(Manisa) – Sayın Başkan, değerli milletvekilleri; yüce Meclisi ve bizleri
televizyonları karşısında izleyen değerli halkımızı saygıyla selamlıyorum. 
Son bir yıl
içinde ülkemiz üzerinde oynanan oyunların arka planını incelediğimizde, hep,
Türkiye'nin gelişimini ve büyümesini istemeyen ve engel olmaya çalışan güçlerin
olduğunu görürsünüz. Ne zaman ki Türkiye, tarihsel rolünü tekrar hatırlayıp
gücünün farkına vardığında, mutlaka karşısına engeller çıkarılmaya
başlanmıştır. On bir yıllık iktidarımız boyunca AK PARTİ, bölgesinde ve dünyada
Türkiye’yi istikrarlı bir konuma taşımış, bu pozisyon değişikliği ülkenin
küresel ekonomide itibarını artırmış, faizler ve enflasyonun düşmesine önemli
katkı sağlamıştır. 17 Aralık, millete ve AK PARTİ’ye yapılan operasyonun
nedenlerinin başında, önceki dönemlerdeki yüksek faiz gelirine alışmış finans
sektörünün AK PARTİ dönemindeki kaybı gelmektedir. Siz eğer eskiden olduğu gibi
IMF’den borç almaya devam eder ve IMF kapısında el açarsanız sizden iyisi
yoktur ama 23,5 milyar dolarlık borcunu öder ve 5 milyar dolar borç verir
duruma gelirseniz, bu, birilerinin hoşuna gitmeyecektir. İsrail’i dünyanın
jandarması olarak kabul eder, yaptığı zulümlere ses çıkarmazsanız sizden iyisi
yoktur ama onlara kafa tutar ve Davos’ta “…”(x) diyerek tepkinizi tüm
dünyanın gözü önünde gösterirseniz, üstüne üstlük, yaptıkları için sizden özür
diletirseniz, işte o zaman önünüzü kesmeye çalışanlar olacaktır. 
Dünyadaki 170
ülke hakkında üç beş ülkenin karar vermesine ses çıkarmaz ve kuzu kuzu
oturursanız, etken değil, edilgen bir ülke olursanız size kimse karışmaz,
adınız bile duyulmaz ama “Dünya, 5’ten büyüktür.” diyerek haksızlığa
başkaldırırsanız, gücü ve sözü ellerinde bulundurduklarına inananlar bundan
rahatsız olacaklardır. 
Mısır’da darbeci
Sisi’nin yaptıklarına ses çıkarmaz, milletin üzerine kurşun yağdırmasına göz
yumarsanız, siz cici devlet olursunuz ama halkın oylarıyla iktidara gelen
Mursi’ye ve demokrasiye destek verirseniz, birilerinin nasırına basmış ve
rahatsız etmiş olursunuz. 
Suriye’de
halkının üzerine kimyasal silahları boşaltan Esed ile birlikte olursanız,
onunla fotoğraf çektirirseniz size kimse karışmaz ama mazlum Suriye halkının
yanında yer alır ve sınırlarınızı o zulümden kaçanlara açarsanız, işte, o zaman
istihbarat örgütlerinin hoşuna gitmez ve başınıza belalar açmak isteyenler
ortaya çıkacaktır. 
Eski tek şerit
yollarda, eski raylar üzerinde “Kara tren gecikir, belki hiç gelmez.” türküsünü
söylemeye devam ederseniz “cuf, cuf” diye giden, yol alan kara trenlerde
yolculuk ederseniz, kimse sizden rahatsız olmaz ama yüksek hızlı trenleri,
bölünmüş yolları hizmete sokarsanız, birilerinin ayağına basmış olursunuz ve
ülkenize musallat olurlar. 
“Eski hamam,
eski tas” diye size biçilen role razı olur, “hasta adam” olmaya devam ederseniz
problem yoktur ama yüzyılın rüyasını gerçekleştirmek için rüyadan uyanır ve
yüzyılın projesi Marmaray’ı hayata geçirirseniz, uluslararası güç odaklarına
danışmadan, usta adam edasıyla üçüncü köprü, üçüncü havalimanı, Kanal
İstanbul’u yapmaya başlarsanız, işte, o zaman düşmanlarınızın sayısı artmaya
başlayacaktır. 
Eskiden olduğu
gibi, bir kısım medya patronlarından emir alır, pijamalı medya patronunun
ayağına giderseniz sorun yok ama milletten başka hiçbir güç tanımaz ve dik ve
omurgalı duruşunuzla ve gerektiğinde masaya yumruğunuzu vurursanız, bu,
birilerinin hoşuna gitmeyecektir ve başınıza çorap örmeye kalkacaklardır.
HAYDAR AKAR
(Kocaeli) – Paralar ne olacak, paralar? Dik dur, dökülecek…
MUZAFFER YURTTAŞ
(Devamla) - Bu ülkede, Cumhurbaşkanının, birtakım güç odaklarının gizli kapılar
ardında aldığı kararla oldubittiye getirilerek seçilmesine razı olur, 367
garabetine sessiz kalırsanız sorun yok ama siz Anayasa’yı halkın oyuyla
değiştirir ve halkın oylarıyla Cumhurbaşkanını seçmeye kalkarsanız, bu,
birtakım güç odaklarının hoşuna gitmeyecektir. Ki bundan sonra halkın kültür ve
manevi değerlerine saygısı olmayan, Anadolu insanının özelliklerini taşımayan
hiç kimse o makama seçilemeyecektir. Bunu bilen birtakım azınlığın, milletin
takdiri, hoşuna gitmemiştir, gitmeyecektir. 
Merkez
Bankasının ve bankaların kasasının birileri tarafından boşaltılmasına ses
çıkarmazsanız sorun yok ama devletin bankasını zarar vermekten kurtarır ve
halka hizmet için yarışır konuma getirir ve kâr üstüne kâr etmeye başlarsanız,
Merkez Bankasının 27,5 milyar dolarlık gelirini 136 milyar dolara çıkarırsanız,
birtakım faiz ve sermaye lobisinin hiç hoşuna gitmezsiniz.
Evinizde oturur,
pasaportunuzu göstermekten çekinirseniz, ihracat diye bir derdiniz olmazsa
sorun yok ama her yurt dışı gezisinde yanınıza yüzlerce iş adamını alır, ülke
ülke dolaşır ve ay yıldızlı pasaportunuzu gururla göstermeye çalışırsanız,
işte, o zaman sizden hoşnut olmayanlar olacaktır.
1999 depreminde
olduğu gibi, kendi ülkenizdeki depreme müdahale edemez, hep başkalarına el açar
ve yardım ederseniz size kimse karışmaz ama Somali’deki aç biilaç insanlara,
Arakan’daki mazlumlara, Filistin’deki yaralı çocuklara el uzatır ve alan el
değil veren el olursanız, bu, kendini dünyanın patronu görenlerin hoşuna
gitmeyecektir.
Anadolu coğrafyasında
terör örgütlerinin cirit atmasına ses çıkarmaz, her gün ülkenin bir bölgesinden
şehit cenazelerinin gelmesine sadece gözyaşı döker ve çözüm için çalışmazsanız
sorun yok ama ülkede akan kan ve gözyaşına “Dur.” der, “Analar ağlamasın.” der,
herkesi bu ülkenin birinci sınıf vatandaşı yapmak için millî birlik ve
kardeşlik projesini hayata geçirirseniz, terörden, uyuşturucudan, insan
ticaretinden, şehit cenazelerinden medet umanlar ve beslenenler rahatsız
olacaklardır.
Her kim ne
yaparsa yapsın, bu millet, oyunu bozacak ve ülkesi üzerinde süfli emelleri
olanlara ilk seçimlerde gerekli dersi verecektir. Bu fırtına ve toz bulutu
dağılacak ve ülkemiz, bölgesinde söz sahibi olacak, yoluna devam edecek, hiç
durmadan devam edecektir. Gerçek kaptan, fırtınalı havada belli olur; usta
kaptan Recep Tayyip Erdoğan, ülkesini sakin limanlara ve bahara
kavuşturacaktır. Her zamanki gibi, milletin dediği olacaktır. (AK PARTİ
sıralarından alkışlar)
Milliyetçi
Hareket Partisinin önerisinin aleyhinde söz aldım. Lafla milliyetçilik olmaz,
işaretle milliyetçilik olmaz. Gerçek milliyetçi, vatanını en çok seven ve
görevini en iyi yapandır. 
LÜTFÜ TÜRKKAN
(Kocaeli) – Rıza’dan en çok para alandır!
MUZAFFER YURTTAŞ
(Devamla) - Milliyetçilik, ay yıldızlı pasaportunuzu gururla taşımaktır, TİKA
vasıtasıyla ata yadigârına sahip çıkmaktır.
OKTAY VURAL
(İzmir) – Şu paraları nerede sıfırladınız bir anlatın bakalım. Nerede
sıfırladınız paraları? Para milliyetçileri sizi, avro milliyetçileri sizi!
MUZAFFER YURTTAŞ
(Devamla) - Muhalefetin her türlü eleştirisine evet ama hakaretlere hayır
diyoruz. Yolsuzluk çamuru bize yakışmaz, AK PARTİ’ye yapışmaz; millet AK
PARTİ’yi biliyor.
LÜTFÜ TÜRKKAN
(Kocaeli) – Rıza da biliyor.
OKTAY VURAL
(İzmir) – Rıza da biliyor sizi! Havuz medyası! “Alo Fatih”çiler!
MUZAFFER YURTTAŞ
(Devamla) - Muhalefete sesleniyorum: Dün Mecliste taşıdığınız o pankartları,
İstanbul büyükşehir belediye başkan adayınızın kapısına asmanızı tavsiye
ediyorum, kapısına ve görebileceği bir yere asmanızı tavsiye ediyorum.
OKTAY VURAL
(İzmir) – “Alo babacığım, nasıl sıfırlayayım?”
MUZAFFER YURTTAŞ
(Devamla) - Siyaset, sandığa ve sandık sonuçlarına saygı duymakla, demokrasi
içinde kalmakla, millî iradeye tabi olmakla yapılır…
OKTAY VURAL
(İzmir) – Milleti kandıramayacaksınız, aldatamayacaksınız. Milletin hakkına
hukukuna el uzatanlardan hesap sorulacak.
MUZAFFER YURTTAŞ
(Devamla) - …çetelerin, terör örgütlerinin, sokak eylemlerinin, Türkiye düşmanı
odakların vesayetinde, onların talimatları doğrultusunda siyaset yapılmaz.
OKTAY VURAL
(İzmir) – Telefon geldi…
MUZAFFER YURTTAŞ
(Devamla) – Tek amacı AK PARTİ’yi yıpratmak, AK PARTİ’yi karalamak ve Hükûmeti
kötülemek olanlara, hiçbir projesi olmayanlara millet her zaman olduğu gibi
yine gereken cevabı verecektir. 
LÜTFÜ TÜRKKAN
(Kocaeli) – Sen onları Rıza’ya anlat, bana anlatma. 
MUZAFFER YURTTAŞ
(Devamla) - 30 Mart bu millet ve vatan üzerinde oynanan oyunlara milletin
oylarıyla cevap vereceği, oyunu bozacağı gün olacaktır. 
MALİK ECDER
ÖZDEMİR (Sivas) – Kimse vatan üzerinden oyun oynamıyor hemşehrim ya, kimse
vatan ve millet üzerinden oyun oynamıyor.
MUZAFFER YURTTAŞ
(Devamla) – 30 Martta Sayın Başbakanımız yine yeni bir balkon konuşması ile
Bosna’yı, Mısır’ı, Filistin’i, Suriye’yi, Arakan’ı selamlayacak…
OKTAY VURAL
(İzmir) – Dolar üzerinde mi?
MUZAFFER YURTTAŞ
(Devamla) – …“İzmir’e selam olsun.” diyecek, “Manisa’ya selam olsun.”
diyecektir. (AK PARTİ sıralarından “Bravo” sesleri, alkışlar)
SITKI GÜVENÇ
(Kahramanmaraş) – Diyarbakır, Diyarbakır.
MUZAFFER YURTTAŞ
(Devamla) – “Diyarbakır’a selam olsun.” diyecektir. 
30 Martta,
değerli dostlar, Karadeniz’de horon, doğu ve güneydoğuda halay çekeceğiz
inşallah. 
AHMET YENİ
(Samsun) – İnşallah.
MUZAFFER YURTTAŞ
(Devamla) – 30 Martta Ege’nin efeleri, zeybek oynayacaktır zeybek! (AK PARTİ
sıralarından alkışlar)
OKTAY VURAL
(İzmir) – Hadi havuz medyası hadi! İhale fesatçılarına yer yok. Rüşvetçilerden
hesap sorulacak. 
MUZAFFER YURTTAŞ
(Devamla) – Artık, Sakarya ayağa kalktı, artık, Sakarya şahlandı. 
OKTAY VURAL
(İzmir) – Milletin malına el uzatan haramzadelerden hesap sorulacak. Bu
hesaptan kimse kaçamayacak.
MUZAFFER YURTTAŞ
(Devamla) – Şehirlerin sakinleri, şehirlerin sahibi olmaya başlamıştır. Yeter,
söz de karar da milletindir diyoruz.
OKTAY VURAL
(İzmir) – Hangi savcıyı ayarlasanız, hangi hâkimi ayarlasanız bu hesap
sorulacak, bunu savunanlardan da hesap sorulacak.
MUZAFFER YURTTAŞ
(Devamla) – Hepinizi ve yüce Meclisi saygıyla selamlıyorum, MHP önerisinin
aleyhinde olduğumu belirtiyorum (AK PARTİ sıralarından “Bravo” sesleri,
alkışlar)
BAŞKAN –
Teşekkür ediyoruz Sayın Yurttaş.
LÜTFÜ TÜRKKAN
(Kocaeli) – Ağa, en büyük milliyetçi sizsiniz, Rıza’dan İran parasını
alıyorsunuz. Bana göre milliyetçisiniz. Doğru bir iş. İran dövizini
alıyorsunuz, doğru, milliyetçisiniz.
MEHMET AKİF
HAMZAÇEBİ (İstanbul) – Sayın Başkan…
BAŞKAN – Bir
dakika… Bir dakika sessiz olursanız…
Buyurunuz Sayın
Hamzaçebi.
MEHMET AKİF
HAMZAÇEBİ (İstanbul) – Sayın Başkan, Adalet ve Kalkınma Partisi adına şimdi
değil de bundan önce çıkan sözcü, Cumhuriyet Halk Partisinin İstanbul ve Ankara
büyükşehir belediye başkan adaylarının belli çevreler tarafından belirlendiğini
ifade etmek suretiyle, partimize gerçeğe aykırı bir şekilde bir sataşmada
bulunmuştur, söz istiyorum efendim.
MAHİR ÜNAL
(Kahramanmaraş) – Ne zaman oldu o ya? Hiç öyle bir şey yok.
FATİH ŞAHİN
(Ankara) – Hangi konuşmacı? 
BAŞKAN – Evet,
efendim, buyurun.
Buyurunuz Sayın
Hamzaçebi. (CHP sıralarından alkışlar) 
VII.- SATAŞMALARA İLİŞKİN KONUŞMALAR
(Devam)
4.- İstanbul Milletvekili Mehmet Akif
Hamzaçebi'nin, İzmir Milletvekili Hamza Dağ’ın MHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
MEHMET AKİF
HAMZAÇEBİ (İstanbul) – Sayın Başkan, değerli milletvekilleri; yerel seçim
yaklaşıyor, yaklaşan yerel seçimlere doğru Adalet ve Kalkınma Partisinin büyük
bir telaş içerisinde olduğunu görüyorum.(AK PARTİ sıralarından gürültüler)
Gerek İstanbul’da gerekse Ankara’da Cumhuriyet Halk Partisi, büyükşehir
belediye başkanlığını kazanacak şekilde oradaki yerel iktidara doğru yürüyor.
Hem Mustafa Sarıgül hem de Mansur Yavaş, halkın isteğiyle Cumhuriyet Halk
Partisinin adayı olmuştur ve…
MUSTAFA AKIŞ
(Konya) – Muharrem İnce niye itiraz etti? Muharrem İnce’ye sor. Muharrem İnce
ne dedi? Mansur Yavaş’a Muharrem İnce dedi?
MEHMET AKİF
HAMZAÇEBİ (Devamla) – …İstanbul ve Ankara Büyükşehir Belediye Başkanlıklarını
kaybetmek telaşında olan Adalet ve Kalkınma Partisi…
EKREM ÇELEBİ
(Ağrı) – Sayın Başkan, rüyanızda, rüyanızda!
MEHMET AKİF
HAMZAÇEBİ (Devamla) – …Cumhuriyet Halk Partisinin adaylarını nasıl yıpratırım
endişesine kapılmıştır. (AK PARTİ sıralarından gürültüler)
HARUN KARACA
(İstanbul) – Muharrem İnce’ye sor, Muharrem İnce’ye!
BAŞKAN – Lütfen,
sessiz olalım…
MEHMET AKİF
HAMZAÇEBİ (Devamla) – Onları göreceksiniz, asıl bunları söyleyenlerin hâline ben
üzülüyorum. 
EKREM ÇELEBİ
(Ağrı) – Üzülme, üzülme, öyle bir şey olmayacak çünkü.
HARUN KARACA
(İstanbul) – Muharrem İnce’ye sor, senin haberin yok galiba!
MEHMET AKİF
HAMZAÇEBİ (Devamla) – On iki yıl süreyle cemaatle kol kola girip onları onore
edip, onlarla beraber namaza durup, onlarla beraber camiye gidip, “Bir emriniz
var mı Hoca Efendi?” deyip…
İSMAİL TAMER
(Kayseri) – Namaza mı başladınız?
MEHMET AKİF
HAMZAÇEBİ (Devamla) – …on ikinci yılda bütün bunları bir kenara atıp onları bu
şekilde hedefe koymayı ikiyüzlü bir siyaset olarak görüyorum.
RECEP ÖZEL
(Isparta) – Kılıçdaroğlu söyledi onları. 
HARUN KARACA
(İstanbul) – Galiba sizin haberiniz yok, Muharrem İnce’ye sorun!
İBRAHİM KORKMAZ
(Düzce) – Sarıgül’ün dosyaları nerede, dosyaları?
MEHMET AKİF
HAMZAÇEBİ (Devamla) – İnsanlar siyasette olsun, özel yaşamında olsun tutarlı
olurlar, bir adım atmış ise o adımın devamını getirirler. 
İBRAHİM KORKMAZ
(Düzce) – Sarıgül’ün dosyaları nerede?
MEHMET AKİF
HAMZAÇEBİ (Devamla) – “Ben iyiyim, cemaat kötü.” algısını hiç kimse yutmuyor.
Ne zamandan beri söylemeye başladınız? 17 Aralık rüşvet ve yolsuzluk
soruşturmasından sonra.
İBRAHİM KORKMAZ
(Düzce) – Sarıgül’ün dosyaları nerede, cevap versene?
MEHMET AKİF
HAMZAÇEBİ (Devamla) – Siz hem 30 Martta hesap vereceksiniz ama ondan önce veya
ondan sonra mutlaka yargıda bunun hesabını vereceksiniz. 
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ederim Sayın Hamzaçebi.
HARUN KARACA
(İstanbul) – Biz 30 Martta hesabımızı veririz, siz nerede vereceksiniz? 
İBRAHİM KORKMAZ
(Düzce) – O önünde resim çektirdiğiniz dosyalar nerede? Sen, Genel Başkanına
söyle, o resmi sana göndersin.
FARUK BAL
(Konya) – Sayın Başkan…
BAŞKAN –
Buyurunuz Sayın Bal.
İBRAHİM KORKMAZ
(Düzce) – Hiç cevap vermiyorsunuz, ayıp yani!
FARUK BAL
(Konya) – Sayın Başkanım, biraz önce konuşan hatip, 1999 depreminden
bahsederek…
İBRAHİM KORKMAZ
(Düzce) – Genel Başkanının, önünde resim çektirdiği dosyalar nerede? Hadi
söyle.
BAŞKAN – Sayın
Bal, duyamıyorum. 
Lütfen sessiz
olursanız, Sayın Bal’ın ne dediğini duyabileceğim. 
FARUK BAL
(Konya) – Biraz önce konuşan hatip, 1999 depremini kastetmek suretiyle, ifade
etmek suretiyle o dönemin hükûmetini ilzam eder şekilde konuşmuştur ve
Milliyetçi Hareket Partisine sataşmıştır. Cevap için söz istiyorum.
BAŞKAN – Hükûmet
dönemiyle ilgili.
FARUK BAL
(Konya) – Evet.
BAŞKAN –
Buyurunuz Sayın Bal.(MHP sıralarından alkışlar)
5.- Konya Milletvekili Faruk Bal'ın,
Manisa Milletvekili Muzaffer Yurttaş’ın MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
FARUK BAL
(Konya) – Sayın Başkan, değerli milletvekilleri; hepinizi saygıyla
selamlıyorum.
Tabii, burada millet adına söz alıp
konuşurken doğruları konuşmak lazım. 1999 depremi iki vuruş ile Türkiye’yi,
özellikle Marmara Bölgesi’ni vurmuştur ve Türkiye’nin bu sanayi bölgesinde çok
ciddi bir tahribat yaratmıştır. Bu nedenle de “asrın afeti” olarak
nitelendirilmektedir. 1995 yılında da benzer bir deprem Kobe’de olmuştur. O
dönemin 57’nci Hükûmeti iki ayrı yerde meydana gelen bu büyük depremin
yaralarını çok büyük bir çaba, çok büyük bir gayret ile sarmayı başarmıştır. 
Nasıl? Benim sorumlu olduğum bakanlıkta
11 bin konutu bir yıl içerisinde yapıp hak sahiplerine teslim ederek,
Bayındırlık ve İskân Bakanımızın -o tarihteki ismi- 40 bin konutu bir buçuk
yılda yapıp hak sahiplerine teslim ederek. Yine, benim sorumlu olduğum Toplu
Konut İdaresinin yapmış olduğu kredilendirme nedeniyle 70 bin yarım kalmış
kooperatif evi bölgede tamamlanıp hak sahiplerinin oturmasına imkân vermek
suretiyle. Bütün bunlar dokuz on ay gibi kısa zamanlarda yapılmıştır.
Japonya’dan gelen bir heyet, 1995 yılında Kobe’de meydana gelen depremin
yaralarını saramamış iken, Türkiye’nin 2001-2002 yılında bu depremin yarasını
nasıl sardığını hayranlık içerisinde ifade etmiştir.
Şimdi, Bingöl’de deprem meydana geldi,
değil mi, küçük bir deprem? Van’da deprem meydana geldi, değil mi? Aradan dört
yıl, beş yıl geçti, hâlâ, yaraları sarılacaktır, hâlâ konteynerde yatan
insanlar vardır.
RAMAZAN CAN (Kırıkkale) – Hadi canım,
siz de ya! Depremin altında kaldınız, depremin altında kaldınız!
RECEP ÖZEL (Isparta) – Biz temizledik
onları!
FARUK BAL (Devamla) – Hâlâ çadır
yangınlarında ölen insanlar vardır. Bunları bilerek konuşmak lazım.
(Mikrofon otomatik cihaz tarafından
kapatıldı)
FARUK BAL (Devamla) – Bir de
milliyetçilikle ilgili laf etti. Milliyetçiliği ayaklar altına almış olan bir
lider, bugün Burdur’da milliyetçiliği ağzına alıyorsa, sadece ve sadece siyasi
oy devşirmeyi amaçlamaktadır.
BAŞKAN – Teşekkür ediyoruz Sayın Bal.
RAMAZAN CAN (Kırıkkale) – Depremin
altında kaldınız, depremin! Enkazın altında kaldınız!
VIII.- ÖNERİLER (Devam)
A) Siyasî Parti Grubu Önerileri
(Devam)
2.- MHP Grubunun, MHP Grup Başkan
Vekili İzmir Milletvekili Oktay Vural tarafından imar işlerinde oluşturulan
rant lobileri ile yolsuzluk ve rüşvet iddialarının araştırılması ve önlenmesi
için gerekli tedbirlerin alınması amacıyla 27/2/2014 tarih 3744 sayı ile
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 27 Şubat 2014 Perşembe günkü birleşiminde okunmasına
ve görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi
Grubu önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
On dakika ara veriyorum.
Kapanma Saati:
16.44
İKİNCİ OTURUM
Açılma Saati: 17.03
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin İkinci Oturumunu açıyorum.
Cumhuriyet Halk Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve sonra oylarınıza
sunacağım.
3.- CHP Grubunun, İstanbul
Milletvekili Celal Dinçer ve 27 milletvekili tarafından astsubay intiharlarının
nedenlerinin araştırılarak alınması gereken önlemlerin belirlenmesi amacıyla
6/12/2013 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Şubat 2014 Perşembe günkü
birleşiminde okunmasına ve görüşmelerinin aynı tarihli birleşiminde yapılmasına
ilişkin önerisi
27/2/2014
Türkiye Büyük Millet Meclisi Başkanlığına
Danışma Kurulunun 27/2/2014 Perşembe günü (bugün) yaptığı toplantısında,
siyasi parti grupları arasında oy birliği sağlanamadığından, grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
Mehmet Akif Hamzaçebi
İstanbul
Grup Başkan Vekili
Öneri:
İstanbul Milletvekili Celal Dinçer ve 27 milletvekili tarafından,
astsubay intiharlarının nedenlerinin araştırılarak alınması gereken önlemlerin
belirlenmesi amacıyla 6/12/2013 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (1174 sıra no.lu)
Genel Kurulun bilgisine sunulmak üzere bekleyen diğer önergelerin önüne
alınarak 27/2/2014 Perşembe günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN – Cumhuriyet Halk Partisi Grubu önerisinin lehinde, İstanbul
Milletvekili Celal Dinçer. 
Buyurunuz Sayın Dinçer. (CHP sıralarından alkışlar)
CELAL DİNÇER (İstanbul) – Teşekkür ederim.
Sayın Başkan, değerli milletvekilleri; astsubay intiharlarının
nedenlerinin araştırılarak intihara sürükleyen olumsuz koşulların düzeltilmesi
ve alınacak tedbirleri belirleyip önerilerde bulunmak amacıyla vermiş olduğumuz
Meclis araştırması önergesi üzerinde Cumhuriyet Halk Partisi Grubu adına söz
almış bulunuyorum. Yüce heyetinizi saygıyla selamlıyorum.
Ülkemizin güvenliği açısından en önemli kurum olan Türk Silahlı
Kuvvetlerinin bünyesinde bulunan astsubayların intiharları bugün endişeyle
izlenmektedir. Sadece son üç ay içinde 9 astsubay intihar etmiştir, son bir
yılda ise 19 astsubayımız intihar etmiştir. 1999 tarihinden bugüne kadar toplam
76 astsubayımız intihar etmiştir. Ancak, bu intihar vakaları kamuoyunda
yeterince algılanamamıştır. Hiçbir meslek grubu için bu kadar vurdumduymazlık
yaşanmamıştır. Stres altında çalışan bir meslek olmasının yanı sıra, ekonomik
nedenler, mobbing, keyfî uygulamalar, eşitsizlik ve bunun gibi nedenlerin
bunalttığı astsubayların umutsuzluğunun ve geleceğe olan güvensizliğinin
tetiklemesiyle intihar vakaları artmıştır. 
Değerli milletvekilleri, Türk Silahlı Kuvvetlerinde 34 bin subay, 94 bin
astsubay vardır. Diğer bir deyişle, Türk Silahlı Kuvvetlerinde her 4 komutandan
3’ü astsubaydır, 100 bin de emekli astsubay bulunmaktadır. 1975 yılından bugüne
kadar, hem emekli hem şu anda aktif olarak görev yapan astsubayların sosyal ve
ekonomik haklarında hiçbir iyileştirme yapılmamıştır. Dikkatinizi çekmek
istiyorum, otuz dokuz yıldır hiçbir iyileştirme yapılmamıştır. Bugün 90 şubesi,
42 bin üyesi olan Türkiye Emekli Astsubaylar Derneğinin talepleri bütün ilgili
kurumlara ve partilere gönderilmiş ancak dikkate alınmamıştır. Bu konudaki
yaklaşımlar çok yetersiz kalmıştır. Bunlar da seslerini daha net duyurabilmek
için ölüm orucu kararı almışlardır. İşte, bir basın bildirisi yanımda. Bu cumartesi
günü İstanbul’da basın açıklaması yapıp 5 Mart tarihinden itibaren de başta
Ankara olmak üzere yurdun birçok bölgesinde ölüm orucuna başlayacaklardır. Son
çare, seslerini duyurmak için ölüm orucu olmuştur astsubaylarımız için. 
Astsubaylar, subaylar ile asker arasında tampon görevi görmektedir.
Onlar, kendilerini ordunun orta direği olarak nitelendirmektedirler. Görev
başındakini, emeklisini ve ailelerini de hesaba katarsak astsubaylar bugün en
az 1 milyonluk bir nüfusu barındırmaktadır, 1 milyonluk bir ordu demektir. Son
dönemlerde hem yükleri ve sıkıntıları artmış, maddi sorunlarla boğuşmaktalar
hem de emir komuta içindeki sıkıntılarla boğuşmaktalar; ardı ardına astsubay
intiharların nedeni budur. 
Astsubaylar haksızlık ve ayrımcılığa son verilmesini istiyorlar.
Özellikle, üstlerinin yaptığı iddia edilen kötü muamele nedeniyle
sığınabilecekleri bir mekanizma bulunmamaktadır. Benzer birçok uygulamalar için
yapısal düzenlemeler yapılmasını istiyorlar ama astsubaylar dikkate dahi
alınmıyor. Bu talepleri, bu yoğun talepleri Genelkurmayı birazcık olsun
harekete geçirmiş, Türkiye genelinde her kuvvet komutanlığını temsilen 270
astsubay Ankara’ya çağrılmış bilgilendirilmek üzere ancak Genelkurmay konuşma
dahi yapmadan toplantıyı terk etmiştir.
Diğer bir konu da, Kara Kuvvetleri Komutanı, aynı şekilde, 71 temsilciyi
Ankara’ya çağırmış ancak toplantıyı yaparken astsubayların görmeyeceği,
göremeyeceği bir konumda oturmuş ve onların hiçbir talebini dikkate almamıştır.
Astsubaylar orduda subayların 3 katı dedik; OYAK Yönetim Kurulunda ise 2012’ye
kadar temsil edilmemişlerdir; 2012 yılında mahkeme reddetmiş, Avrupa İnsan
Hakları Mahkemesine başvuracakları anlaşılınca 1 tane üyeyi OYAK’ta temsil
ettirmişler. Oysa, astsubaylar şöyle haykırıyor “OYAK’ın kasasını biz dolduruyoruz,
niçin yönetimde yokuz?” diyorlar. (CHP sıralarından alkışlar) Astsubayların
aylık maaşlarının yüzde 10’u OYAK’a yani Ordu Yardımlaşma Kurumuna kesiliyor
ancak onlar nemalarının adaletli bir şekilde dağıtılmadığından yakınıyorlar.
Astsubayların sayısı, tekrar ediyorum, subayların 3 katı ancak astsubayların
aldıkları pay subayların neredeyse üçte 1’i. OYAK iştiraklerinden -OYAK’ın
kendisi değil- nema dağıtılması gerekiyor ancak bu da astsubaylara
dağıtılmamış. OYAK’ın emekli olan subaylara daha yüksek, astsubaylara ise daha
az ikramiye verdiği de kaçınılmaz bir gerçek. Aynı parayı ödüyorlar ancak
aldıkları ikramiye subaylardan çok az. Türk Silahlı Kuvvetlerindeki subay ve
astsubaylara yardım için kurulan OYAK’ta her alanda generaller ve amiraller hâkim
olmuş. 
Bir astsubayın feryadı şöyle: “Otuz yıl görev yaptıktan sonra emekli
oldum, OYAK’ın kapısını çaldım ‘Nedir bu kuruluş, görmek istiyorum, görüşmek
istiyorum.’ dedim ancak kapıdan içeri dahi sokmadılar.” 
Başka bir subay: “Emekliyim, geçinemiyorum. 1987 yılında emekli oldum. O
zaman OYAK’a da ortak olmadım, OYAK’tan ayrıca bir gelir elde edemiyorum, 1.385
lira maaş alıyorum. Emekli ikramiyem ve bütün aldıklarım bitti. Küçücük bir ev
almıştım, evimi sattım, şimdi kiradayım, geçinemiyorum. Şimdi, çocuklarımın
gözünün içine bakıyorum bana yardım etmeleri için.” Maalesef, emekli
astsubaylar çok zor durumdalar. 
Aynı şekilde başka bir haksızlık… Meslekte on iki yılını doldurmuş bir
astsubay haykırıyor: “Bizler, doktorların yanında sağlıkçı astsubaylarız. Doktorlarımıza
tam gün yasasından dolayı ek tazminatlar verildi, devlet hastanesinde de döner
sermaye alıyor bütün yardımcı sağlık personeli ancak bize 5 kuruş para
verilmedi, bizler mağdur oluyoruz, oysa sağlık camiası, doktor, hemşire, hep
beraber bir bütündür.”
Kendi ağızlarından astsubaylar ana sorunlarını şöyle dile getiriyorlar:
“Biz emekli olduğumuzda, tazminatlarımız yetersiz -kesildiği için- maaşımız
yüzde 45’lere, yüzde 50’lere düşüyor. Oysa, subaylarda alınan emekli maaşı
yüzde 75 civarında.” 
Birkaç tazminattan bahsetmek istiyorum. Örneğin: Temsil tazminatı,
subaylara var, astsubaylara yok; görev tazminatı, subaylara var, astsubaylara
yok; makam tazminatı, subaylara var, astsubaylara yok; kadrosuzluk tazminatı,
subaylara var, astsubaylara yok; komutanlık tazminatı subaylara var,
astsubaylara yok; komutanlık kurs tazminatı subaylara var, astsubaylara yok.
Değerli arkadaşlar, bütün astsubaylar haykırıyor “Görev tazminatı bizim
de hakkımız; utanıyoruz, isteyemiyoruz, son çareyi intiharda buluyoruz.” diyorlar.
Astsubaylara sağlıkta çifte standart sağlanıyor. Gülhane Askeri Tıp
Akademisine veya hastanelerine gittiğinde A poliklinikleri, B poliklinikleri
var; A polikliniklerinde generaller, B’de daha alt düzey subaylar ama
astsubaylar normal polikliniklerde muayene olmak zorunda kalıyorlar. “Normal
poliklinikte de sadece pratisyen hekimler görev yapıyor, bu yüzden sağlık
konusunda çok sıkıntı çekiyoruz.” diyorlar ama bu ayrım hâlâ giderilmiş değil.
Sık sık yer değiştiriyorlar. Bir jandarma astsubayı haykırıyor “İki üç
ayda bir yer değiştiriliyorum; benim de çoluğum çocuğum var, benim de
çocuklarım okula gidiyor, benim de arkadaşlarım var, bu büyük bir haksızlık.”
diyor. Daha da kötüsü, bir astsubay arkadaşımız haykırıyor: “Devlet ödemediği
için, astsubaylara ilaçlı stent takılamaz deniliyor.” Astsubaylar ölüme
terkediliyor değerli arkadaşlar, böyle bir haksızlığı kabul etmek mümkün değil.
Lojmanlar konusunda da aynı. Astsubaylar subayların neredeyse 3 katı ama
lojmanların yüzde 55’i subaylara, yüzde 40’ı astsubaylara ayrılmış, burada da
çok önemli bir haksızlık var.
En son haksızlıklardan biri de, artık bu çağda insanların belli yerlere
girebilmesi söz konusu değil. Astsubaylar subayların gittiği birçok orduevine,
özellikle büyükşehirlerdeki orduevlerine…
(Mikrofon otomatik cihaz tarafından kapatıldı) 
CELAL DİNÇER (Devamla) - …giremiyorlar değerli arkadaşlar. Bu
haksızlıkların giderilmesi gerekir.
Daha çok sorunları var ama vaktim yetmediği için sıralayamıyorum.
Yüce heyetinizi tekrar saygıyla selamlıyorum. (CHP sıralarından
alkışlar) 
BAŞKAN – Teşekkür ediyoruz Sayın Dinçer. 
Aleyhinde, Ağrı Milletvekili Halil Aksoy. 
Buyurun Sayın Aksoy. (BDP sıralarından alkışlar) 
HALİL AKSOY (Ağrı) – Sayın Başkan, değerli milletvekilleri; CHP grup
önerisi üzerine söz aldım. Genel Kurulu saygıyla selamlıyorum. 
Değerli milletvekilleri, gerçekten de
çok önemli bir konuyu konuşuyoruz. Şüpheli asker ölümleri artık Türkiye'nin
trajik ve derhâl çözülmesi gereken bir sorunu hâline gelmiştir. Bizim bu konuda
BDP Grubu olarak çok sayıda araştırma önergemiz var ancak ne yazık ki bugüne
kadar hep AKP oylarıyla reddedildi. Ancak, kışlada asker ölümleri de bitmedi.
Millî Savunma Bakanı, grubumuz milletvekillerinin verdiği soru önergelerine
verdiği cevapta, 1992-2012 yılları arasında 2.221 askerin intihar sonucu
yaşamını yitirdiğini belirtmiştir. Bu rakamlar oldukça yüksektir ve gerçekten
de ürperticidir. Bu kadar çok insanın intihar ettiğine inanmamızı kimse bizden
beklememelidir. Bu intiharların çok büyük bir çoğunluğu “şüpheli ölüm” olarak
nitelendirilmelidir. Neredeyse silahlı çatışmalarda yaşamını yitiren asker
sayısı kadar askerin intihar ettiği veya şüpheli bir şekilde öldüğü
belirtilmektedir. 
Buradan Millî Savunma Bakanlığına
sormak istiyorum: Bugüne kadar, şüpheli asker intiharları veya şüpheli kazalar
sonucunda yaşamını yitiren askerlerle ilgili etkili soruşturma ve kovuşturma
yapıldı mı? Bu olaylarda sorumluluğu olan kaç komutana veya kaç askere ceza
verildi? Örneğin, 2009 yılında Elâzığ’da, sırf nöbette uyuduğu iddiasıyla, pimi
çekilen el bombasını uzun süre elinde tutmasını emreden komutana bir ceza
verildi mi? Hatırlayacaksınız, bu olayda 4 asker yaşamını yitirmişti. Kaç
komutan veya asker görevinden açığa alındı? Yaşam hakkı ihlali nedeniyle asker
ailelerine tazminat ödendi mi? Bu soruları çoğaltmak tabii ki mümkün.
Değerli milletvekilleri, Türkiye'de
şüpheli asker intiharları veya kazaları sonucu yaşamını yitiren askerlerle
ilgili bu durumun çeşitli sebepleri vardır. Yaşanan bunca ölüm sadece sonuçtur.
Bunları doğuran sonuçlara da bakmakta yarar vardır. Bunlardan birincisi,
Türkiye'de vicdani ret hakkının tanınmamış olmasıdır. Avrupa İnsan Hakları
Mahkemesinin Büyük Dairesinin 7 Temmuz 2011 günlü Bayatyan/Ermenistan davasında
vicdani ret hakkı açık olarak tanınmıştır. Bu hakkın sözleşmenin 9’uncu maddesi
kapsamında Avrupa Konseyine üye ülkelerin tamamında uygulanması gereken bir hak
olduğu da açıkça ifade edilmiştir. Nitekim, Avrupa Konseyi Bakanlar Komitesi bu
hakkı tanımayan Türkiye’ye defalarca uyarıda da bulunmuştur. 
Vicdani ret hakkı, şüpheli asker
intiharlarıyla niçin ilişkilidir? Bilindiği gibi Türkiye’de askerlik
zorunludur. 20 yaşına kadar genç erkeklere -ki bu 21 yaş olacak bundan sonra-
tercih hakkı tanınmamaktadır. Askerliği kişiliğine ve vicdani kanaatine, inancına
veya siyasi ya da felsefi görüşüne uygun bulmayan gençlerin askerî ortamda
bunalıma girmeleri elbette mümkündür ve bunun sonucu ölümler olmaktadır.
Dolayısıyla vicdani ret hakkı bir an önce tanınmalı, askerliği kişiliğine
aykırı gören kişilere vicdani ret hakkı mutlaka öngörülmelidir.
İkincisi ise, Türkiye’deki askerî
disiplin ortamı oldukça ağırdır ve genç erkeklerin altından kalkabileceği bir
durum da değildir. Bu nedenle, bu konuda acil düzenlemeler yapılmalıdır. 6413
sayılı ve 31/1/2013 tarihli Türk Silahlı Kuvvetleri Disiplin Kanunu ile “disko”
diye tabir edilen hücre hapsinin disiplin cezası olmaktan çıkarılması olumlu
bir gelişmedir ancak bugüne kadar, son yirmi yılda intihar ettiği belirtilen
2.221 kişinin intiharında disko cezasının ne kadar etkili olduğu
unutulmamalıdır. Dolayısıyla iyileştirmelere mutlaka devam edilmelidir.
Üçüncüsü, Türkiye’de nefret suçları
düzenlenmemiştir. Her ne kadar demokratikleşme paketinde yer alacağı
söylenmişse de söz konusu tasarı bu konuda oldukça yetersiz görülmektedir.
Özellikle askerî bölgelerde etnik veya dinî kimliğinden, mezhebinden veya
siyasi ve felsefi düşüncesinden kaynaklı olarak ayrımcılığa maruz kalan
askerlerin başına neler geldiğini hepimiz bilmekteyiz. Bu nedenle bir an önce
nefret söylemi yasaklanmalı, nefret suçu işleyen herkes yargı önüne
çıkarılmalıdır. Askerî ortamlardaki nefret söyleminin yarattığı olumsuzlukların
şüpheli asker ölümlerinde etkili olduğunu belirtmek istiyorum. Nitekim, intihar
ettiği veya kaza sonucu öldüğü belirlenen askerlerin önemli bir kısmının etnik
kimliğinin Kürt olması veya Alevi inancına mensup olmaları bunun açık bir
şekilde ortaya konulmasıdır. 
Dördüncüsü ise az evvel belirttiğimiz
üzere, cezasızlık sonucu, özellikle askerî alanlarda işlenen suçlar had
safhalardadır. Askerî bölgelerde yaşam hakkı ihlallerine sebep olan suçlar,
vücut bütünlüğüne yönelik suçlar ve işkence suçları etkili bir şekilde
soruşturulmamakta ve kovuşturmaya konu yapılmamaktadır. 
Şüpheli asker intiharları sayısı şunu
ortaya koymuştur: Askerî yargının hiçbir caydırıcılığı olmadığı için ölümler
hızından hiçbir şey kaybetmemektedir. Ölüme sebep olanlar veya öldürenler
hakkında etkili soruşturma ve kovuşturma yapılmadığı için caydırıcılık olgusu
ortadan kaybolmuştur. Bu nedenle ve tabii ki hukukun üstünlüğü ilkesi uyarınca
askerî mahkemeler mutlaka kaldırılmalıdır. Ancak, yapılacak Anayasa
değişikliğiyle askerî mahkemeler kapatılıncaya kadar Askerî Ceza Kanunu’nda
değişiklik yapılarak askerî bölgelerde meydana gelen yaşam hakkı ihlallerine
sebep olan suçlar, vücut bütünlüğüne yönelik suçlar ve işkence suçları sivil
savcılıklar tarafından soruşturulmalı ve sivil mahkemelerde yargılamalar
yapılmalıdır. Askerî mahkemelerin göstermiş olduğu pratik, bu alana güven
duyulmadığının ortaya çıktığını göstermektedir. 
Değerli milletvekilleri, Türkiye’de
asker intiharları kader değildir. AKP Hükûmeti evladını yitiren annelerin
çığlığını duymalı ve bir an önce tedbirler almalıdır. Bakınız, şüpheli asker
ölümlerinin en yoğun yaşandığı dönem son otuz yıldır. Kürt sorununda devletin
şiddet tekelini önceliğine alması sonucunda başlayan çatışmalı sürecin
yoğunlaştığı 1991 ile 2001 yılları arasında, on yıllık süreçte 815 askerin
şüpheli bir şekilde hayatını kaybettiği görülüyor. Aileler ve sosyal taraflar,
söz konusu dönemde kamuoyu duyarlılığı olmadığı için, bu vakaların da açığa
çıkarılmasını beklemektedir. 2005-2010 yılları arasında 408 asker, 2010
yılından 2012 yılının ilk altı ayının sonuna kadar, kışlada 252 şüpheli asker
ölümü gerçekleşmiştir. Peki, kışlalarda bu kadar asker yaşamını yitirirken son
otuz yılda yüksek rütbeli generallerin çocukları nerede askerlik yapmıştır?
Daha doğrusu, tatil beldelerinde askerî tesislerde tatil yapmışlar mıdır? Aynı
şekilde, bakanların oğulları nerede ve nasıl askerlik yapmışlardır? Bunların
cevaplarının da verilmesi gerekmektedir. Zaten, yoksulun, ezilenin, Kürt’ün,
Alevi’nin, emekçinin canının hiçbir kıymetiharbiyesi şu anda yoktur.
Önergeye destek verdiğimizi belirtiyor,
sadece astsubay intiharlarının değil, bütün şüpheli asker ölümlerinin
nedenlerini ve çözüm yollarını araştırmak üzere bir Meclis araştırması
komisyonu kurulmasını talep ediyoruz. 
Bu duygularla hepinizi saygıyla
selamlıyorum. (BDP sıralarından alkışlar)
BAŞKAN – Teşekkür ediyoruz Sayın Aksoy.
Lehinde, Konya Milletvekili Mustafa
Kalaycı.
Buyurunuz Sayın Kalaycı.
MUSTAFA KALAYCI (Konya) – Sayın Başkan,
değerli milletvekilleri; astsubay intiharlarının nedenlerinin araştırılması
hakkında verilen CHP grup önerisi üzerinde söz aldım. Bu vesileyle Genel
Kurulu, televizyonlarının karşısında umutla bizleri izleyen tüm
astsubaylarımızı ve aziz milletimizi saygılarımla selamlıyorum.
Konuşmama başlarken Konya Milletvekili
ve Başbakan olarak Türk milletine önemli hizmetlerde bulunmuş merhum Profesör
Doktor Necmettin Erbakan Hoca’mızı vefatının üçüncü yılında rahmetle anıyorum.
Cenab-ı Allah rahmet eylesin, mekânı cennet olsun.
Değerli milletvekilleri, son dönemde
yaşanan astsubay intiharları kamuoyunda üzüntü ve endişeyle karşılanmaktadır.
Daha da üzücü olanı, AKP iktidarının bu konuda yeterli duyarlılığı
göstermemesidir. Bugün de Bolu’da, 15 bin liralık borcunu ödeyemediğinden
icraya verilen bir astsubayımızın intihar etmeye kalkışması son anda
önlenmiştir. İntiharlar olağan bir vaka olarak görülmemelidir. Bu intiharların
sebepleri mutlaka araştırılmalı, başka intiharlar yaşanmaması için bir an önce
gerekli tedbirler alınmalıdır. Gerek Hükûmette gerekse Türk Silahlı
Kuvvetlerinde görev yapan sorumlu mevki ve makamdaki tüm yetkililerin bu duruma
görev alanı kapsamında ilgi göstermesi ve müdahale etmesi zaruri hâle
gelmiştir. 
Astsubaylarımız, Türk Silahlı
Kuvvetlerinin emir ve komuta zincirinde yer alan asli ve en önemli
unsurlarından birisidir. Türk Silahlı Kuvvetlerinin profesyonel insan gücünün
önemli bir kısmını oluşturan, ülkemiz için şerefli meslekleri uğruna bir ömrü
feda eden, en ücra yurt köşelerinde canı pahasına görev yapan, aile fertlerinin
de aynı kaderi kendileriyle paylaştığı bu camianın cefakâr ve fedakâr
mensuplarının çok ciddi ve birikmiş sorunları acil çözümler beklemektedir. 
Meslek yüksekokulu mezunu statüsünde
hakları olan, intibak işlemleri yapılmayan, kendilerini geliştirmelerinin önüne
setler çekilen, sağlık işlemlerinde rütbeye göre muayene statüsüne tabi
tutulan, tek kişilik ceza sistemiyle cezalandırılan, OYAK’tan, sosyal
tesislerden eşit bir şekilde faydalanamayan, maaşları düşük olduğu için
ailelerinin geçimini sağlamada sıkıntılar çeken astsubayların ülkemizin dört
bir yanından feryatları yükselmektedir. 
Yıllardır en yetkili ağızlardan
defalarca söz verilmiş olmasına karşın ve bazı konularda ellerinde yargı
kararları dahi bulunmasına rağmen astsubaylarımızın yaşadıkları sorunlara çözüm
getirecek, mevcut eşitsizlikleri ortadan kaldıracak, mağduriyetlerini giderecek
düzenlemeler bir türlü yapılmamıştır. 
Astsubaylarımız “Yaptık. Yapıyoruz.
Merak etmeyin. Seçimden sonra olacak.” gibi yalanlarla aldatılmayı,
kandırılmayı hak etmiyorlar. Yok “Genelkurmay önermedi.” yok “Maliye Bakanı
engelliyor.” gibi bahaneler üretilmemeli, astsubaylara net cevap verilmelidir. 
Astsubaylarımız yaşadıkları baskı,
mobbing ve ekonomik sıkıntıları duyurabilmek, yetkili kurumların dikkatini
çekmek ve haklarını almak için kararlı ve onurlu bir mücadele vermekte, “Artık
duyun sesimizi.” diye haykırmaktadır. 
Astsubayların artık sabırları taşmıştır.
Türkiye Emekli Astsubaylar Derneği (TEMAD) Yönetim Kurulu, meslektaşlarına
uygulanan ayrımcılık ve adaletsizliklere karşı, oy birliğiyle ölüm orucu
eylemine başlama kararı almıştır, 5 Martta ölüm orucuna başlayacaklar. 
Astsubaylara duyarsız kalınmamalı,
uygulanan ayrımcılık ve adaletsizliklere artık son verilmelidir. Muvazzafıyla,
emeklisiyle astsubaylarımız imtiyaz ve ayrıcalık değil adalet ve eşitlik
istemektedir. Astsubaylarımız, sorunlarının çözümü için Türkiye Büyük Millet
Meclisine güvenmektedir, Meclis olarak duruma el koymamızı beklemektedir.
Astsubayların hakları bir an önce verilmeli, adalet ve eşitlik sağlanmalıdır.
Ordumuzun belkemiği olan astsubaylarımız kaderiyle baş başa bırakılmamalıdır.
Gelin, hep birlikte, gerek görevde bulunan gerekse emekli astsubaylarımızın çok
ciddi ve birikmiş sorunlarını bir an önce çözüme kavuşturalım, Milliyetçi
Hareket Partisi olarak biz hazırız.
Değerli milletvekilleri, astsubay
okulları 2002 yılında yüksekokul seviyesine çıkarılmış olmasına rağmen, astsubayların
bu değişikliğe göre intibaklarının yapılması konusunda verilen sözler hâlâ
tutulmamıştır. Bu intibakın yapılmaması nedeniyle 2’inci ve 3’üncü derecelerden
emekli olmuş astsubaylarımız yıllardır, 800 liraya varan düzeyde, daha düşük
emekli aylığı almaktadır. Göz göre göre bu haksızlığın sürdürülmesi
vicdansızlıktır, kul hakkını gasbetmektir. Ülkemizde hiçbir meslek grubuna
yapılmamış olan bu uygulamayı başka türlü değerlendirmek mümkün değildir. 926
sayılı Yasa’dan önce sanat okulu, lise mezunu ve iki yıllık harp okulu
mezunlarına tanınan intibak hakkı, Astsubay Meslek Yüksek Okulları Kanunu’ndan
önce mezun olan astsubaylarımıza ve emeklilerine de tanınıp bunların
intibakları meslek yüksekokulu mezunu olarak yapılmalıdır. Bu eşitleme
haklarıdır ve bu haksızlık bir an önce giderilmelidir. 
Astsubayların en önemli sorunlarından
biri de yıllardır hep göz ardı edilmelerinin etkisiyle maaşlarının sürekli
erimiş olması ve gerilerde kalmasıdır. Astsubaylar uygulama başladığından beri
temsil, makam ve görev tazminatı alamamakta ve emekli olduklarında maaşları
önemli oranda azalmaktadır. Makam ve görev tazminatı ödenmesi konusunda
Danıştay İdari Dava Daireleri Kurulu tarafından 631 sayılı Kanun Hükmünde
Kararname’nin özüne aykırı uygulama içeren ilgili kararnamenin 1’inci
maddesinin adil olmadığı gerekçesiyle iptaline karar verilmiş olmasına rağmen,
2008 yılında çıkarılan yeni düzenlemeyle aynı haksızlık devam ettirilmiştir.
Söz konusu tazminatın “Ha bugün, ha yarın çıkacak.” söylentileri
astsubaylarımızın motivasyonunu olumsuz etkilemiştir. Makam ve görev
tazminatının bir an önce verilmesi onların sosyal yaşantıları, moral ve
motivasyonu açısından artık kaçınılmaz hâle gelmiştir. Aynı kurumda çalışan,
aynı meslek sahibi, savaşta ve barışta aynı kaderi paylaşanların ülkesinin her
köşesinde külfette beraber oldukları gibi nimette de beraber olmaları Türk
Silahlı Kuvvetlerinin ve ülkenin bekası gereğidir. Bu eşitlik mutlaka ve
mutlaka sağlanmalıdır.
OYAK iştirakçilerinin büyük çoğunluğunu
oluşturmasına rağmen, Yönetim Kuruluna bir astsubay ancak mahkeme kararıyla
girebilmiştir. Oysaki mantıksal ve hukuki olan çözüm, OYAK iştirakçisi herkesin
iştirakçiliği oranında temsil hakkı elde etmesidir. OYAK ve iştiraklerinin
yönetim ve denetim kurullarında OYAK üyelerinin yüzde 60’ını oluşturan
astsubaylar ve emeklilerinin bu oranda temsil edilmeleri sağlanmalıdır. 
Sosyal tesislerin sayı ve fiziki
kapasiteleri astsubaylar aleyhinedir. Esasen, bütün sosyal tesisler ve
orduevlerine giriş, tüm personele hizmet edecek şekilde açık olmalıdır.
Astsubayların en büyük sorunlarından
birisi ise lojmanlardan yeteri kadar yararlanamamaktır. Lojman dağıtımında
adalet tesis edilmeli ve lojmanda oturması şart olan personele rütbesine
bakılmaksızın tahsis yapılmalıdır. Muvazzafıyla, emeklisiyle astsubaylarımız
imtiyaz, ayrıcalık değil adalet ve eşitlik istiyor. Terleri, kanları ve
canlarıyla bu ülkeye ve Türk Silahlı Kuvvelerine bağlılıklarının, bir ömre mal
olan hizmetlerinin karşılığını yani haklarını istiyorlar.
Astsubaylarımızın bazı sorunları var ki
bunlar hemen çözüme kavuşturulabilecek konulardır. Hatta bugünlerde görüşülen
ve “torba kanun” olarak adlandırılan düzenlemelerin birisine ekleyeceğimiz bir
iki maddeyle kısa sürede bu sorunları ortadan kaldırabiliriz. Bu konularda
Milliyetçi Hareket Partisi olarak vermiş olduğumuz kanun tekliflerini de
gündeme alarak hızla sonuç alabiliriz. Milliyetçi Hareket Partisi olarak,
astsubaylarımızın yaşadığı sorunlara çözüm getirmek amacıyla verdiğimiz kanun
teklifleri Türkiye Büyük Millet Meclisi komisyonlarında gündeme alınmayı
beklemektedir. Bu tekliflerimiz, Milliyetçi Hareket Partisi olarak seçim
beyannamemizle taahhüt ettiğimiz, güvenlik tazminatı ödenmesi başta olmak üzere
astsubaylarımızın maaşlarının iyileştirilmesi, öğrenim durumları itibarıyla
derece ve kademe ilerlemeleri ve intibak işlemleri konusunda eşitsizliklerin
giderilmesi, makam ve görev tazminatı verilmesi gibi konuları kapsamaktadır. 
Gelin, bu kanunu çıkaralım,
astsubaylarımızın sorunlarına çözüm getirelim. 
Teşekkür ediyor, saygılar sunuyorum.
(MHP sıralarından alkışlar) 
BAŞKAN – Teşekkür ediyoruz Sayın
Kalaycı.
Aleyhinde, Isparta Milletvekili Recep
Özel. (AK PARTİ sıralarından alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. Cumhuriyet Halk
Partisinin vermiş olduğu araştırma önergesinin aleyhinde söz almış
bulunmaktayım. 
Cumhuriyet Halk Partisi, vermiş olduğu
önergede, astsubayların son aylarda, son yıllarda intihar ve diğer birtakım
sıkıntılı durumlarının araştırılmasını talep etmekte. Gerçekten bu
hassasiyetlerinden dolayı Cumhuriyet Halk Partisine teşekkür ediyoruz.
Eğer Türk Silahlı Kuvvetleri içerisinde
subayların, amirlerin astsubaylar üzerinde bu tür bir yanlış tutum ve
davranışından, “mobbing” uygulamasından dolayı sıkıntılı bir durum var ise
elbette ki bunların üzerine her zaman gidilmeli. Millî Savunma Bakanımız da
burada, bütün konuşmaları da dinledi ama hiç kimse, astsubay camiası, subay
camiası şunu iddia etmesin… Bizim dönemimizde astsubaylara birtakım iyileştirmeler
yapıldı. Mesela bunlardan birkaçını sizlerle paylaşacak olursak:
Astsubayların 1’inci derecenin 4’üncü
kademesine yükselebilmesi hususu 3 Haziran 2012 tarihindeki yasayla kabul
edildi. Şu anda bu özlük hakları kendilerine teslim edildi. Bunun gibi birçok
özlük haklarında, mesleki anlamda, daha iyi bir yaşam koşulu nasıl
sağlayabilirler anlamında birtakım düzenlemeler yapıldı. 
Tabii, OYAK yönetimindeki temsilleri
noktasında birtakım sıkıntılar yok mu? Vardır. Bunların giderilmesi gerekir mi?
Gerekir. Bunlarla ilgili gerek idari gerek yasal düzenlemeler Bakanlığımız
tarafından yapılmakta ve bundan sonra da yapılacaktır diye söyleyebilirim.
Şu anda Türk Silahlı Kuvvetlerinde
39.329 subaya karşılık 96.600 civarında bir astsubay kadrosu bulunmakta, çalışmakta.
Gerçekten, askeriyemizin, Türk Silahlı Kuvvetlerinin büyük bir yükünü astsubay
kardeşlerimiz çekmekte. Bunların en güzel, en kâmil manada özlük haklarına
kavuşması, yaşamlarını çok daha iyi koşullarda sürdürebilmesi… Çünkü yurt dışı
güvenliğimizi teslim ettiğimiz askeriyenin belkemiğini oluşturan bu
astsubayların daha iyi koşullarda yaşam şartlarını, mesleki kabiliyetlerini,
mesleklerini icra etmelerini sağlamak bizlerin, AK PARTİ’nin ve tüm Türkiye
Cumhuriyeti hükûmetlerinin görevidir. En iyi manada bunu yerine getirmek
zorundayız. Tabii ki elde bulunan imkânlar, bütçe imkânları bunlara ne derecede
imkân veriyorsa onlar toplumun her kesimine, çalışan her kesimine, kısım kısım,
zaman zaman verilebilmektedir. Ah, keşke bütçede çok daha fazla imkânlarımız
olabilse, her istenen talebi burada yerine getirme imkânımız olabilse. Ne kadar
bütçemiz varsa bu kişilere o kadar imkân sağlanabilmekte. 
Ben bu araştırma önergesinin
-gündemimiz bugün belli olduğundan dolayı; kamuoyunda bekleyen dershaneler
yasasının bir an önce yasalaşması, arkasından Türkiye Büyük Millet Meclisinin
gündeminde bulunan konular olduğundan dolayı- inşallah, gereğini Hükûmetimiz
yapmaktadır, yapacaktır diyorum.
Hepinize saygılar, sevgiler sunuyorum
efendim. (AK PARTİ sıralarından alkışlar)
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Teşekkür ederiz Sayın Özel.
Cumhuriyet Halk Partisi Grubu önerisini
oylarınıza sunacağım ve karar yeter sayısı arayacağım istem üzerine.
Kabul edenler… Kabul etmeyenler… Karar
yeter sayısı vardır, kabul edilmemiştir.
Şimdi gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili Nurettin Canikli, Kahramanmaraş
Milletvekili Mahir Ünal ve Adıyaman Milletvekili Ahmet Aydın’ın; Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ile
Tunceli Milletvekili Kamer Genç’in; Türkiye Büyük Millet Meclisi İçtüzüğünün
Bir Maddesinin Değiştirilmesi Hakkında İçtüzük Teklifi ve Anayasa Komisyonu
Raporu (2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporlarının
görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve
Avrupa Birliği Uyum Komisyonu ile Adalet Komisyonu Raporları (1/484) (S. Sayısı:
287)
BAŞKAN – Komisyon? Yok.
Ertelenmiştir.
3’üncü sırada yer alan, Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ve Milli Eğitim, Kültür, Gençlik ve Spor
Komisyonu Raporu’nun görüşmelerine kaldığımız yerden devam edeceğiz.
3.- Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu Raporu (1/884) (S.
Sayısı: 562) (x)
BAŞKAN – Komisyon ve Hükûmet? Yerinde.
Geçen birleşimde, İç Tüzük’ün 91’inci
maddesine göre temel kanun olarak görüşülen kanun tasarısının birinci bölümünde
yer alan 1’inci maddesi kabul edilmişti. 
Şimdi 2’nci maddeye geçiyoruz.
2’nci madde üzerinde üç önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 2 nci maddesinin 1 inci
fıkrasının ikinci cümlesinde geçen "Milli Eğitim Bakanlığınca veya"
ibaresinin çıkarılmasını, 3 üncü fıkrasında geçen "Bunun dışında sözlü
sınav ile ilgili herhangi bir kayıt sistemi kullanılamaz." ibaresinin
çıkarılarak yerine "Sözlü sınavlar kayıt altına alınır. Yurtdışına gönderilecek
öğrencilerin seçimi amacı ile düzenlenecek yönetmeliklerde sözlü sınavın etkisi
yüzde onu geçemez." ibaresinin eklenmesini arz ve teklif ederiz.
Saygılarımızla.
 Sedef Küçük Fatma
Nur Serter Celal Dinçer
 İstanbul İstanbul İstanbul
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 2 nci maddesinin aşağıdaki şekilde değiştirilmesini arz ve
teklif ederiz.
 Pervin Buldan İdris
Baluken Sırrı Sakkı
 Iğdır Bingöl Muş

 Altan Tan Selma
Irmak Hasip Kaplan
 Diyarbakır Şırnak Şırnak

 Erol
Dora
 Mardin
Madde 2- 1416 sayılı Kanunun 3 üncü
maddesi aşağıdaki şekilde değiştirilmiştir.
"Madde 3- Bu Kanun kapsamında
yurtdışına gönderilecek öğrencilerin seçimi yazılı ve sözlü sınavla olur.
Yazılı sınav notu, Ölçme, Seçme ve
Yerleştirme Merkezi tarafından yapılan Akademik Personel ve Lisansüstü Eğitimi
Giriş Sınavının %60'ının, Yabancı Dil Sınavının ya da eşdeğerliliği kabul
edilen sınav puanının %15'inin ve lisans mezuniyet notunun (100'lük sisteme
göre) %25'inin toplamından oluşan puandır.
Sözlü sınav bakanlıkça oluşturulacak
komisyon tarafından yapılır. Bu komisyon bir başkan ve dört asıl üyeden oluşur.
Komisyon üyelerinin ikisi bakanlık personeli veya bakanlıkça uygun görülen
ilgili kurum personeli tarafından diğer üçü ise ilgili alanda çalışan öğretim
üyeleri arasında başvuruda bulunanlardan kura ile belirlenerek seçilir.
Komisyon için aynı sayıda yedek üye de belirler. Asıl üyelerin bulunmadığı
durumlarda yedek üyeler komisyonda görev yapar.
Sözlü sınav komisyonu her bir alan için
müracaat eden adaylar arasından ilan edilen kontenjan sayısının üç katına kadar
adayı yazılı sınav notu en yüksekten başlayarak belirleyip sınava çağırır. Bu
sıralamaya göre son sırada aynı puana sahip birden fazla adayın olması halinde,
bu kişilerin tamamı sınava çağrılır. Başvuru sayısının ilan edilen kadronun
dört katından az olması halinde, adayların tamamı giriş sınavına alınır. Sözlü
Sınava çağrılan adaylar;
a) Genel alan bilgisi konularına
ilişkin bilgi düzeyi,
b) Bir konuyu kavrayıp özetleme, ifade
kabiliyeti ve muhakeme gücü,
c) İletişim becerileri, özgüveni ve
ikna kabiliyeti,
d) Bilimsel ve teknolojik gelişmelere
açıklığı,
e) Akademik çalışmalara yatkınlığı,
yönlerinden komisyon tarafından
değerlendirilir. Komisyon yazılı sınav notunu ve sözlü sınavdaki
değerlendirmesini göz önüne alarak başarılı adayları belirler. Yapılacak sözlü
sınavlar ses ve görüntü kayıt sistemleri ile kayıt altına alınır. Yurtdışına
gönderilecek öğrencilerin seçimi, başvuru şartları ile sınavlara ilişkin diğer
usul ve esaslar bakanlık tarafından yönetmelikle düzenlenir.”
Türkiye Büyük
Millet Meclisi Başkanlığına
Görüşülmekte olan Milli Eğitim Bakanlığı’nca hazırlanan ve
Türkiye Büyük Millet Meclisi Başkanlığı’na arzı Bakanlar Kurulu’nca 27/01/2014
tarihinde kararlaştırılan “Milli Eğitim Temel Kanunu ve Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884)”
12/02/2014 tarihinde, Esas Komisyon olarak Millî Eğitim, Kültür, Gençlik ve
Spor Komisyonu’na, Tali Komisyon olarak Plan ve Bütçe Komisyonu’na havale
edilen tasarı, 21 ve 22/2/2014 tarihli 24 ve 25’inci toplantılarında görüşülen
562 sıra Sayılı “Milli Eğitim Temel Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın çerçeve 2 nci
maddesinin aşağıdaki şeklinde değiştirilmesini arz ve teklif ederiz.
 Zühal Topcu  Emin
Çınar  Lütfü Türkkan
 Ankara Kastamonu
 Kocaeli
 Mesut Dedeoğlu Seyfettin
Yılmaz  Özcan Yeniçeri
 Kahramanmaraş Adana Ankara
MADDE 2- 1416 sayılı Kanunun 3 üncü
maddesi aşağıdaki şekilde değiştirilmiştir.
“MADDE 3- Bu Kanun kapsamında
yurtdışına gönderilecek öğrencilerin seçimi yazılı ve sözlü sınavla olur.
Yazılı sınav Millî Eğitim Bakanlığınca veya düzenlenecek protokolle Ölçme,
Seçme ve Yerleştirme Merkezi tarafından yapılır. Millî Eğitim Bakanlığınca,
Akademik Personel ve Lisansüstü Eğitimi Giriş Sınavı yazılı sınav yerine
kullanılabilir. Öğrencilerin seçiminde yazılı sınav ve sözlü sınav ile
mezuniyet not ortalaması Bakanlıkça belirlenecek ağırlıklarla dikkate alınır. 
Sözlü sınava çağrılan adaylar;
a) Genel alan bilgisi konularına
ilişkin bilgi düzeyi,
b) Bir konuyu kavrayıp özetleme, ifade
kabiliyeti ve muhakeme gücü,
c) İletişim becerileri, özgüveni ve
ikna kabiliyeti,
ç) Bilimsel ve teknolojik gelişmelere
açıklığı,
d) Akademik çalışmalara yatkınlığı,
yönlerinden Bakanlıkça oluşturulacak
komisyon tarafından değerlendirilir. Adaylar, komisyon tarafından (a) ila (d)
bentlerinde belirtilen özelliklerin her biri için yirmişer puan üzerinden
değerlendirilir ve verilen puanlar ayrı ayrı tutanağa geçirilir. Bunun dışında
sözlü sınav ile ilgili hem sesli hem de görüntülü kayıt sistemi kullanılır.
Sözlü sınav soru ve cevaplarının önceden hazırlanması zorunludur.
Sözlü sınav komisyonu, Bakanlık
personeli, öğretim elemanları ve Bakanlıkça uygun görülen ilgili kurum
personeli arasından Bakanlıkça seçilen bir başkan ve iki asıl üyeden oluşur.
Bakanlık, aynı usulle asıl üye sayısı kadar yedek üye belirler. Asıl üyelerin
bulunmadığı durumlarda yedek üyeler komisyonda görev yapar. Bakanlık, gerekli
durumlarda uygun görülen yerlerde birden fazla komisyon ve bütün komisyonlar
için ortak yedek üye listesi oluşturabilir. Yurtdışına gönderilecek
öğrencilerin seçimi, başvuru şartları ile sınavlara ilişkin diğer usul ve
esaslar Bakanlık tarafından yönetmelikle düzenlenir.”
BAŞKAN – Komisyon son okuttuğum
önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Sayın Dedeoğlu, buyurunuz.
(MHP sıralarından alkışlar) 
MESUT DEDEOĞLU (Kahramanmaraş) –
Sayın Başkan, değerli milletvekilleri; 562 sıra sayılı Milli Eğitim Temel
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 2’nci maddesi üzerine Milliyetçi Hareket Partisi olarak
vermiş olduğumuz değişiklik önergesi hakkında söz aldım. Bu vesileyle yüce
heyetinizi saygılarımla selamlıyorum. 
Değerli milletvekilleri, ülkemizde
eğitim camiası, belki de bugüne kadar hiç yaşanmamış zor ve sıkıntılı bir dönem
içerisindedir özellikle de bu kanun tasarıyla ilgili. “Eğitimi yeniden
yapılandırma” söylemleriyle yola çıkan Hükûmet, bu konuda tam bir hüsran
yaşatmış ve yaşatmaktadır. Eğitim konusunda bugüne kadar uygulanan Hükûmet
politikalarından memnuniyetsizlik her geçen gün artmakta, bir yenisi daha
eklenmek üzere. 
Hükûmetin dershaneleri kapatma
konusunda almış olduğu karar milletimiz tarafından büyük bir tepkiyle
karşılanmaktadır. Eğitim alanında yaşanan sorunlar ortadan kalkmadan
dershanelerin kapatılması uygun değildir. Bu şekilde dershanelerin kapatılması
bir daha düşünülmelidir, bu kanunun yeniden hazırlanıp Meclise yeniden gelmesi
gerekir. 
Bir ülkenin kalkınması ve çağdaş
ülkeler seviyesine yükselmesi iyi yetişmiş bir insan gücüne bağlıdır. Uygulanan
eğitim politikaları ve Hükûmetin eğitimcilerimize bakış açısı bu konuda çok
önem arz etmektedir. Sürekli olarak yapılan sistem değişiklikleri hem
öğretmenleri hem öğrenci hem de öğrenci velilerini mağdur etmektedir. Bugün,
ülkemizde eğitimciler, yöneticiler ve öğrenciler hiçbir dönemde yaşamadıkları
kadar sıkıntının içine düşmüşlerdir. 
Sayın Başkan, değerli milletvekilleri;
Hükûmet politikaları, sürekli olarak eğitimcileri itibar kaybetme durumuna
düşürmüştür. Hazırlanan bu yasa tasarısı kamuoyunda büyük tartışmalara yol
açmaktadır. Yapılması planlanan değişiklikler eğitimcileri ve öğrencileri
sokaklara düşürmüştür. Hükûmet bu seslere mutlaka kulak vermelidir. Bu tasarı
sendikaların, sivil toplum kuruluşlarının ve eğitimcilerin de görüşleri
alınarak yeniden mutlaka ele alınmalıdır. Tasarı, Hükûmet cemaat hesaplaşmasına
dönüşmeden ve ülkemizde yaşanan eğitim sorunlarını ortadan kaldıracak bir
şekilde hazırlamalıdır. Tek taraflı yapılan bu düzenlemede maalesef bu
yapılmamıştır. 
Tasarıyla, öğretmenlerin iş güvencesi
ortadan kaldırılmak istenilmektedir. Bu düzenlemeden sonra, Hükûmet, öğretmen
olmayı iyice zorlaştırmakta ve tartışma yaratacak düzenlemelere imza
atmaktadır. Bundan böyle öğretmen olmak için sadece KPSS’yi kazanmak yeterli
olmayacaktır. KPSS’yi kazanarak öğretmen olanlar bir yıl içinde disiplin cezası
almadan performansa tabi tutulacaklardır. Ayrıca, bu konularda başarılı olan
öğretmenlere yine aynı yıl içinde yazılı ve sözlü sınavla ölçüm yapılacaktır.
Sözlü sınavların neye göre yapılacağı tasarıda hiç belirtilmemiştir. Bütün bu
değerlendirmelerde başarılı olanlar öğretmen olarak yoluna devam edecek,
başarılı olamayanlar öğretmenlik yapamayacaklardır. Başka bir anlatım tarzıyla,
Hükûmet, kimi isterse onu öğretmen olarak atayacaktır. 
Bu düzenleme, atama bekleyen 350 bin
öğretmeni atama konusunda endişelendirmektedir. Öğretmen ataması beklerken
böyle bir kanun taslağı karşımıza çıkmış durumda. Türkiye’de eğitimin
kalitesinin, seviyesinin yükselmesini beklerken maalesef ki öğretmen
atamalarının ve yöneticilerinin farklı bir şekilde göreve gelmesi
düşünülmektedir. Hükûmet, bu kanun tasarısıyla, ayrıca, Millî Eğitim Bakanlığı
Müsteşarı hariç bütün üst düzey yöneticilerin görevine de son verebilmektedir.
Önceki bakanlar tarafından atanan bürokratlar, mevcut Bakan tarafından
görevden alınmaktadır veya alınabileceklerdir. 
Ülkemizde dört yıl ve üzerinde okul
müdürlüğü ve müdür yardımcılığı olarak görev yapan eğitimcilerin görevleri de
bu kanun tasarısıyla sona ermektedir. Bundan böyle okul müdürleri ve müdür
yardımcıları, sınavsız bir şekilde, il millî eğitim müdürünün teklifi ile
valinin onayıyla dört yıllığına atanacaklardır. Bu düzenleme, diğer
düzenlemeler gibi yüzlerce müdür, müdür yardımcısının mağdur olmasına yol
açacaktır. 
Bu vesileyle önergemizin kabulünü
dileyerek yüce Meclisi saygılarımla selamlıyorum. 
BAŞKAN – Teşekkür ediyoruz Sayın
Dedeoğlu. 
OKTAY VURAL (İzmir) – Karar yeter
sayısı… 
BAŞKAN - Karar yeter sayısı arayacağım.
Önergeyi oylarınıza sunuyorum: Kabul
edenler… Kabul etmeyenler… Karar yeter sayısı yoktur.
Beş dakika ara veriyorum.
Kapanma Saati:
17.50
ÜÇÜNCÜ OTURUM
Açılma Saati: 17.57
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Üçüncü Oturumunu açıyorum.
Kahramanmaraş Milletvekili Mesut Dedeoğlu ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım. 
Kabul edenler… Kabul etmeyenler… 
Oylamayı
elektronik cihazla yapacağım.
Bir dakika süre
veriyorum. 
(Elektronik
cihazla oylama yapıldı)
BAŞKAN – Karar
yeter sayısı vardır, önerge kabul edilmemiştir. 
562 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon ve
Hükûmet yerinde. 
Diğer önergeyi
okutuyorum:
Türkiye Büyük Millet Meclisi
Başkanlığına
Görüşülmekte
olan 562 Sıra Sayılı Kanun Tasarısının Çerçeve 2 nci maddesinin aşağıdaki
şekilde değiştirilmesini arz ve teklif ederiz. 
Pervin Buldan (Iğdır) ve arkadaşları
Madde 2-1416
sayılı Kanunun 3 üncü maddesi aşağıdaki şekilde değiştirilmiştir.
"Madde 3-
Bu Kanun kapsamında yurtdışına gönderilecek öğrencilerin seçimi yazılı ve sözlü
sınavla olur.
Yazılı sınav
notu, Ölçme, Seçme ve Yerleştirme Merkezi tarafından yapılan Akademik Personel
ve Lisansüstü Eğitimi Giriş Sınavının %60'ının, Yabancı Dil Sınavının ya da
eşdeğerliliği kabul edilen sınav puanının %15'inin ve lisans mezuniyet notunun
(100'lük sisteme göre) %25'inin toplamından oluşan puandır.
Sözlü sınav
bakanlıkça oluşturulacak komisyon tarafından yapılır. Bu komisyon bir başkan ve
dört asıl üyeden oluşur. Komisyon üyelerinin ikisi bakanlık personeli veya
bakanlıkça uygun görülen ilgili kurum personeli tarafından diğer üçü ise ilgili
alanda çalışan öğretim üyeleri arasında başvuruda bulunanlardan kura ile
belirlenerek seçilir. Komisyon için aynı sayıda yedek üye de belirler. Asıl
üyelerin bulunmadığı durumlarda yedek üyeler komisyonda görev yapar.
Sözlü sınav komisyonu her bir alan için
müracaat eden adaylar arasından ilan edilen kontenjan sayısının üç katına kadar
adayı yazılı sınav notu en yüksekten başlayarak belirleyip sınava çağırır. Bu
sıralamaya göre son sırada aynı puana sahip birden fazla adayın olması halinde,
bu kişilerin tamamı sınava çağrılır. Başvuru sayısının ilan edilen kadronun
dört katından az olması halinde, adayların tamamı giriş sınavına alınır. Sözlü
Sınava çağrılan adaylar;
a) Genel alan bilgisi konularına
ilişkin bilgi düzeyi,
b) Bir konuyu kavrayıp özetleme, ifade
kabiliyeti ve muhakeme gücü,
c) İletişim becerileri, özgüveni ve
ikna kabiliyeti,
d) Bilimsel ve teknolojik gelişmelere
açıklığı,
e) Akademik çalışmalara yatkınlığı,
yönlerinden komisyon tarafından
değerlendirilir. Komisyon yazılı sınav notunu ve sözlü sınavdaki
değerlendirmesini göz önüne alarak başarılı adayları belirler. Yapılacak sözlü
sınavlar ses ve görüntü kayıt sistemleri ile kayıt altına alınır. Yurtdışına
gönderilecek öğrencilerin seçimi, başvuru şartları ile sınavlara ilişkin diğer
usul ve esaslar bakanlık tarafından yönetmelikle düzenlenir.”
BAŞKAN – Komisyon, bu okuttuğum
önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz.
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkanım.
BAŞKAN – Buyurunuz Sayın Kaplan.
HASİP KAPLAN (Şırnak) – Değerli
milletvekilleri, bu eğitim sistemini tek başına değiştirmek için çok fazla
akıllı olmak lazım veya başka nedenler olmak lazım. Şimdi, eğitim gibi 77
milyonu insanı yakından ilgilendiren bir konuda, 350 bin öğretmen açıkta,
kapıda beklerken, senelerce beklerken üstelik, senelerce atama beklerken
eğitimi ticarileştirmek, metalaştırmak, özel okulları açmak, devletin
Boğaz’daki çok güzelim okullarını da birilerinin vakıflarına, özel hesaplarına,
özel okullarına yirmi beş yıllığına yap-işlet-devret, yok, kiralama, bilmem ne
hesabıyla, milyar dolar, trilyon dolar değerlerindeki, devletin, bu milletin
hazineye yatırdığı vergilerle alınan okullarını da birilerine vermek… Bu, akıl
kârı değil; bu, akıl kârı değil arkadaşlar. Hiç kimse kafasındaki cetveli koyup
kafasındaki cetvele göre yeni bir nesil yetiştirmeyi bu ülkede yapmaya
kalkmasın. Bunun şartları vardır; insan haklarını öğretin, hukuku öğretin,
bilişimi öğretin, bilgisayarı öğretin, çağdaşlığı öğretin, parasız okumayı
öğretin ve yurt dışına gidecek öğretmenlerinizi, lisans eğitimi alacak
insanlarınızı kırmızı, mavi, beyaz diye fişlemeyin. Öğretmenler bildim bileli
ceberut devletlerin baskısı altında, TÖS’ten TÖB-DER’e, bugün de sendikalara
kadar eğer bütün sendikalar buna karşı dikiliyorsa ve size şunu söylüyorsa: “5
bin lisansüstü öğrenci göndereceksiniz öğretmeni…” Yalnız bugüne kadar 1.500
kişi göndermişsiniz. 
LES sınavına giriyor, puanı alıyor,
sözlü sınava çekiyorsunuz, yandaş listeleri çıkarıyorsunuz, ayrımcılık
yapıyorsunuz, insanların bilgisine bakmıyorsunuz, liyakatine bakmıyorsunuz, dil
bilgisine bakmıyorsunuz, yurt dışındaki becerisine bakmıyorsunuz, o insanın
yoksul mu, tok mu olduğuna bakmıyorsunuz. Herkesin kasalarla parası yok ki
kardeşim. Bu ülkenin memurları var, işçileri var, çiftçileri var, esnafı var.
Bu ülkenin 20 milyonu yoksulluk sınırının altında yaşıyor. Bunların
çocuklarının okuma hakkı yok mu? Ne bu sözlü sınavına inadına inadına
direniyorsunuz? Niye sözlü sınavını kamera kayıtlarına almıyorsunuz? İllaki
gizli kamera mı koysunlar? Orada da ne yaptıklarınızı mı görsünler? Gizli
kamerayla sınavlara mı hazırlansınlar? Yapmayın, etmeyin, eylemeyin! Bir hukuk
devletinde bir haksızlık varsa insanlar yargıya gider. Yargının yolunu kapatmak
nasıl bir anlayıştır? 
Arkadaşlar,
Millî Eğitim Bakanlığı kamu kurum ve kuruluşlarının inisiyatifini artırmalıdır,
öğretmenlerine güvenmelidir. “Bana bir harf öğretenin kölesi olurum.” diyor
Hazreti Ali. Bizde de “Bana bir harf öğreteni içeri tıkarım.” zihniyeti var. Bu
ne anlayıştır, bu ne yaklaşımdır arkadaşlar? Şimdi soruyorum size: Erasmus Programı’na Türkiye’den
10 bin kişi gitmiş. Burslu gidecek bir öğrencide yandaşlık, partizanlık, Allah
için söyleyin adalette yeri var mı bunun? Bunun bütün şikâyetlerini alıyoruz.
Her gün aileler bize geliyor. Milletvekiliyiz, çaresiziz, kanun teklifi
veriyoruz, gelmiyor. Bu adaletsizliği yapmayın, yapmayın, yapmayın! Bu
insanlara haksızlık yapmayın, okurken yapmayın! Eğitimini yapsın, bu ülkeye
yararlı insanlar yetişsin veya okuduktan, eğitimi yaptıktan, lisansını
yaptıktan sonra gelsin liyakatine göre devletin kademelerinde çalışsın.
Valileri başlarına diktiniz, sendikalarına göre ayırdınız, müdürleri aldınız,
bu yasayla gelip tekrar, tekrar, tekrar sürgün, kıyım; öğretmen düşmanı bir
anlayış, öğretmene düşman, millete düşman, halka düşman, çocuklarına düşman.
Olmaz ki arkadaşlar! Her şey para değil. Biraz vicdan, biraz insanlık, biraz
hukuk, biraz ülkenin geleceğini düşünün. Biraz geleceğini düşünün…
RECEP ÖZEL (Isparta) –
Biraz sakin ol! Biraz sakin ol!
HASİP KAPLAN (Devamla)
– Para, para, para! Napolyon “Para, para, para.” demişti, ne oldu sonu? Parayla
bir şey olmuyor arkadaşlar. Biraz vicdan! Vicdan! Vicdan! Vicdan! İlla ki
cüzdan, cüzdan; cüzdan değil Türkiye!
RECEP ÖZEL (Isparta) -
Sakin, sakin!
ÜLKER CAN (Eskişehir) –
Sakin söyleyin.
HASİP KAPLAN (Devamla)
– Bakın, sakin söyleyince anlamıyorsunuz, uyuyorsunuz, uyuyorsunuz.
Laptoplarınıza giriyorsunuz, kayıtları izliyorsunuz. Size hatırlatamıyoruz.
Yapmayın, etmeyin, eylemeyin! 
LÜTFÜ TÜRKKAN (Kocaeli)
– Hasip Bey, yayın kesildi, yayın.
HASİP KAPLAN (Devamla)
– Bu önerge sizi de çocuklarınızı da kurtarır ama biliyorum ki siz bildiğinizi
okursunuz, değil mi? Gün ola devran döne arkadaşlar! (BDP ve CHP sıralarından
alkışlar)
BAŞKAN – Teşekkür
ediyoruz Sayın Kaplan.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 2 nci maddesinin 1 inci
fıkrasının ikinci cümlesinde geçen "Milli Eğitim Bakanlığınca veya"
ibaresinin çıkarılmasını, 3 üncü fıkrasında geçen "Bunun dışında sözlü sınav
ile ilgili herhangi bir kayıt sistemi kullanılamaz." ibaresinin
çıkarılarak yerine "Sözlü sınavlar kayıt altına alınır. Yurtdışına
gönderilecek öğrencilerin seçimi amacı ile düzenlenecek yönetmeliklerde sözlü
sınavın etkisi yüzde onu geçemez." ibaresinin eklenmesini arz ve teklif
ederiz.
Saygılarımızla.
Sedef Küçük (İstanbul) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ ORHAN ATALAY (Ardahan) – Katılmıyoruz
Başkanım.
BAŞKAN –
Hükûmet?
MİLLÎ EĞİTİM
BAKANI NABİ AVCI (Eskişehir) – Katılmıyoruz Sayın Başkan.
BAŞKAN - Buyurunuz
efendim, İstanbul Milletvekili Sedef Küçük. (CHP sıralarından alkışlar) 
SEDEF KÜÇÜK
(İstanbul) – Sayın Başkan, değerli milletvekilleri; 562 sıra sayılı Kanun
Tasarısı’nın 2’nci maddesi üzerine söz aldım. Yüce heyetinizi saygıyla
selamlıyorum.
Değerli
milletvekilleri, kanımca şu soruyla başlamak en doğrusu olacaktır: Dershaneler
neden var? İyi bir eğitim ve adil bir sınav sisteminde dershanelere ihtiyaç
duyulmayacağı açıktır. İnsanlar herhâlde bizim paramız çok, gidip de birazını
dershanelere aktaralım demiyorlar. Çocukları üniversitelere girebilsin,
kendilerine bir gelecek kurabilsin diye çabalıyorlar. 
Peki, Türkiye’de
eğitim sistemi iyi midir? Hepimizin bildiği gibi, iyiyi bırakın, vasat bile
olmayan bir eğitim sistemimiz var. Sınav biçimi, eğitim yöntemi neredeyse her
yıl değiştirilmekte. Son on iki yılda her yeni gelen bakan “reform” yapacağım
diye sistemi, maalesef, daha beter edip gitmekte. Yani dershaneler eğitim
sistemindeki çarpıklığın ve başarısızlığın nedeni değil, sonucudur. 
Elbette hepimiz,
dershanelere ihtiyaç duyulmayacak, öğrencilerin dershanelere mahkûm olmadığı
bir sistemi arzu ederiz. Elbette hepimiz, okullarımızdan öğrencilerimizin tam
donanımlı olarak mezun olmalarını isteriz. Ama gel gelelim ki gerçekler böyle
değil. Eğitim sistemlerinin öğrencileri ne kadar iyi yetiştirdiğini ölçmek için
yapılan PISA araştırmasına göre, Türkiye matematik, okuma-anlama becerisi ve
fen bilgisinde son sıralardadır. Ortadaki gerçek işte budur. 
Değerli milletvekilleri, peki,
hâlihazırda olanlar ne? Dershaneler neden kapatılmak istenmekte? Çünkü
dershaneler bir siyasi hesaplaşmanın ortasında kalmıştır. Çünkü filler
tepişmektedir. Şunun bilinmesini isterim ki biz Cumhuriyet Halk Partisi olarak
bu kavgada tarafız, ancak biz fillerin tarafında değiliz, biz çimenlerin
tarafındayız, biz öğrencilerin tarafındayız, dershaneleri kapatıldığında işsiz
kalacak öğretmenlerin tarafındayız ve kantincisinden tutun, temizlikçisine
kadar işini kaybedecek on binlerce çalışanın tarafındayız. 
Değerli milletvekilleri, eğitim
sisteminde sorun yalnızca dershaneler veya ortaöğretim değildir,
üniversitelerimizin hâli de ortadadır. Suskun, konuşamayan, yazamayan bir
üniversite sistemi yaratılmıştır. Gezi protestolarına katıldı diye, iktidarı
eleştiren “tweet” attı diye, sınavda sorduğu soru sakıncalı bulundu diye
haklarında soruşturma açılan öğretim üyelerinin olduğu bir sistem
yaratılmıştır. 
Bakın, bu ay içinde YÖK öğretim
elemanlarının disiplin yönetmeliğinde değişiklik yaptı ve kendi uzmanlık
alanları dışında görüş veren öğretim üyelerine cezalar getirdi. Anayasa
tarafından güvenceye alınan haklar hiçe sayılarak grev, iş yavaşlatma ve boykot
gibi eylemler suç sayıldı. Daha önce de YÖK Öğrenci Disiplin Yönetmeliği’ni
değiştirerek afiş asılmasını bile cezalandırılır hâle getirmişti. 
12 Eylül yönetimini aratmayacak bu
düzenlemeler ne yazık ki artık hiç kimseyi şaşırtmıyor. Giderek otoriter hâle
gelen, basına sansür uygulayan, muhalefet lideri televizyona çıktı diye ekran
karartan bir yönetim anlayışından da zaten daha fazlası beklenemezdi. Ancak
şunun iyi bilinmesi gerekir ki bunlar çare değildir. Ne kadar baskı yapılırsa
yapılsın ne kadar ekran karartılırsa karartılsın ne kadar çok gazeteye sansür
uygulanırsa uygulansın yolsuzluk iddialarının üstünün örtülmesi mümkün
değildir. (CHP sıralarından “Bravo” sesleri, alkışlar) Tarih bize gerçeklerin
eninde sonunda ortaya çıkmak gibi bir huyu olduğunu göstermektedir. 
Bütün bu baskı ve sindirme politikaları
kendi gölgesinden bile korkar hâle gelen bir iktidar anlayışının
yansımalarıdır. Son iki ayda Meclise dayatılan yasaların ortak bir özelliği
vardır, hemen hepsi antidemokratik, özgürlükleri askıya almaya yönelik
yasalardır. Türkiye'nin bu zihniyetle bir adım bile ilerleyemeyeceği aşikârdır.

Bu anlayış sonucunda ortaya çıkacak tek
şey toplumsal gerilimlerin daha da artma tehlikesi diyor, hepinize saygılar
sunuyorum. (CHP sıralarından alkışlar) 
BAŞKAN
– Teşekkür ederiz Sayın Küçük.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
madde üzerinde üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 3 üncü maddesi ile
değiştirilmesi öngörülen 1416 sayılı Kanun’un 21’inci maddesinin üçüncü
fıkrasında yer alan "çalışma sürelerinin" ibaresinin "görev
sürelerinin" şeklinde değiştirilmesini arz ve teklif ederiz.
 Zühal Topcu Lütfü
Türkkan Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
 Muharrem Varlı
 Adana
Türkiye Büyük Millet Meclisi Başkanlığına
Görüşülmekte
olan, 562 sıra sayılı "Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 3 üncü
maddesinin 2 inci fıkrasının aşağıdaki gibi değiştirilmesini arz ve teklif
ederiz.
"Milli
Eğitim Bakanlığı adına bu kanun kapsamında yurtdışına gönderilenlerden
gönderildikleri ülkede doktora öğrenimlerini tamamladıktan sonra mecburi hizmet
yükümlülüklerini ifa etmek üzere yurda dönenler 30 gün içerisinde Milli Eğitim
Uzmanı kadrolarına atanır."
Saygılarımızla.
 Ali Özgündüz Fatma
Nur Serter Celal Dinçer
 İstanbul İstanbul İstanbul
 Süleyman
Çelebi
 İstanbul

Türkiye Büyük Millet Meclisi Başkanlığına
Görüşülmekte
olan 562 Sıra Sayılı Kanun Tasarısının Çerçeve 3 üncü maddesinde yer alan
"Milli Eğitim Uzmanı" ibaresinin "Eğitim Uzmanı" şeklinde,
MADDE 21- ile başlayan ikinci fırkasının aşağıdaki şekilde değiştirilmesini,
üçüncü fıkrasının ise kanun tasarı metninden çıkartılması arz ve teklif ederiz.
 Pervin Buldan İdris
Baluken Sırrı Sakık
 Iğdır Bingöl Muş
 Altan Tan Selma
Irmak Hasip Kaplan
 Diyarbakır Şırnak Şırnak
Erol Dora
 Mardin
MADDE 21- Bu
Kanun uyarınca yurtdışına gönderilip öğrenimlerini başarı ile tamamlayanlar
mecburi hizmetlerini ifa etmek üzere doğrudan gönderildikleri kurumların uzman
kadrolarına atanır. Bu kişiler, mecburi hizmet sürecinde, kamu
üniversitelerince açılan ilgili alandaki kontenjanlara ilişkin yeterlilik
sınavlarına başvurup başarılı olmaları halinde kamu üniversitelerinde öğretim
üyesi kadrolarına geçebilirler ve mecburi hizmet sürelerini burada
tamamlayabilirler."
BAŞKAN –
Komisyon önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Kaplan, buyurun.
HASİP KAPLAN (Şırnak) – Şimdi, değerli
arkadaşlar, doğru konuşalım. Hoşunuza gitmiyor, biliyorum ama 75 bin dolar
–yeşil yeşil dolarlar var ya- kredi, burs veriyorsunuz. Yurt dışına gidiyor,
eğitim görüyor, uzmanlaşıyor. Ülkeye döndüğü zaman ne yapması lazım? Aldığı
eğitim ve bilgilenmeyle ilgili uygun yerlerde kadro alması ve memlekete hayırlı
olması lazım, değil mi? Olamıyor kardeşim sizin sisteminizde, olamıyor. 
Şimdi, bu yasayla millî eğitimi sil
baştan değiştireceksiniz. Sil baştan değiştirdiğiniz bu eğitimde insanları
kafalarına göre, kafataslarına göre, düşüncelerine göre, fikriyatlarına göre
her birisini kategorize edeceksiniz ve kendinize yakın insanları yerleştireceksiniz.
Kiminle? Valilerle. Kiminle? O valilerle -YÖK’te edindiğiniz- 12 Eylülün bu
memlekete felaketi olan YÖK’le beraber oturacaksınız, oradaki kadrolarınızla
uygun müdürler seçeceksiniz. Müdür tipolojisi -şekil A’da gözüktüğü gibi- nasıl
olacak, bıyıklar nasıl olacak, saç tipi nasıl olacak ona bakılıyor. Arkadaşlar,
bilgi, birikim… Yani otuz yılını öğretmen olarak geçirmiş, bu ülkeye hayırlı
evlatlar yetiştirmiş, gençler yetiştirmiş öğretmenleri otuz yıldan sonra sizin
tutup bu şekilde bir tasnife tutmanız vicdan işi mi, hukuk işi mi Allah aşkına?
Yani bir kişi solcu olsa müdür olamaz mı? Ben size soruyorum: Bir kişi, sendika
istiyorsa müdür olamaz mı? Bir kişi, barış ve özgürlük, daha çok demokrasi
istiyorsa olamaz mı? 
HARUN KARACA (İstanbul) – Olur, olur.
HASİP KAPLAN (Devamla) – İlla
birilerinin keyfine göre mi olması lazım? Eğer siz böyle yaparsanız, yarın siz
gittiğiniz zaman sizin yerinize gelecek birileri de sizin yaptığınızı yapar,
mevcutları sürer, kendi yandaşlarını getirir. Bu ülkeye yapılacak en büyük
kötülük budur arkadaşlar. 
Bu ülkenin öğretmenlerine güvenmeyi bu
ülke öğrenmek zorundadır. Bu ülke, kendi öğretmenine yaşamını sağlayacak kadar
maaş bile vermeyen, “Git pazarda limon sat.” diyen bir ülke, bir devlet. O da
yetmiyormuş gibi ticarileşme, özel okullara öğrenci başına teşvik primleri
ödeyerek özel okulları teşvik etme olayını getiriyor. Köydeki, Anadolu’daki, İç
Anadolu’daki, Karadeniz’in kırsal kesimindeki, iç kesimindeki insanlar, yoksul
insanlar ne yapacak arkadaşlar? 
Bakın, bizim getirdiğimiz önerge hap
gibi bir önerge. Diyoruz ki: “75 bin dolar döviz veriyorsun, yurt dışına
gidiyor, uzmanlaşıyor, geliyor görevini liyakatine göre ver.” Siz diyorsunuz:
“Hayır, sözlüye tabi tutacağım, sözlüde soracağım: Hoca’yla aran nasıl?” “Hangi
Hoca?” diyecek, şaşıracak. Ben burada Elitaş’a bir gün söyledim, “Hoca okyanus
ötesinden talimat veriyor mu?” Diyor ki: “Mübarek zattır, vermez.” Kardeşim,
ben söylüyorsam benim dediğimde bir söz var. Beni dinlemediniz o gün, dedim:
“Bakın, okyanusun ötesi, Pensilvanya’dan talimat…” Elitaş dedi: “O mübarek
zattır.” Şimdi, o mübarek zata “Haşhaşin” diyorsunuz, işler karışıyor. 
Bakın, yapmayın, eğitimle oynamayın,
sağlıkla oynamayın, benim iki sene önce söylediklerimi de akıllarınıza getirin.
Bugün Başbakan gitmiş Burdur’da “Okyanus ötesi.” diyor. Ya ben burada dedim,
üstüme yürüdünüz. Ne iştir bu, şimdi Allah aşkına söyler misiniz? Nasıl oluyor?
Ben onu demiyorum, bakın, öğretmenlik kutsal bir görevdir. Öğretmene haksızlık
yapan, öğretmeni süren, öğretmenin hakkını teslim etmeyenler hayatta iflah
olmaz; ben buna inanırım -içinizde öğretmen çok, eğitimci çok- ben buna
vicdanen inanıyorum. 
Yurt dışında ben otuz sene çalıştım,
orada öğretmenleri gördüm; çok mükemmel insanlar var farklı düşüncelerde. Hepsini
de başımızın üstüne koyalım, hepsine de liyakatini verelim, görev verelim;
verdiğimiz görevde çalışmalarını yapsınlar, hizmet etsinler. Bizim söylediğimiz
budur. 
Bu sözlü sınav olayını çıkarın
arkadaşlar, çıkarın. Sözlü sınavda “adam, adamcılık” olayını, oyununu bırakın
bu ülkeye hizmet edin diyorum.
Teşekkür ediyorum. (BDP sıralarından
alkışlar)
BAŞKAN – Teşekkür ederiz Sayın Kaplan.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan, 562 sıra sayılı "Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 3 üncü
maddesinin 2 inci fıkrasının aşağıdaki gibi değiştirilmesini arz ve teklif
ederiz.
"Milli
Eğitim Bakanlığı adına bu kanun kapsamında yurtdışına gönderilenlerden
gönderildikleri ülkede doktora öğrenimlerini tamamladıktan sonra mecburi hizmet
yükümlülüklerini ifa etmek üzere yurda dönenler 30 gün içerisinde Milli Eğitim
Uzmanı kadrolarına atanır."
Süleyman Çelebi
(İstanbul) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Çelebi, buyurunuz
efendim. (CHP sıralarından alkışlar)
SÜLEYMAN ÇELEBİ (İstanbul) – Sayın
Başkan, değerli arkadaşlar; hepinizi saygıyla sevgiyle selamlıyorum.
Tabii, şöyle bir yanı var bu yasanın:
Hükûmet, paralel yapıyla ödeşmek adına Millî Eğitim Bakanlığını baştan
şekillendirmektedir. Hükûmet, kendisinin yarattığı bu yapıyla mücadele ederken
Millî Eğitim Bakanlığını yerle bir etmektedir. Böyle bir yapılanmadan
bahsediyoruz.
Komisyonda, değerli Komisyon üyeleri,
muhalefet partilerinin bu konudaki milletvekilleri bu sürece ilişkin birçok
önerileri, yapıcı katkıları verdi; diğer sivil toplum örgütlerinin bu konuda
görüşleri alındı; sendikalar görüşlerini verdi. Zaten dinliyorsunuz -hiç o
konuda hakkınızı yemeyelim- ama bildiğinizi okuyorsunuz; problem burada bu.
Yani, dinliyor gibi ve onları algılıyor gibi, hatta Sayın Bakan da orada
referanslar verdi, kafasını salladı; ben de dedim ki: “Galiba olumlu bir nokta
olacak.” Ama, böyle olmuyor; tam tersi, bürokrasinin iktidarı burada egemen
oluyor. Bürokrasinin hazırladığı taslağa siyasetçi olarak hangi katkıyı
verirseniz verin, hangi yaklaşımı ortaya koyarsanız koyun, burada asla siyasi
tercihler değil, bürokrasinin o konuda hazırladığı tercihler egemen olur bir
noktada. 
Şimdi, değerli arkadaşlar, teknik
olarak bu yasanın bütün maddelerinin, dün de bu konuda bizim adımıza Fatma Nur
Serter arkadaşımız bunun ne düzenleme getirdiğini çok net ortaya koydu. Burada
problem şu, bu bir haftalık, on günlük maratonumuzun toplamında şöyle bir şey
var: HSYK’yla ilgili yapılan düzenlemeler, İnternet’le ilgili yapılan
düzenlemeler, şimdi Millî Eğitim Bakanlığıyla ilgili yapılmakta olan yasal
düzenlemeler, MİT’le ilgili yapılacak olan düzenlemelerin tek bir çıkış noktası
var, o da şu değerli arkadaşlar: Yani, daha önce kaldırdınız ya, bu Kenan
Evren’le ilgili, Millî Güvenlik Kuruluyla ilgili düzenleme vardı, onlar
hakkında hiçbir yaptırım yapılamaz diye bir yasal düzenleme vardı, o yasal
düzenleme şu anda tamamen kendiniz için uygulamaya konuluyor. Nasıl konuluyor?
Yani, bunları konuşmak yerine şunu konuşsak daha iyi olur: AKP’yi koruma ve
kollama yasaları bir paket olarak sunuluyor, aynen budur bu yasalar çünkü
dokunulmazlığın diğer halkası size yetmedi. Şimdi bu yasal düzenlemeler
yapıldıktan sonra yeni bir zırha, yeniden dokunulmazlığa, bu da yetmezse
anayasal düzenlemeye gideceksiniz. AKP’li bakanlara dokunulamaz, AKP’li
Başbakana dokunulamaz diye yeni bir düzenleme getirmek durumundasınız bunlar kifayet
etmezse. Çünkü burada amacınız… Gerçekten, AKP’ye çalışılan bir fabrika burası,
biz de buna alet ediliyoruz milletvekilleri olarak. Gerçekten, bakıyorum, yani
bir haftadır, on gündür, gece gündüz, sabahlara kadar, komisyonlarda cumartesi,
Pazar sabaha kadar burada sabahlamamızın telaşı şu: Seçime -özellikle bu 30
Marta- giden yolda, bütün zırhları üzerinizde toplamaktır. 
İHSAN ŞENER
(Ordu) – Millete zırh geçmez Süleyman Bey, millete zırh geçmez.
SÜLEYMAN ÇELEBİ
(Devamla) – Şimdi, millete karşı zırhlanmak için yapıyorsunuz.
İHSAN ŞENER
(Ordu) – Yok, geçmez o. 
SÜLEYMAN ÇELEBİ
(Devamla) – Ben, bu yasal düzenlemelerin arkasındaki komplonun bu anlamda
okunmasını istiyorum ve bunu, bu konudaki yolsuzlukları yeni bir battaniyeyle
gizlemenin, yeni bir örtüyle örtmenin projesi olarak görüyorum. O nedenle, bu
proje yerine, biz, burada, madde madde, gerçekten, eğitimin sorunlarını
konuşsak, bu yapılacak olan buradaki önerilerimizi dikkate alsak sorun çoktan
çözülecek. 
Bakın, bu
düzenlemeyle -iddiayla söylüyorum- orada yaklaşık 100 bin eğitmenin anca yüzde
10’u yeniden bu sürece dâhil olacak ama yapmak istediğiniz bir tek şey var:
Şimdiden kılıcı elinize alıp millî eğitimde, diğer uygulamalarda birkaç
operasyon yapıp ondan sonra milleti tehditle, şantajla “Bakın, böyle yaparlarsa
herkese bir karanlık Türkiye geleceği… 
(Mikrofon
otomatik cihaz tarafından kapatıldı) 
SÜLEYMAN ÇELEBİ
(Devamla) – …olacaktır.” diye bir kaide yaratarak sorunu aşmaya çalışıyorsunuz.
Onun için, bu yasal düzenleme millî eğitimin değil, eğitimsizliğin yoludur. 
Hepinize
teşekkür ederim. (CHP sıralarından alkışlar) 
BAŞKAN –
Teşekkür ederiz Sayın Çelebi.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı”nın çerçeve 3 üncü maddesi ile
değiştirilmesi öngörülen 1416 sayılı Kanun’un 21’inci maddesinin üçüncü
fıkrasında yer alan "çalışma sürelerinin" ibaresinin "görev
sürelerinin" şeklinde değiştirilmesini arz ve teklif ederiz.
Muharrem Varlı (Adana) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Adana Milletvekili Muharrem
Varlı, buyurun efendim. (MHP sıralarından alkışlar)
MUHARREM VARLI (Adana) – Sayın Başkan,
değerli milletvekilleri; hepinizi saygıyla selamlıyorum.
Üzüntüyle baktığımız ve bizi derin
düşüncelere salan Ukrayna’da bazı hadiseler var. Özellikle Kırım Özerk
Bölgesi’nde Parlamentonun Ruslar tarafından işgal edilmesiyle orada Rusya ile
Amerika’nın arasındaki bir mücadelede Kırım Tatarlarının haklarının,
hukuklarının korunması açısından Hükûmeti, Türkiye Cumhuriyeti devletini bir an
önce göreve davet ediyorum. Çünkü, orada yaşayan Türkler, Kırım Tatarları çok
uzun yıllar öncesinde de çok ağır işkencelere maruz kalmış, çok sıkıntılar
yaşamış. Dolayısıyla, belli bir rahatlık süreci içerisinden eğer bugün Rusların
egemenliğinde veya Avrupa ile, Amerika ile Rusya’nın arasındaki çatışmanın
arasında kalıp bundan zarar görürlerse hepimiz üzüntü duyarız diye düşünüyorum.
Onun için, Hükûmeti ve Türkiye Cumhuriyeti devletini bir an önce bu konuda
tedbir almaya davet ediyorum.
Yine her zaman olduğu gibi, kendi
emellerinizi gerçekleştirmek adına bir kanun getirdiniz ve burada
kanunlaştırmaya çalışıyorsunuz. Partinizin başında “adalet” var, “Adalet ve
Kalkınma Partisi” ama adaletli bir uygulamayı ortadan kaldırmaya
çalışıyorsunuz. Daha önce yazılı imtihanlarla, hak ederek okul müdürü, müdür
yardımcısı olanları, bürokrat olanları bir çırpıda görevden alıp onların yerine
parti teşkilatlarınızın veya size bağlı sendikaların önereceği insanları
valilerin yetkisiyle atatarak müdür yapmaya çalışıyorsunuz. Arkadaşlar, bu son
derece sakıncalı ve yanlış bir uygulamadır. Bugün binlerce insan burada Türkiye
Büyük Millet Meclisini izliyor, sizleri izliyor, sizlerin vereceği oyu,
sizlerin vereceği kararı izliyor. Bu insanların birçoğu belki sizlere oy vermiş
insanlardır ama siz, sırf kendi parti teşkilatlarınızın ve sendikalarınızın
dediğini gerçekleştirmek adına, sırf kendi kafanızın arkasındakileri
gerçekleştirmek adına bu müdürleri bir anda değiştirip, bürokratları bir anda
değiştirip istediğiniz adamları yetkilendirmek istiyorsunuz. Bu son derece
adaletsiz ve son derece yanlış bir uygulamadır, bundan bir an önce vazgeçin, bu
kararınızın doğru olmadığını buradan haykırıyorum. Binlerce bu meseleye
düşünceli bir şekilde yaklaşan, bakan insanlar adına buradan haykırıyorum:
Lütfen bu meseleyi bir an önce ortadan çekin, kaldırın ve o insanlar, adaletli
bir şekilde geldikleri görevlerini yapmaya devam etsinler.
Değerli arkadaşlarım, şimdi, vali neye
göre karar verecek? Size bağlı sendikanın önereceği isme göre karar verecek.
Hani, hep demokrasiden bahsediyorsunuz, millî iradeden bahsediyorsunuz, bunun
neresinde demokrasi var? Yani, şimdi, sendikalar demokrasinin en önemli
kurallarından, en önemli kurumlarından bir tanesi değil mi? Şimdi, başka
sendikaları hiçe sayacaksınız, başka sendikaların üyelerini hiçe sayacaksınız;
kendi sendikanızın ön alması, kendi sendikanızın söz sahibi olabilmesi için
kanun hazırlayacaksınız. Bu, adaletle ne kadar bağdaşır, hukukla ne kadar
bağdaşır, vicdanla ne kadar bağdaşır, Allah korkusuyla ne kadar bağdaşır?
Buradan hepinizin vicdanlarına seslenmek istiyorum: Doğru bir uygulama yapmıyorsunuz,
yanlış bir uygulama yapıyorsunuz, gelin bundan vazgeçin. 
Şimdi, dershaneler niye bu ülkede var
oldu? Niye bu kadar çoğaldı dershaneler? On iki yıldan beri siz iktidarsınız;
demek ki eğitim sisteminde tam manasıyla öğrencileri doyuracak bu rekabet
sisteminde öğrencilerin yarışmasını tam manasıyla sağlayacak imkânları
veremediğiniz için dershaneler ortaya çıktı. Çocuklarınızı neden özel okullara
gönderiyorsunuz, devlet okullarına göndermiyorsunuz? Çünkü özel okullar daha
iyi eğitim veriyor, değil mi? Dolayısıyla, arkadaşlar, burada kendi
hatalarınızı, kendi sıkıntılarınızı, kendi problemlerinizi ve ondan
kaynaklanan… Dershanelerin ve özel okulların işlemesini durdurmak ve güya
kendiniz açısından, bir gruba karşı tedbir almak açısından, intikam almak
açısından böyle bir yasa değişikliği yapıyorsunuz, son derece yanlış bir
uygulama içerisindesiniz, bundan vazgeçin arkadaşlar. İntikam almak, elbette
ki, eğer, size yapılan bir yanlış varsa, bunu yanlış olarak
değerlendiriyorsunuz, birilerinin ekmeğiyle oynayarak, bir kurumu ortadan
kaldırarak veya Millî Eğitimin tamamını ortadan kaldırarak, Millî Eğitimi yok
sayarak olmaz, böyle olmaz. Hukuk çerçevesinde, kanun çerçevesinde -eğer
birileri suç işliyorsa- gelin, hep beraber cezalandıralım, hep beraber cezasını
verelim, ondan sonra da çıkalım “Bunlar suç işledi, biz de cezalandırdık.”
diyelim. Ama siz bütün kurumu, bütün Bakanlığı cezalandırıyorsunuz.
Saygılar
sunuyorum. (MHP sıralarından alkışlar)
BAŞKAN –
Teşekkür ederiz Sayın Varlı.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Madde 3’ü
oylarınıza sunuyorum: Kabul edenler… Kabul etmeyenler… Madde 3 kabul
edilmiştir.
4’üncü madde
üzerinde iki adet önerge vardır, okutuyorum: 
Türkiye Büyük Millet Meclisi Başkanlığı’na
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 4 üncü maddesi ile
1416 sayılı Kanuna eklenmesi öngörülen geçici 3 üncü maddenin birinci fıkrasında
yer alan "ifa etmeye" ibaresinin "yerine getirmeye"
şeklinde değiştirilmesini arz ve teklif ederiz.
 Zühal Topcu Lütfü
Türkkan Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 4 üncü maddesinin 2 nci
fıkrasına "Yurtdışına eğitim amacıyla gönderilenlerden öğrenimlerini
tamamlayamayanların durumu yönetmelikle düzenlenir." ibaresinin
eklenmesini arz ve teklif ederiz.
Saygılarımızla. 
 Celal Dinçer  Fatma
Nur Serter  Dilek Akagün Yılmaz
 İstanbul  İstanbul
 Uşak
BAŞKAN – Komisyon bu okuttuğum önergeye
katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU BAŞKAN VEKİLİ AVNİ ERDEMİR (Amasya) – Katılmıyoruz Sayın Başkanım.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkanım.
BAŞKAN – Kim konuşacak?
Sayın Yılmaz, buyurunuz. (CHP
sıralarından alkışlar)
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın milletvekilleri, bugün
-bildiğiniz gibi- Başbakan Tayyip Erdoğan Uşak’taydı. 
MİHRİMAH BELMA SATIR (İstanbul) – Ne
güzel ev sahipliği yaptı Uşaklılar.
DİLEK AKAGÜN YILMAZ (Devamla) – Uşak’ta
olması nedeniyle bazı öğrenci arkadaşlarımız yani bu konuda tepkilerini dile
getirmek isteyen vatandaşlarımız pankartlar açmışlar. Pankartlarda ne yazıyor
biliyor musunuz? “Konumuz montaj, dersimiz dublaj, hocamız Tayyip.” Bu
pankartları astıkları için çocuklar gözaltına alınıyorlar, insanlar karakollara
götürülüyorlar, baskı altında tutuluyorlar. Artık, en ufak bir eleştiriye bile
tahammülünüz yok. 
ALİ ŞAHİN (Gaziantep) – Paralel yapının
işidir.
DİLEK AKAGÜN YILMAZ (Devamla) – Bunu
şiddetle protesto ediyorum. Yani, barışçıl anlamda farklı düşüncelerini dile
getiren çocuklarımız, vatandaşlarımız Uşak’ta gözaltına alındı. Bunu şiddetle
kınıyorum ve protesto ediyorum. 
SALİH KOCA (Eskişehir) – Esnafı
hastanelik edenlere ne diyorsun?
DİLEK AKAGÜN YILMAZ (Devamla) – Şimdi,
bu yasayla ilgili görüşmeye geldiğimizde, bu yasanın ne anlama geldiğini
hepimiz biliyoruz. “Paralel devlet” diyorsunuz, “cemaat” diyorsunuz, “örgüt”
diyorsunuz ve “Bu paralel devletin dershanelerini kapatıyoruz.” diyorsunuz ama
asıl yapmak istediğiniz şeyin, onlarla beraber, kadrolaşmayı yeniden örgütlemek
olduğunu görüyoruz. Artık, cemaat kadrolarının yerine AKP kadroları gelecek.
“Dershaneleri kapatıyoruz.” diyorsunuz, özel okulları açıyorsunuz ve buna
gerekçe olarak da ne diyorsunuz: “Fırsat eşitsizliğini kaldırıyoruz.”
HAKAN ÇAVUŞOĞLU (Bursa) – Meydan
nasıldı, miting meydanı? 
DİLEK AKAGÜN YILMAZ (Devamla) –
“Dershaneye gidenler, gidemeyenler vardı; şimdi bunu kaldırıyoruz.” Peki,
sevgili arkadaşlar, nerede görülmüştür ya, özel okulların fırsat eşitsizliğini
kaldırdığı nerede görülmüştür? Herhâlde dünya literatürüne böyle bir sözü de
siz getirdiniz diye düşünüyorum.
HAKAN ÇAVUŞOĞLU
(Bursa) – Dilek Hanım mitingde kaç kişi var? Öğrenebildiniz mi Dilek Hanım?
DİLEK AKAGÜN
YILMAZ (Devamla) - Şimdi, eğer cemaat var ise, eğer yasa dışı bir örgütlenme
var ise nedir yapılması gereken? Memur olanlarla ilgili 4483’ü işletirsiniz,
soruşturma açarsınız. Dershanelerde eğer bu ülkenin değerlerine aykırı şeyler
söyleniyorsa, çocukların beyinleri yıkanıyorsa –ki ben de aynı fikirdeyim,
yıkanıyor- bunlarla ilgili soruşturma açarsınız. 
HAKAN ÇAVUŞOĞLU
(Bursa) – Meydan kaç kişiydi Dilek Hanım, meydan?
OSMAN BOYRAZ
(İstanbul) - On binler meydandaydı.
DİLEK AKAGÜN
YILMAZ (Devamla) - Bunları yapanların cezalandırılması yolunda çaba sarf
edersiniz ama 100 bin kişinin yerini değiştiremezsiniz. Yeniden bu eğitim
sistemini yok edemezsiniz, bu eğitim sistemini kökten değiştiremezsiniz.
Biz şunu
söylüyoruz: Siyasallaşmaya, kadrolaşmaya, eğitimin özelleştirilmesine hayır.
Bunu söyleyen öğretmenler dün coplandı, gazlandı. Sayın Millî Eğitim Bakanımız,
o öğretmenleri, sendikaları dinleme gereğini bile duymadı. Böylesi bir ülkede,
“ileri demokrasi” dediğiniz böylesi bir ülkede gerçekten demokrasinin
olmadığını gösteriyorsunuz artık.
Ne istiyoruz? Ne
olması gerekiyor? Parasız eğitim, bilimsel eğitim, demokratik eğitim, laik
eğitim. Ama sizin konunuz asla bunlar değil, bunu görüyoruz.
Şimdi, 24 Şubat
dinlemelerinden sonra Tayyip Erdoğan ve Bilal Erdoğan’ın konuşmaları iddiası
ortaya çıktığında, ses bantları çıktığında dediniz ki: “Efendim, bunlar montaj,
bunlar gerçek değil.” Ama montaj ise -hani, bir yerden cımbızlandı da kondu
diyorsunuz ya- gerçek konuşmaları sizin asıl olarak yayınlamanız gerekiyordu.
Bunu yayınladınız mı? Hayır.
İHSAN ŞENER
(Ordu) - Bu kadar mı, bu kadar mı çalışıyor mantığınız? 
DİLEK AKAGÜN
YILMAZ (Devamla) – Peki, TİB kayıtlarını yayınladınız mı? Hayır, hiçbirini
yayınlamadınız. Tayyip Erdoğan’la Bilal Erdoğan’ın konuşmasını yayınlamadınız.
İHSAN ŞENER
(Ordu) – Yanlış lokomotifin peşindesiniz.
DİLEK AKAGÜN
YILMAZ (Devamla) – Size bir gerçeği söyleyeyim sevgili arkadaşlar: Bakın, ses
kaydı, parmak izi ve göz retinası asla taklit edilemiyor. Pek çok banka ve pek
çok telefon şirketi sesli imzayı alıyor artık. Yani, bunun taklit edilmesi
mümkün değil, bu bilimsel bir gerçek ama bunu görmüyorsunuz.
BÜLENT TURAN
(İstanbul) – Bugün savcılık açıkladı raporları.
DİLEK AKAGÜN
YILMAZ (Devamla) – Biz sizden şunu istiyoruz: Montajsa gerçeğini açıklayın,
eğer bir konuşma yapılmadıysa TİB kayıtlarını açıklayın, biz sizlerden bunu
istiyoruz.
BÜLENT TURAN
(İstanbul) – Savcı açıkladı, savcı.
DİLEK AKAGÜN
YILMAZ (Devamla) – “Bu ses bizim değil.” diyebiliyor mu Tayyip Erdoğan, lütfen
bunu söyleyeniz.
Bunun yanında,
bakın, şunu gözlemledik özellikle 17 Aralıktan sonra…
ÜNAL KACIR (İstanbul) – Siz
konuşmalarınızı banda mı alıyorsunuz?
DİLEK AKAGÜN YILMAZ (Devamla) -
…dediniz ki: “Efendim, bu ülkede yargıda çete var. Efendim, bu ülkede millî
eğitimde çete var, emniyette çete var.” Hepsini söylediniz…
ÜNAL KACIR (İstanbul) – Siz
konuşmalarınızı kayda mı alıyorsunuz?
DİLEK AKAGÜN YILMAZ (Devamla) - …ve
dediniz ki: “İnsanlar sahte delillerle mağdur edildi. Ayarlanmış yargıçlar
bunları mahkûm etti, sahte ihbar mektuplarıyla mahkûm etti.” 
HAKAN ÇAVUŞOĞLU (Bursa) – Meydan ne
alemde meydan?
DİLEK AKAGÜN YILMAZ (Devamla) - Ve bu
insanların mağduriyetinin giderileceğini bizzat Başbakan söyledi ama çıkartılan
yasalarla biz gördük ki, siz o insanların -Ergenekon, Balyoz ve diğer siyasi
davalardaki- mağduriyetlerini gidermeyi değil, onların isimlerini kullanarak
kendinizi kurtarmaya çalışıyorsunuz, bunu gördük ama şunu bilesiniz ki: Bu
“kumpas mağdurları” dediğiniz insanların özgürlükleri ele alınıncaya kadar, o
cezaevinden tahliye edilinceye kadar iki elimiz yakanızdadır. 
Arkadaşlarımız şu resimleri koydular
ortaya. 
(Mikrofon otomatik cihaz tarafından
kapatıldı)
DİLEK AKAGÜN YILMAZ (Devamla) – Burada
kimler var, ben isterseniz size söyleyeyim…
BAŞKAN – Teşekkür ederiz Sayın Yılmaz.
DİLEK AKAGÜN YILMAZ (Devamla) – İlker
Başbuğ var, Tuncay Özkan var, Engin Alan var, Ergun Poyraz var -yedi buçuk
yıldır tutuklu bu insanlar- Hasan Atilla Uğur var, Muzaffer Tekin var -ölmek
üzere- Kemal Alemdaroğlu var. Bunlar özgür kalmadan, bu kumpas mağdurları özgür
kalmadan…
BAŞKAN – Teşekkür ederiz Sayın Yılmaz.
MEHMET METİNER (Adıyaman) – Paralel
yapıdan hesap sorun, paralel yapıdan.
DİLEK AKAGÜN YILMAZ (Devamla) – O
paralel yapıya siz neden oldunuz, “O paralel yapıyla mücadele ediyoruz.”
diyorsunuz, gerçekte hiçbir mücadele etmiyorsunuz.
MEHMET METİNER (Adıyaman) – Vaizler
gibi konuşuyorsunuz, paralel yapıdan hesap sorun.
DİLEK AKAGÜN YILMAZ (Devamla) –
Kendinizi kurtarıyorsunuz.
MİHRİMAH BELMA SATIR (İstanbul) – Sayın
Başkan, süresi doldu.
BAŞKAN – Sayın Yılmaz…
MEHMET METİNER (Adıyaman) – Paralel
yargıdan hesap sorun.
DİLEK AKAGÜN YILMAZ (Devamla) – Bu
insanların özgürlüğü sağlanıncaya kadar bu mücadele devam edecektir…
MEHMET METİNER (Adıyaman) – Siz vaiz
lobisine intisap ettiniz.
DİLEK AKAGÜN YILMAZ (Devamla) –
…unutturamayacaksınız. (CHP sıralarından alkışlar)
BAŞKAN – Teşekkür ediyoruz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığı’na
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 4 üncü maddesi ile
1416 sayılı Kanuna eklenmesi öngörülen geçici 3 üncü maddenin birinci
fıkrasında yer alan "ifa etmeye" ibaresinin "yerine
getirmeye" şeklinde değiştirilmesini arz ve teklif ederiz.
Zühal Topcu (Ankara) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU BAŞKAN VEKİLİ AVNİ ERDEMİR (Amasya) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Türkkan, buyurunuz. (MHP
sıralarından alkışlar) 
LÜTFÜ TÜRKKAN (Kocaeli) – Sayın Başkan,
değerli milletvekilleri; 562 sıra sayılı Millî Eğitim Temel Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 4’üncü maddesi hakkında söz aldım, hepinizi saygıyla selamlıyorum.
Yasa tasarısının 4’üncü maddesi
lisansüstü eğitim için yurt dışına gönderilen ve gönderilecek öğrencilere
ilişkin düzenlemeleri içeriyor. Ancak, ben bu maddenin detaylarına fazla
girmeden öncelikle şunu söylemek istiyorum: Bence, Başbakan dershaneleri
kapatmak istemekle siyasi hayatının en büyük hatasını yapmıştır. Eminim ki
şimdilerde çok belli etmese de başını duvarlara vuruyordur. Dershaneleri
kapatmak konusunda “paralel örgüt” diye tanımladığı cemaatle ters düşmeseydi
başına bunlar gelmeyecekti. Sayın Başbakan kendisini, hükûmetini, bakanlarını,
bakan çocuklarını, kendi çocuklarını ve kabinenin yaşam koçluğunu yapan Rıza
Sarraf’ın başını yakmıştır. Dershaneleri kapatmak için bir girişimde
bulunmasaydı yolsuzluklar, hırsızlıklar, arsızlıklar ortaya çıkmayacaktı.
Aslında, Başbakan istemeden de olsa bu millete iyilik yapmıştır. Milletin
kendine gelmesine vesile olmuştur. Dershanelerle ile ilgili konu dershaneler
ile ilgili değil, tamamen bir güç gösterisi için hazırlanmıştır, güç bende
demek için hazırlanmıştır. 
Sayın Başkan, değerli milletvekilleri;
dershaneler konusunda evvela bazı gerçekleri bilmek ve ona göre hareket etmek
gerekir. Dershanelerin varlığı eğitim sisteminin yetersizliğinden ve
yanlışlarından ortaya çıkmıştır. Dolayısıyla, bu yanlışları düzeltip eğitim
sistemini yeterli hâle getirmeden dershaneleri kapatmak büyük bir boşluk
doğmasına ve çok çeşitli sorunların çıkmasına da sebep olacaktır. 
Dershaneleri kapatmadan önce okullar
arasındaki eğitim ve öğretim kalitesi farkını da azaltmak lazım. Böylece,
bölgeler ve okullar arasındaki farklar dershaneyi gerektirmeyecek şekilde
düzenlenmiş olur. Dershaneler sınavlara endeksli eğitim sisteminin bir
ürünüdür. Ezberci, eleyici ve seçkinci bir eğitim anlayışında dershanelerden
kurtulmak mümkün değildir. 
Dershanelerden illa kurtulacaksanız,
ille de kaldırmak istiyorsanız önce mevcut sınav sisteminde düzenlemeler
yapmanız gereklidir. Bu sınav sistemi varken dershaneler kaldırılamaz. Eğitimde
fırsat eşitliği bir dereceye kadar dershaneler sayesinde sağlanmaya
çalışılmaktadır. Mevcut okul içi eğitim sistemine göre dershaneler
kaldırılırsa, eğitimde fırsat eşitliğini temin edecek başka yol da kalmaz.
Dershaneler kapatılırsa eğitim boşluğa düşer. Dershanelerin çoğunluğu
milliyetçi, vatansever, inançlı müteşebbislerin elinde; çocukları yetiştirdikleri
gibi, onlara bir mensubiyet duygusu veriyorlar, belirli bir ahlak ve terbiye
duygusu aşılıyorlar. 
Hükûmete önerim: Önce dershane
ihtiyacını ortadan kaldırın, ondan sonra dershanelere olan talep azalır, yok
olur, dershaneler de zaten ortadan kalkmış olur. 
Üniversite önündeki yığılmanın
önümüzdeki yıllarda yaklaşık 4 milyona çıkacağı belirtiliyor. İşte, böylesi bir
durumda, her ne kadar karşı çıkanlar olsa da dershaneye giden öğrenci sayısı
hızla artmaya devam edecek. Yasak koyarak üniversite önündeki yığılmayı eritmek
boş bir hayalin ötesine geçmez. Dershaneyi kapatırsınız bürolar kurulur, onları
da kapatırsanız özel dersler başlar bu sefer. Bunun yolu, akılcı çözümler
üretmektir ama nedense, hem Millî Eğitim Bakanlığı hem de YÖK, akılcı çözümler
üretmek yerine aksini ısrar etmekte ciddi bir çaba sarf ediyorlar, bir fikir
kısırlığı yaşıyorlar. Bu konu keşke inada bindirilmeden, etraflıca düşündürülüp
gündeme getirilseydi böyle bir meselenin halli çok daha kolay olurdu.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ediyoruz Sayın
Türkkan.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Madde 4’ü oylarınıza sunuyorum: Kabul
edenler… Kabul etmeyenler… Madde 4 kabul edilmiştir.
5’inci madde üzerinde ikisi aynı
mahiyette olmak üzere üç önerge vardır.
Okutuyorum:
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 5 inci maddesinin 3 üncü
fıkrasının 1 inci cümlesinden sonra "Sözlü sınavlar kayıt altına alınır.
Öğretmenlerin seçimi amacı ile düzenlenecek yönetmeliklerde sözlü sınavın
etkisi yüzde onu geçemez." ibaresinin eklenmesini, 5 inci fıkrasının
"Aday öğretmenlik süresi sonunda sınava girmeye hak kazanamayanlar ile üst
üste iki defa sınavda başarılı olamayanlar, kamu kurumlarında başka görevlerde
değerlendirilirler." şeklinde değiştirilmesini arz ve teklif ederiz.
Saygılarımızla.
 Hasan Ören  Fatma
Nur Serter Celal Dinçer
 Manisa İstanbul İstanbul
BAŞKAN – Şimdi okutacağım iki önerge
aynı mahiyettedir. Birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 5 inci maddesinin tasarı metninden çıkartılması arz ve
teklif ederiz.
 Pervin Buldan İdris
Baluken Sırrı Sakık
 Iğdır Bingöl Muş
 Altan Tan Selma
Irmak Hasip Kaplan Diyarbakır Şırnak Şırnak
Aynı mahiyetteki diğer önergenin imza
sahipleri:
 Zühal Topcu  Lütfü
Türkkan  Emin Çınar
 Ankara Kocaeli Kastamonu

 Seyfettin Yılmaz Mesut
Dedeoğlu Özcan Yeniçeri
 Adana Kahramanmaraş Ankara
 Münir Kutluata
 Sakarya 
BAŞKAN – Komisyon bu önergelere
katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU BAŞKAN VEKİLİ AVNİ ERDEMİR (Amasya) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI
AYŞENUR İSLAM (Sakarya) – Katılmıyoruz.
BAŞKAN – Sayın Kutluata, buyurunuz
efendim. (MHP sıralarından alkışlar)
MÜNİR KUTLUATA (Sakarya) – Sayın
Başkan, sayın milletvekilleri; yüce Meclisi saygılarımla selamlıyorum.
Millî Eğitim Temel Yasası’nda önemli
değişiklikler yapan 562 sayılı Yasa Tasarısı’nı görüşüyoruz. Bu tasarının
5’inci maddesiyle ilgili söz almış bulunuyorum. 
Değerli milletvekilleri, esas tartışılması
gereken konunun Türkiye Büyük Millet Meclisinin nelerle meşgul edildiği hususu
olduğuna inanıyorum. Ülke, bir devlet krizi içine sürüklenmiş bulunuyor.
Devletin kurumları iktidar tarafından bloke edilmiş, görevlerini yapamaz duruma
getirilmiştir. Hukuk devleti ve demokrasiyi askıya almaya çalışan seri hâlinde
yasalar çıkarılmaktadır. Anayasa ve “kuvvetler ayrılığı” ilkesi her gün
çiğnenmektedir. Ayrıca, 17 Aralık yolsuzluk operasyonu sonrası âdeta yarısı
düşmüş bulunan Hükûmetin, şimdi, tamamının meşruiyeti çok kişi tarafından
tartışılır hâle gelmiştir. Böyle bir ortamda tartışılması gereken, bu durumdaki
bir Hükûmetin, Meclisi kendi özel ihtiyaçlarına yönelik, Anayasa ve demokrasiye
aykırı seri yasalar çıkarmaya zorlamasının doğru olup olmadığı hususudur.
Değerli milletvekilleri, işin özeti:
İktidar yanlışlarını daha büyük yanlışlarla kapamaya çalışmaktadır. Bu gidişten
sağlıklı bir çıkış olmayacağı açıktır, bunu bir kez daha hatırlatıyoruz.
Bu yasanın temel amacının dershaneleri
kapatmak olduğu anlaşılmaktadır. Bu vesile ile idari kadrolarda bulunan ve
iktidarın hoşlanmadığı öğretmen kadrolarının tasfiyesinin de ilave bir hedef
olarak yasaya eklendiği anlaşılmaktadır.
Bakmak lazımdır, dershaneler hangi
ortamda kaldırılmaya çalışılıyor. Merkezî sınav sistemi devam ediyor.
Üniversitelere giriş hâlâ bir yarışma sınavı ile mümkün. Üniversitelerin
kalitesi her gün düşüyor. Üniversite eğitimi çok büyük oranda paralı hâle
gelmiş. Parasız ve kaliteli bir üniversiteye girmek son derece zor hâle
dönüşmüş ve bunun sonucu olarak da dershane ihtiyacı her geçen gün artmış;
nitekim iktidar partisi döneminde 2.100’den 4 bin küsura çıkmış yani yüzde 100
artmış. Böyle bir dönemde dershaneler kapatılıyor.
Dershaneler, esasen, yetersiz eğitim
sisteminin bir sonucudur ancak yetersiz eğitim sistemi, on iki yıllık AKP
iktidarı döneminde çok daha yetersiz ve hastalıklı bir yapıya dönüştürülmüştür.
Hastalığı tedavi etmeden ilacı yasaklamanın hastayı karaborsaya sevk etmekten
başka bir anlam taşımayacağı hepinizin malumudur. Gönül arzu ederdi ki Millî
Eğitim Bakanı çıkıp “Millî eğitimde şu gelişmeler sağlandı, şunları, şunları
yaptık. O bakımdan, dershanelere olan ihtiyaç azaldı, bu yüzden bu
düzenlemeleri yapıyoruz.” diyebilseydi. Yine Millî Eğitim Bakanı “Okullar
arasındaki, şehirler arasındaki, kesimler arasındaki eğitim kalitesi farkını
ortadan kaldırdık, dershaneleri kapatmaya yöneldik.” diyebilseydi mesele yoktu.
Ama bunları diyemediğine göre, şimdi Sayın Millî Eğitim Bakanının çıkıp esas
maksadı itiraf etmesi gerekir diye düşünüyoruz. 
Değerli milletvekilleri, kanunun
mahiyetini anlayabilmek bakımından AKP’nin millî eğitimde nelerle meşgul
olduğuna, millî eğitim adına AKP’nin icraatıyla ilgili akıllarda nelerin
kaldığına bakmak gerekiyor. Hatırlanacağı gibi, fazla bir şey yok ama birtakım
sarsıntılar var. 5 yaşında 500 bin çocuğun zorla eğitime başlatılmak suretiyle
geleceklerinin karartılması, 5 bakan değişikliği, 9 yaşında çocukların
ilkokuldan mezun edilmesi ve bazı millî eğitim bakanlarının, muhtevasında
kendisinin tarif edildiği zehabına kapılarak Gençliğe Hitabe’nin ortadan
kaldırılmasını, çocuklarımızın, gençliğimizin, milletimizin iftihar vesilesi
Andımız’ın ortadan kaldırılmasını hedef almak gibi büyük çabaları olmuştur. Ama
bunun dışında hiçbir gelişme olmamıştır. Düşünün ki millî eğitimle ilgili
yegâne, tek hedefi kindar bir gençlik yetiştirmek olan bir iktidar bunların
dışında bir şey yapamazdı. Nitekim yapamamıştır ve bu kindar tavırların sonucu
olarak da bir intikam yasası olarak önümüze bu dershaneleri kapatma yasası
getirilmiş bulunuyor. 
(Mikrofon otomatik cihaz tarafından
kapatıldı) 
MÜNİR KUTLUATA (Devamla) – Bu bakımdan,
bu yasanın silsile hâlinde çıkarılan diğer yasalar gibi iktidarın kendi özel
maksadına matuf bir yasa olduğunu ifade ediyor, hepinize saygılar sunuyorum.
(MHP sıralarından alkışlar) 
Teşekkür ederim Sayın Başkan. 
BAŞKAN – Teşekkür ediyoruz Sayın
Kutluata. 
Diğer önerge üzerinde Sayın Dora
konuşacak. (BDP sıralarından alkışlar) 
EROL DORA
(Mardin) – Sayın Başkan, değerli milletvekilleri; 562 sıra sayılı Bazı
Kanunlarda Değişiklik Yapılmasına Dair Kanun Tasarısı’nın 5’inci maddesi
üzerine Barış ve Demokrasi Partisi adına söz almış bulunuyorum. Genel Kurulu
saygıyla selamlıyorum.
Tasarıdaki bu
madde önerisiyle Hükûmet, aday öğretmenlere bir yıl fiilen çalıştıktan sonra
performans değerlendirilmesinde başarılı olmak ve disiplin cezası almamak
koşuluğuyla asaleten atanmaları için yazılı ve sözlü sınava girme zorunluluğu
getirmektedir. İlk sınavda başarılı olamayan aday öğretmenler, başka bir il veya
ilçeye âdeta sürgün edileceklerdir ve ikinci yıl yeniden yapılacak sınavda da
başarı olamazlarsa memuriyetlerine son verilecektir.
Değerli
milletvekilleri, ilk bakışta bu düzenlemenin sadece aday öğretmenlere özgü
olduğu düşünülse de düzenlemenin Millî Eğitim Bakanlığının Ulusal Öğretmen
Strateji Belgesi’ne uygun bir şekilde yapıldığı anlaşılmaktadır. Millî Eğitim
Bakanlığı, Ulusal Öğretmen Strateji Belgesi’yle öğretmen yetiştirme sistemi ve
öğretmen istihdamını günümüzün piyasa değerleri olan rekabet, verimlilik,
kariyer, performans, stratejik hedefler gibi kavramlar üzerinden şekillendirmek
istemekte, ilk adımı aday öğretmenlerin asil kadrolara atanması aşamasında
uygulamak istemektedir.
Değerli
milletvekilleri, bu uygulamanın bir sonraki adımı önce eğitim yöneticilerinin,
ardından tüm eğitim emekçilerinin iş güvencelerinin kaldırılması ve eğitimde
sözleşmeli personel istihdamının hızla yaygınlaştırılmasıdır. Bu düzenlemeyle
aday öğretmenlerin asil kadrolara geçişi zorlaştırılmaktadır. Öğretmenlerin, öğretmenliğin
daha nitelikli bir hâle getirileceği gerekçesiyle yapılan bu düzenlemeyle
öğretmenlikte niteliğin sadece sınav başarısına indirgenmesi kabul edilemez.
Mevcut uygulamada -KPSS eğitim bilimleri ve KPSS alan sınavı olmak üzere- üç
sınavı geçmek zorunda olan öğretmen adaylarının, atandıktan sonra iki yıl asli
kadroya geçiş yapabilmeleri için bir sınav zorunluluğunun daha getirilmesi
alkışlanacak bir uygulama değildir.
Sayın Başkan,
değerli milletvekilleri; öğretmenlikte niteliği artırmak eleme sınavlarıyla
değil daha bütüncül, bilimsel politikalarla mümkündür. Öğretmenlik mesleği,
tamamen sınava dayalı, teknik bir meslek hâline dönüştürülmelidir. Adaylıktan
asil kadroya geçiş koşulu sınav odaklı değil, uygulama ve süreç odaklı olmak
zorundadır. Eğitimde her türlü güvencesiz istihdam, örneğin ücretli öğretmen,
vekil öğretmen, sözleşmeli öğretmen, geçici öğretmen gibi uygulamalara derhâl
son verilmelidir. 
Değerli milletvekilleri, nitelikli
eğitimci yetiştirmek, okul öncesi eğitimden ilköğretime, ortaöğretimden
üniversiteye tüm eğitim sistemini yeni bir anlayışla kurmakla mümkün olabilir.
Millî Eğitim Bakanlığı öncelikle eğitim yapılan ortamları ve binaları gözden
geçirmelidir. Birçok köy okulunda hâlâ birleştirilmiş sınıflar bulunmaktadır.
Zor koşullarda eğitim, öğretim yürütmeye çalışan öğretmenlerin durumlarının
iyileştirilmesiyle işe başlanmalıdır. 
Yine, ilköğretim okullarında eğitim
verilen milyonlarca çocuk okula geldiğinde sadece ana dilini konuşabiliyor
durumdadır; buna karşın, Millî Eğitim Bakanlığının iki dilli çocuklarla ilgili
bir eğitim politikası bulunmamaktadır. Millî Eğitim Bakanlığı siyaseten kendi
sorumluluğunda bulunan bu durumu, öğretmeni kendi asimilasyon politikalarında
araç olarak kullanarak aşmaya çalışmaktadır. 
Sayın Başkan, değerli milletvekilleri;
Millî Eğitim Bakanlığının özel eğitime ihtiyaç duyan engelli öğrencilerle
ilgili özel sınıf uygulamaları da son derece başarısız durumdadır; birçok özel
sınıfta özel eğitim bölümü mezunu olmayan öğretmenler istihdam edilmeye devam
edilmektedir. Ayrıca, özel alt sınıflarda 7 yaşındaki bir çocuk ile 12
yaşındaki bir çocuk aynı sınıfta eğitim görmek zorunda bırakılmaktadır. 
Değerli milletvekilleri, elbette Millî
Eğitim Bakanlığının sorunları saymakla bitecek bir konu değildir. Nitelikli öğretmen,
nitelikli bireyler yetiştirmek için elbette gereklidir. Ancak, nitelikli
öğretmen yetiştirmenin ön koşulu bol sınavlı elemelerden değil; bilimsel,
çağdaş, özgürlükçü bir eğitim sisteminden geçer. Unutmamak gerekir ki
niteliksiz birey yoktur; niteliği fark edemeyen, onu geliştiremeyen ve bireyi
niteliksizleştiren eğitim sistemleri vardır. 
Bu düşüncelerle tekrar Genel Kurulu
saygıyla selamlıyorum. (BDP sıralarından alkışlar) 
BAŞKAN – Teşekkür ederiz Sayın Dora. 
Aynı mahiyetteki bu iki önergeyi oylarınıza
sunuyorum: Kabul edenler... Kabul etmeyenler... Kabul edilmemiştir. 
OKTAY VURAL (İzmir) – Karar yeter
sayısı…
BAŞKAN – Sonra…
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 5 inci maddesinin 3 üncü
fıkrasının 1 inci cümlesinden sonra "Sözlü sınavlar kayıt altına alınır.
Öğretmenlerin seçimi amacı ile düzenlenecek yönetmeliklerde sözlü sınavın
etkisi yüzde onu geçemez." ibaresinin eklenmesini, 5 inci fıkrasının
"Aday öğretmenlik süresi sonunda sınava girmeye hak kazanamayanlar ile üst
üste iki defa sınavda başarılı olamayanlar, kamu kurumlarında başka görevlerde
değerlendirilirler." şeklinde değiştirilmesini arz ve teklif ederiz.
Saygılarımızla.
Hasan Ören
(Manisa) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU BAŞKAN VEKİLİ AVNİ ERDEMİR (Amasya) – Katılmıyoruz Sayın Başkan. 
BAŞKAN – Hükûmet?
AİLE VE SOSYAL POLİTİKALAR BAKANI
AYŞENUR İSLAM (Sakarya) – Katılmıyoruz Sayın Başkan.
BAŞKAN – Buyurunuz Sayın Ören. (CHP
sıralarından alkışlar) 
HASAN ÖREN (Manisa) – Sayın Başkan,
değerli milletvekilleri; 5’inci madde üzerinde söz almış bulunuyorum. 
Değerli arkadaşlarım, görmüyorsunuz,
duymuyorsunuz, hissetmez vaziyettesiniz. Saat 19.00; bu kürsü halkın kürsüsü,
halk iradesinin teşekkül ettiği kürsüden ise vatandaşla saat 19.00’da bağımızı
kesiyorsunuz. Gerçekten içinize siniyor mu bu uygulama? Biraz evvel Sayın
Bülent Arınç burada otururken bunu kendisine sormak isterdim. 
Yalçın Akdoğan, baş baş başdanışman
diyor ki: “Bizim Parlamentoyu saat 19.00’dan sonra konuşturmama nedenimiz
Cumhuriyet Halk Partisinin veya milletvekillerinin, muhalefet
milletvekillerinin halkla buluşmasını engellemek.” Eğer bu kadar açık bu
söyleniyor ise görmeniz, duymanız, hissetmeniz gerekli değil mi? 
Şimdi, dershanelerle ilgili bir yasa
getiriyorsunuz. Sayın Başbakan Erdoğan diyor ki dershanelerin kapatılması
konusunda kararlı olduklarını belirterek: “İktidara geldiğimizde Hüseyin
Çelik’e ‘Hemen bir çalışma yap.’ dedim, olmadı. Aynı şeyi Nimet Hanım’a, Ömer
Bey’e de söyledim; artık Nabi Bey döneminde bu çalışmalar sonlanacak.” Tahmin
ediyorum Nabi Bey’i, Millî Eğitim Bakanını, bakır harflerle tarihe yazacak. 
Değerli arkadaşlarım, 300 bin öğretmen
şu an görev bekliyor, 165 bin öğretmen atama bekliyor. Çıkardığınız yasayla
5’inci maddede, kadrolaşmayı daha iyi yapabilmenin koşullarını yaratabilmek
için sözlü sınavları getiriyorsunuz, böylesine kötü bir tasarıyı buradan
geçirmeye çalışıyorsunuz.
Bunlar olabilir, bunları tartışırız ama
Türkiye'nin şu an bundan daha önemli... Seçimlere gider iken yerel
yönetimlerden konuşulması, yerel yönetim projelerinin öne çıkması için Tayyip
Erdoğan’la Bilal Erdoğan arasında geçen konuşmaya veya iddiaya yasama
tarafından el koyulması yani yasamanın bu konuyla ilgili fikir üretmesi gerekli
olduğuna biz muhalefet olarak inanıyoruz. Eğer gerçekten samimiyseniz, sadece
Sanayi Bakanı Işık’ın söylediği gibi -“Ben kaseti izledim, kasette montaj
olduğunu hissettim.”- eğer hissetmekle bu sorunları çözecek isek bu sorunun
çözülmediğini görürüz. 
Muhalefetin çözüm üretmediğini
söylüyorsunuz. Cumhuriyet Halk Partisinin çözüm önerisi var: Bu Meclis, hemen,
acilen, Mecliste bulunan, grubu bulunan siyasi partilerden bu ses kaydıyla
ilgili tecrübesi olan, bilgisi olan arkadaşlardan bir komisyon kursun ve bu
komisyon İngiltere’ye, Japonya’ya, Amerika’ya, Fransa’ya, Almanya’ya, nerede
Türkiye’deki gibi resmî bir kurum, TÜBİTAK var ise oraya gitsin bu
arkadaşlarımızın hepsi, bu ses kaydının montaj mı, yoksa gerçek mi olduğunu
öğrensin. Hatta bir ilk daha başaralım, bir ilki daha başaralım, bu heyet
gelsin buraya, montajsa ortak açıklama yapsın ama gerçekse, ki gerçek olduğunu
biliyorsunuz... Eğer bu kaset, bu ses bandı gerçek olmasa idi Başbakan ortalığı
ayağa kaldırırdı. Şu an gelip de TÜBİTAK’tan alacağınız bir belge de işe
yaramaz, sakın oraya sığınmayın.
AHMET YENİ (Samsun) – Oradan bir şey çıkmaz,
uğraşmayın.
HASAN ÖREN (Devamla) – Orada görev
yapan 5 arkadaşı görevden alacaksınız, yenilerini oraya atayacaksınız. Oradan
sizin yalanlarınızı tescil ettirmeye gider iseniz Türkiye’yi rahatlatamazsınız.

AHMET YENİ (Samsun) – Bir şey çıkmaz
size oradan. 
HASAN ÖREN (Devamla) – Çözüm öneresi
basittir. Bir hafta içerisinde… Bu, AKP’yi kurtarma veya AKP’yi batırma projesi
değildir, bu, Türkiye’yi kurtarma projesidir. Türkiye sıkıntıdadır.
Türkiye’deki iş adamı, Türkiye’deki bürokrasi, Türkiye’deki çiftçi,
Türkiye’deki emekli şu an Tayyip Erdoğan’la Bilal Erdoğan arasında geçen
konuşmadan emeğin ve alın terinin çalındığını, gasbedildiğini söylüyor. Bu
izlenimi, bu algıyı vermek mecburiyetinde değiliz.
Hepinize saygılar sunarım. (CHP
sıralarından alkışlar)
BAŞKAN – Teşekkür ederiz Sayın Ören.
İBRAHİM KORKMAZ (Düzce) – Sarıgül’ün
kayıtlarını al da konuşalım, Baykal’ı konuşmaya gerek yok.
MİHRİMAH BELMA SATIR (İstanbul) – Sayın
Başkanım…
BAŞKAN - Buyurunuz Sayın Satır.
MİHRİMAH BELMA SATIR (İstanbul) – Sayın
Başkanım, Meclis TV yayınlarını kapattığımıza dair, bu konuda Hükûmetimizin,
Başkanımızın ve Başbakanımızın danışmanının müdahale ettiğine dair beyanlarda
bulundu sayın vekil. Cevap vermek istiyoruz, müsaade ederseniz.
BAŞKAN – Danışmanın sözünü okudu ama…
MİHRİMAH BELMA SATIR (İstanbul) –
Başbakanımıza da aynı şeyi söyledi efendim.
HASAN ÖREN (Manisa) – Danışman kapattı
demedim.
MİHRİMAH BELMA SATIR (İstanbul) – AK
PARTİ iktidarının Meclis yayınlarını engellediğinden bahsettiler.
Müsaade ederseniz arkadaşım…
MALİK ECDER ÖZDEMİR (Sivas) –
Kapatmadınız mı yani, açık mı diyeceksiniz televizyona?
SÜLEYMAN ÇELEBİ (İstanbul) – Açık,
açık(!) Size bir özel uygulama…
BAŞKAN – Sayın Bostancı, buyurun. (AK
PARTİ sıralarından alkışlar)
VII.- SATAŞMALARA İLİŞKİN KONUŞMALAR
(Devam)
6.- Amasya Milletvekili Mehmet Naci
Bostancı'nın, Manisa Milletvekili Hasan Ören’in 562 sıra sayılı Kanun Tasarısı’nın
5’inci maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; Yalçın Akdoğan’ın “19.00’dan sonra televizyonlar
kapanıyor çünkü biz CHP’nin halkla buluşmasına mâni olmak istiyoruz.” şeklinde
bir beyanı olamaz.
FARUK BAL (Konya) – Var. 
MEHMET NACİ BOSTANCI (Devamla) –
Olamaz. (CHP ve MHP sıralarından “Aaa” sesleri)
FARUK BAL (Konya) – Var Hocam, gözünü
seveyim.
SÜLEYMAN ÇELEBİ (İstanbul) – Hocam, sen
gazeteleri okuyan insansın. Bırak onu, MHP de var içinde.
MEHMET NACİ BOSTANCI (Devamla) –
İkincisi: Cumhuriyet Halk Partisi milletle buluşmak istiyorsa buluşsun.
Buluşmanın yegâne mecrası televizyon değil, Meclis televizyonu hiç değil.
MALİK ECDER ÖZDEMİR (Sivas) – Yapma
Hocam, medya değil mi medya…
MEHMET NACİ BOSTANCI (Devamla) – Ama bu
buluşmaya ilişkin başka engeller varsa televizyon mazeret olmasın.
MALİK ECDER ÖZDEMİR (Sivas) –
Televizyonları kapat, gazeteleri satın al, oh ne güzel memleket. 
İDRİS BALUKEN (Bingöl) – Bence gündüz
de keselim yayınları, tam olsun.
HASİP KAPLAN (Şırnak) – Olduğu gibi kapatalım,
daha iyi.
İDRİS BALUKEN (Bingöl) – Olduğu gibi
kapatalım.
MEHMET NACİ BOSTANCI (Devamla) – Üç:
Bana kalırsa şahsen burada hiç televizyon yayını yapılmasın çünkü biz
birbirimize konuşalım. Buradan konuşurken Meclise değil de üçüncü şahıslara,
dışarıdakilere konuşmayalım. Burası Parlamento, birbirimize konuşacağız,
birbirimize. 
HASİP KAPLAN (Şırnak) – Millete
konuşuyoruz kardeşim, millete konuşmayalım mı yani?
MALİK ECDER ÖZDEMİR (Sivas) – Millet
duymasın mı?
MEHMET NACİ BOSTANCI (Devamla) – Bizi niye
seçtiler? Birbirimizle konuşabilelim diye seçtiler. 
FATMA NUR SERTER (İstanbul) – Kapalı
oturum yapalım, kimse duymasın.
MEHMET NACİ BOSTANCI (Devamla) – Bu
kürsüden, emin olun, televizyon yayını olmasın, buradaki insanların üzerine bir
sükûnet çöküyor, sükûnet.
OKTAY VURAL (İzmir) – Yahu, yani böyle
çağ dışı bir düşünce, böyle bir çağ dışı düşünce… Parlamentoyu milletten
saklayacağız!
İDRİS BALUKEN (Bingöl) – Halktan niye
korkuyorsunuz ya?
MEHMET NACİ BOSTANCI (Devamla) – Ama
televizyon yayınları bazen tıpkı bu kürsü gibi insanları kışkırtıyor
arkadaşlar. “Buradan tabanıma mesaj vereceğim… 
OKTAY VURAL (İzmir) – Yalnız tabana
destek için mi konuşuluyor yediden sonra?
MEHMET NACİ BOSTANCI (Devamla) –
…kabilemi baştan çıkaracağım, onları heyecanlandıracağım.” diline televizyon
aracılık ediyor. 
OKTAY VURAL (İzmir) – Millet bilsin,
millet bilsin.
SÜLEYMAN ÇELEBİ (İstanbul) – Hocam seni
alkışlıyorum! Seni kutluyorum Hocam!
FATMA NUR SERTER (İstanbul) – Bravo! 
MEHMET NACİ BOSTANCI (Devamla) – Tek
mecra Meclisin televizyonu değil, başka birçok kanallar var; gazeteler var,
salon toplantıları var, mitingler var, her yol var. [CHP sıralarından
alkışlar(!)]
MALİK ECDER ÖZDEMİR (Sivas) – Onları da
satın aldınız. Hangi gazeteler, hangi televizyon Hocam? Yapma ya! Satın
almadığınız, baskı kurmadığınız televizyon mu kaldı ya!
İDRİS BALUKEN (Bingöl) – Niyet ortaya
çıktı, niyet. Komple kapatacaksınız herhâlde.
OKTAY VURAL (İzmir) – Korkmayın
milletten, korkmayın. Millet doğruları bilsin. Kimin neyi sıfırladığını millet
bilsin.
MEHMET NACİ BOSTANCI (Devamla) – Ben
diyorum ki: Burada birbirimize konuşalım, burada. Birbirine konuşamayanların
üçüncü şahıslara konuştuğu yer olmasın Parlamento. 
Saygılar sunuyorum. (AK PARTİ
sıralarından alkışlar)
MALİK ECDER ÖZDEMİR (Sivas) – Bence
kapalı oturumlar yapalım Hocam, açık oturuma da gerek yok.
BAŞKAN – Teşekkür ediyoruz Sayın
Bostancı.
HASİP KAPLAN (Şırnak) – Sayın Başkan,
Meclis TV olayı bir partinin sorunu değil. 
BAŞKAN – Değildir.
HASİP KAPLAN (Şırnak) – Burada ifade
edilen tarz aşağılayıcı bir tarz, buna cevap vermek istiyoruz. Yani deniliyor
ki: “Siz orada millete konuşun.” Biz milletin vekiliyiz, tabii...
İDRİS BALUKEN (Bingöl) – Hepimize
sataşmıştır.
HASAN ÖREN (Manisa) – Sayın Başkan…
BAŞKAN – Evet, Sayın Ören…
HASAN ÖREN (Manisa) – Sayın Başkan,
hatip çıktığında benim yanlış bilgi verdiğimi, yanlış bilgilendirdiğimi, böyle
bir konuşmanın Yalçın Akdoğan tarafından yapılmadığını ve beni de yanlış
konuşmam dolayısıyla itham etmiştir, söz istiyorum.
BAŞKAN – Buyurunuz Sayın Ören.
7.- Manisa Milletvekili Hasan
Ören'in, Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
HASAN ÖREN (Manisa) – Sevgili Hocam,
Sevgili Profesörüm, eğer buraya gelip de “Alo, Fatih…” bunu söyleyen Yalçın
Akdoğan’ı duymadıysanız… 
KADİR GÖKMEN ÖĞÜT (İstanbul) – Montaj!
HASAN ÖREN (Devamla) – …bu ilişkiyle
ilgili ses bandına itiraz etmediyseniz; bununla ilgili, Yalçın Akdoğan’ın neden
Meclis televizyonunu kapattığıyla ilgili düşüncesini açıkladığını
bilmiyorsanız…
KADİR GÖKMEN ÖĞÜT (İstanbul) – Montaj!
HASAN ÖREN (Devamla) - …ben ne
söyleyeyim size? Benim ne söylememi bekliyorsunuz? Peki, burası nedir? Burası
kimin kürsüsü? Halkla buluşma… Halkla biz buluşuyoruz, halkla mitinglerde
buluşuyoruz ama buraya bizi halk niçin gönderdi? “Benim haklarımı koru, paramı
çaldırma. Tayyip Erdoğan da olsa, Bilal Erdoğan da olsa benim parama, alın
terime el sürdürme.” dedi.
İBRAHİM KORKMAZ (Düzce) – Mustafa
Sarıgül ne olacak?
HASAN ÖREN (Devamla) - “Bu kürsüden, bu
halkın kürsüsünden sen milletvekili olarak konuşacaksın, ben de seni
denetleyeceğim.” dedi.
İBRAHİM KORKMAZ (Düzce) – Sarıgül de
olsa çaldırma!
HASAN ÖREN (Devamla) - Peki, niye
“Burayı, televizyonu tamamen kapatalım.” diyorsunuz? Nedir mantığı? Yani,
burayı kapattırdığımızda daha iyi mi halledeceksiniz bu işleri? Daha mı gizli
kapaklı halledeceksiniz? 
İBRAHİM KORKMAZ (Düzce) – Çankaya
Belediye Başkanı kime “yamyam” dedi?
HASAN ÖREN (Devamla) - Niye sıkıntı
duyuyorsunuz? Nedir sıkıntımız? 
SUAT ÖNAL (Osmaniye) – Hasan Bey,
pankartlarla geliyorsunuz. Sokağa çıkın pankartlarla.
HASAN ÖREN (Devamla) - Niye bunu
söylüyoruz: Burada sizinle diyalog kuramıyoruz. Bakın, iki kişi yan yana
geldiğimizde sizinle diyalog kuruyoruz. Hadi kuralım komisyonu, kurmuyorsunuz. 
İBRAHİM KORKMAZ (Düzce) – Git
Sarıgül’le kur komisyonu sen.
HASAN ÖREN (Devamla) - Araştırma
önergesi verelim, kabul etmiyorsunuz. Halkla bir birliktelik sağlayacağız, onu
bırakın konuşalım diyoruz, onu da kapatıyorsunuz. Nasıl yapacağız? 
İBRAHİM KORKMAZ (Düzce) – Sen git Genel
Başkanına konuş onu.
HASAN ÖREN (Devamla) - Üç maymunu
oynuyoruz; görmüyorum, bilmiyorum, duymuyorum. 
İBRAHİM KORKMAZ (Düzce) – Biliyoruz
canım!
HASAN ÖREN (Devamla) - O zaman, bu
Meclis halkın Meclisi mi?
SUAT ÖNAL (Osmaniye) – Ya, yıllardır
pankart taşıdınız “Go home IMF” diye. 
HASAN ÖREN (Devamla) - Lütfen Hocam… 
Kolay gelsin hepinize. (CHP
sıralarından alkışlar, AK PARTİ sıralarından gürültüler)
BAŞKAN – Teşekkür ederiz Sayın Ören. 
SUAT ÖNAL (Osmaniye) – Hâlâ pankart
taşıyorsunuz, icraat yok.
HASİP KAPLAN (Şırnak) – Sayın Başkan…
BAŞKAN – Sakin olunuz lütfen.
Sayın Kaplan, sizin sözünüzü tam
anlayamamıştım. 
(AK PARTİ ve CHP sıraları arasında
karşılıklı laf atmalar)
HASİP KAPLAN (Şırnak) – Efendim, “’Meclis
TV’de muhalefet başkalarına konuşuyor.’ tarzında…
İDRİS BALUKEN (Bingöl) – Mesaj veriyor.

HASİP KAPLAN (Şırnak) – …mesaj
veriliyor.” denildi. Evet, grup olarak, muhalefet olarak biz millete mesajı…
Bunu açıklamak zorundayız çünkü bu parayı iktidar partisi ödemiyor Meclis
TV’nin… Bunu açıklayacağım.
(AK PARTİ ve CHP sıraları arasında
karşılıklı laf atmalar, gürültüler)
BAŞKAN – Sayın milletvekilleri, lütfen
karşılıklı konuşmayınız. Burada, Genel Kurulda bir müzakere yürütüyoruz.
Lütfen, kuliste konuşunuz bir derdiniz varsa. 
HASİP KAPLAN (Şırnak) – Halkın
parasıyla işleyen bir televizyondan halka hitap etmenin doğal olduğunu
anlatacağız.
(CHP sıralarından gürültüler) 
BAŞKAN – Buyurunuz efendim.
FARUK BAL (Konya) – Sayın Başkanım,
aynı gerekçe, artı “Konuşacak bir şeyiniz yok.” şeklinde…
BAŞKAN – Buyurunuz efendim.
8.- Şırnak Milletvekili Hasip
Kaplan'ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında BDP Grubuna sataşması nedeniyle konuşması
HASİP KAPLAN (Şırnak) – Değerli
milletvekilleri, TRT’nin ve Meclis TV’nin gelir kaynakları: Bir; elektrikten
yüzde 56,2. Gelirlerin yüzde 56,2’si faturalardan, ampullerden ama sizin
ampulden değil. İyi bilin, Adalet ve Kalkınma Partisinin ampulünden değil,
vatandaşın evinde harcadığından. Bu kesilen faturalardan yüzde 56,2’si
vatandaşın parası. Sonra radyo, televizyon, video birleşik cihazlar, elektrik
enerjisi, genel bütçe. Şimdi, söyleyin bakayım: Meclis TV, TRT, sizin babanızın
malı mıdır, ha? 
SÜLEYMAN ÇELEBİ (İstanbul) –
Başbakanın. 
HASİP KAPLAN (Devamla) - Söyleyin ya,
söyleyin, deyin: “Babamızın malıdır. Biz aldık, havuza gelen paralarla aldık.”
deyin. Bu kürsü, milletin kürsüsü değil mi? Niye milletin kürsüsünü
kapatırsınız canlı yayında? Burada en önemli kanunları görüşüyoruz, eğitimi
konuşuyoruz. Türkiye’de eğitimi konuşmak o kadar önemli değil mi? Şimdi, bakın
arkadaşlar, eğitim konusu gibi önemli bir konu… Saat yedi, kapandı şu an
televizyonlar, İnternet’ten yayın yapılıyor. Siz diyorsunuz ki: “Buradan
birilerine yapacaksınız.” O “birileri” diye aşağıladığınız millettir, millet;
yurttaşımızdır, bize oy verip bizi seçendir, biz vekiliz onlar asildir. Asil
olan milletimize buradan gerçekleri haykırmak demokratik toplumun gereğidir.
Gerisi sansürdür, yasaktır yasak; korkaklıktır, korkaklık; diktatörlüktür,
diktatörlük; toplumu susturmaktır, bilgi almasını önlemektir. Siz buna
sığınırsanız vay hâlinize sizin vay! Siz böyle sığınarak, özel televizyonlar
alarak, bu şekilde kamuoyuna muhalefetin görüşlerinin yansımasını engelleyerek
burada hiçbir şey kazanamazsınız. Yazık ediyorsunuz, ayıp ediyorsunuz,
demokrasi anlayışınız çok kıtmış sizin. 
Kusura bakmayın. (BDP sıralarından
alkışlar)
BAŞKAN – Teşekkür ediyoruz Sayın
Kaplan.
MAHMUT TANAL (İstanbul) – Sayın Başkan…
MEHMET NACİ BOSTANCI (Amasya) – Sayın
Başkan…
MAHMUT TANAL (İstanbul) – Özür dilerim.

Düzce Milletvekili İbrahim Korkmaz’a
bir söz verin. Nasıl, küçük, artçı depremler gelince şiddetli depremleri
engellemiş olursa, Meclisin buradaki şiddetini engelleme açısından mümkünse
Düzce Milletvekili İbrahim Korkmaz’a bir söz verin, içini boşaltsın. Her gelen
giden hatibe laf atıyor. Yani böyle bir hakkı yok. Bir kürsüye çağırın lütfen.
Genel istek üzerine, istiyoruz biz bu vekili.
BAŞKAN – Sayın Tanal, lütfen… Böyle bir
şey yok yani.
MAHMUT TANAL (İstanbul) – Ama doğrusu
bu.
İSMAİL KAŞDEMİR (Çanakkale) – Böyle bir
usul yok Sayın Tanal.
MAHMUT TANAL (İstanbul) – Enerjisini
boşaltsın bir zahmet, sizden istirham ediyorum.
BAŞKAN – Sayın Tanal, lütfen, çok rica
ediyorum…
Buyurunuz Sayın Bal.
9.- Konya Milletvekili Faruk Bal'ın,
Amasya Milletvekili Mehmet Naci Bostancı’nın sataşma nedeniyle yaptığı konuşması
sırasında MHP Grubuna sataşması nedeniyle konuşması
FARUK BAL (Konya) – Sayın Başkan,
değerli milletvekilleri; biraz önce konuşan ve değerli bir akademisyen olarak
bildiğim Naci Bey’in herkes tarafından malum olan, açık seçik bir şekilde
Yalçın Akdoğan’ın kayıtlara düşen beyanını inkâr etmesine şaşırdım. Bilim adamı
önce gerçekçi olur, gerçekten hareket eder. 
Yalçın Akdoğan niye bunu söyledi? Çünkü
demokrasilerde esas olan ifade hürriyetidir ve basın hürriyetidir; bu ikisi
yoksa zaten demokrasi değildir. Adalet ve Kalkınma Partisi 4 tane basın mecrası
olan… Bir, yazılı basını -200 küsur tane, Gazeteciler Cemiyetinin tespit ettiği
rakama göre, Başbakanının talimatıyla, Başbakanlık danışmanlarının talimatıyla
işten attırarak- susturdu, o mecrayı muhalefete kapattı. İki, görsel basın yani
televizyonlar. Bunları ise “Alo Fatih” hatlarıyla, Yalçın Akdoğan’ın
talimatlarıyla kapattı. Dolayısıyla, görsel basın da muhalefete kapalı. Üç,
İnternet hattı. Şimdi çıkardığınız kanunla onu da kapatıyorsunuz. Kala kala
milletin kürsüsü olan bu kürsü kaldı. Bu kürsü de milletin malı. Buradan da
sesi kesmek için… Saat yediden sonra kesiyorsunuz ve geliyorsunuz, burada
diyorsunuz ki: “Buradan hiç yayın verilmesine gerek yok.” O zaman, Hocam,
soruyorum: Bu, Adalet ve Kalkınma Partisinin fikri mi, zatıalinizin akademik
fikri mi? Hangisi doğruysa bize açıklayın, biz de demokratik bir ülkede mi
yaşıyoruz yoksa AKP diktasının ifade hürriyetini kesintiye uğratan, ifade
hürriyetini susturan, basın hürriyetini “Basın gayrihürdür.” şeklinde bir
maddeyle değiştiren. “Basın sansür edilemez.” fikrini “Basın sansür edilir.”
şeklinde değiştiren, AKP diktasında mı yaşıyoruz? Evet, sizden cevap
bekliyorum.
Teşekkür ederim.
BAŞKAN – Teşekkür ediyoruz Sayın Bal.
Sayın Bostancı…
MEHMET NACİ BOSTANCI (Amasya) –
Efendim, Hasip Bey, millete hakaret ettiğimi söyledi; Faruk Bey de şahsi fikrim
mi, AK PARTİ’nin fikri mi olduğunu sordu. Onlara ilişkin…
FARUK BAL (Konya) – Sordum.
BAŞKAN – Buyurunuz Sayın Bostancı. Son
olarak size söz veriyorum, sonra önergeyi oylayacağım. (AK PARTİ sıralarından
alkışlar)
10.- Amasya Milletvekili Mehmet Naci
Bostancı'nın, Şırnak Milletvekili Hasip Kaplan ile Konya Milletvekili Faruk
Bal’ın sataşma nedeniyle yaptıkları konuşmaları sırasında şahsına sataşması
nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; Hasip Bey dehasını fazla zorluyor. Söylediklerimden
böyle bir anlam çıkarmak için, hakikaten dehanın -tabiri caizse- böyle abartılı
bir şekilde zorlanması lazım. Burası Meclis, Meclis…
HASİP KAPLAN (Şırnak) – Sansürü
savunuyorsun.
İDRİS BALUKEN (Bingöl) – Sansürü
savunuyorsunuz, ne dehası ya!
MEHMET NACİ BOSTANCI (Devamla) –
Buradaki insanlar milletin vekilleri, ben de milletin vekili olarak gelmişim.
Burada hiç kimse milleti aşağılamaz. Böyle, fırsatçılık yaparak sözlerden bu
tür anlamlar çıkarmak, Hasip Bey, uygun bir davranış değil, nezakete ve
zarafete de sığmaz ayrıca bunu belirteyim.
HASİP KAPLAN (Şırnak) – Sansürü nasıl
savunursunuz Sayın Bostancı, bir akademisyen olarak nasıl savunursunuz?
MEHMET NACİ BOSTANCI (Devamla) –
İkincisi: Birtakım kayıtlar kuyutlar, televizyon konuşmaları, insanlar
arasındaki görüşmeler… Arkadaşlar, mahrem hayatta insanların neler konuştuğunu
biliyor musunuz? Muhalefeti iktidarı, insanlardan bahsediyorum. Önemli olan,
kamusal tartışmalara katılmaktır. 
ÖZCAN YENİÇERİ (Ankara) – Genel hayat.
MEHMET NACİ BOSTANCI (Devamla) – Aleni olan,
şeffaf olan, değerlendirilmesi gereken odur. 
OKTAY VURAL (İzmir) – Rüşvet…
MEHMET NACİ BOSTANCI (Devamla) – Öbür
türlü, kayıt, kim çıkardı, niye çıkardı, ne amaçlanıyor? Dün de konuştuk. Söz
sadece söylenenden ibaret değildir. Kim söylüyor, hangi maksatla söylüyor? Eğer
iktidar ilişkilerine dair bir çözümleme yapacaksınız, bunu hesaba katacaksınız.
“Televizyon yayını olmasın.” derken,
bir memlekette iktidarı, muhalefeti, herkesi temsil eden televizyon yayınları
olacak, gazeteler olacak, her tür mecra açık olacak.
OKTAY VURAL (İzmir) – Medya havuzu… 
SÜLEYMAN ÇELEBİ (İstanbul) - Başbakanın
dizisi de olacak.
MEHMET
NACİ BOSTANCI (Devamla) – Kastettiğim, Meclisten yapılan televizyon yayını.
Şahsi fikrimi söyledim, zaten burada yayınlar 19.00’a kadar yapılıyor. 
SÜLEYMAN ÇELEBİ
(İstanbul) – Başbakanın dizisi de yayınlanacak orada.
MEHMET NACİ BOSTANCI
(Devamla) – İletişim Fakültesinde yirmi altı yıl hocalık yapmış birisi olarak,
iletişim teknolojilerinin toplum ve siyaset üzerindeki etkisi çerçevesinde kişisel
bir değerlendirmedir. Bunu anlamak için burada bir panel yapmak lazım, panel. 
Saygılar sunuyorum. (AK
PARTİ sıralarından alkışlar) 
OKTAY VURAL (İzmir) – O
dersleri bir daha okursan iyi olur.
BAŞKAN – Teşekkür
ediyorum Sayın Bostancı.
Önergeyi oylarınıza
sunuyorum…
HASİP KAPLAN (Şırnak) –
Sayın Başkan, özür dilerim.
İkinci dönem
milletvekiliyim. “Dehasını fazla zorlayan.” diyor bir akademisyen hatip. Buna
cevap vermek zorundayım. 
RECEP ÖZEL (Isparta) –
“Üstün zekâlı” dedi sana işte. İltifat yaptı, iltifat.
HASİP KAPLAN (Şırnak) –
Orada bundan önce sansürü savundu hatip. Bir de aşağılama dilini üstüne
kullanıyor, ekliyor. Buna cevap vermek zorundayım. 
BÜLENT TURAN (İstanbul)
– Aslında sataşma yok burada. 
HASİP KAPLAN (Şırnak) –
Yanlış anlamıyorum. 
RECEP ÖZEL (Isparta) –
Efendim, dâhi olmadığını söyleyecek herhâlde, ben zeki filan…
BAŞKAN – Buyurunuz
Sayın Kaplan.
11.- Şırnak Milletvekili Hasip
Kaplan'ın, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
HASİP KAPLAN (Şırnak) –
Sevgili arkadaşlar, sansürü, baskıyı, zorbalığı, susturmayı, konuşmayan bir
Türkiye’yi, susan bir Türkiye’yi savunurken, akademisyen sıfatınızla bu kürsüye
gelip, Eğitim Komisyonu Başkanı olarak buraya gelip söylerken “Burada hatip
dehasını, yok bilmem nesini zorluyor” gibi ifadeler kullanarak sansüre haklı
gerekçe bulamazsınız. “Alo Fatih” hattını açıp Başbakan haber yasakladığı
zaman, başka partilerle ilgili haberleri yasakladığı zaman siz bu kürsüye çıkıp
“Evet, muhalefet de konuşmalı, demokrasi konuşmaktır, demokratik toplum
konuşmaktır; Bu Meclis TV’nin parası verildi, parasını halk veriyor, herkes
konuşabilmeli” demelisiniz. Şimdi kalkıyoruz burada sansürünüze karşı
çıkıyoruz… 
MEHMET NACİ BOSTANCI
(Amasya) – Sansür değil. 
HASİP KAPLAN (Devamla)
- Sansürünüze karşı çıkıyoruz, burada aşağılamaya kalkıyorsunuz. Bakın,
sansürdür bu.
MEHMET NACİ BOSTANCI
(Amasya) – Değil. 
HASİP KAPLAN (Devamla)
– Yerden göğe kadar sansürdür, Allah’a kadar zulümdür, bu zorbalıktır. Parasını
alırsınız milletten, milletin kürsüsünü millete kapatırsınız.
RECEP ÖZEL (Isparta) –
Biraz sakin ol, hasta olacaksın Hasip Bey.
HASİP KAPLAN (Devamla) – Milletin
kürsüsünü millete kapatırsınız. Havuza para aktarırsınız, basını kendinize
alırsınız, bağlarsınız. Bütün TV’ler canlı yayına çıkar, kendi yandaşlarınıza
saldırırsınız, muhalefete de saldırıyordunuz ama burada kalkıp bilim sıfatıyla
konuşurken sansürü savunmak…
İDRİS BALUKEN
(Bingöl) – Dehalık hiç değil.
HASİP KAPLAN
(Devamla) – …desem ki “Geri zekâlılıktır, siyaset değildir.” Ne derdiniz Sayın
Bostancı?
HALİL ÜRÜN
(Afyonkarahisar) – Ayıp ettin şimdi!
HASİP KAPLAN
(Devamla) – Hoş olur muydu? Olmazdı değil mi? 
Demeyeceğim
size. Asla bu sıfatı kullanmayacağım. 
SUAT ÖNAL (Osmaniye)
– Sesini zorlama sesini…
HASİP KAPLAN
(Devamla) – Sansürden yana olmak hoş değil. Voltaire gibi konuşacağız,
fikirlerinize katılmayacağız ama fikirlerinizi söylemenize devam edin. Yalnız
şirazeyi kaçırmayınız.
Teşekkür
ediyorum. (BDP sıralarından alkışlar)
BAŞKAN –
Teşekkür ediyoruz Sayın Kaplan.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu Raporu (1/884) (S.
Sayısı: 562) (Devam)
BAŞKAN -
Önergeyi oylarınıza sunuyorum, karar yeter sayısı arayacağım.
Kabul edenler…
Kabul etmeyenler… Karar yeter sayısı görmüyorum.
Oylama için bir
dakika süre veriyorum.
(Elektronik
cihazla oylama yapıldı)
BAŞKAN – Karar
yeter sayısı yoktur.
Beş dakika ara
veriyorum. 
Kapanma Saati: 19.24
DÖRDÜNCÜ OTURUM
Açılma Saati: 19.29
BAŞKAN: Başkan Vekili Şükran Güldal MUMCU
KÂTİP ÜYELER:
Mine LÖK BEYAZ (Diyarbakır), Fehmi KÜPÇÜ (Bolu)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Dördüncü Oturumunu açıyorum.
Manisa Milletvekili Hasan Ören ve arkadaşlarının önergesinin oylamasında
karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı
arayacağım. 
Kabul edenler… Kabul etmeyenler… Karar yeter sayısı vardır, önerge kabul
edilmemiştir.
5’inci maddeyi oylarınıza sunuyorum: Kabul edenler… Kabul etmeyenler… 5’inci
madde kabul edilmiştir.
Bir saat ara veriyorum.
Kapanma Saati: 19.30
BEŞİNCİ OTURUM
Açılma Saati: 20.33
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır) 
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Beşinci Oturumunu açıyorum.
562 sıra sayılı Kanun Tasarısı’nın görüşmelerine devam edeceğiz.
Komisyon ve Hükûmet yerinde.
6’ncı maddede kalmıştık.
6’ncı madde üzerinde üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve 22/2/2014
tarihli 24 ve 25'inci toplantılarında görüşülen 562 sıra Sayılı "Milli
Eğitim Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı"nın çerçeve 6 ncı maddesi ile 1739 sayılı
Kanun'a eklenmesi öngörülen geçici 4 üncü maddede yer alan "ödemeler"
ibaresinin "ödemelerin hiçbiri" şeklinde değiştirilmesini arz ve
teklif ederiz.
 Zühal Topcu Lütfü
Türkkan Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
Mustafa Erdem
Ankara
Türkiye Büyük Millet Meclisi Başkanlığına
Görüşülmekte olan, 562 sıra sayılı "Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı'nın 6 ncı maddesi aşağıdaki gibi değiştirilmesini arz ve teklif
ederiz.
MADDE 6- 1739 sayılı Kanuna aşağıdaki geçici madde eklenmiştir.
"GEÇİCİ MADDE 4- Bu maddenin yayımı tarihinden önce, uzman
öğretmenlik ve başöğretmenlik unvanlarını mahkeme kararıyla elde edenlerin,
mahkeme kararının aleyhlerine kesinleşmesi halinde bu kişilere kanunun
yayımından önce yapılan ödemeler geri alınmaz. Aday öğretmenlik sürecini başarı
ile tamamlamış olan tüm öğretmenler uzman öğretmen sayılır."
Saygılarımızla.
 Celal Dinçer Fatma
Nur Serter Aytuğ Atıcı
 İstanbul İstanbul Mersin
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 6 ıncı maddesinin ikinci fıkrasının tasarı metninden
çıkartılması arz ve teklif ederiz.
 Pervin Buldan İdris
Baluken Sırrı Sakık
 Iğdır Bingöl Muş
 Altan Tan Selma
Irmak Hasip Kaplan
 Diyarbakır Şırnak Şırnak
 Erol
Dora
 Mardin
BAŞKAN – Komisyon bu son okunan
önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Baluken, buyurunuz.(BDP
sıralarından alkışlar)
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, değerli milletvekilleri;
hepinizi saygıyla selamlıyorum.
Görüşülmekte olan bu tasarının 6’ncı
maddesinin tasarı metninden çıkarılmasını teklif etmişiz çünkü bu 6’ncı maddede
aday öğretmenlerin asil kadrolara geçişini zorlaştıran bir düzenleme var.
Burada gerekçe olarak da öğretmenliğin daha nitelikli bir hâle getirilmesi
gösterilmiş ki bizce hiçbir şekilde kabul edilebilecek bir gerekçe değil.
Öğretmenliğin niteliğini bir sınav üzerinden değerlendiren, teknik sınavlarla,
alakasız soruları içeren sınavlarla değerlendiren bir anlayışı biz son derece
sorunlu olarak görüyoruz. Zaten mevcut uygulamada bir kişinin öğretmen olması
için aşması gereken pek çok sınav var; KPSS, KPSS eğitim bilimleri, KPSS alan
sınavı olmak üzere pek çok sınav var. 
Şimdi, bir de bu asil kadrolara geçiş
için de böyle bir sınav zorunluluğu getiriyorsunuz. Yani burada temel sorun şu:
Öğretmen olacak olan insanlara eğitim fakültesiyle ilgili planlamalar yaparken
YÖK’le birlikte bir koordinasyon oluşturamıyorsunuz, doğru dürüst bir planlama
yapamıyorsunuz, yüz binlerce öğrenciyi eğitim fakültelerinden mezun olacak bir
durum yaratıyorsunuz, ondan sonra da sınavlarla sürekli bu insanların karşısına
engeller çıkarıyorsunuz ve bu ülkenin en önemli sorunlarından biri olan
öğretmenlerin atanma sorununu buraya getiriyorsunuz. 
Bu sınavın gereksiz olduğunu tartışmaya
hiç gerek yok, diğer sınavlar da gereksiz. Çünkü şundan dolayı diyorum: Sayın
Millî Eğitim Bakanı burada. Bütün kadrosuyla, bürokratlarıyla, Bakanlar
Kuruluyla beraber bu KPSS sınavlarına bir girsin bakayım. Eğer 50’nin üzerinde
not alırsanız biz diyelim ki: Vallahi o zaman haklısınız, öğretmenlere de bu
sınav kriterini uygulayalım. Fizik bölümünden olan bir öğretmene alakasız
bölümlerden sorular çıkan bir sınavla nitelik ölçmesi yaparsanız orada çok
ciddi bir hata yapmış olursunuz. Sayın Bakan, bu yıl noter huzurunda bütün
bakanları temsilen girsin bakayım KPSS sınavına. Entelektüel birikimini de
biliyoruz, bakanlar içerisinde bu sınavdan en yüksek not alacak sayın
bakanlardan biri olduğunu da biliyoruz ama bu arkadaşların, öğretmen
arkadaşların önüne getirilen sınavlar, nitelik ölçen, alan bilgisi ölçen
sınavlar değil. Bunu özellikle buradan ifade etmek istiyoruz. 
Bize göre bu öğretmen atamaları, böyle
Maliye Bakanlığının lütfuna göre, kadro tahsislerine göre de düzenlenmesi
gereken şeyler değildir. Ülkenin temel ihtiyaçlarına ve OECD kriterlerine göre
düzenlenmesi gerekir. Bu konuda söyleyecek çok fazla söz var ama baştan başa
eğitim sistemini değiştirmeden Türkiye’de yol almak mümkün değil. Eğitim
sistemini de böyle palyatif çözümlerle değiştirmekten bahsetmiyorum.
Müfredattan zihniyete kadar doksan yıllık bir eğitim sistemini değiştirmeye
ihtiyaç var. Çünkü, bu eğitim sistemi inkârcıdır, asimilasyoncudur, tekçidir,
Türkçüdür. Bu eğitim müfredatında, örneğin ben bir Kürt olarak kendimi yıllarca
bu eğitim müfredatında, hep inkılap tarihi kitaplarında iki üç yerde zararlı
cemiyetler kısmında gördüm. Böyle bir şey olur mu? Böyle bir anlayış olur mu?
Kendi halkını inkâr eden, halklarını inkâr eden, asimilasyonu önüne koyan bir
eğitim sistemiyle bu ülke bir yere varmaz. Parasız, bilimsel, evrensel
kriterlere uygun, demokratik ve ana dilde eğitimin önünü açmayan tüm
düzenlemeler, maalesef bu ülkedeki eğitim sorununu çözmez düşüncesindeyiz. 
Öğretmenlikle ilgili bu nitelik değerlendirmesi
tartışmalarına sınav getireceğinize, önce öğretmenlerin çalışma standartlarıyla
ilgili, kadro pozisyonlarıyla ilgili koşulları bir düzeltin. Pek çok farklı
konumda olan ama aynı işi yapan öğretmenler var; kimisi vekil öğretmendir,
kimisi taşeron öğretmendir, kimisi -bilmem- ücretli öğretmendir, kimisi
4/C’lidir, kimisi 50/d’lidir. Böyle bir keşmekeş durumu var, karmakarışık bir
durum var. 
Eğer gerçekten bir standartlaşma, bir
nitelik arıyorsanız, bu sınavların tamamını kaldırıp, öğretmenlerin bilimsel
yeterliliğini öncülüne alan, uygulamadaki pratiklerini değerlendiren ve
yaptıkları iş itibarıyla da bütün bu farklı kimlikteki, statüdeki çalışmalarını
tek bir noktaya kaydıran düzenlemeler yapmanız gerekir. O nedenle, bu maddenin
tasarı metninden çıkarılmasını biz öneriyoruz. Önergemize de destek istiyoruz. 
Genel Kurulu saygıyla selamlıyorum.
(BDP sıralarından alkışlar)
BAŞKAN – Teşekkür ediyoruz Sayın
Baluken.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan, 562 sıra sayılı "Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı'nın 6 ncı maddesi aşağıdaki gibi değiştirilmesini arz ve teklif
ederiz.
MADDE 6- 1739 sayılı Kanuna aşağıdaki geçici madde eklenmiştir.
"GEÇİCİ MADDE 4- Bu maddenin yayımı tarihinden önce, uzman
öğretmenlik ve başöğretmenlik unvanlarını mahkeme kararıyla elde edenlerin,
mahkeme kararının aleyhlerine kesinleşmesi halinde bu kişilere kanunun
yayımından önce yapılan ödemeler geri alınmaz. Aday öğretmenlik sürecini başarı
ile tamamlamış olan tüm öğretmenler uzman öğretmen sayılır."
Saygılarımızla.
Aytuğ Atıcı
(Mersin) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Atıcı, buyurunuz. (CHP
sıralarından alkışlar)
AYTUĞ ATICI (Mersin) – Teşekkür ederim
Sayın Başkan.
Değerli milletvekilleri, 562 sıra
sayılı Kanun Tasarısı’nın 6’ncı maddesiyle ilgili olarak verdiğimiz önerge
üzerine söz almış bulunuyorum. Eğitimi bahane ederek siyasi kadrolaşma
yapmayan; öğretmenler atama, öğrenciler ise öğretmen beklerken siyasi
hesaplaşma uğruna eğitime darbe vurmayan milletvekillerini saygıyla
selamlıyorum.
6’ncı madde, Millî Eğitim Temel
Kanunu’na geçici bir madde ekliyor ve iki şey öneriyor: Bir tanesi -bizim de
lehinde olduğumuz- öğretmenlerin kazanılmış haklarını koruyor ancak ikinci
paragrafında, aday öğretmenlerin sözlü sınavlarla alınması gibi bir endişeyi de
beraberinde getiriyor.
Değerli arkadaşlar, dershaneler
üzerinden giriştiğiniz hesaplaşmanın eğitim sistemimiz ve çocuklarımız üzerinde
yıkıcı etkileri nedeniyle çok ciddi kaygılarımız var. Yüzlerce idarecinin sizin
keyfinize göre davranmadığı için görevden alınmasının yaratacağı hasar
nedeniyle yine kaygılarımız var. Kamuoyunda dershaneleri kapatma yasası olarak
bilinen bu yasa tasarısı, on bir yıldır istismar ede ede bitiremediğiniz,
devrim yapacağız diye devirdiğiniz millî eğitimimizi kocaman bir sorun yumağı
hâline getirmektedir. Sayın Bakan hatırlarlar, kendinden önce gelen bütün bakanlar
millî eğitimde devrim yapacağız diye geldiler, kendisi de benzer şekilde
söylemlerde bulundu. Onlar devrim yapamadılar ama Sayın Bakan millî eğitimi
gerçekten devirdi. 
Değerli arkadaşlar, bu tasarı, 10
milyon üzerindeki öğrenciyi ve bir o kadar da aileyi ilgilendiriyor, binlerce
eğitim emekçisini ilgilendiren bir kaos yasası hâline gelmiştir ve Sayın Bakan,
bu tasarınız eğitimimize dip yaptıracak bir tasarıdır. 
Bakın, Sayın Bakan, şimdi size bazı
rakamlar vereceğim ve millî eğitimimizi nereden nereye getirdiğinizi kendi
gözlerinizle göreceksiniz. On bir yıldır reform yapa yapa çocuklarımızı
okuduğunu anlama beceresinde 65 ülkede 42’nciliğe gerilettiniz. Bunların tek
tek rakamlarını PISA’da da bulabilirsiniz. Yine, on bir yıldır reform yapa yapa
çocuklarımızı matematikte 44’üncülüğe düşürdünüz 65 ülke içerisinde; on bir
yıldır reform yapa yapa çocuklarımızı fen alanında 43’üncülüğe düşürdünüz. Bu
sıralamalar 65 ülke arasında yapılan bir sıralama ve ortalama 45’inciyiz. 
Sayın Bakan, bakın, 17 Aralıktan bu
yana çok ciddi kirlilikler Türkiye’yi sardı, pislikler saçıldı. İnanın, bu
kadar tehlikeli değil, onları hallederiz; suçlular cezasını bulur, hırsızlar
hapse gider, suçsuzlar aklanır, giden paraların yerine yenisini koyarız ama
sizin bu yaptığınızı, millî eğitimimizi 45’inci sıraya kadar geriletmenizin
etkilerini biz çok uzun süre daha maalesef yaşarız ve bu sıkıntıyı çekeriz. O
yüzden, bu tasarı, gerçekten, 17 Aralıkla başlayan süreçle ilgili çıkarılan
bütün yasa tasarılarından çok daha tehlikeli, çok daha vahim bir yasa
tasarısıdır. 
Bakın, on bir
yılda, sayenizde, PISA değerlendirmelerine göre, yine, 2003’ten 2012’ye iki
ülkenin daha gerisine düşmüşüz. Hangi ülkeler biliyor musunuz? Uruguay ve
Tayland. Uruguay ve Tayland’ın bile gerisine düşmüşüz. Şanghay’daki öğrencilere
baktığımda, istatistikler diyor ki, bu öğrencilerin yüzde 30’u -30,8’i hatta-
en üst seviye olan seviye 6’da. Singapurlu öğrencilerin yüzde 20’si 6’ncı
seviyede, en üst seviyede. Bizim öğrencilerimiz yüzde 1 bile değil Sayın Bakan.
Bizim çocuklarımız geri zekâlı mı? Değil, değil, en az sizin kadar, en az benim
kadar zekâsı ileri olan çocuklar ama sizin getirdiğiniz bu eğitim sistemiyle,
maalesef, seviye 6’ya yüzde 1 öğrencimiz bile gelemiyor. 
Bakın,
Şanghay’daki öğrencilerin sadece yüzde 1’i, 1’inci seviyenin altında. Bizdeki
öğrencilerin ise yüzde 67’si seviye 1 ve seviye 2 düzeyinde. Şimdi, siz
kalkmışsınız bana “Millî eğitimde devrim yapacağız, devrim yapacağız.”
diyorsunuz. Şov yaparak bu eğitimlerin sorunlarını asla çözemezsiniz. Gerisinde
kaldığınız ülkelerden ithal ettiğiniz tabletleri çocuklarımıza dağıtarak millî
eğitimimizin sorunlarını çözemezsiniz. Okullarda su, sabun yok iken tablet
dağıtarak “Ayranı yok içmeye…” deyimini de hatırlayarak sorunlarımızı
çözemezsiniz.
Dershaneler
Türkiye’nin kanayan yarasıdır ama millî eğitimimiz de bizi dershanelere mahkûm
etmiştir. Bu konuyu da daha detaylı ileride konuşacağız. 
Teşekkür
ediyorum. (CHP sıralarından alkışlar)
BAŞKAN –
Teşekkür ediyoruz Sayın Atıcı. 
Önergeyi
oylarınıza sunuyorum: Kabul edenler… 
MAHMUT TANAL
(İstanbul) – Karar yeter sayısı… 
BAŞKAN – Kabul
etmeyenler…
Karar yeter
sayısı arıyorum ama yok. 
MAHİR ÜNAL
(Kahramanmaraş) – Oylamaya geçildikten sonra istendi Sayın Başkan. 
BAŞKAN – Karar
yeter sayısı yok, beş dakika ara veriyorum. 
Kapanma Saati: 20.47
ALTINCI OTURUM
Açılma Saati: 20.56
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Altıncı Oturumunu açıyorum.
Mersin Milletvekili Aytuğ Atıcı ve arkadaşlarının önergesinin
oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı
arayacağım: Kabul edenler… Kabul etmeyenler… Kabul edilmemiştir. 
562 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon ve Hükûmet yerinde.
Şimdi, diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 6 ncı maddesi ile
1739 sayılı Kanun'a eklenmesi öngörülen geçici 4 üncü maddede yer alan
"ödemeler" ibaresinin "ödemelerin hiçbiri" şeklinde değiştirilmesini
arz ve teklif ederiz.
Mustafa Erdem (Ankara) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Katılmıyoruz
Sayın Başkan.
BAŞKAN –
Hükûmet?
MİLLÎ EĞİTİM BAKANI
NABİ AVCI (Eskişehir) – Katılmıyoruz Sayın Başkan.
BAŞKAN –
Buyurunuz Sayın Erdem. (MHP sıralarından alkışlar)
MUSTAFA ERDEM
(Ankara) – Sayın Başkan, değerli milletvekilleri; 562 sıra sayılı Tasarı’nın
6’ncı maddesi üzerine söz almış bulunuyorum. 
Burada öncelikle
bir hususu dikkatlerinize arz etmek isterim: Atanamayan öğretmenler arasından
bugün bir kardeşimiz daha intihar etmek suretiyle aramızdan ayrılmıştır. Öyle
tahmin ediyorum ki 50’nin üzerinde kardeşimiz. Bugün Sinop da bu kafileye
katılmıştır. Değerli milletvekilleri, biz yüzde 99’u Müslüman olan bir ülkenin
insanlarıyız, bir milletin mensuplarıyız. Bizim Yüce Kitap’ımız, insanlardan
birisinin hayatının kurtarılmasını bütün insanlığın hayatının kurtarılması, bir
insanın katlinin de bütün insanlığın katli olarak ifade eder. Dolayısıyla, biz,
bu konuda çıkardığımız yasalarla bundan sonra kimlerin hayatına mal olabilecek
bir davranış içerisinde olduğumuzun vicdani sorumluluğunu hissetmek, varsa bu
vebali ahirete intikal etmeden dünyada telafi etmek durumundayız. 
Değerli
milletvekilleri, şu anda bir sanal gündem veya yapay bir işlev sonucu çıkarmaya
çalıştığımız yasadan önce, neler yapabileceğimizle ilgili bazı hususlara
dikkatlerinizi çekmek istiyorum. Bir milletin bekası, uluslararası alanda başarısı,
ecdat yadigârı emanetlere sadakati ve bundan sonra Allah’ın emaneti yavrularına
bırakacak devlet, millet, vatan ve dinle ilgili sorumluluklarının gereği ancak
ve ancak iyi bir eğitimle mümkündür. Ama gelin görün ki, bizler zarfla meşgul
olup mazrufu bir kenara iterken, bu milletin bekasında olmazsa olmaz önemi haiz
olan aile yuvasını ihlal ediyor, inkâr ediyor, görmezden geliyoruz.
Beyler, değerli
milletvekilleri; birinizin kızı, diğerinizin gelini; birinizin oğlu,
diğerinizin damadıdır. Bugün, bu milletin oluşturduğu aile içerisinde şiddetli
geçimsizlikten kaynaklanan huzursuzluk, babalı yetimlerin, analı öksüzlerin
oluşturduğu bir aile hayatına dönüştürüyor toplumu. Ve şu anda, sayın
bakanların ifadesi baz alındığında, artan oranla, evlenenlerin sayısından
boşananların sayısının daha fazla olduğu düşünüldüğünde, bu milletin bekası
adına ailenin eğitimle ilgisi olup olmadığını ilgililerin takdirine arz
ediyorum.
Uyuşturucu madde
bağımlılıklarının sayısının her geçen gün artan hızla devam ettiği, geçmişe
göre yüzde 40’ları aşan bir oranda mahkûm olmuş olanların olduğu düşünülürse,
bu çocukların kader kurbanı hâline getirilmeleri, ülkemiz, milletimiz ve devlet
için bir felakete dönüştürülmelerinin gerekçesi, bir eğitim alanının konusu
mudur, değil midir? Takdirlerinize havale ediyorum.
Aile içi şiddete
mahkûm olmuş, huzuru sokakta, huzuru köprü altında, huzuru başka yerlere
sığınmak, başka inançlara kul köle olmak, madde bağımlısı hâline gelmek
durumunda olan yavrularımızın vebali, bir eğitim sorunu olarak karşımıza çıkmış
mıdır, çıkmamış mıdır? Takdiri ilgililere havale ediyorum.
Değerli
milletvekilleri, yarının büyükleri olarak ilgiye, sevgiye, şefkate, merhamete
muhtaç olanların bugün elleri tutarken, gözleri görürken, imkânları varken ana
ve babalarını birer eşya gibi huzurevlerine atanların, yarın kendilerinin hangi
duruma düşeceklerini görmezden gelmeleri, bir eğitim sorunu olarak karşımıza
çıkar mı, çıkmaz mı? Bunun hesabını kimler verecek ve biz bu konuda nelerle
meşgul olacağız? 
Değerli milletvekilleri, şu anda
ülkemizin karşı karşıya olduğu, karşı karşıya bulunduğu tehdit ve tehlikeleri
bertaraf edecek, bizi birlik ve dayanışma içerisinde beka âlemine taşıyacak
millî ruh, millî ideal, millî mefkûre, millî şuur yoksunu gençliğimiz, yarın,
bu milletin bekası adına üzerine düşeni yapamaz ise, bu, bir eğitim sorunu
olarak karşımızda durmakta mıdır, durmamakta mıdır? 
O zaman, buradan size şunları
hatırlatmak istiyorum: Gençliğine ideal verememiş, millî ve manevi değerlerini
öğretememiş, yarın için bir senaryo hazırlama acziyetini göstermiş olanların,
küresel güçlerle millî mücadelede başarı şansı var mıdır; yoksa, bugün olduğu
gibi, yarın da başkalarına el açmaya mahkûm muyuz? 
Takdirlerinize arz ediyor, hepinizi
saygıyla, sevgiyle selamlıyorum. (MHP sıralarından alkışlar)
BAŞKAN – Teşekkür ediyoruz Sayın Erdem.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Madde 6’yı oylarınıza sunuyorum: Kabul
edenler… Kabul etmeyenler… Madde 6 kabul edilmiştir. 
7’nci madde üzerinde üç önerge vardır,
ikisi aynı mahiyettedir.
Türkiye Büyük
Millet Meclisi Başkanlığı’na
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 7 nci maddesi ile
değiştirilmesi öngörülen 2547 sayılı Kanunun 53 üncü maddesinin (b) bendinde
yer alan "Yükseköğretim Kurulunca düzenlenir”' ibaresinin "Danıştayın
görüşünün alınmasını müteakip Yükseköğretim Kurulunca çıkarılacak yönetmelik
ile düzenlenir" şeklinde değiştirilmesini arz ve teklif ederiz.
 Zühal Topcu  Lütfü
Türkkan  SeyfettinYılmaz
 Ankara  Kocaeli
 Adana
 Emin Çınar  Mesut
Dedeoğlu  Özcan Yeniçeri
 Kastamonu  Kahramanmaraş
 Ankara
 Faruk Bal
 Konya
BAŞKAN – Şimdi okutacağım iki önerge
aynı mahiyettedir, birlikte işleme alacağım. 
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 7 nci maddesinin tasarı metninden
çıkarılmasını arz ve teklif ederiz.

Celal Dinçer Uğur Bayraktutan Fatma Nur Serter

İstanbul Artvin 
İstanbul
Aynı mahiyetteki diğer önergenin imza
sahipleri:
Pervin Buldan İdris
Baluken Sırrı Sakık
 Iğdır Bingöl 
Muş
Selma Irmak Altan
Tan  Erol Dora
 Şırnak Diyarbakır 
Mardin
Hasip Kaplan
 Şırnak
BAŞKAN - Komisyon aynı mahiyetteki bu
iki önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
BAŞKAN - Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN - Sayın Kaplan, buyurunuz.
HASİP KAPLAN (Şırnak) – Değerli
milletvekilleri, öğretmenlerin cezaları az, cezalandırmak istiyorsunuz. Biraz
sözü, cezalandırmak istediğiniz öğretmenlere veriyorum. İyi izleyiniz ama…
(Hatip, elindeki dizüstü bilgisayardan
bazı görüntüler izletti)
HASİP KAPLAN (Devamla) – Bu, Gamze
Filiz Aslan, Sinop’ta öğretmen, 35 yaşında, dershanede öğretmendi, atama
bekliyordu, işsizdi, KPSS sınavlarına çalışıyordu. Tercihlerini yaparken de
“Beni neresi olursa olsun –Doğu ve Güneydoğu dâhil, öncelikli- bir yere
gönderin.” diyen bu öğretmenimiz, 35 yaşlarındaydı ve av tüfeğiyle intihar
etti.
Şu görüntüler her şeyi anlatıyor
aslında, dershaneleri de anlatıyor, atama bekleyen 350 bin öğretmeni de
anlatıyor. Bu görüntüler, şu gördüğünüz tabut, eğitimin gerçek yüzüdür
arkadaşlar, eğitimin gerçek yüzü budur.
Yetmiyormuş gibi, 657 sayılı Devlet
Memurları Kanunu’nda, şimdi de YÖK Kanunu’nda daha fazla ceza isteniyor
öğretmenlere, öğretim üyelerine, daha fazla ceza! Bundan daha fazla ceza
verebilir misiniz arkadaşlar? Ölümden daha büyük ceza verebilir misiniz? Kaç
öğretmen oldu intihar eden, farkında mısınız? Farkında mısınız, hakikaten?
Bu gerçeklikle yüzleşmeden ve ülkemizin
birçok yerinde hâlâ bir sınıf içinde birkaç sınıf okutulurken, bu dramı
yaşarken öğretmenlere, 657’deki kamu personeliyle ilgili cezalar, yetmiyormuş
gibi -uyarma, kınama, aylıktan kesme, kademe ilerlemesinin durdurulması- bir de
bu kanunla, YÖK’le bir ceza getiriyorsunuz. Aslında bu cezanın amacı, ola ki
intihar etmemiş, öğretim üyesi olmuş, öğretmen olmuş; bir okula badireler,
bentler aşarak gelmiş bir öğretmen varsa ve size düşüncesi uymuyorsa ve
demokratik bir etkinliğe katılmışsa ve ola ki sendikal hakları için bir eyleme
katılmışsa onu yekten okuldan atmak, yekten okuldan atmak. Evet, acı gerçek bu.
Şimdi, soruyorum size: Bunun
müsebbipleri kimse, eğer inançlıysak, cehennemde cayır cayır yanması lazım,
Kur’an-ı Kerim’de öyle diyor. Öyle mi, değil mi arkadaşlar? Güvenliğe yüzde 60
bütçe ayırıp da eğitimini ihmal eden bir anlayışın, eğitimiyle geleceğini
hazırlamayan bir ülkede ve bu kadar işsizlik varken, yerel yönetimlerimizin
açmış olduğu eğitim destek evlerinde yoksul çocuklara üniversiteye, KPSS’ye
hazırlanma dersleri -üstelik de denetimli olarak- verilirken yerel
yönetimlerimizin açtığı bütün eğitim destek evlerini Hükûmet birer birer
kapatıyor. Orada beşer, onar, on beşer öğretmen istihdam ediliyor, sözleşmeli
çalışıyor, bu işsizlik döneminde gelip çalışıyorlar. 
Şimdi, Sinop’ta hayatına kasteden Gamze
Öğretmen’in önünde ne diyeceksiniz, Allah aşkına söyler misiniz? İntiharlar
devam edecek mi diyeceksiniz, önlem alınmayacak mı diyeceksiniz, cezalar
yetmiyor, işe alınanları da okuldan atarak cezalarını artıracağız mı
diyeceksiniz? Yazık bu ülkenin ilim irfan ordusuna, bunca zulme, bunca
haksızlığa arkadaşlar.
Biraz düşünün ne olur, biraz düşünün.
Biraz düşünürseniz çok şey çözülür.
Saygılarımla. (BDP sıralarından
alkışlar) 
BAŞKAN – Teşekkür ediyoruz Sayın
Kaplan.
Sayın Bayraktutan, buyurunuz. (CHP
sıralarından alkışlar) 
UĞUR BAYRAKTUTAN (Artvin) – Teşekkür
ediyorum Sayın Başkan. 
Sayın Başkan, çok değerli
milletvekilleri; 562 sıra sayılı Milli Eğitim Temel Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
7’nci maddesi üzerine söz aldım, yüce heyetinizi saygıyla selamlıyorum.
Sözlerimin başında, ben de bugün
Sinop’taki üzücü olaydan dolayı, intihar eden atanamayan öğretmenimize
Allah’tan rahmet diliyorum. Bunun son olmasını diliyorum. Böyle bir acının bu
ülkede son olarak yaşanmasını diliyorum ama olmayacağını da biliyorum.
Değerli arkadaşlarım, burada getirilen,
vermiş olduğumuz önerge ile 7’nci maddenin tamamıyla kanun tasarısı metninden
çıkartılmasını istiyoruz. Neden? Devlet Memurları Kanunu’nun 125’inci maddesi,
devlet memurlarına uygulanacak disiplin cezalarını 5 temel madde hâlinde, 5
temel bent hâlinde saymış. Diyor ki, devlet memuru, herhangi bir disiplin suçu
işlerse uyarma cezası ile tecziye edilir, kınama olabilir, aylıktan kesme
olabilir, kademe ilerlemesinin durdurulması olabilir, devlet memurluğundan
çıkarma olabilir.
Şimdi, bunu niye yaptınız Sayın Bakan
ben de anlamıyorum? Şimdi, aslında, 53’üncü maddede yani Yükseköğretim
Kanunu’nun 53’üncü maddesinde yapılan değişiklikle, öngördüğünüz maddenin alt
kısmında, Devlet Memurları Kanunu’ndaki ilgili hükümlerden uygulanır diyorsunuz
ama burada 2 tane daha ceza öngörmüşsünüz öğretmenlere veya öğretim
görevlilerine karşı. Bunlardan bir tanesi nedir? Biri, üniversite görevlisini
yönetim görevinden ayırma, diğeri de mesleğinden çıkarma. Bu, normal Devlet
Memurları Kanunu’nda yok yani Devlet Memurları Kanunu’nun öngörmüş olduğu o 5
cezanın dışında buraya bir de kenardan 2 madde daha eklemişsiniz, 7 tane ceza
öngörmüşsünüz. Eğer Anayasa’nın ilgili maddesinde öngörülen eşitlik ilkesi
varsa, neden bu cezaları 7’ye çıkardığınızı, herhâlde, Sayın Bakan
açıklarsınız; bunun gerekçesi nedir diye bunu merak ediyorum, öncelikle bunu
ifade etmek istiyorum. 
Daha önceki konuşmalarda da ileri
sürüldü, bu kanun tasarısının iki tane temel ayağı var. Bunlardan bir tanesi
dershaneleri tasfiye etmek, bir ikinci bölümü de Millî Eğitim Bakanlığındaki
Müsteşar ve Talim Terbiye Kurulunun dışında kalan bütün yöneticileri, okul
müdürlerini, müdür yardımcılarını bir anlamda yok etmek, tasfiye etmek;
yaklaşık 100 bin kişilik kocaman bir grubu temsil ediyor. 
Değerli arkadaşlarım, buna bir hukukçu
gözüyle bakarsanız, bir hukukçu dikkatiyle, ihtimamıyla bakarsanız, en temel
kurallarından bir tanesi hukukun “hukuki güvenlik” ilkesi. Hukuki güvenlik
ilkesi varken bunu bu kişilere, bu 100 bin kişiye nasıl açıklayacaksınız
değerli arkadaşlarım? Hukuk güvenliği ilkesinin en temel kurallarından bir
tanesi devlete olan güvendir, hukuka olan güvendir. Kişi, bulunmuş olduğu
pozisyonun gereğinin ileriye doğru nereye gidebileceğini öngörebiliyorsa hukuk
güvenliği ilkesi içerisindedir. Biz bunları almışız, belli görevlere atamışız,
müdür yardımcısı yapmışız, müdür yapmışız, şimdi diyoruz ki: Hayır efendim,
pardon, biz yanlış yapmışız, bu görevlerden ayrılmanız gerekiyor. Bunu kabul
etmek, bunu anlatabilmek mümkün değildir. 
Cumhurbaşkanlığı seçim kanunu
tasarısında, Cumhurbaşkanının görev süresi yedi yılken arkasından 5+5 geldiği
zaman, o gün komisyona gelen bakanlarınız, sizin temsilcileriniz çıktılar,
dediler ki: “Efendim, hukuk güvenliği ilkesi var. Cumhurbaşkanı bundan mağdur
oluyor, bunu nasıl anlatabiliriz?” Cumhurbaşkanına göstermiş olduğunuz
ihtimamı, dikkat ve önemi ne yazık ki bu 100 bin öğretmene, buradaki müdürlere,
müdür yardımcılarına göstermiyorsunuz. Bir kere, bunu öncelikle ifade etmek
istiyorum.
Değerli arkadaşlarım, diğer,
dershaneler konusuna gelince, bunun tamamıyla bir ideolojik sorun olduğunu,
cemaatle kendi aranızdaki çelişkilerden kaynaklandığını biliyoruz. 
Değerli milletvekilleri, dershaneler,
bu ülkenin bir gerçeği. Eğer bu kanun tasarısını, dershanelerin yarattığı
sorunlardan, eğitim sistemindeki problemlerden, fırsat eşitliği konusundaki
herhangi bir sorundan kaynaklanarak Türkiye Büyük Millet Meclisine getirmiş
olsaydınız, bizim bunlara diyeceğimiz bir olay yoktu ama gelinen noktada
görülüyor ki dershaneler, Hükûmetle cemaat arasındaki, hani beraber yürümüş
olduğunuz o dostlarınız arasındaki sorunlarınızdan kaynaklanan bir olay.
Şimdi, doğuyla batıya baktığınız zaman,
dershaneler bu ülkede bir filî gerçek. Bunları kaldırmakla, Türkiye’de dershane
gerçeğini, bir fiilî durum olarak Türkiye’nin önünden uzaklaştırdığınızı filan
sanmayın. Bu ülkede zenginler, paraları olanlar, kendilerine yeni bir yöntem
bulacaklardır değerli arkadaşlarım. Yani, burada, dershaneye giden öğrenci,
dershanede eğitim almayacaktır da belki 10 kişi, belki 3 kişi, belki 5 kişi
bugün bu ülkenin gerçeği şeklinde evlerinde aynı eğitimi alacaktır. Yani bunun
iyi ayırt edilmesi gerektiği kanısındayız.
O nedenle, ben sözlerimi bitiriyorken
Sayın Bakanım, şu Devlet Memurları Kanunu’ndaki 125’inci maddedeki bu cezalar
konusunda neden 2 tane daha artı eklediğinizi, bunu hangi yasal gerekçeye
dayanarak 7’ye çıkardığınızı anlatmanızı özellikle istirham ediyorum. Bu
konudaki çelişki, Anayasa’nın eşitlik ilkesine açıkça aykırıdır.
Önergemizi bu şekilde kabul edeceğinizi
umuyor, yüce heyetinizi saygıyla selamlıyorum. (CHP sıralarından alkışlar)
BAŞKAN – Teşekkür ediyoruz Sayın
Bayraktutan.
Aynı mahiyetteki iki önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı "Milli
Eğitim Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı"nın çerçeve 7 nci maddesi ile
değiştirilmesi öngörülen 2547 sayılı Kanunun 53 üncü maddesinin (b) bendinde
yer alan "Yükseköğretim Kurulunca düzenlenir” ibaresinin "Danıştayın
görüşünün alınmasını müteakip Yükseköğretim Kurulunca çıkarılacak yönetmelik
ile düzenlenir" şeklinde değiştirilmesini arz ve teklif ederiz.
Faruk Bal
(Konya) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz.
BAŞKAN – Buyurunuz Sayın Bal. (MHP
sıralarından alkışlar)
FARUK BAL (Konya) – Sayın Başkan,
değerli milletvekilleri; son iki yüzyıl içerisinde dünya çok önemli mesafeler
kaydetti, tarım toplumundan sanayi toplumuna, oradan bilgi ve bilişim
toplumuna, teknolojisine geçti.
Dünyada bu gelişmeler olurken, Türkiye,
bunun tabii gereklerini yerine getiremedi, doğal olarak sorunları birikti.
Ekonomik alanda, siyasi alanda, hukuk alanında biriktiği gibi millî eğitim
alanında da birikti ve on bir yılda, Türkiye’yi yöneten Adalet ve Kalkınma
Partisi bu sorunları çözmek için çaba sarf etmek yerine, maalesef bu sorunların
yanına yeni sorunlar ekledi.
On bir yıl boyunca eğitimin her
alanında, kreş, anaokulu, ilkokul, ortaokul, lise ve üniversitelerde
öğrencilerin geleceğe iyi hazırlanabilme hayali vardı, bu hayal, hayal
kırıklığıyla sonuçlandı; velilerin, çocuklarını geleceğe iyi bir şekilde
hazırlayabilme hayali vardı, on bir yıllık AKP iktidarında bu hayal de hayal
kırıklığıyla sonuçlandı; milletimizin, geleceğini emanet edeceği, geleceğimizin
teminatı olan gençlerimizin yetiştirilmesi konusunda hayali vardı, bu hayal de
hayal kırıklığı ile sonuçlandı. 
On bir yıl boyunca Adalet ve Kalkınma
Partisinin öğretmen yetiştiren… 109 tane devlet üniversitesi ve geri kalanı
vakıf üniversitesi olmak üzere toplam 179 tane üniversitede, ucuz olduğu için,
kolay olduğu için öğretmen yetiştiren fakülteler var. Buralardan her yıl
binlerce öğretmen mezun olmakta, bu öğretmenlerin sayısı 300 bini aşmakta.
Millî Eğitim Bakanlığının 100 bin civarında öğretmen açığı bulunmakta; bu
öğretmen açıkları vekil öğretmenliklerle geçiştirilirken, atama bekleyen
öğretmenler de ayrıca hayal kırıklığına uğrayanlar arasında.
Sadece bunlar değil, yapı öğretmenliği
gibi, makine öğretmenliği gibi, inşaat teknik öğretmenliği gibi teknik alanda
öğretmen olarak yetiştirilenler ise hiç hayal dahi edememekte çünkü onların
atanabileceği herhangi bir kurum ve kuruluş bulunmamaktadır. Dolayısıyla, bu,
sosyal bir sorun hâline dönüşmüştür. Bu sosyal sorun, her öğretmen adayı
ailesinin içerisinde kangren hâline gelmiştir. İşte, bugün son yaşanan olay:
Sinop’ta Gamze Öğretmen, atanabilecek bir öğretmen durumundayken, üniversiteyi
bitirmiş bir öğretmenken atanamamış, dershanelerde öğretmen olarak çalışmış, 35
yaşına gelmiş, daha hayatını kuramamış ve en sonunda, o hayal kırıklığının
neticesinde hayata veda etmiştir, canına kıymıştır. Bunun gibi, boşananları mı
ararsınız, bunun gibi aile içi faciaları mı ararsınız, bunların hepsi on bir
yıllık AKP Hükûmeti döneminde yaşanmış sorunların önemli başlıkları. 
Bu on bir yıllık süre içerisinde AKP, 5
tane Millî Eğitim Bakanı değiştirmiştir. Bu 5 Millî Eğitim Bakanından Hüseyin
Çelik, Ömer Dinçer ve Sayın Nabi Avcı döneminde 3 tane sistem değişikliği
olmuştur ve bu sistem değişikliği ile birlikte, değerli milletvekilleri, kamu
görevi yapan, Millî Eğitimde görev yapan on binlerce şube müdürü, okul müdürü
ve okul müdür yardımcısına ve bürokrat olarak Bakanlıkta görev yapan genel
müdür yardımcısı, daire başkanı, genel müdür ve müsteşar muavinine 3 tur
attırılmıştır devletin dairesinde yani 3 ayrı grup Millî Eğitim Bakanlığı
bürokratı Beşevler’de yedekte beklemekteler. Bu, bir hizmet israfıdır ve bu,
bir personel israfıdır. 
Bütün bunlar dururken, öğretmenlerin,
öğrencilerin sorununu çözmek için Millî Eğitim Bakanlığı çaba sarf ederken, bu
dershane işi nereden çıktı? Nereden çıktığını hepimiz biliyoruz. Bu dershane
işi, önümüzdeki süreçte adı her zaman anılacak olan 7 Şubat, 17 Aralık, 25
Aralık ve 2 Ocak tarihlerindeki büyük yolsuzluk operasyonlarında, dünün takdir
edilen, dünün taltif edilen, dünün tebrik edilen cemaatinin, cemaate mensup
olan kişilerin bugünün haini, haşhaşisi ilan edilmesinin sebebi olarak ortaya
çıkmış ve “paralel yapı” adı altında husumet oluşturulmuş olan bir kitleye
karşı hınç, öfke ve anlaşılmaz bir düşmanlığın eseridir. Dolayısıyla…
(Mikrofon
otomatik cihaz tarafından kapatıldı)
FARUK BAL
(Devamla) - …Türkiye’nin eğitim konusunda çözülecek çok problemi varken bu
problemleri alıp gelip dershaneleri kapatma çerçevesi içerisinde dönüştürmek
anlaşılmaz, izah edilemez bir mantıksızlık ve ölçüsüzlüktür diyor, hepinizi
saygıyla selamlıyorum. (MHP sıralarından alkışlar)
BAŞKAN –
Teşekkür ederiz Sayın Bal.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Madde 7’yi
oylarınıza…
OKTAY VURAL
(İzmir) – Karar yeter sayısı…
BAŞKAN – Karar
yeter sayısı arayacağım. 
Madde 7’yi
oylarınıza sunuyorum: Kabul edenler… Kabul etmeyenler… 
MAHİR ÜNAL
(Kahramanmaraş) – Elektronik oylama yapın efendim.
BAŞKAN – Bir
dakika süre veriyorum.
(Elektronik
cihazla oylama yapıldı)
BAŞKAN – Karar
yeter sayısı vardır, 7’nci madde kabul edilmiştir. 
Madde 8 üzerinde ikisi aynı mahiyette
olmak üzere üç önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas Komisyon
olarak Millî Eğitim, Kültür, Gençlik ve Spor Komisyonu'na, Tali Komisyon olarak
Plan ve Bütçe Komisyonu'na havale edilen tasarı, 21 ve 22/2/2014 tarihli 24 ve
25'inci toplantılarında görüşülen 562 sıra Sayılı "Milli Eğitim Temel
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı"nın çerçeve 8 inci maddesinde yer alan
"1/9/2015" tarihinin 30/6/2016" şeklinde değiştirilmesini arz ve
teklif ederiz.
 Zühal Topcu Lütfü
Türkkan Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
 Kemalettin Yılmaz
 Afyonkarahisar
BAŞKAN – Şimdi
okutacağım iki önerge aynı mahiyettedir, birlikte işleme alacağım. 
Türkiye Büyük
Millet Meclisi Başkanlığına
Görüşülmekte olan,
562 sıra sayılı "Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı'nın 8 inci
maddesinin tasarı metninden çıkarılmasını arz ve teklif ederiz.
 Celal Dinçer Fatma
Nur Serter Haluk Eyidoğan
 İstanbul İstanbul İstanbul
Aynı mahiyetteki diğer önergenin imza
sahipleri: 
 Pervin Buldan İdris
Baluken Sırrı Sakık
 Iğdır Bingöl Muş
 Altan Tan Selma
Irmak Hasip Kaplan
 Diyarbakır Şırnak Şırnak
 Erol Dora
 Mardin
BAŞKAN –
Komisyon önergelere katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ ORHAN ATALAY (Ardahan) –
Katılmıyoruz. 
BAŞKAN –
Hükûmet?
MİLLÎ EĞİTİM
BAKANI NABİ AVCI (Eskişehir) – Katılmıyoruz.
BAŞKAN – Sayın
Dora, buyurunuz. 
EROL DORA
(Mardin) – Sayın Başkan, değerli milletvekilleri; 562 sıra sayılı Millî Eğitim
Temel Kanunu’nda değişiklik yapılmasına dair kanun tasarısının 8’inci maddesi
üzerine, Barış ve Demokrasi Partisi adına söz almış bulunuyorum. Genel Kurulu
saygıyla selamlıyorum. 
Genel olarak,
eğitimde ilkokuldan üniversiteye kadar azalmaksızın devam eden, öncelikle talep
yüksekliğinden kaynaklanan, eğitimde niteliği sağlayamama ya da çağın ve
toplumun ihtiyaçlarına uygun müfredat geliştirememe ve kaliteli eğitim verememe
sorunu vardır. Bunların yanında, eğiticilerin niteliği ve niceliği, açılan çok
sayıda üniversitede öğrenim elemanı yetersizlikleri, mesleki eğitimin
yetersizliği, mesleki eğitimin önemsenmemesinin öğrencileri dershanelere ve
işsizliğe mahkûm etmesi, yetenek inşası temelli eğitim yerine sınav odaklı
eğitim, yarışmacılığı, dershaneciliği, üretime ve yaratıcılığa dönük olmayan
ezberci eğitimi, eğitimin evrensel normlara yaklaşamaması, eğitime yeterli
bütçe ayrılmaması gibi birçok konu da eğitimin sorunları arasında sayılabilir. 
Sayın Başkan, değerli milletvekilleri;
Hükûmetin getirdiği öneriyle, 1 Eylül 2015 tarihine kadar özel okula dönüşme
taahhüdünde bulunan dershanelere hazine taşınmazları üzerinde eğitim tesisi
yapmaları için kamu arazilerini yirmi beş yıllığına çok düşük ücretler
karşılığında kullanma hakkı verilecek. Ayrıca, hazine arazisi üzerindeki, Millî
Eğitim Bakanlığına ait okullar ve okulların ek binaları on yıla kadar kiraya
verilebilecek; devlete ait, arazisi değerli okulların birer birer özel sektöre
verilmesi, dershanelerin kapatılması ve özel okula dönüştürülmesi, kamusal
kaynakların, eğitimin ticarileştirilmesi ve her geçen gün daha fazla oranda
piyasalaştırılması için özel okullara, dolayısıyla, sermaye aktarılması olarak
karşımıza çıkarılmaktadır. 
Değerli milletvekilleri, yapılması
gereken, halkın ödediği vergilerden oluşan kamu kaynaklarının kamusal eğitim
için kullanılmasıdır. Kamu kaynakları özel çıkarlar için değil, halkın yararı
gözetilerek değerlendirilmeli ve sadece eğitimde değil, bütün hizmet
alanlarında kamu harcamaları artırılmalıdır. Halktan toplanan vergilerin, kamu
okulları için harcanmayıp çeşitli yöntemlerle özel okullara aktarılmak
istenmesi, kabul edilemez ve karşısında durulması gereken bir durumdur.
Nitelikli bir eğitim sistemi oluşturmak için tek başına eğitim sisteminin
kamusal nitelikli olması ve kamu kaynakları tarafından finanse edilmesi de
yeterli değildir.
Değerli milletvekilleri, kamu
tarafından herkese eşit ve parasız olarak sunulması gereken eğitimin, bilimsel
ve demokratik bir içerikte olması, kamusal nitelikli bir eğitim sisteminin
oluşturulması açısından zorunludur. Bu temelde, dershanelerin kapatılması,
herkesin özgür, bilimsel ve eşit fırsatlarda eğitim alabilmesinin önünü açmak
adına olacaksa, elbette desteklenmelidir. Ancak, “dershaneleri kapatmak” adı
altında asıl hedeflenen, özel okulların yaygınlaştırılması, eğitimin bir
kamusal hizmet olmaktan çıkarılıp kâr amaçlı bir ticaret sektörüne
dönüştürülmesidir. Hükûmetin bu neoliberal politika ve projelerine de karşı
olduğumuzu belirtmek istiyorum. 
Değerli milletvekilleri, eğitime
yeterince kaynak ayrılmaması, eğitimde kalitenin gün geçtikçe düşürülmesi, yeni
tasarıyla da özel okulların dershaneciliğin yerini alması, ayrıca eğitim hakkı
ve sosyal devlet anlayışının bir kenara itilerek özelleştirmeden medet umulması
gibi nedenlerle, eğitim gibi çok önemli bir kamusal, toplumsal hizmetin ticari
piyasaya devredilecek olması, hukuk devletinin zayıflamasından sonra sosyal
devletin de sonu anlamına gelmektedir.
Değerli milletvekilleri, bu yasa
tasarısı, eğitimin temel meseleleri ortada dururken bu sorunları çözme gayreti
yerine sorunları başından savma, temel eğitimi bile toplum için lüks bir
tüketim malzemesi hâline getirme maksadı taşımaktadır. Herkese ana dilinde,
eşit fırsatlarda, özgür, bilimsel, parasız bir eğitimin sunulduğu sosyal devlet
ilkesinin güçlendirilmesi ve bu çerçevede yerel yönetimlere de bölgesel
özgünlükler noktasında yetkiler verilmesi, çağdaş demokrasilerde uygulanan ve
bizce de en doğru yöntemdir. 
Bu gerekçelerle önergemizin kabulünü
yüce Meclisten talep ediyor, tekrar sizleri saygıyla selamlıyorum.
BAŞKAN – Teşekkür ederiz Sayın Dora.
Sayın Eyidoğan, buyurunuz. (CHP
sıralarından alkışlar) 
HALUK EYİDOĞAN (İstanbul) – Sayın
Başkan, değerli milletvekilleri; yüce heyetinizi saygıyla selamlıyorum.
Görüştüğümüz bu 562 sıra sayılı Kanun
Tasarısı’nın bu maddesinde, 8’inci maddesinde 2 tane geçici madde ekleniyor.
Biri 4706 sayılı Yasa’ya eklenen geçici 16’ncı madde ve aynı zamanda bu geçici
16’ncı madde içinde de 5580 sayılı Kanun’a eklenen geçici 5’inci madde; böyle
bir şey. Bu 2 geçici maddeyle, kurulacak eğitim ve etüt merkezlerinin
arazilerinin tahsisi, Millî Eğitim Bakanlığına ait mevcut okulların uzun süre
kiralanması ve bu tesislerle, eğitim tesisleriyle ilgili taşınmazların durumu,
bunun gibi hususlar düzenleniyor. 
On bir yılda 5 Millî Eğitim Bakanı
değişti, bu herhâlde bir rekor. AKP iktidarının göreve geldiği 2002 yılından bu
yana Millî Eğitim Temel Kanunu yapboz tahtasına döndü, çeşitli devşirmeler
yapıldı, melez hâle geldi, tutulacak bir yeri kalmadı ve kaotik bir yapı ortaya
çıktı. Hani, birbirine paralel yapılar da değil, karmakarışık, birbirini
çeşitli yerlerde kesen bir kaotik yapı ortaya çıktı ve bu getirdiğiniz kanun
tasarısıyla da sanıyorum bu daha karışık bir hâle gelecek.
Yıllardır aynı yollarda yürüdüğünüzü
söylediğiniz, “Ne istediler de vermedik?” dediğiniz ama artık afaki bir
“paralel yapı” sıfatı verdiğiniz bu durumu bahane ederek emniyet ve yargı dâhil
birçok kurumu yamulttunuz, yamultuyorsunuz, deforme ediyorsunuz. Binlerce
aileyi, kişileri yerlerinden ediyor, sürüyorsunuz. Ağır bir vebale
giriyorsunuz. Şimdi de sıra dershanelere ve okullara geldi. Dershaneleri
kapatmanın bir yolu olarak icat ettiğiniz bu yol, şimdi, sizin söyleminizle,
özel eğitim ve etüt kurumlarına dönüştürmek yolu oldu. Bu maksatla getirdiğiniz
bu yasa tasarısıyla aslında, bir başka arazi ve taşınmaz talanının,
haksızlıkların ve mülkiyet sorunlarının kapısını aralıyorsunuz.
İktidarınız boyunca imar ve arazi
talanı hevesiniz bitmedi gitti. “2/B” dediniz, “kentsel dönüşüm” dediniz,
“yabancılara mülk satışı” dediniz, “çılgın projeler” dediniz, arazileri
sattınız, sattınız bitmedi. Bu yasanın geçici 16’ncı maddesine göre, 2015
yılına kadar “Ben dershanemi özel okula dönüştürmek istiyorum.” diyen kişiye hazine
taşınmazları üzerinde özel eğitim ve etüt merkezleri veya okul yatırımı yapması
için teşvik veriyorsunuz. Bu yatırıma yirmi beş yıla kadar irtifak hakkı tesis
ediyorsunuz. Bu arada, 5580 sayılı Yasa’ya burada geçici 5’inci madde
ekliyorsunuz. Devamında da diyorsunuz ki: “Eğer herhangi bir nedenle bu geçici
5’inci maddenin uygulanmasına karşı dava açarsanız irtifak hakkını
kaybedersiniz.” Değerli milletvekilleri, bu, Anayasa’mızın 36’ncı maddesine,
ayrıca, hak arama hürriyetine de açıkça aykırı bir durumdur.
Ayrıca, bu yasada “Mülkiyeti hazineye
ait ve Millî Eğitim Bakanlığına tahsisli taşınmazlar pazarlık usulüyle on yıla
kadar kiraya verilebilir.” denmektedir. Yine, ayrıca, “Tahsis kapsamında, bu
taşınmazlar arazileriyle birlikte üzerindeki rant tesislerinin sözleşmeleri
feshedilerek kiraya verilen kuruma devredilir.” de diyorsunuz. Bir sözleşmeyle
bağıtlanmış olan ticari bir ilişkiyi ortadan kaldırıyorsunuz. Bu da bir hak
ihlalidir, hukuksuzluktur. Bunlardan kaynaklanan tazminat taleplerini ve yitirilecek
dava masraflarını kim ödeyecek? Okul aile birliği başkanına veya okul müdürüne
mi ödeteceksiniz? Öyle anlaşılıyor ki bu yasanın uygulanmasıyla kent
merkezlerindeki birçok okulun alanları ve boş hazine arazileri yeni rant
alanlarına dönüşecek, dershane kapatma bahanesiyle birileri bir taşla 3-5
milyar kuş vuracaktır.
Bir afaki bahaneyle hem dershaneleri
kapatacak hem okulları özelleştirecek hem de özelleştirilen okulları kiralamak
bahanesiyle bağlı arazilerini ve tesislerini rant ve yağma alanına dönüştüreceksiniz.
Buna benzer rantçılığı, deprem korkusunu kullanarak kentsel dönüşüm bahanesiyle
kent merkezlerindeki ana ulaşım yolları üzerindeki milyonlarca metrekare
araziyi üzerinde yaşayan dar gelirli insanları mecbur bırakarak, korkutarak,
bazen sürerek veya ömür boyu borçlandırarak lüks konutlara, rezidanslara,
plazalara, AVM’lere teslim ederek yaptınız.
Yüce Meclisi saygıyla selamlıyorum.
(CHP sıralarından alkışlar)
BAŞKAN – Teşekkür ediyoruz Sayın
Eyidoğan.
MEHMET AKİF HAMZAÇEBİ (İstanbul) –
Sayın Başkan, efendim, oylamaya sunmadan, 60’ıncı maddeye göre bir söz alabilir
miyim?
BAŞKAN – Açıklama yapmak istiyorsunuz.
MEHMET AKİF HAMZAÇEBİ (İstanbul) –
Evet, açıklama yapacağım.
BAŞKAN – Buyurunuz.
V.- AÇIKLAMALAR (Devam)
26.- İstanbul Milletvekili Mehmet
Akif Hamzaçebi'nin, 562 sıra sayılı Kanun Tasarısı’nın 8’inci maddesinin Anayasa’nın
hukuk devleti ve hak arama hürriyeti ilkelerine aykırı düzenlemeler içerdiğine
ve Hükûmet ile AK PARTİ Grubuna bu maddeyi bir kez daha değerlendirmelerini
tavsiye ettiğine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Bu madde -biraz önce Sayın Haluk
Eyidoğan’ın da belirttiği gibi- Anayasa’nın hukuk devleti ve hak arama
hürriyeti ilkelerine aykırı düzenlemeler içermektedir. Ben, Sayın Bakana ve
iktidar partisi grubuna bu maddeyi bir kez daha değerlendirmelerini tavsiye
ediyorum. 
Çok kısaca bunları özetlemek isterim,
çok vahim düzenlemelerdir bunlar. Birincisi: Okula dönüşmek isteyen
dershanelere hazine mülkiyetindeki taşınmaz mallar yirmi beş yıl süreyle
irtifak hakkı tesis edilmek suretiyle verilebilecek. Olabilir, tabii ki
verilebilir. Ama verildikten sonra, yirmi beş yıl süreli irtifak hakkı tesis
edildikten sonra, o kişi, lehine irtifak hakkı tesis edilen yatırımcı herhangi
bir şekilde Millî Eğitim Bakanlığına karşı bir dava açar ise yapmış olduğu
sözleşme feshedilecek ve yapmış olduğu yatırım bedelsiz bir şekilde hazineye
kalacak. Yani, varsayalım ki 10 milyon TL’lik bir yatırım yapmıştır yatırımcı,
bu yatırım bedelsiz bir şekilde hazineye kalacaktır. Bunu kabul etmek mümkün
değildir. Bunun mutlaka düzeltilmesi gerekir. 
Çok kısa bir şey daha ilave etmek
istiyorum Sayın Başkan. Bir de bu tip yerlerde kantin ve okul mahallindeki bazı
yerler var ve bunlara yönelik olarak, kantin işleten kişilerle kira sözleşmesi
yapılmış ise o kira sözleşmeleri de hiçbir tazminat söz konusu olmaksızın
feshedilebilecektir. Bunlar son derece antidemokratik hükümlerdir. Ben maddeyi
bir kez daha değerlendirmelerini Sayın Bakana tavsiye ediyorum. 
Teşekkür ediyorum. 
BAŞKAN – Teşekkür ederiz Sayın
Hamzaçebi.
III.- YOKLAMA
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) -
Sayın Başkan, oylamaya sunmadan önce yoklama istiyoruz. 
BAŞKAN - Yoklama talebi var, yoklama
talebini yerine getireceğim.
Sayın Hamzaçebi, Sayın Serter, Sayın
Özdemir, Sayın Baydar, Sayın Öğüt, Sayın Öner, Sayın Serindağ, Sayın Eyidoğan,
Sayın Küçük, Sayın Onur, Sayın Tanal, Sayın Değirmendereli, Sayın Havutça,
Sayın Çelebi, Sayın Çıray, Sayın Ören, Sayın Haberal, Sayın Güler, Sayın
Ağbaba, Sayın Atıcı.
Üç dakika süre veriyorum.
(Elektronik cihazla yoklama yapıldı) 
BAŞKAN –
Toplantı yeter sayısı vardır.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu Raporu (1/884) (S.
Sayısı: 562) (Devam)
BAŞKAN – Aynı
mahiyetteki iki önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi
okutuyorum:
Türkiye Büyük Millet Meclisi
Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 8 inci maddesinde
yer alan "1/9/2015" tarihinin “30/6/2016" şeklinde
değiştirilmesini arz ve teklif ederiz.
Kemalettin Yılmaz (Afyonkarahisar) ve
arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ ORHAN ATALAY (Ardahan) –
Katılmıyoruz.
BAŞKAN –
Hükûmet?
MİLLÎ SAVUNMA
BAKANI İSMET YILMAZ (Sivas) – Katılmıyoruz.
BAŞKAN –
Buyurunuz Sayın Yılmaz. (MHP sıralarından alkışlar)
KEMALETTİN
YILMAZ (Afyonkarahisar) – Teşekkürler Sayın Başkanım.
Sayın Başkan,
değerli milletvekilleri; görüşülmekte olan 562 sıra sayılı Kanun Tasarısı’nın
8’inci maddesi üzerine Milliyetçi Hareket Partisi olarak vermiş olduğumuz
değişiklik önergesi hakkında söz almış bulunuyorum. Yüce heyetinizi saygıyla
selamlarım.
Zamanlaması
oldukça manidar bir kanuni düzenlemeyi Türkiye Büyük Millet Meclisinin
gündemine getiriyorsunuz. Millî Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı, içerik
olarak tamamen demokratik ilkelerden ve anlaşılabilir olmaktan uzaktır. Bunun
yanında anlaşılması zor, karmaşık bir üslupla kaleme alınmış olması bile asıl
amacınızı örtmeye yetmemektedir. Tasarının amacı, sorunu çözmekten öte, iktidar
partisinin siyasi hedeflerine hizmeti ve mevcut bazı kadroların tasfiyesiyle
yeniden kadrolaşması gibi gözükmektedir.
Millî Eğitim Bakanlığında her bakan
değişikliğiyle gerek kadrolardaki değişiklik hareketleri gerekse müfredat
değişiklikleri eğitim sistemimizi allak bullak etmiş, Bakanlığa sistemden
ziyade kargaşa hâkim duruma gelmiştir.
Değerli milletvekilleri, devletin
okullarına girişlerde sınav olduğu müddetçe ve devletin okullarında yetişen
öğrenciler devletin açmış olduğu sınavlarda başarılı olamıyorlarsa, başarılı
olmak için ihtiyaç duyulan dershanelerin alelacele kapatılması kararı gerçekçi
ve uygulanabilir değildir.
Dershanelerin açılış sebepleri ortadan
kalkmış mıdır? Mevcut sınav sistemleri ortadan kaldırılmadan, dershanelerin
kapatılma kararı bilimsel değildir ve pek çok karmaşaya sebep olacaktır ve de
en önemlisi, kayıt dışı illegal dershaneciliğin önünü açacaktır. Zira mevcut
dershaneler Millî Eğitim Bakanlığının denetiminde faaliyet göstermekte, sizin
atamadığınız, atamak istemediğiniz yetişmiş öğretmenlerimizi istihdam etmekte
ve de dershaneler helal kazançlarının vergisini vermektedirler.
Dershanelerin özel okullara dönüşmesi
ise, tasarıda getirilen kısıtlamalar nedeniyle birçok dershane dönüşüm
şartlarını yerine getirmeyecektir.
Diğer taraftan mülkiyeti hazineye ve
Milli Eğitim Bakanlığına ait taşınmazların özel eğitim kurumlarına kiraya
verilebilecek olması pek çok haksızlığın önünü açarken eğitimdeki fırsat
eşitliğini de zedeleyecektir.
Atama bekleyen yüz binlerce öğretmen
dururken dershane öğretmenlerinin KPSS'ye girmeden, sözlü veya yazılı sınavla
yani sonuçta mülakatla öğretmen kadrolarına atanacak olması ciddi bir
adaletsizliğe sebebiyet verecektir.
“Paralel yapı”
diye fişlediğiniz binlerce polisi, savcıyı, hâkimi bu kış kıyamette
görevlerinden aldınız, yerlerinden yurtlarından ettiniz. Bu dershane
öğretmenlerini subjektif kriterlerle yani sonuçta mülakatla atama yaparken “paralel yapı” dediğiniz hizmet grubu
öğretmenlerini diskalifiye mi edeceksiniz? Bunun için mi mülakat yapıyorsunuz?
Nerede kaldı hakkaniyet, nerede kaldı ehliyet, nerede kaldı liyakat? Gerek bu
uygulama gerekse okul müdürlerinin pek çoğunun âdeta AKP’li il başkanı konumuna
gelmiş olan il valileri tarafından atanacak olması bu kadroların tamamen
siyasallaşmasının önünü açacaktır. Bu durum, çok tehlikeli ve telafisi mümkün
olmayan çok ciddi sıkıntılara sebep olacaktır. Takdir edersiniz ki, 40 bine
yakın idareci kadrosu bir anda görevden alındığında Millî Eğitimin âdeta
hafızası bir anda silinmiş olacaktır. 
Tasarı, Millî Eğitimin önündeki temel
meseleleri çözmekten öte, bir ihtiyaçtan öte, bir tepkici yasa teklifidir ve
âdeta bir intikam, bir hesaplaşma duygusuyla, korku, panik ortamında alelacele
hazırlanmıştır. Şurası unutulmamalıdır ki ve de bir gerçektir ki, uygulanan
eğitim sistemi dershaneleri ortaya çıkartmıştır. Bu bir gerçektir. Eğitim
sistemi dershanelere ihtiyaç duyulmayacak bir niteliğe kavuşturulursa pek çok
konu kendiliğinden çözülecektir. Gelin, Türkiye Büyük Millet Meclisi olarak,
eğitimimizin önündeki bu önemli meseleleri hep beraber aşalım. Siz iktidarla
uğraşırken teklif ederseniz biz de muhalefet olarak bu konunun çözümü konusunda
destek veririz, yardımcı oluruz. 
Bu duygu ve düşünceler içerisinde
yüce heyetinizi saygıyla selamlarım.
BAŞKAN – Teşekkür ederiz Sayın
Yılmaz. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Madde 8’i oylarınıza sunuyorum: Kabul
edenler… Kabul etmeyenler… Madde 8 kabul edilmiştir. 
Madde 9’da ikisi aynı mahiyette olmak
üzere üç önerge vardır, okutuyorum:
Türkiye
Büyük Millet Meclisi Başkanlığına
Görüşülmekte olan 562 Sıra Sayılı
Kanun Tasarısının Çerçeve 9 uncu maddesinin 2 nci fıkrasının madde metninden
çıkartılmasını, 5580 sayılı Özel Öğretim Kurumları Kanunun 2 inci maddesine
eklenmek üzere aşağıdaki bendin eklenmesini arz ve teklif ederiz.
 Pervin Buldan Altan
Tan İdris Baluken
 Iğdır Diyarbakır
 Bingöl Selma
Irmak Sırrı Sakık  Hasip Kaplan
 Şırnak Muş
 Şırnak
 Erol Dora
 Mardin
“ö) Belediye Kursları: Kişilerin
sosyal, sanatsal, sportif, kültürel ve mesleki alanlarda bilgi, beceri, dil,
yetenek ve deneyimlerini geliştirmek, isteklerine göre serbest zamanlarını
değerlendirmek, okulu destekleyici eğitim öğretim faaliyetlerini yürütmek
amacıyla yerel yönetimler tarafından açılan kurumları,”
BAŞKAN – Şimdi
okutacağım iki önerge aynı mahiyettedir, birlikte işleme alacağım.
Türkiye Büyük Millet Meclisi
Başkanlığına
Görüşülmekte
olan, 562 sıra sayılı “Milli Eğitim Temel Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanunun Tasarısı”nın 9 uncu
maddesinin yasa metninden çıkarılmasını arz ve teklif ederiz.
Saygılarımızla. 
 Ali Serindağ  Celal
Dinçer  Fatma Nur Serter
 Gaziantep  İstanbul
 İstanbul
Aynı mahiyetteki diğer önergenin imza
sahipleri:
 Zühal Topcu  Lütfü
Türkkan  Seyfettin Yılmaz
 Ankara  Kocaeli
 Adana
 Emin Çınar  Mesut
Dedeoğlu  Özcan Yeniçeri
 Kastamonu  Kahramanmaraş
 Ankara
BAŞKAN –
Komisyon bu önergelere katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ ORHAN ATALAY (Ardahan) – Katılmıyoruz
Sayın Başkan.
BAŞKAN –
Hükûmet?
MİLLÎ SAVUNMA
BAKANI İSMET YILMAZ (Sivas) – Katılmıyoruz.
BAŞKAN – Sayın
Yeniçeri, buyurunuz.
ÖZCAN YENİÇERİ
(Ankara) – Sayın Başkan, değerli milletvekilleri; öncelikle bir konunun altını
çizmek istiyorum. Türkiye Büyük Millet Meclisinde Genel Kurulda yasa
görüşülürken partilerce çeşitli değişiklik önergeleri veriliyor. Türkiye Büyük
Millet Meclisi Başkanı, komisyon başkanına “Önergeye katılıyor musunuz?” diye
soruyor, muhalefetten gelmişse, komisyon “Katılmıyoruz.” diyor, ardından
Hükûmete soruyor, bakan da “Katılmıyoruz.” diyor. Bunun üzerine önerge sahibi
önerge üzerinde konuşuyor, sonra da oylama yapılıyor ve önerge reddediliyor.
Bu anlayış
muhalefetin katkısını kuşkusuz ortadan kaldırıyor. Bunu yüzlerce defa, hatta
binlerce defa burada biz tekrarlayıp devam ettiriyoruz. 
RAMAZAN CAN
(Kırıkkale) – Ara sıra kabul ettik Hocam. 
ÖZCAN YENİÇERİ
(Devamla) – Şimdi, bu kafa yapısı, bu yapı, bir defa, katkıyı engelleyen bir
durum ortaya çıkarıyor. 
RECEP ÖZEL
(Isparta) – Nasıl olmalı Hocam?
ÖZCAN YENİÇERİ (Devamla) – Eğer
getirilen bir soru önergesi -içinde ne olursa olsun- muhalefetten gelmişse, bu
engellemeye yöneliktir, yasayı geciktirmeye yöneliktir, dolayısıyla
reddedilmesi gerekir anlayışı… Sonuçta, buraya gelen hatip de burada konuşurken
hadiseyi siyasallaştırarak, diğer başka boyutlara çekerek konunun dışındaki
hususları konuşuyor. Ancak bütün iktidarlar böyledir. Belli bir süre geçtikten
sonra iktidarlar çürür, yozlaşır; sonra da silkelersiniz, düşer. 
RECEP ÖZEL (Isparta) – Ne kadar süre
sonra Hocam?
MAHİR ÜNAL (Kahramanmaraş) – Hocam,
sistem öneriniz ne, sistem? Nasıl bir sistem öneriyorsunuz?
ÖZCAN YENİÇERİ (Devamla) – Bu, bir
iktidar yasasıdır. Kimsenin bundan kurtuluşu yoktur.
Şimdi, açıkça şunu söylüyorum ki bu
yasa tasarısı tepeden tırnağa sorunlu bir yasa tasarısıdır, her anlamda
sorunludur. Teker teker, sırası geldiği zaman hepsini, birer birer önünüze
koyacağız ve bu sorunlu yasa tasarısının, en azından, hiç olmazsa tamamını
ortadan kaldıramıyorsak… Yapısal olarak sorunlu çünkü, teknik olarak sorunlu,
dil olarak sorunlu, ahlak açısından sorunlu, aynı zamanda Anayasa açısından
sorunlu, sorunlu oğlu sorunlu, yani içerisinde birçok sorun bulunan bir yasa
tasarısı. 
Şimdi, tamamen iyi niyete dayalı bir
biçimde, bakanın ya da bürokrasinin iyi niyetini, hoşgörüsünü ve hep olumlu bir
biçimde konuyu ele alacağını düşünerek biz bu yasa tasarısı üzerinde
konuşuyoruz. İktidar tarafı diyor ki: “Kardeşim, herkesi görevden mi alacak?”
E, yasa öyle diyor “Herkesin görevi düşecek.” “Herkesin görevi düşecek ama bazı
da müdürler var, senelerdir oturmuş, oradan kalkmıyor.” diyor. Yani o müdürler
için bütün müdürleri görevden almak mantığı nasıl bir mantıktır? Bunu neyle
açıklayabilirsiniz? Yani hiçbir zaman hukuk devletinde ve geldiğimiz çağdaki bu
gelişmiş aşamada bunu kimse açıklayamaz.
Dolayısıyla şunu kesin olarak ifade
etmekte yarar vardır ki eğer burada ciddi bir yasama faaliyeti sürdürülecekse,
iktidarın her şeyden evvel, ne olursa olsun, muhalefetin vermiş olduğu önergeleri
ciddi bir biçimde irdelemesi ve kanunun açık taraflarını, yasanın açık
taraflarını ya da değişik anlamlara çekilecek kısımlarını düzeltmesi, hiç
olmazsa “pansuman tedbir” diyeceğimiz bir biçimde bir tedbirin alınması ve buna
yönelik olarak bir yasama faaliyetini sürdürmesi gerekiyor ama kutuplaştırılmış
ve biraz önce de ifade ettiğim gibi, “Muhalefetten gelen ne olursa olsun
reddedilmeye layıktır.” anlayışı bizi bir kör dövüşünün içerisine sokmaktadır.
RAMAZAN CAN (Kırıkkale) – İktidardan gelen her şeye de siz muhalefet
ediyorsunuz.
ÖZCAN YENİÇERİ (Devamla) – Bundan da doğrudan doğruya siz sorumlusunuz,
iktidar partisi.
Şimdi, bakın, süre çok daraldı, nasıl olsa biraz sonraki maddeler
üzerinde konuşacağız ama şunu söylemekte yarar var: Muhalefetin yapılan
çalışmalara katkı vermesinin engellenmiş olmasının en büyük zararını iktidarın
kendisi görecektir. Hiçbir iktidar ilanihaye devam etmez. İktidarlar zeval ile
mahkûmdur. Dolayısıyla da iktidarı düzeltebilmek için kılıcı kınına kılıç
koyar, kuvvetlerin ayrılığı da zaten bunun için vardır. Onun için, güçlü ve
anlayışlı bir muhalefetin ve o muhalefetin görüş ve düşüncelerinin yansıması
hem yasayı güçlü kılar hem de ülkeyi güçlü kılar. Bu bağlamda düşünmek ve
uygulamaya koymak gerekir diyor, hepinize saygılar sunuyorum. (MHP sıralarından
alkışlar) 
BAŞKAN – Teşekkür ederiz Sayın Yeniçeri.
Sayın Serindağ, buyurunuz efendim. (CHP sıralarından alkışlar) 
ALİ SERİNDAĞ (Gaziantep) – Teşekkür ederim Sayın Başkan.
Sayın Başkan, sayın milletvekilleri; eğitimle ilgili bir konuyu
tartışıyoruz. Her zaman söylediğimiz gibi, eğitim gerçekten önemli bir faaliyet
alanı, o nedenle eğitimle ilgili düzenlemelerin de buna göre yapılmış olması
lazım. Ancak, tasarıdaki hususlara geçmeden evvel, öğleden sonra grup önerileri
hakkında konuşan, iktidar partisine mensup bir milletvekilinin söyledikleriyle
ilgili düşüncelerimi ifade etmek istiyorum.
Şimdi, diyor ki: “Efendim, işte,
cumhuriyet döneminde şu kadar öğretmen atandı, biz bu kadar atadık. Yok, şu
kadar yol yapıldı, biz bu kadar yol yaptık.” Şimdi, bu eğitim meselesi “Ben
yaptım, sen yaptın. Ben çok atadım, sen çok atadın.” meselesi değildir. Bu,
ihtiyaca göre planlanabilecek bir husustur. Cumhuriyetin ilk kuruluşunda,
küçücük bir ilde bulunan öğretmen sayısından daha az öğretmen vardı. Elbette
siz şimdi çok öğretmen atayacaksınız. Nüfus 76 milyon olmuş, öğrenci sayısı
artmış. Şimdi, kıyaslama yaparken de biraz insaflı olmak lazım. Burada esas
olan şudur: Öğretmen ihtiyacı var mı yok mu? Ne kadar öğretmen ihtiyacımız var?
Tüm yapılması gereken odur. 
Ben Gaziantep Milletvekiliyim.
Gaziantep’te 3 bine yakın öğretmen açığı var. “Efendim, biz çok öğretmen
atadık. O nedenle öğretmen atamıyoruz.” diyemezsiniz ki. İhtiyaç neyse ona göre
planlayacaksınız ve atayacaksınız. “Ödenek yok.” veya başka bir şeye sığınarak
öğretmen atamasından vazgeçemeyiz. Siz öğretmen atamasının, öğretmen
görevlendirilmesinin masraflı olacağını düşünüyorsanız cehaletin bedeli –şunu
söylemek lazım ki- ondan çok daha fazladır. O nedenle, bu söylemleri bırakalım.
Nerede, ne kadar öğretmen açığı varsa ona göre bir planlama yapın ve öğretmen
açığını giderin. Ancak eğitimi eğitime yapılacak yatırımla çözebilirsiniz,
hamasi nutuklarla çözemezsiniz. Güney Kore niye ileri gitti? Biz bir zamanlar
Güney Kore’den daha iyiydik. Eğitime verdikleri önem nedeniyle gittiler. Bunu
herkes biliyor. Onun için, lütfen, eğitim sistemini her tür siyasi kaygıdan
uzak bir şekilde ele almalısınız. Bu, siyasi bakış açısına göre şekillenecek
bir alan değildir.
Şimdi, bu tasarıyla ne yapıyorsunuz?
Dershanelerin kapatılma sürecini başlatıyorsunuz. Şimdi, dershaneler niye
ortaya çıktı? Bu eğitim sistemi dershaneleri ortaya çıkardı. Dershaneler durup
dururken ortaya çıkmadı ki. Siz dershanelerin ortaya çıktığı şartları yok
edemezseniz dershaneleri kapatmakla bir şey yapamazsınız, siz bir sorunu
çözemezsiniz. Esas olan, bir sorunun sonucu değil, sebebidir. Siz sebebi
ortadan kaldıramazsanız sonuç gene aynı şey olur. Benden önceki değerli
konuşmacılar da değindi, Sayın Yeniçeri de söyledi, siz bu gidişle bu sorunu
çözemezsiniz. Dershaneler çok büyük bir kitleyi ve gelecek kuşakları
ilgilendiren bir husus. O nedenle, gelecek kuşaklarla ilgili karar alırken
böyle ani kararlarla, aceleci kararlarla, günlük politikalarla işi
yürütemezsiniz; yürütürseniz iyi sonuç alamazsınız. 
Siz ne yapıyorsunuz? Size kim muhalifse
onlarla ilgili bir düzenleme yapıyorsunuz, iş dünyası muhalifse onunla ilgili
yapıyorsunuz. Şimdi, efendim, diyorsunuz ki: “Dershanelerin çoğu bir cemaate
ait. E, cemaatle aramız bozuldu, o nedenle biz o cemaate ait dershaneleri
kapatmak istiyoruz. O zaman tüm dershaneleri kapatalım.” Bu bir sorunu çözmez
ki değerli arkadaşlarım.
Sayın milletvekilleri, bu tür
uygulamalardan sizin vazgeçmeniz lazım. Sayın Bakan, siz, hiç bürokraside,
kanunla bir bakanlıkta görevli tüm yöneticilerin görevlerinin sona
erdirildiğini şimdiye kadar gördünüz mü? Bu, idare sistemine çok aykırı bir
şeydir, akla ziyan bir şeydir bu. Nasıl böyle bir karar alınıyor, anlamak
mümkün değil. Siz, bu şekilde, insanların hak arama özgürlüğünü ortadan
kaldırıyorsunuz, onların idari yargıya gidişini engelliyorsunuz, insanları
görevlerinden ediyorsunuz. Böyle bir düzenleme, hem hukuka aykırı hem insan
haklarına aykırı hem de akla aykırı. 
O nedenle, değerli milletvekilleri,
gelin, bir an önce bu düzenlemeden vazgeçin, eğitim sistemini bir bütün olarak
planlayın, eğitim sisteminin ihtiyaçlarını bir bütün olarak göz önüne alın ve
yasal düzenlemeleri o şekilde yapalım. 
Teşekkür ediyorum, saygılar sunuyorum.
(CHP sıralarından alkışlar)
BAŞKAN – Teşekkür ederiz Sayın
Serindağ.
Aynı mahiyetteki bu iki önergeyi
birlikte oya sunuyorum.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Kabul edenler… Kabul
etmeyenler…
Karar yeter sayısı arayacağım.
Elektronik cihazla oylama yapacağız.
Bir dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır,
önerge reddolunmuştur. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 9 uncu maddesinin 2 nci fıkrasının madde metninden
çıkartılmasını, 5580 sayılı Özel Öğretim Kurumları Kanunun 2 nci maddesine
eklenmek üzere aşağıdaki bendin eklenmesini arz ve teklif ederiz.
“ö) Belediye Kursları: Kişilerin
sosyal, sanatsal, sportif, kültürel ve mesleki alanlarda bilgi, beceri, dil,
yetenek ve deneyimlerini geliştirmek, isteklerine göre serbest zamanlarını
değerlendirmek, okulu destekleyici eğitim öğretim faaliyetlerini yürütmek
amacıyla yerel yönetimler tarafından açılan kurumları,”
Halil Aksoy (Ağrı) ve arkadaşları
BAŞKAN – Komisyon önergeye katılıyor
mu? 
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Buyurunuz Sayın Aksoy. 
HALİL AKSOY (Ağrı) – Sayın Başkan,
değerli milletvekilleri; Milli Eğitim Temel Kanunu’nda Değişiklik Yapılmasına
Dair Kanun Tasarısı’nın 9’uncu maddesi üzerine söz aldım. Genel Kurulu saygıyla
selamlıyorum. 
Şimdi, hatırlanacağı üzere, Avrupa
Birliği Yerel Yönetimler Şartı’na göre yerel yönetimlerin önemi artmaya başladı
ve bununla ilgili kimi ön değişiklikler de yapıldı. Ancak, görülen odur ki
yerel yönetimlerin eğitimde ve eğitim süreçlerinde rol aldıkları da dünyanın
her tarafında bir gerçektir, bir realitedir. O nedenle, belediyelerin de eğitim
süreçlerinde rolünü oynayabilmesi için bu yasa maddesine bir ek yapılmasında
büyük bir yarar vardır. Tabiidir ki kapatma olumlu bir adımdır ancak sınıfsal
ve bölgesel farklılıkların var olduğu da bir realitedir, bir gerçek olarak
önümüzde durmaktadır. 
Bilindiği gibi,
PISA, karşılaştırmalı ortalama başarı puanlarını tespit ederken Türkiye’de Kürt
coğrafyası ile batı arasında, aynı tür ve düzeydeki okullar arasında iki yıllık
bir fark olduğunu ortaya koymuştur. Bunu görmemezlikten gelmek mümkün değil. 
Keza, yine
bölgede düşük nitelikli bir eğitim süreci işletilmektedir. Bu anlamıyla
bakıldığında, öncelik akademik başarıya verilmemekte, akademik başarı yerine
asimilasyoncu politikalar başat olarak sürdürülmektedir. 
Keza, deneyimsiz
öğretmenlerin de, eğitimcilerin de bölgeye gönderilmesi bir alışkanlık hâline
gelmiştir. Ayrıca, birçok öğretmen, bölgeye atandıktan sonra, bir iki yıllık
süreci doldurup tekrar gerisin geri dönmek istemekte ve âdeta emaneten bölgede
kalmaktadır. Bu da oradaki eğitime sürecini olumsuz yönde etkilemektedir. Bu
anlamıyla, bir üst düzey eğitime geçebilmek için bölgedeki çocuklar oldukça
büyük zorluklarla karşılaşmaktadırlar. Bunların etkisini azaltabilmek için,
kamu hizmeti niteliğindeki destekleyici politikaların sürdürülmesinde yarar
var; belediyeler bu görevi sürdürebilirler. Geçmişte, bu boşluğu doldurabilmek
için, dershanelerin de varlığı karşısında birçok belediyede bu tür hizmetler
verilmeye çalışıldı. Ne var ki bu tür hizmetleri veren birçok belediyenin
Eğitim Destek Evleri kapatıldı, hatta bunların birçoğu, KCK davasında
yargılanan insanların suç işlediklerine dair bir belge olarak ortaya konulmaya
çalışıldı. Oysa, eğitimi desteklemek amacıyla yapılan çalışmaların yasa dışı
kabul edilmesi günümüz koşullarına göre son derece olumsuz bir şeydir.
Yine söylenebilir ki Eğitim Destek
Evleri sadece belirli bir anlayışı okullarda öğreten kurumlar olmadılar; aynı
zamanda bunlar, müfredatı da esas almak suretiyle çalışmalarını sürdürdüler.
Söz gelimi, bunlar eğer baştan aşağı bir Kürtçe eğitim yapmış olsalardı bu
durumdan bir rahatsızlık duyabilirdiniz fakat bunlar Türkçe eğitim yapıyorlardı
ve Türkçe eğitim yaparlarken hem öğrencilerin eğitim düzeylerinin yükselmesine
hem de bir üst düzey okula geçebilmelerine yardımcı olmaktaydılar. Bu çalışma
yapılırken bunu yasa dışı kabul etmek de son derece olumsuz bir şey ve bunu
kabul etmek de mümkün değil.
Anlaşılan odur ki Kürt çocuklarının,
belirli ölçülerde, eğitim düzeyi açısından diğerleriyle eşit düzeye gelmesi
istenmemektedir. Bir başka deyişle, bütün il ortalamaları alındığında ve buna
bakıldığında, eğitimde başarı noktasında en son sırada Ağrı gibi, Muş gibi,
Hakkâri gibi Kürt illerinin yer almış olması da esas itibarıyla eğitim
politikalarının bir ayıbıdır.
GÜLAY DALYAN (İstanbul) – “Türkiye
Cumhuriyeti devleti illerinin” demek istediniz, şaşırdınız herhâlde!
HALİL AKSOY (Devamla) - Bunu ortadan
kaldırabilmek için mutlaka bu imkânların hazırlanması lazım.
Teşekkür ediyorum. (BDP sıralarından
alkışlar)
BAŞKAN – Teşekkür ederiz Sayın Aksoy.
GÜLAY DALYAN (İstanbul) – “Türkiye
Cumhuriyeti illeri” demek istediniz, yanlış söylediniz herhâlde!
HALİL AKSOY (Ağrı) – Yok, yok onu demek
istemedim.
PERVİN BULDAN (Iğdır) – Halil Bey,
muhatap olmayın.
GÜLAY DALYAN (İstanbul) – Yanlış ifade
ettiniz, “Türkiye Cumhuriyeti illeri”dir!
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Madde 9’u oylarınıza sunuyorum: Kabul
edenler… Kabul etmeyenler… Madde 9 kabul edilmiştir.
Madde 10 üzerinde üç önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan, 562 sıra sayılı
Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 10 uncu maddesinde geçen "1
Eylül" ibaresinin "1 Temmuz" şeklinde değiştirilmesini arz ve
teklif ederiz.
Saygılarımızla.
 Celal Dinçer Fatma
Nur Serter Ayşe Eser Danışoğlu
 İstanbul İstanbul İstanbul
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 10 uncu maddesinde
yer alan "eğitim ve öğretim" ibaresinin "eğitim ile
öğretim" şeklinde değiştirilmesini arz ve teklif ederiz.
 Zühal Topcu Lütfü
Türkkan Seyfettin Yılmaz
 Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 10 uncu maddesinin ikinci fıkrasının madde metninden
çıkartılmasını arz ve teklif ederiz.
 Pervin Buldan İdris
Baluken Altan Tan
 Iğdır Bingöl Diyarbakır
 Hasip Kaplan Selma
Irmak Erol Dora
 Şırnak Şırnak Mardin
 Özdal Üçer
 Van 
BAŞKAN – Komisyon bu son okuttuğum
önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ ORHAN ATALAY (Ardahan) – Katılmıyoruz.
BAŞKAN – Hükûmet? 
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
PERVİN BULDAN (Iğdır) – Gerekçe…
BAŞKAN – Gerekçeyi okutuyorum:
Gerekçe:
Dershaneler iyi
bir eğitim verme kaygısından öte ticari bir mantık üzerine kuruludur. Bu
nedenle birçok öğrenci mali yetersizlikler nedeniyle dershanelere
gidememektedir. Yerel yönetiminde BDP'nin bulunduğu Belediyeler bu durumdaki
öğrenciler ve dezavantajlı durumdaki öğrenciler başta olmak üzere öğrencilerin
eğitimlerine destek vermek üzere sosyal proje kapsamında ücretsiz olarak
açtıkları Eğitim Destek Evlerinde Hizmet sunmaktadır. Eğitim Destek Evleri
kamuya açık, şeffaf ve yerel yönetimin ilgili birimlerinin sürekli gözetim ve
denetimine tabi bir şekilde faaliyet yürütmektedir. Buna rağmen hükûmetin ve
cemaatin bölgede kurmak istediği hegemonya nedeni ile Eğitim Destek evleri bir
bir kapatılmaktadır. Kamusal denetimin temel bir ilke olmakla birlikte
tasarının bu maddesinde yer alan ikinci fıkra doğrudan Eğitim Destek Evlerine
yönelik politikanın farklı bir tezahürüdür. Eğitim Destek Evleri belediye
yönetimlerinin izniyle açılıp denetlenmektedir. Bakanlık bu yetkiyi yerel
yönetimlerden almaktadır. Yani Eğitim Destek Evleri açma ve denetleme yetkisini
tamamen kendinde toplamak istemektedir.
OKTAY VURAL
(İzmir) – Karar yeter sayısı…
BAŞKAN – Karar
yeter sayısı arayacağım.
Gerekçesini
okuttuğum önergeyi oylarınıza sunuyorum: Kabul edenler… Kabul etmeyenler… Karar
yeter sayısı yoktur.
Beş dakika ara
veriyorum.
Kapanma Saati: 22.14
YEDİNCİ OTURUM
Açılma Saati: 22.23
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Yedinci Oturumunu açıyorum.
Iğdır Milletvekili Pervin Buldan ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Kabul edilmemiştir, karar yeter sayısı
vardır.
562 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük
Millet Meclisi Başkanlığı’na
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 10 uncu maddesinde
yer alan "eğitim ve öğretim" ibaresinin "eğitim ile
öğretim" şeklinde değiştirilmesini arz ve teklif ederiz.
Zühal Topcu
(Ankara) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN - Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Sayın Dedeoğlu, buyurunuz
efendim. (MHP sıralarından alkışlar)
MESUT DEDEOĞLU (Kahramanmaraş) – Sayın
Başkan, değerli milletvekilleri; 562 sıra sayılı Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 10’uncu maddesi üzerine vermiş olduğumuz değişiklik önergesi
hakkında Milliyetçi Hareket Partisi Grubu adına söz aldım. Bu vesileyle yüce
Meclisi saygılarımla selamlıyorum.
Değerli milletvekilleri, bu
düzenlemeyle bir taraftan dershaneler kapatılırken diğer taraftan da Millî
Eğitim Bakanlığının bütün üst düzey kadroları tasfiye edilmektedir. Her iki düzenleme
de ülkemizde toplumun çok büyük kesimleri tarafından tepkiyle karşılanmaktadır.
17 Aralık olaylarından sonra polislerin, hâkimlerin ve savcıların görev
yerlerini sık sık değiştiren Hükûmet, bu yasayla eğitimcilere de el atmış
durumdadır. Bu düzenlemeyle, şube müdürleri başta olmak üzere, müsteşar hariç
bütün üst düzey bürokratlar görevden alınabileceklerdir. Bu düzenleme, tamamen
Millî Eğitim Bakanlığının bünyesinde yeni bir kadrolaşma anlayışıyla
yapılmaktadır. Okul müdürleri görevden alınarak eğitime ve öğretime önemli
zarar verilebilecektir. Yapılan bu çalışmayla Hükûmet, sürekli yapmış olduğu
sistem değişikliklerine üst düzey bürokraside yapılan toplu değişiklikleri de
eklemektedir. Bu durum, pek çok aileyi ve yöneticiyi mağdur edecektir. Türkiye'de
eğitim sisteminin üzerinde Hükûmet tarafından sık sık oynanmaktadır. Bu
nedenle, yeni sistemlere uyum konusunda hem eğitimciler hem de öğrenciler
önemli sorunlar yaşayacaklardır.
Sayın Başkan,
değerli milletvekilleri; bütün bu yapılan sistem değişiklikleri eğitimi geri
duruma getirecektir. Türkiye, eğitim konusunda zaten geri kalmıştır. Okullarda
yeterli derecede eğitim hizmeti alamayan aileler, tamamen kendi istekleriyle,
hiçbir zorlamayla karşılaşmadan çocuklarını dershaneye göndermektedirler.
Türkiye'de eğitim konusu, Hükûmet politikaları nedeniyle tam bir yarışa
dönüşmüştür.
Bugün
dershaneler olmasa, kırsal kesimde okuyan çocukların büyük bir çoğunluğu
yüksekokul hakkından mahrum kalırlar. Bu nedenle, eğitimin önündeki, yaşanan
sorunlar ortadan kalkmadan dershanelerin kapatılması uygun bir davranış
olmayacaktır. Bu yasanın Hükûmet ve cemaat kavgasından sonra ortaya atılması
herkes tarafından açık ve net olarak bilinmektedir.
Yasada
öğretmenlerle ilgili yapılan düzenlemeler de atama bekleyen 350 bin öğretmen
adayımızda hayal kırıklığı yaratacaktır. Bu düzenlemeyle, öğretmenler için staj
dönemi, performans, yazılı ve sözlü sınav şartları getirilmektedir. Öğretmenler
neye göre ve hangi kriterlere göre sözlü sınav yapılacak? Sözlü sınavlarda
hangi kriterler öne çıkacak ve hangi kriterler aranacak? Bunun garantisi
öğretmen adaylarımıza Bakanlık bünyesinde hangi siyasetçimiz tarafından
verilecek?
Sayın Başkan, değerli milletvekilleri;
bütün bu sorular kamuoyu tarafından cevap beklemektedir. Dershaneleri kapatmak
yerine, Hükûmet eğitim alanında yaşanan sorunları öncelikle ortadan
kaldırmalıdır. Türkiye’nin her tarafında, çok büyük bir bölümünde eğitim sorunu
yaşanırken böyle bir düzenlemeye gitmek bizce doğru değildir. 
Eğitim sorunları, tüm Türkiye’de olduğu
gibi, yine Kahramanmaraş’ta da ön plana çıkmıştır. Bugün olmuş,
Kahramanmaraş’ın merkezinde konteyner okullarda öğrencilerimiz eğitim
görmektedir ve bu konteyner okullarımız da artık mezun vermeye
başlamışlardır. Yine, bununla beraber, Kahramanmaraş merkezimizde temeli atılıp
da bitirilemeyen birçok okulumuz var. Öncelikle bunlara yer vermek gerekirken
böyle bir düzenlemeye gidiliyor ne yazık ki.
Hükûmet, öğretmenlerin ekonomik
koşullarını iyileştirmeli, okullarda ortaya çıkan derslik ve fiziki mekân
sorunlarını mutlaka çözmelidir. Ülkemizde bugün itibarıyla, 126 bin öğretmen
açığı bulunmaktadır. Bunların derhâl atamasının yapılması gerekir. Hâlen pek
çok okulda bazı branşlarda öğretmen eksiklikleri bulunmaktadır. Bu eksiklikler
eğitimi aksatmakta ve yöneticileri de zor durumda bırakmaktadır. Eğitim
alanında onca eksik ve sorunlar yaşanırken dershanelerin kapatılması hem
ülkemize hem de eğitim camiasına büyük zararlar verecektir. Bu durum da
telafisi mümkün olmayan sonuçlar ortaya koyacaktır. Burada çalışan personelin
büyük bir kısmı işsiz kalacak ve dershane personeli de mağdur edilecektir.
Bu duygu ve düşüncelerle değişiklik
önergemizin kabulünü dileyerek yüce Meclisi saygılarımla selamlıyorum. (MHP ve
CHP sıralarından alkışlar)
BAŞKAN – Teşekkür ediyoruz Sayın
Dedeoğlu.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan, 562 sıra sayılı
Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı'nın 10 uncu maddesinde geçen "1
Eylül" ibaresinin "1 Temmuz" şeklinde değiştirilmesini arz ve
teklif ederiz.
Saygılarımızla.
Ayşe Eser
Danışoğlu (İstanbul) ve arkadaşları
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN – Hükûmet? 
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkanım.
BAŞKAN – Sayın Danışoğlu, buyurunuz
efendim. (CHP sıralarından alkışlar) 
AYŞE ESER DANIŞOĞLU (İstanbul) –
Teşekkür ederim Sayın Başkan.
Sayın Başkan, değerli milletvekilleri;
hepinizi saygıyla selamlıyorum.
Bu kanun tasarısı da diğer pek çok
tasarı ve teklif gibi iktidar partisinin, Hükûmetin siyasi kaygılarını
gidermek, siyasi hedeflerini gerçekleştirmek için komisyondan hızla geçirip
Genel Kurula indirdiği bir metin. Bizim burada asıl konuşmamız gereken ise
devasa rüşvet, yolsuzluk iddiaları ancak siz bunları araştırmak yerine herkesin
gördüğüne gözlerinizi, duyduğuna kulaklarınızı kapatmayı seçiyorsunuz. 
Bu tasarı, eğitim sistemimizin
sorunlarının çözümü yönünde hiçbir katkı sağlamayacaktır, zaten böyle bir amaç
da gütmemektedir. Hükûmetin, eski müttefikleriyle olan kavgası ayyuka çıkmadan
önce, eğitim konusunda yeni bir düzenleme gayreti içinde olduğunu bilmiyorduk.
On iki yıllık AKP iktidarı süresince bugün “sülük” denen dershanelerin
eğitimdeki ağırlığının katlanarak artması, aynı zamanda okullarda verilen
eğitimin yetersizliğinin tescili de oldu. Başbakan iktidarı süresince 5 defa
bakan değiştirmiş ancak her birinin döneminde özel kurs ve dershanelere bağımlı
mevcut yapının sürdürülmesi tercih edilmiştir. 
Maalesef, görüyoruz ki PISA olarak
bilinen uluslararası öğrenci değerlendirmelerindeki sıramızı yükseltmeye eğitim
müfredatımız da dershaneler de yetmiyor. Bugüne kadar çağdaş, güçlü bir
müfredatla öğrenme odaklı bir millî eğitim politikası oluşturmamış olanların
dershaneler kapanınca bunu yapacağını düşünmek de pek mümkün değil.
Eminim iktidar milletvekillerinin de
büyük çoğunluğu çeşitli dershanelere çocuklarını göndermiştir ya da
göndermektedir. Şimdi, bunlar kapanınca çocuklarınıza özel ders aldırmayacak
mısınız? Elbette aldıracaksınız. Su gene yolunu bulacak; özel dersler, kurslar
parası olanlar için kapalı kapılar ardında devam edecek. Çünkü, devlet
okullarında eğitim düzeyi aynı kalacak. Zorbalıkla yasalaşan 4+4+4 sistemi de
eğitimin kalitesini yükseltecek unsurlar içermiyordu çünkü aynı bu kanun gibi
siyasi amaçlarla alelacele geçirilmişti. 
Hiçbir eğitim sistemi özel dershanelere
bağlı olmamalı ama dershaneler, sahipleriyle aranız bozuldu diye kapatılmaz.
Eğitimin niteliği artık bunlara ihtiyaç duyulmayacak düzeye çekilir, o zaman
kimse çocuğunu göndermez ve özel kurslar kendiliğinden işlevini kaybeder.
Ayrıca, değerli milletvekilleri, eğitim
sistemi bir siyasi intikam alanı da değildir. Yıllardır beraber yürüdüğünüz
yollar artık ayrıldı diye Millî Eğitim Bakanlığına bağlı kadroları bu çapta
değiştirmek açık bir kadrolaşma hareketidir. 100 bin okul yöneticisinin
görevine son verdirecek bir tasarıyı tartışıyoruz. Eğitim sistemimizin en büyük
sorunlarından biri Yönetici Atama Yönetmeliği miydi? Bu tasarı, eğitimle ilgili
kadroların tüm birikim ve emeğini yok sayan, aynı zamanda sistemin hafızasını
silen bir anlayış ortaya koyuyor. Okul müdür ve yardımcılarının istikbali il
eğitim müdürleri ve valilerin yani Hükûmetin kararına yani siyasetin vicdanına
bağlanmış durumda. Birçok kuşku ve endişe söz konusu, hele kendinden olmayanı bertaraf
etme gayretinde bir iktidar varsa. 
Bu ülkede öğretmenlerin atama sorunu
yıllardır hiç bitmedi. Öğretmen olmaları için şimdi de yazılı ve sözlü sınavlar
ekleniyor. İyi de her alanda büyük bir kadrolaşma furyası varken yapılacak
sözlü sınavların sonuçları da tabii ki toplumda şaibeli kabul edilecektir. Bu
sınavları kim yapacaktır? Sözlü sınavın toplam değerlendirmeye etkisi ne
olacaktır? Sözlülerde kayıt sisteminin kullanılmayacak olmasının özellikle
tasarıda yer alması, torpil yapılmayacağı konusunda topluma nasıl güven
verecektir? Bu iktidar döneminde yazılı sınavlara bile güven duymak çok zor
hâle geldi. İtibarlı bir kurum olan ÖSYM, çoktan beri artık tartışmalı bir
kurum hâlindedir. Soruların sızdırılması dâhil pek çok skandal, yapılan
sınavlara gölge düşürmüştür.
Sayın milletvekilleri, eğitim alanında
bir kanun yapılacaksa öğrencilere hayatı bir yarış olarak sunan, gerçeklerden
uzak, onları başarı ve başarısızlık kıstasları arasına hapseden bu sistem
temelden yeniden yapılandırılmalıdır. Siyasi kurtarma projelerinizi eğitim
alanına çekmeyiniz.
Herkesi saygıyla selamlıyorum. (CHP ve
MHP sıralarından alkışlar)
BAŞKAN – Teşekkür ediyoruz Sayın
Danışoğlu.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Madde 10’u oylarınıza sunuyorum: Kabul
edenler… Kabul etmeyenler… 10’uncu madde kabul edilmiştir.
Madde 11 üzerinde iki önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas Komisyon
olarak Millî Eğitim, Kültür, Gençlik ve Spor Komisyonu'na, Tali Komisyon olarak
Plan ve Bütçe Komisyonu'na havale edilen tasarı, 21 ve 22/2/2014 tarihli 24 ve
25'inci toplantılarında görüşülen 562 sıra Sayılı "Milli Eğitim Temel
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı"nın çerçeve 11 inci maddesinde yer alan "Maliye
Bakanlığına” ibaresinin "Maliye Bakanlığı'na" şeklinde
değiştirilmesini arz ve teklif ederiz.
 Zühal Topcu Lütfü
Türkkan  Seyfettin Yılmaz Ankara Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
 D. Ali Torlak
 İstanbul
Türkiye Büyük
Millet Meclisi Başkanlığına
Görüşülmekte olan, 562 sıra sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 11 inci maddesinin son
cümlesinin "Bu fiillerin tekrarı halinde, kurum açma izinleri iptal
edilir." şeklinde değiştirilmesini arz ve teklif ederiz.
Saygılarımızla.
 Celal Dinçer Fatma
Nur Serter Hüseyin Aygün
 İstanbul İstanbul Tunceli
BAŞKAN – Komisyon bu okuttuğum önergeye
katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Kim konuşacak Sayın Hamzaçebi?
MEHMET AKİF HAMZAÇEBİ (İstanbul) –
Sayın Aygün.
BAŞKAN – Buyurunuz efendim. (CHP
sıralarından alkışlar)
HÜSEYİN AYGÜN (Tunceli) – Çok sağ olun
Sayın Başkanım.
AKP’nin iktidar olduğu dönemde 2 bin
olan dershane sayısını 4 bine çıkaran geçmişinin üzerine, özellikle 17
Aralıktan sonra patlayan cemaat ve Hükûmet savaşının bir ürünü olarak
dershaneleri kapatan ama buna bağlı olarak da binlerce eğitim emekçisini mağdur
eden, onların haklarını gasbeden, idari yargıya başvurma yollarını kapatan ve
bu dershanelerin de üzerinde inşa edildiği yerleri, milyar dolarlar değerindeki
bu yerleri, yine, Hükûmete peşkeş çekmeyi amaçlayan siyasal bir projeyle karşı
karşıyayız.
Ve bütün boyutuyla yasa, eğitimle
ilgili hiçbir şeyi içermiyor. Eğitimle ilgili sadece, bu on iki yıldan sonra
benim gördüğüm şey, son on gün içinde, mesela Kürt kökenli olduğu için…
Devletin on iki yıldır nasıl Türkiye’deki yurttaşlara eşit davrandığını
ve ayrımcılık yapmadığını iddia eden Maliye Bakanı Mehmet Şimşek’in Bakanlığı
bünyesindeki Gelir İdaresi Başkanlığının müfettişlerle ilgili yaptığı bir
fişlemeden anlaşıldı ve ortaya çıktı. Bu fişlemeye göre, mülakat sınavlarına
giren müfettiş adayları “kırmızı, mavi ve yeşil” şeklinde listelere
alınıyormuş, Gelir İdaresinin kurduğu komisyon bu renklere göre katılımcılara
sorular soruyormuş ve ardından da puanlar veriyormuş. Bunu cemaate yakın olduğu
ileri sürülen bir gazete ortaya çıkardı ve yayınladı. Bu gazete, on gün sonra
da kırmızı listede yer alan 4 tane müfettiş adayının AKP’li bakan ve
milletvekillerinden torpil bularak kendilerini mavi listeye aldırdıklarını ve
müfettiş olduklarını açıkladı bu defa. 
Şimdi, eğer ülkedeki eğitim sistemi,
insanlar arasındaki bu kadar ayrımcılıkların, fişlemelerin ardından kamuya
müfettiş gibi önemli kadroların alımına yol açıyorsa, bu tür bir insan
malzemesi ortaya çıkıyorsa mesela on yıl sonra, yirmi yıl sonra toplumun ne
hâle gelebileceği konusunda bence ciddi endişeler içerisinde olmamız gerekiyor.
Peki, böyle kalitesiz olduğunda ne
oluyor? Mesela, her konuda fetva veren, Sayın Bekir Bozdağ’ın açıklamasına göre
5 bin küsur kişiyi bugüne kadar Millî Eğitime aktaran Diyanet İşleri Başkanı
Mehmet Görmez 17 Aralıktan sonra hiçbir fetva vermemeye ve konuşmamaya
başlıyor. Çünkü, sahne o kadar izah edilemez ve kötü ki uzun bir zamandır hiç
ortada görmüyoruz, hiçbir beyanatta bulunmuyor. Hâlbuki, mesela şans
oyunlarıyla ilgili fetva vermişti en son, bunun haram olduğu yönünde. Yani,
Diyanetten tutalım Millî Eğitime, oradan gelelim müfettiş alımına, Maliyeye
kadar, eğitimin konusu olan insan açısından ne kadar geriye gidildiği çok rahat
görülebilir. 
Ben Taraf’ın ortaya çıkardığı ve bir
gazetecilik başarısı olan fişlemelerden sadece bir sayfa size okuyayım: “Sınav
puanı, puan sıralaması, listedeki rengi -şöyle bir katalog yapmışlar- listedeki
açıklaması…” Burada da hangi bakanın, hangi bakanın özel kaleminin bu puanı
almış olan kırmızı listedeki kişiyle ilgili ne dediği yazıyor. “Muhtemel
sebepler” diye başka bir bölümde ise neden kırmızı listeye alındığını
anlayabiliyoruz. Mesela “Muşlu, Kürt asıllı bir vatandaş” demiş, kırmızı
listeye aldıklarından bir müfettiş adayı bu. Yine kırmızı listeden başka bir
müfettiş adayının babasının isminin “Ali Haydar” olduğunu öğreniyoruz ve
müfettiş yapılmayacağı ortaya çıkıyor. Kırmızı listede başka bir müfettiş adayı
“Diyarbakırlı” diye, başka birisi “Hopalı bir ulusalcı” diye, başka birisi
“milliyetçi” diye bu listeye alınmış ve müfettiş olma yolları kapatılmış. 
OKTAY VURAL (İzmir) – Fişlemeci
müsteşar burada mı acaba? 
HÜSEYİN AYGÜN (Devamla) – Şimdi, mesela
böyle bir kamuya ülkedeki yurttaşların büyük bir bölümünün güvenmesi,
giremediği için değil sadece, bu kamunun hizmetlerinin eşit ve adil olacağına
inanması mümkün müdür? Bunu sormanızı diliyorum. 
Kürt kökenini hep vurgulayan, bu
nedenle Bakan olabildiğini gururla söyleyen Mehmet Şimşek’in ise bugüne kadar
bütün belgeleriyle ortaya çıkan, kendi Bakanlığında meydana gelen bu korkunç
olayla ilgili tıpkı Diyanet İşleri Başkanı gibi sessiz kalmasını, hiçbir şey
söylememesini, en azından, şaşkınlıkla karşıladığımı söyleyebilirim. Burada
olsaydı kendisine sorardık hiçbir cevap vermeyeceğini bile bile.
Hepinize çok teşekkür ederim
dinlediğiniz için. (CHP sıralarından alkışlar) 
BAŞKAN – Teşekkür ederiz Sayın Aygün.
Önergeyi oylarınıza sunuyorum…
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul
edenler… Kabul etmeyenler…
Elektronik cihazla oylama yapacağız.
Bir dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır,
önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 11 inci maddesinde
yer alan "Maliye Bakanlığına” ibaresinin "Maliye Bakanlığı'na"
şeklinde değiştirilmesini arz ve teklif ederiz.
D. Ali Torlak (İstanbul) ve
arkadaşları
BAŞKAN – Komisyon önergeye katılıyor
mu? 
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan. 
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan. 
BAŞKAN – Buyurunuz Sayın Torlak. (MHP
sıralarından alkışlar) 
D. ALİ TORLAK (İstanbul) – Sayın
Başkan, değerli milletvekilleri; görüşülmekte olan kanun tasarısının 11’inci
maddesi üzerinde verdiğimiz önerge hakkında Milliyetçi Hareket Partisi adına
söz aldım. Bu vesileyle yüce heyetinizi saygılarımla selamlıyorum. 
Değerli milletvekilleri, bilgi toplumu
seviyesine ulaşmış ülkelerin tamamına baktığımızda millî eğitim politikaları
siyasi tartışmalardan bağımsız değerlendirilmektedir. Bu ülkelerde çocukların
ve gençlerin hayatlarını doğrudan etkileyebilecek sisteme yönelik
değişikliklerin yapılması mümkün değildir. Türkiye’nin yakın tarihi ise güçlü
ve ileriye dönük bir eğitim politikamızın yokluğunun şahididir. Üniversiteye
giriş sınav sisteminin neredeyse her yıl değişikliğe uğraması, ilköğretime
başlama yaşı, zorunlu öğretimin süresi meselesi başta olmak üzere pek çok
tartışma öğrenciler, eğitimciler ve ailelerin büyük huzursuzluklar yaşamasını
beraberinde getirmiştir. İşte, siyaset kurumuna duyulan güvensizliğin temeli de
ideolojik tartışmalar ve kısır siyasi hesapların eğitimin üzerinde karabasan
gibi dolaşmasıdır.
Dershaneler, lise ve üniversiteye giriş
sisteminden kaynaklanan, okulların meydana getirdiği boşluğun doğurduğu kurumlardır.
1960’lı yıllardan itibaren faaliyet gösteren özel eğitim kurumlarının sayısı
2002 yıl sonu itibarıyla 2 bin iken bugün 4 bini geçmiştir. Sayın Başbakanın
ise Hükûmetleri döneminde sayısı 2 kat artan dershaneleri herhangi bir gerekçe
ya da bilimsel veri ortaya koymadan kapatmaya çalışması, her zaman olduğu gibi,
söylemleri ile uygulamalarındaki tezatlığı bir kez daha ortaya koymuştur.
Hükûmet, bu kanun tasarısına neden olan dershane işletmecileriyle acımasız bir
güç müdahalesine girmek yerine, kendi dönemlerinde dershane sayısının yüzde 100
artmasına niçin müsaade etmiştir? Öncelikle bunun cevabı verilmelidir. 
Değerli milletvekilleri, gerekli
önlemler alınmadan, Sayın Genel Başkanımız Devlet Bahçeli Bey'in işaret ettiği
üzere, millî eğitim sistemimiz beklentilere cevap verecek düzeye getirilmeden
dershanelerin kapatılması kararının sakıncaları ve doğurabileceği mağduriyetler
anımsanmayacağı kadar fazladır. Eğer, dershaneler Hükûmetin bu sakat mantığıyla
kapatılırsa yarın hem iç hukukumuzda hem de Avrupa İnsan Hakları Mahkemesinde
ciddi davalara muhatap olunacaktır. Devlet, bu kör dövüşü ve yanlış kararları
nedeniyle milyarlarca lira zarara uğrayacaktır. 
Diğer taraftan, şu anda özel okulların
öğrenci kontenjanlarının sadece yüzde 40’ı dolu, yüzde 60’ı boş durumda iken
Türkiye'de 4 bin özel dershane özel okula dönüştürüldüğünde bu okulların
öğrenci kontenjanı nasıl doldurulacaktır? Türkiye'de özel okul ücretleri
ortalama 15 bin TL olduğuna göre, insanımız, devlet desteği dışında kalan
meblağı nereden bulacaktır? Yaklaşık 13 bin TL’yi bulacak ödemeyi asgari
ücretli mi, 1.700 TL maaş alan devlet memuru mu, zarar eden çiftçi mi, kepenk
kapatan esnaf mı ödeyecek? 
Diğer önemli bir sorun da: Tasarıda,
altı yıl dershane öğretmenliği yapanların sözlü sınava tabi tutulacağı, sözlü
sınavda başarılı bulunanların Bakanlık kadrolarına öğretmen olarak atanacağı
belirtiliyor. Bu ülkede yıllardır Kamu Personeli Seçme Sınavı’na giren ve
sınavı kazanamadığı için ataması yapılmayan 310 bin evladımız var. Sadece son
sekiz yılda, atanamadığı için bunalıma girerek intihar eden 34 öğretmen
adayımız var. Dolayısıyla, sınava girmesine rağmen atanamayan öğretmenler
varken, intihar eden öğretmenler varken dershane öğretmenlerini sadece sözlü
sınavla Bakanlık kadrolarına nasıl atayacaksınız? 
Ayrıca, kapatılması durumunda
dershaneler kayıt dışı faaliyet alanına dönecektir. Kapatma kararı,
dershanelerin kaldırıldığı anlamına gelmemektedir. Şu anda devletin vergi
alamadığı, haberdar olmadığı kayıt dışı 2 bin dershane olduğu iddia edilmektedir.
Kayıt dışı dershane sayısı 5-6 bine çıkacak ve Bakanlığın kontrolünde olmayan
dershanecilik faaliyetleri başlayacaktır. O nedenle, Hükûmet, bu kararından yol
yakınken vazgeçmelidir, öncelikle dershaneleri ihtiyaç olmaktan çıkartarak
köklü tedbirler almalıdır.
Eğitim çalışmaları ve öğrencilerin
mağduriyeti siyasi kavgalardan bağımsız ve samimi değerlendirilmelidir diye
düşünüyor, yüce heyetinizi saygılarımla selamlıyorum. (MHP sıralarından
alkışlar) 
BAŞKAN – Teşekkür ediyoruz Sayın
Torlak.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
Madde 11’i oylarınıza sunuyorum: Kabul
edenler... Kabul etmeyenler... Madde 11 kabul edilmiştir.
12’nci madde üzerinde dört önerge
vardır, okutuyorum:
Türkiye Büyük
Millet Meclisi Başkanlığına
Görüşülmekte olan 562 sıra sayılı Millî
Eğitim Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısının çerçeve 12 nci maddesi ile 5580 sayılı
Kanuna eklenmesi öngörülen ek 1 inci maddenin birinci fıkrasında geçen
"çalışma süresi 1/7/2015" ibaresinin "çalışma süresi
1/1/2014" olarak değiştirilmesini arz ve teklif ederiz.
 Mahir Ünal Mehmet
Doğan Kubat Öznur Çalık
 Kahramanmaraş İstanbul Malatya
 Şuay Alpay Muhammed
Murtaza Yetiş  Ülker Can 
 Elâzığ  Adıyaman Eskişehir
 Selçuk Özdağ
 Manisa
Türkiye Büyük
Millet Meclisi Başkanlığına
Görüşülmekte olan Milli Eğitim
Bakanlığı'nca hazırlanan ve Türkiye Büyük Millet Meclisi Başkanlığı'na arzı
Bakanlar Kurulu'nca 27/01/2014 tarihinde kararlaştırılan "Milli Eğitim
Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/884)" 12/02/2014 tarihinde, Esas
Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve
22/2/2014 tarihli 24 ve 25'inci toplantılarında görüşülen 562 sıra Sayılı
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı"nın çerçeve 12 nci maddesinde
yer alan "1/7/2015" ibaresinin “30/6/2019” şeklinde,
"1/7/2015-1/8/2015 tarihleri arasında" ibaresinin
"30/6/2019-30/7/2019" şeklinde değiştirilmesini arz ve teklif ederiz.
 Zühal Topcu Lütfü
Türkkan Seyfettin Yılmaz
 Ankara  Kocaeli Adana
 Emin Çınar Mesut
Dedeoğlu Özcan Yeniçeri
 Kastamonu Kahramanmaraş Ankara
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 12 nci maddesinin aşağıdaki şekilde değiştirilmesi arz ve
teklif ederiz.
 Pervin Buldan  Hasip
Kaplan  İdris Baluken
 Iğdır  Şırnak
 Bingöl 
 Selma Irmak  Altan
Tan  Özdal Üçer
 Şırnak  Diyarbakır
 Van
 Erol Dora 
 Mardin
"MADDE 12- (1) 5580 sayılı Kanuna
aşağıdaki ek madde eklenmiştir.
Ek Madde 5- Bu maddenin yayımı tarihi
itibari ile ilgili mevzuat uyarınca faaliyet gösteren, dershaneler ile öğrenci
etüt eğitim merkezleri işyerlerinde çalışan öğretmenlerden 14/7/1965 tarihli ve
657 sayılı Devlet Memurları Kanunun 48'inci maddesinde öngörülen genel şartlar
ile öğretmen kadrosuna atanabilmek için aranan özel şartları taşıyanlar,
01/07/2015-01/09/2015 tarihleri arasında başvurmaları halinde, Kamu Personeli
Seçme Sınavına girme şartı aranmaksızın Bakanlıkça belirlenecek usul ve esaslar
çerçevesinde belirlenen hizmet bölge ve hizmet alanlarında istihdam edilmek
üzere öğretmen unvanlı memur kadrolarına atanabilirler.”
Türkiye Büyük
Millet Meclisi Başkanlığına
Görüşülmekte olan, 562 sıra sayılı
“Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 12 nci maddesinin tasarı
metninden çıkarılmasını arz ve teklif ederiz. 
Saygılarımızla.
 Melda Onur  Celal
Dinçer  Fatma Nur Serter 
 İstanbul  İstanbul
 İstanbul
BAŞKAN – Komisyon son okuttuğum
önergeye katılıyor mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan.
BAŞKAN – Hükûmet? 
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkanım.
BAŞKAN – Sayın Onur, siz mi
konuşacaksınız?
Buyurunuz efendim. (CHP sıralarından
alkışlar)
MELDA ONUR (İstanbul) – Teşekkürler.
Sayın Başkan, değerli vekiller;
kamuoyundaki adıyla “dershaneleri kapatma yasası”nı konuşuyoruz. Önümüzde bol
süslenmiş laflarla bezeli bir kanun değişiklik tasarısı var. “Bu geçerse çok
güzel şeyler olacak.” diyorsunuz. 
Sayın Bakan, öncelikle bir sorum
olacak: Bu son kararınız mı Sayın Bakan, son kararınız mı? Şunun için soruyorum
son kararınız mı diye: Şöyle baktığımızda 7/7/2013 tarihli Radikal gazetesinde
“Havuz probleminden daha zor.” demişler, on bir yılda eğitim sistemi tam 13 kez
değişmiş, tam 13 kez; 5 bakan, her defasında yeni bir değişiklik. “Havuz
problemi” demişler, hakikaten hani Sümeyye kızımız bile çıkamaz bunun içinden
diye düşünüyorum. 
HAYDAR AKAR (Kocaeli) – Nasıl yani?
Onun matematiği kuvvetliymiş.
MELDA ONUR (Devamla) – Hem boşu boşuna
konuşmayalım diye dedim. Niye böyle diyorum, açıkladık.
Bir de sınav hataları var aynı
dönemlerde -az önce Sevgili Danışoğlu burada söz etti- 2010 senesinden beri de
gerek şifrelerle ilgili gerek yanlış hesaplamalarla ilgili -son olarak bir kere
de Danıştaydan dönen var, biliyorsunuz- tam 10 tane, 10 tane; dile kolay.
2010’dan beri sınav hatası ve benzeri uygulamalarla insanlar ne yazık ki mağdur
edilmiş vaziyette.
Şimdi, ilk bakışta yasada ne var? Eğitim
ve öğretim desteğinden söz ediliyor. Burada, eğitimde fırsat eşitliğiyle ilgili
bir sıkıntı var. Çünkü, evet, bu, dershanelere destek görünüyor ama onun
dışında -Anayasa’ya aykırı olduğunu zaten çeşitli defalar söyledik- neden diğer
okullara destek yok? 
Ha, bunun dışında, kalkınmada öncelik,
gelişmişlik durumu vesaire gibi kayıtlar var. Şimdi, benim bildiğim, bu
dershaneler genellikle kalkınmada nispeten iyi yerlerde. Yani, bizim, hani o
gördüğümüz, çıplak ayaklarla nehirlerden koşarak okula giden çocukların olduğu
yerlerde değil ki bu dershaneler. Burada da bir çelişki olduğunu düşünüyoruz.
Az önce değinildi; bir de KPSS’siz,
mevcut okullara girebilecekmiş bu dershanelerdeki öğretmenler. Tekrar
değiniyoruz: Hocam, 300 bin miydi, 350 bin miydi atanamayan öğretmenler? Ve az
önce konuşuldu, intihar edenler -tekrarlıyorum- tam 34 kişiydi. Bugün
itibarıyla ne yazık ki 35 kişiye ulaşmış bizim atanamadığı için intihar eden
öğretmenlerimiz. Size, bilmiyorum, geliyor mu maillerle; felsefe öğretmenleri,
fen-edebiyat öğretmenleri, şu öğretmenleri, bu öğretmenleri “Atanamadık
vekilim, aman.” diye… 
Bir şeyi çok merak ediyorum, felsefe
mesela. İmam-hatiplerden neden felsefe dersi kaldırıldı, onu anlayamadık.
İmam-hatip okullarının felsefe dersine ihtiyacı yok mudur? Neden? Çünkü
“İmam-hatipten terörist ve anarşist yetişmez.” diyen Başbakanımız vardı,
hatırlıyorum. İmam-hatipten terörist ve anarşist yetişmiyor ama anladığım
kadarıyla Yargıtay imamı yetişiyor. Arkadaşlar, bu “Yargıtay imamı” lafını
duyduğumda tüylerim diken diken oldu. Neden biliyor musunuz? Senelerce
“imam-hatip, imam-hatip…” İmam-hatiplerdeki arkadaşların özlük haklarını
yükseltmek istediniz, senelerce “İmamlar bizim baş tacımız.” dediniz.
ÜLKER CAN (Eskişehir) – Niye? Onlar
insan değil mi?
MELDA ONUR (Devamla) – Oradaki bir
kişiyi imam olduğu için “Yargıtay imamı” diyerek fişlediniz. Ben buna
inanamıyorum, bari casus falan deseydiniz. (AK PARTİ sıralarından gürültüler)
İDRİS ŞAHİN (Çankırı) – Hâlâ
anlayamadın değil mi? Hâlâ anlayamamışsın imam-hatip ile yargıdaki imamın ne
anlam ifade ettiğini.
MELDA ONUR (Devamla) – Ne demek yani
imam… Siz bu dönemde imamları da böldünüz ortadan, AKP’nin imamı, cemaatin
imamı; imam bölündü.
İDRİS ŞAHİN (Çankırı) – Arasındaki
farkı bile anlayamamışsın.
HAKAN ÇAVUŞOĞLU (Bursa) – Sen
anlamazsın tabii, anlamazsın. Boşuna uğraşma, sen zaten anlamazsın.
MELDA ONUR (Devamla) – Efendim, bunlar,
sonuç olarak bütün bu yapılan düzenlemeler, bu yasalar, bu dönemde çıkan
yasalar tamamen Başbakanın arzularındaki ülkeyi, hayalini gerçekleştirmek için,
uygulamaları eğip bükmek için.
GÜLAY DALYAN (İstanbul) – Doğru,
haklısın; muasır medeniyetler seviyesi. 
MELDA ONUR (Devamla) – Efendim, bu
ülkeyi Procrustes yatağına çevirdiniz. Bilir misiniz,
Procrustes’i bilir misiniz? Mitolojide bir figürdür. Kendisinin bir
demir yatağı vardır ve oraya getirdiği insanları küçüklerse çeker uzatır, büyüklerse uzuvlarını keser. Aynen ülkeyi bu yatağa çevirdiniz. Ha, bunu da “Paralel devlet var. Efendim, paralel bir yapı var.” adına yapıyorsunuz. Efendim, bu
paralel yapıya bakıyoruz, bakıyoruz neymiş diye; biz orada paralel değil, bir
yansıma görüyoruz. 
ÜLKER CAN (Eskişehir) – Göremiyorsunuz,
siz öyle şeyleri göremiyorsunuz ki zaten.
MELDA ONUR (Devamla) – Ben size onun ne
olduğunu göstermek istiyorum. 
(Hatip, Komisyon sırasında oturan
Bakana ayna tutarak konuşmasına devam etti)
SITKI GÜVENÇ (Kahramanmaraş) – Kendine
tut, kendine.
MELDA ONUR (Devamla) – Paralel yapı
budur efendim. Sayın Bakanım, paralel yapı budur, yansımadır. Paralel yapı
budur arkadaşlar. (CHP sıralarından alkışlar, AK PARTİ sıralarından gürültüler)
Görüyor musunuz paralel yapının ne olduğunu. Sayın Bakan, paralel yapı budur. 
Hepiniz oradaydınız beyefendiler,
hanımefendiler, hepiniz oradaydınız. (CHP sıralarından “Bravo” sesleri, alkışlar;
AK PARTİ sıralarından gürültüler)
BAŞKAN – Teşekkür ederiz Sayın Onur.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 562 Sıra Sayılı Kanun
Tasarısının Çerçeve 12 nci maddesinin aşağıdaki şekilde değiştirilmesi arz ve
teklif ederiz.
Pervin Buldan
(Iğdır) ve arkadaşları 
“MADDE 12- (1) 5580 sayılı Kanuna
aşağıdaki ek madde eklenmiştir.
Ek Madde 5- Bu maddenin yayımı tarihi
itibari ile ilgili mevzuat uyarınca faaliyet gösteren, dershaneler ile öğrenci
etüt eğitim merkezleri işyerlerinde çalışan öğretmenlerden 14/7/1965 tarihli ve
657 sayılı Devlet Memurları Kanunun 48'inci maddesinde öngörülen genel şartlar
ile öğretmen kadrosuna atanabilmek için aranan özel şartları taşıyanlar,
01/07/2015-01/09/2015 tarihleri arasında başvurmaları halinde, Kamu Personeli
Seçme Sınavına girme şartı aranmaksızın Bakanlıkça belirlenecek usul ve esaslar
çerçevesinde belirlenen hizmet bölge ve hizmet alanlarında istihdam edilmek
üzere öğretmen unvanlı memur kadrolarına atanabilirler.”
BAŞKAN – Komisyon önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ İSRAFİL KIŞLA (Artvin) – Katılmıyoruz Sayın Başkan. 
BAŞKAN – Hükûmet?
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan. 
PERVİN BULDAN (Iğdır) – Gerekçe…
BAŞKAN – Gerekçeyi okutuyorum:
Gerekçe:
Dershanelerde çalışan öğretmenler 1
Temmuz 2015 itibariyle 6 yıl bu kurumlarda kesintisiz öğretmenlik yapmışlarsa
(prim ödenmişlerse) KPSS şartı olmaksızın sözlü sınav ile "öğretmen
kadrolu memur" statüsünde doğrudan kamuya atamaları yapılacak. Bu
öğretmenler sağlık hariç hiçbir özür atamasına başvuramayacaklar. Yani 4 yıl
boyunca aynı yerde çalışmak zorunda kalacaklar. Eş durumundan yer değiştirme
talep edemeyecekler.
Dershanelerdeki eğitim emekçileri iş
güvencesi, çalışma koşulları ve ücret güvencesi açısından en olumsuz koşullarda
çalışıyorlar. Dershane öğretmenlerinin mesleki ve duygusal tükenmişlik düzeyleri,
kamuda çalışan kadrolu öğretmenlere göre daha yüksek. Dershane öğretmenlerinin
sözleşmeleri dönemsel yapılıyor ve bu nedenle dershane öğretmenleri yılın belli
aylarında işsizlik sorunu ile karşı karşıya kalıyorlar. Bu alanlarda çalışan
öğretmenlerin büyük bölümünün ataması yapılmayan öğretmenlerden oluşuyor. AKP
iktidarı dershanelerin öğretmenleri iki yıl stajyer adı altında ücretsiz bir
şekilde köle gibi çalıştırdıklarını, öğretmenlerin birçoğunu öğretmen kadrosu
ile değil "uzman öğretici" adı altında çalıştırdığını, öğretmen
olarak çalışanların çoğunun sigortasının yatırılmadığını veya sigortası
yatırılanlara tazminat ödenmemesi için her 9 ya da 11 ayda bir işten çıkartıp
tekrar iş başı yaptırdıklarını görmezden gelmektedir. Milli Eğitim Bakanlığının
çözüm olarak sunduğu 6 yıl dershane öğretmenliği yapmış olanların sözlü sınavla
kamuya alınması sorunu çözmekten uzak bir yaklaşım. 52 bin dershane öğretmeni
içinde bu koşulları taşıyanların sayısı 10 bini geçmiyor. Geriye kalan 40 bini
aşkın öğretmen ve 50 binden fazla dershanede çalışan emekçi hükümetin plansız
uygulamaları nedeniyle işsiz kalma riskiyle karşı karşıya bırakılıyor.
Dershanelerin kapatılarak özel okullara
dönüştürülmesi girişimi eğitim sistemini sınav odaklı hale getiren nedenleri
ortadan kaldırmaktan uzaktır. Yapılmak istenen değişiklik ile dershanelerde
çalışan öğretmenlerin ve diğer çalışanların yaşayacağı mağduriyet çözülmediği
gibi, "sözlü sınav" ile kamuya geçiş tartışmaları 300 bini aşkın
işsiz öğretmenin bulunduğu bir ülkede adaletli değildir. Milli Eğitim Bakanlığı
öğretmen istihdamı konusunda bugüne kadar benimsediği bütün politika ve
uygulamalardan derhal vazgeçmeli, öğretmen yetiştirme ve istihdamı konusunda
sendikalarla bir araya gelerek ataması yapılmayan öğretmenler ve güvencesiz
çalışan öğretmenlerin sorunlarının kalıcı olarak çözülmesi için ortak
politikalar geliştirmeli, eğitim fakültelerinden mezun olan tüm öğretmenler
koşulsuz, şartsız, sınavsız, mülakatsız kadrolu atanmalı, herkese kadrolu ve
güvenceli istihdam sağlanmalıdır. Önergemizle tüm öğretmenlerin uygun kadrolara
atanması amaçlanmaktadır.
Ayrıca bu madde metnin çıkartılmasını
teklif ettiğimiz fıkralarda özel eğitim kurumlarına öğrenci başı belli bir
miktar eğitim ve öğretim desteği diğer bir deyişle teşvik verilmesi öngörülmektedir.
Özel eğitim kurumlarına yapılacak her türlü destek ve sübvansiyon kamu
maliyesine ek bir yük getirecektir. Kamunun özel teşebbüs niteliğindeki özel
okullara bu yönlü bir destek sunması kamusal fayda içermemektedir. Tam aksine
kamusal alanı daraltmakla beraber toplumsal sınıflar arasında ki eşitsizliği
daha da derinleştiren bir uygulama olacaktır.
BAŞKAN –
Gerekçesini okuttuğum önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi
Başkanlığına
Görüşülmekte
olan Milli Eğitim Bakanlığı'nca hazırlanan ve Türkiye Büyük Millet Meclisi
Başkanlığı'na arzı Bakanlar Kurulu'nca 27/01/2014 tarihinde kararlaştırılan
"Milli Eğitim Temel Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884)" 12/02/2014 tarihinde,
Esas Komisyon olarak Millî Eğitim, Kültür, Gençlik ve Spor Komisyonu'na, Tali
Komisyon olarak Plan ve Bütçe Komisyonu'na havale edilen tasarı, 21 ve 22/2/2014
tarihli 24 ve 25'inci toplantılarında görüşülen 562 sıra Sayılı "Milli
Eğitim Temel Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı"nın çerçeve 12 nci maddesinde yer alan
"1/7/2015" ibaresinin “30/6/2019” şeklinde, "1/7/2015-1/8/2015
tarihleri arasında" ibaresinin "30/6/2019-30/7/2019" şeklinde
değiştirilmesini arz ve teklif ederiz.
Zühal Topcu (Ankara) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Katılmıyoruz
Sayın Başkan.
BAŞKAN –
Hükûmet?
MİLLÎ EĞİTİM
BAKANI NABİ AVCI (Eskişehir) – Katılmıyoruz Sayın Başkan.
BAŞKAN –
Buyurunuz Sayın Yeniçeri. (MHP sıralarından alkışlar)
ÖZCAN YENİÇERİ
(Ankara) – Değerli milletvekilleri, biraz önce anlattığımı bir somut örnekle
ifade ettikten sonra ne oluyor, bitiyor kısaca anlatacağım.
Sayın Bakan,
bizim, Millî Eğitim Komisyonu Başkanı idi ve bu komisyonda 4+4+4 tasarısı
görüşülürken ben bir önerge verdim. Önergede Bilecik Üniversitesinin adının
“Şeyh Edebali Üniversitesi” olarak değiştirilmesini istedik. AKP Grubunun oy
birliğiyle “Şeyh Edebali Üniversitesi” olması reddedildi. Aradan bir ay
geçtikten sonra Sayın Bakan, Bilecik Üniversitesinin adının “Şeyh Edebali
Üniversitesi” olarak değiştirilmesi için bir önerge verdi ve biz bunu
destekledik el birliğiyle üniversitenin adı “Şeyh Edebali Üniversitesi” oldu ve
böylece Bilecik Üniversitesi şu anda Şeyh Edebali Üniversitesi olarak
faaliyetini sürdürmektedir. Güzel de bir iş oldu.
Değerli
milletvekilleri, demin anlattığım mesele işte şu: Yani burada bir önergeyle bir
yanlışı değiştirelim, bir mağdur edilmişliği ortadan kaldıralım, bir hak
yenmişliği yok edelim şeklinde herhangi bir şey getirdiğimiz zaman kapalısınız,
ey iktidar! Hemen soruluyor, Hükûmet katılmıyor, komisyon katılmıyor, konuşma
yapılıyor ve reddediliyor, hadise bu, fotoğraf bu. Bu fotoğraf demokratik bir
fotoğraf değil, biçimsel anlamda da güzel bir resim değil.
17 Aralık sonrası, aslında farkında
mısınız, yoğunlaşmış bir yasama faaliyeti sürdürüyoruz. Bu faaliyet dört
dörtlük koruma faaliyeti şeklinde, Adalet ve Kalkınma Partisini koruma ve
kollama faaliyeti şeklinde aslında gidiyor. Ses ve görüntülerden korunmak için
İnternet yasasını çıkarttık, fezleke ve Yüce Divandan korunmak için HSYK
yasasını çıkarttık, muhalefeti sindirmek ve korunmak için MİT yasasını
çıkaracağız, geldi, dershanelerden kurtulmak için de MEB yasası, Millî
Bakanlığının bu yasası geldi.
Bir defa şunu kesin olarak ve yüksek
sesle ifade ediyorum: İntikam amaçlı yasa çıkarılamaz, bu ahlaki değildir.
Hesaplaşma amaçlı yasa çıkarılamaz. Eğitim, hesaplaşma aracı olarak
kullanılamaz. Bu mantığı ifade ettikten sonra şunu özellikle söylüyorum: Bu
yasa tasarısı sorunludur, bu yasasa tasarısı sıkıntılıdır ve bu yasa tasarısı
maalesef vahimdir, bu yasa tasarısı tepeden inmeci, hiyerarşik ve
bürokratiktir, emr ü ferman yasasıdır ve çok net söylüyorum, bu yasa tasarısı
ancak Patrona Halil yasa tasarısı olabilir.
RAMAZAN CAN (Kırıkkale) – Yapma Hocam
ya! Allah aşkına yapma ya!
ÖZCAN YENİÇERİ (Devamla) – Bu yasa bir
kalemde bütün müdürleri, bütün millî eğitim müdürlerini, bütün okul müdürlerini
-40 bin, 30 bin, 10 bin- görevden alıyor. Böyle bir şeyi demokratik bir ülkede
hiçbir kimse teklif edemez, teklif dahi edemez, böyle bir şey olabilir mi?
Kendi yöneticisinden intikam alan bir Eğitim Bakanlığı olabilir mi? Bunu kim
bize açıklayabilir, bunun bir defa mantığı yoktur.
Değerli
milletvekilleri, şunu özellikle söylemek isterim: Anayasal hakları yok sayan
bir özelliği vardır. Bu yasa tasarısı bir kalemde bütün müktesebatı yok
saymaktadır ve ifade de şudur, savunma da şudur: “Çünkü burada bazı müdürler
var, başarısız veya iyi idare edemiyor, biz bunlardan kurtulmak için bütün müdürleri görevden alıyoruz.”
deniliyor. Yani bu nasıl bir mantıkla izah ediliyor, anlamakta sıkıntı
çekiyoruz. 
Bu yasa tasarısıyla
görevden alınanlar mahkemeye gidemeyecek, onun da önü kesiliyor. Yargının,
yargıya gitmenin önü kesiliyor ve Türkiye Cumhuriyeti vatandaşlarının hak
aramasının önünü kesiyorsunuz. E, buna da hakkınız yok.
Yani şunu söylemek
gerekiyor üçüncü aşamada: Hür teşebbüs özgürlüğüne darbe indiriyorsunuz ve
diyorsunuz ki: “Siz kasaplık yapamazsınız. Siz dershane kuramazsınız.” Ya da
buna benzer bir yaklaşım tarzıyla bunu ortaya koyarsanız bunun anlamı budur.
Demokratik, liberal hukuk devletinde özgürlükçü bir yapıya sahip herhangi bir
siyasal organizasyon böyle bir şeyi gündeme getiremez ve bunu savunamaz. 
Bunun da ötesinde bu
yasa tasarısı, herkesi mağdur eden yani Millî Eğitim Bakanlığında çalışan
herkesi mağdur eden bir yasa tasarısıdır. Şube müdürlerini mağdur ediyor,
müfettişleri mağdur ediyor, tedirgin ediyor, strese sokuyor, motivasyonunu
kırıyor, moralini ortadan kaldırıyor. Şimdi soruyorum Bakanlığa: Siz, nasıl bu
personelin moralini bundan sonra yükselteceksiniz? Bunları nasıl organize edip
de bu hizmeti en üst seviyede sürdürmelerini sağlayacaksınız?
(Mikrofon otomatik
cihaz tarafından kapatıldı) 
RAMAZAN CAN (Kırıkkale)
– Süre bitti Hocam.
ÖZCAN YENİÇERİ
(Devamla) – Bütün varlığı eğer bir bakanlığın veya bir yasanın iki dudağı
arasına konulmuş ise…
RAMAZAN CAN (Kırıkkale)
– Hocam, süre bitti. 
ÖZCAN YENİÇERİ
(Devamla) - …iki dudağı arasına konulmuş ise…
RAMAZAN CAN (Kırıkkale)
– Hatırlatayım, süre bitti.
ÖZCAN YENİÇERİ (Devamla)
– …o zaman o kişinin hürriyeti ve özgürlüğü yok demektir. 
BAŞKAN – Teşekkür
ederiz Sayın Yeniçeri.
ÖZCAN YENİÇERİ
(Devamla) – Bakın, bir şey anlatmaya çalışıyorum Ramazan Can, Sayın Can. 
RAMAZAN CAN (Kırıkkale)
– Süreniz bittiği için söyledim ben.
BAŞKAN – Sayın
Yeniçeri…
ÖZCAN YENİÇERİ
(Devamla) – Şimdi süre bitti de senin hatırlatmana gerek yok, orada Sayın
Başkan hatırlatıyor. 
Bir şeyi anlatmaya
çalışıyoruz. Ben bu yüzden size yararlı olmaya ve hata yapmanızı önlemeye
çalışıyorum.
BAŞKAN – Teşekkür
ederiz Sayın Yeniçeri. 
ÖZCAN YENİÇERİ
(Devamla) – Ben bir öğretmen olarak öğretmen atamalarını hiçbir surette ama
hiçbir surette makul görmüyorum. (AK PARTİ sıralarından alkışlar[!])
RAMAZAN CAN (Kırıkkale)
– Sayın Başkan, böyle bir usul yok.
BAŞKAN – Sayın
Yeniçeri…
ÖZCAN YENİÇERİ
(Devamla) – Her aşamada da gerekli açıklamaları yapacağım. 
Kürsüye nasıl geldiysem
öyle giderim, sizin istediğiniz gibi değil. (MHP ve CHP sıralarından alkışlar;
AK PARTİ sıralarından alkışlar[!]) 
DURDU MEHMET KASTAL (Osmaniye)
– Özcan Hocam, tamam, yeter Hocam! Seni seviyoruz Hocam!
BAŞKAN – Sayın
Yeniçeri, teşekkür ediyoruz.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte 562
sıra sayılı Millî Eğitim Temel Kanunu ile Bazı Kanun ve Kanun Hükmünde
Kararnamelerde Değişiklik Yapılması Dair Kanun Tasarısının çerçeve 12 nci
maddesi ile 5580 sayılı Kanuna eklenmesi öngörülen ek 1 inci maddenin birinci fıkrasında
geçen “çalışma süresi 1/7/2015” ibaresinin “çalışma süresi 1/1/2014” olarak
değiştirilmesini arz ve teklif ederiz.
Selçuk Özdağ (Manisa) ve arkadaşları
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ İSRAFİL KIŞLA (Artvin) – Uygun
görüşle takdire bırakıyoruz Sayın Başkan.
BAŞKAN –
Hükûmet?
MİLLÎ EĞİTİM
BAKANI NABİ AVCI (Eskişehir) – Katılıyoruz Sayın Başkanım.
AHMET AYDIN
(Adıyaman) – Selçuk Özdağ…
BAŞKAN – Sayın
Özdağ, buyurunuz. (AK PARTİ sıralarından alkışlar) 
SELÇUK ÖZDAĞ
(Manisa) – Sayın Başkan, değerli milletvekilleri; vermiş olduğumuz değişiklik
önergesiyle ilgili huzurlarınızdayım, hepinizi saygıyla selamlıyorum.
Sayın
Yeniçeri’nin öncelikle şunu öğrenmesi gerekiyor: Bazı kanun tasarıları muhalefetin
vermiş olduğu kanun teklifleriyle birleştirilir, daha sonra gündeme gelir ve
kabul edilir. Zaman zaman da önergeler verir muhalefet. Bunlar komisyonlarda,
alt komisyonda değerlendirilir, zaman zaman kabul edilir. Ama muhalefet şunu
unutmasın ki: Muhalefet konuşur, iktidar yapar arkadaşlar. (AK PARTİ
sıralarından alkışlar) Çok çalışacaksınız ve iktidar olacaksınız ve siz de
yapacaksınız.
OKTAY VURAL
(İzmir) – İyi yapıyormuşsunuz, iyi yürütüyormuşsunuz. Neyi yürüttüğünüz açık.
SELÇUK ÖZDAĞ
(Devamla) – Değerli milletvekilleri, doksan yıllık cumhuriyet tarihinde eğitime
ve kalkınmaya çok önem verdik ve bu doksan yıllık cumhuriyet tarihinde, önce
insan gücümüzü kaybetmiştik, insan gücümüzü kurmaya çalıştık, ardından çok
partili hayatla beraber partiler Türkiye’de eğitime ve kalkınmaya çok ciddi
hamleler yapmaya başladılar. Fakat, maalesef, doksan yıllık cumhuriyetin son
altmış yılı darbeler tarihi. Bir ülkede son altmış yılda darbeler olmuşsa,
orada demokrasiden, orada kalkınmaktan, orada eğitimden bahsetmek mümkün
değildir. 
Demokrasilerde
bütün roller sandıkta dağıtılır. Kimin aktör, kimin figüran olacağına sandık
karar verir. Turnusol kâğıdı sandıktır. Ve siyasetçiler, maalesef, bu ülkede,
1960 darbesinden sonra hep Menderes’in resmiyle, idama giden resmiyle
korkutulmak istendi. 
MALİK ECDER
ÖZDEMİR (Sivas) – Figüran ne demek, figüran? Mantık sakat.
SELÇUK ÖZDAĞ
(Devamla) – Siyasetçiler korkutuldu ve bu siyasetçiler, zaman zaman
cuntacılarla, zaman zaman kirli ve şantajcı medyayla, zaman zaman kirli ve
şantajcı sermayeyle, zaman zaman oligarşik bürokrasiyle, zaman zaman da adına
“STK” denilen bazı kirli işlere bulaşmış cemaatlerle yaptılar aynen bugün
yapmış oldukları gibi.
ALİ RIZA ÖZTÜRK (Mersin) – Aynen
AKP’liler gibi… AKP’yi tarif ediyorsunuz, AKP’yi.
SELÇUK ÖZDAĞ (Devamla) – Değerli
arkadaşlar, değerli milletvekilleri; şimdi bize diyorsunuz ki: “Ne oldu ki
yıllarca kol kola gezdiğiniz insanlarla berabersiniz?” 
ALİ RIZA ÖZTÜRK (Mersin) – O kürsüden
çok açıkladık, sizin söylediklerinizi çok açıkladık. Sen de düne kadar onunla
beraberdin, unutma.
SELÇUK ÖZDAĞ (Devamla) – Ben de diyorum
ki: Ne oldu ki geçmişte Erbakan’a “Gerici.” diyordunuz. “Gerici.” dediğiniz
Erbakan’la 1974’te niye koalisyon kurdunuz?
ALİ RIZA ÖZTÜRK (Mersin) – “Cemaatin
sözcüsü AKP” diye…
SELÇUK ÖZDAĞ (Devamla) – Siz “Eli
kanlı katiller.” dediğiniz, “Faşistler.” dediğiniz Milliyetçi Hareket
Partisiyle niye koalisyon kurdunuz? 
ALİ RIZA ÖZTÜRK (Mersin) – Sizler
yaptınız… Milletvekillerinin üzerine yürüdünüz siz.
SELÇUK ÖZDAĞ (Devamla) – Sizin
idollerinize küfreden, Deniz Gezmiş’e küfreden ve Deniz Gezmişlere, Yılmaz
Güneylere hakaret eden bir şahsı, Ankara Büyükşehir Belediye Başkan adayı niye
yaptınız bu insanları? (AK PARTİ sıralarından alkışlar)
ALİ RIZA ÖZTÜRK (Mersin) – Sen yaptın,
sen! Senin partin yapıyor.
SELÇUK ÖZDAĞ (Devamla) – Ve siz, CHP
milletvekilleri burada diyordu ki: “Yolumuz Sinan Cemgillerin, yolumuz Deniz
Gezmişlerin yoludur.” 
ALİ RIZA ÖZTÜRK (Mersin) – Hadi canım
sende! Adnan Menderes kim, sen kimsin yahu! 
SELÇUK ÖZDAĞ (Devamla) – Ama Atatürk’ün
kurmuş olduğu partinin, doksan yıllık partinin genel başkanının yolu Amerikan
Büyükelçiliğinin rezidansıymış. Utanmıyor musunuz? (AK PARTİ sıralarından
alkışlar) 
ALİ RIZA ÖZTÜRK (Mersin) – Hadi canım
sende!
SELÇUK ÖZDAĞ (Devamla) – Siz çekinmiyor
musunuz? Hani Deniz Gezmiş’in yoluydu sizin yolunuz? Hani Sinan Cemgil’in
yoluydu sizin yolunuz? Hani Atatürk’ün yoluydu sizin yolunuz? 
HAYDAR AKAR (Kocaeli) – Ayıp! Ayıp!
GÜLAY DALYAN (İstanbul) – Hadi oradan!
SELÇUK ÖZDAĞ (Devamla) – Sizin yolunuz
Amerikan Büyükelçiliğinin rezidansıymış demek ki. (AK PARTİ sıralarından
“Bravo” sesleri, alkışlar)
ALİ RIZA ÖZTÜRK (Mersin) – Sen
cemaatlerle iş birliği yaptın daha düne kadar. Şimdi de belki yapıyorsun,
nereden bileceğiz? Senin cemaatlerle iş birliği yapmadığını nereden bileceğiz?
GÜLAY DALYAN (İstanbul) – Hadi oradan!
SELÇUK ÖZDAĞ (Devamla) – Değerli
milletvekilleri, şimdi bize diyorsunuz ki… Siz burada ayakkabı kutularından
bahsediyorsunuz. Ben sizi tarihe götürüyorum. Yıl 1978…
HAYDAR AKAR (Kocaeli) – Hırsız var!
Hırsız var, hırsız!
SELÇUK ÖZDAĞ (Devamla) – Bak sana
hırsızlığı söyleyeceğim. 
Yıl 1978…
HAYDAR AKAR (Kocaeli) – Hırsız var!
ALİ RIZA ÖZTÜRK (Mersin) – Sen
geçmişine bak, geçmişine. Geçmişinde sen demokrasiye kastettin. 
SELÇUK ÖZDAĞ (Devamla) – Adalet
Partisinden 11 milletvekilini transfer ettiniz, hani “Göbeğini kaşıyan adam.”
dediğiniz Demirel’den. Bunları bakan yaptınız. 4’ü yargılandı ve bunlar beşer
sene hapis cezası aldılar rüşvetten, ihtilastan, irtikâptan, görevi kötüye
kullanmaktan. Tescilli hırsızlar CHP’dedir. (AK PARTİ sıralarından alkışlar)
ALİ RIZA ÖZTÜRK (Mersin) – Devrimcileri
katlettiniz siz! Sen geçmişine bak, geçmişine! Sen geçmişine bak, karanlık
işlerine bak!
SELÇUK ÖZDAĞ (Devamla) – Değerli
arkadaşlarım, Aziz Kocaoğlu, sizin Büyükşehir Belediye Başkanınız, üç yüz yılla
yargılanıyor.
ALİ RIZA ÖZTÜRK (Mersin) – Hadi oradan!
SELÇUK ÖZDAĞ (Devamla) – İddianame
yazıldı ve yargılanmaya devam ediyor. Ortada iddianame bile yok. Ortada
masumiyet karinesi var ama siz masumiyet karinesini hiçe sayacak kadar
demokrasi havarilerisiniz, demokrasi havarilerisiniz. 
ALİ RIZA ÖZTÜRK (Mersin) – Masumiyet
karinesi aklına şimdi mi geldi?
SELÇUK ÖZDAĞ (Devamla) – Siz asla
demokrasi havariliğinden başka bir şey yapamazsınız. 
ALİ RIZA ÖZTÜRK (Mersin) – Senin ne
olduğunu biliyoruz biz. Senin geçmişini biliyoruz.
SELÇUK ÖZDAĞ (Devamla) – Şimdi burada
konuşuyor bir milletvekili, “Bugün Deniz Gezmiş’in doğum günüdür.” diyor.
ALİ RIZA ÖZTÜRK (Mersin) – Senin geçmişini biliyoruz biz, tamam mı?
SELÇUK ÖZDAĞ (Devamla) – Deniz Gezmiş’in kemikleri sızlıyor değerli
arkadaşlarım. 
SÜLEYMAN ÇELEBİ (İstanbul) – Şimdi de Deniz Gezmiş’i savunuyorsun!
SELÇUK ÖZDAĞ (Devamla) – Değerli arkadaşlar, biz bu düzenlemeyi hiçbir
zaman bir cemaat, bir kişi ve zümre için yapmıyoruz. Biz bunu milletimizin ali
menfaati için yapıyoruz; 16 milyon öğrenci, 76 milyon aziz ve asil Türk milleti
için yapıyoruz değerli arkadaşlarım. (AK PARTİ sıralarından alkışlar) 
ALİ RIZA ÖZTÜRK (Mersin) – Hadi oradan! Hadi oradan! Sen düne kadar
cemaatlerle beraberdin!
SELÇUK ÖZDAĞ (Devamla) – Hiçbir milletin, hiçbir cemaatin, hiçbir
kişinin, hiçbir zümrenin menfaati milletin menfaatinin üstünde değildir. 
ALİ RIZA ÖZTÜRK (Mersin) – Hadi oradan! Milletin menfaati kim, sen kimsin
ya!
SELÇUK ÖZDAĞ (Devamla) – Bunu CHP’liler iyi öğrensinler ve kendilerine
şunu tavsiye ediyorum…
ALİ RIZA ÖZTÜRK (Mersin) – Sen milletin menfaatini savunmuyorsun, sen
Tayyip Erdoğan’ın menfaatini savunuyorsun.
SELÇUK ÖZDAĞ (Devamla) – Dün “F tipi” dediklerinizle beraber olmayın. 
ALİ RIZA ÖZTÜRK (Mersin) – Tayyip Erdoğan’ın menfaatini savunuyorsun
sen!
SELÇUK ÖZDAĞ (Devamla) – Biz geçmişte güzel işler yapan herkesle
beraberiz, onları alkışlıyoruz ama devleti ele geçirmek isteyen… (AK PARTİ
sıralarından alkışlar) 
(Mikrofon otomatik cihaz tarafından kapatıldı) 
HAYDAR AKAR (Kocaeli) – Aklayamazsın, aklayamazsın!
SELÇUK ÖZDAĞ (Devamla) – …vesayetine esir almak isteyen hiç kimseye bu
ülkeyi asla peşkeş çekmeyiz. Yaşasın demokrasi! Yaşasın Türkiye! (AK PARTİ
sıralarından alkışlar, CHP sıralarından gürültüler) 
BAŞKAN – Teşekkür ederiz Sayın Özdağ.
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurunuz Sayın Hamzaçebi.
MEHMET AKİF HAMZAÇEBİ (İstanbul) – Sayın konuşmacı…
BAŞKAN – Bir dakika… 
Lütfen biraz sessiz olalım. Sayın milletvekilleri, lütfen biraz sessiz
olalım. 
Buyurunuz Sayın Hamzaçebi.
MEHMET AKİF HAMZAÇEBİ (İstanbul) – Sayın Başkan, konuşmacı Genel
Başkanımız Sayın Kemal Kılıçdaroğlu’nun yapmış olduğu bir ziyareti gündeme
getirerek saygısız bir şekilde sataşmada bulunmuştur, söz istiyorum.
BAŞKAN – Buyurunuz Sayın Hamzaçebi…
ÖZCAN YENİÇERİ (Ankara) – Sayın Başkan…
BAŞKAN – Sonra sizi dinleyeceğim efendim.
Buyurunuz Sayın Hamzaçebi.
VII.- SATAŞMALARA İLİŞKİN KONUŞMALAR
(Devam)
12.- İstanbul Milletvekili Mehmet
Akif Hamzaçebi’nin, Manisa Milletvekili Selçuk Özdağ’ın 562 sıra sayılı Kanun Tasarısı’nın
12’nci maddesiyle ilgili önerge üzerinde yaptığı konuşması sırasında CHP Grup
Başkanına sataşması nedeniyle konuşması
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; mızrak çuvala sığmıyor. 17 Aralıktan bu yana…
(AK PARTİ ve CHP sıraları arasında karşılıklı laf atmalar)
BAŞKAN – Sayın milletvekilleri, lütfen biraz sessiz olalım, Grup Başkan
Vekiliniz de konuşuyor.
Sakin olunuz lütfen.
Buyurunuz Sayın Hamzaçebi.
MEHMET AKİF HAMZAÇEBİ (Devamla) – Baştan alıyorum efendim.
BAŞKAN – Sayın milletvekilleri, lütfen, biraz sessiz olursak
duyabileceğiz.
Buyurunuz Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; mızrak çuvala sığmıyor. Suçüstü
yakalandınız. (CHP sıralarından alkışlar, AK PARTİ sıralarından gürültüler)
YILMAZ TUNÇ (Bartın) – Haydi oradan ya!
MEHMET AKİF HAMZAÇEBİ (Devamla) –
Şimdi, on yıl, yirmi yıl, otuz yıl geriye gitmek suretiyle bir şeyler bulmaya
çalışıyorsunuz. Şimdi, Genel Başkanımız Sayın Kemal Kılıçdaroğlu’nun Amerikan
Büyükelçisiyle yediği yemekten söz etti biraz önce burada tarih bilmeyen bir
milletvekili.
MEHMET ŞÜKRÜ ERDİNÇ (Adana) – Durumdan
vazife çıkarmaya çalışıyor.
MEHMET AKİF HAMZAÇEBİ (Devamla) –
2002’de seçimler yapıldı, Adalet ve Kalkınma Partisi iktidar oldu. Sayın Tayyip
Erdoğan daha başbakan değil, soluğu Amerika’da aldı. 1 Mart tezkeresi için
Amerika Başkanından talimatı alacak, buraya gelecek. Daha hiçbir sıfatı yok,
hiçbir sıfat yok. Tayyip Erdoğan Amerika’da bir otele gidiyor, otel odasına
gidiyor. Orada Amerika Başkanıyla değil, bakanlarla değil, Başkanın
danışmanlarıyla buluşuyor. 
GÜLAY DALYAN (İstanbul) – Karıştırdın,
kendi Genel Başkanınla karıştırdın.
MEHMET AKİF HAMZAÇEBİ (Devamla) –
Türkiye Cumhuriyeti’ni bu kadar aşağılatmaya hiçbir başbakanın hakkı yoktur ama
Tayyip Erdoğan bunu Türkiye’ye müstahak görmüştür. 
GÜLAY DALYAN (İstanbul) – Genel
Başkanınla karıştırdın.
MEHMET AKİF HAMZAÇEBİ (Devamla) –
Bizim tarihimizde ne Kılıçdaroğlu ne de bir başka genel başkanımız Hikmetyar
gibi bir teröristin dizinin dibine çökmemiştir. (CHP sıralarından alkışlar) 
METİN KÜLÜNK (İstanbul) – Yalan o
yalan! Yalan, yalan!
MEHMET AKİF HAMZAÇEBİ (Devamla) –
Hikmetyar gibi birisinin dizinin dibine çökmeyi onurlu bir hareket sayarak
orada huzur bulan bir edayla bir poz vermemiştir.
FATİH ŞAHİN (Ankara) – Olmadı, olmadı!
Olmuyor, olmuyor!
METİN KÜLÜNK (İstanbul) – Yalan!
MEHMET AKİF HAMZAÇEBİ (Devamla) – Değerli
milletvekilleri, siz anlamazsınız, bizim tarihimizde hiçbir genel başkanımız
bir önceki genel başkanın rahatsızlığında onun ziyaretine gitmekten
çekinmemiştir. 
İSMAİL TAMER (Kayseri) – Somali’ye
gelelim, Somali’ye.
FATİH ŞAHİN (Ankara) – Olmuyor, cevap
veremiyorsun, olmuyor!
MEHMET AKİF HAMZAÇEBİ (Devamla) –
Sayın Tayyip Erdoğan Sayın Necmettin Erbakan’ı hasta yatağında ziyaret
edememiştir, vefatından sonra ailesine gidip bir helallik isteyememiştir. Neden
acaba? 
İSMAİL TAMER (Kayseri) – Somali yerine
nereye gitti sizin Genel Başkanınız?
MEHMET AKİF HAMZAÇEBİ (Devamla) – 17
Aralıkta suçüstü yakalandınız. O suçüstü yakalananları hiç kimse yargının önüne
çıkmaktan alıkoyamayacak. İstediğiniz kadar geçmişe gidin, suçüstü
yakalandınız.(CHP sıralarından alkışlar)
BAŞKAN – Teşekkür ediyoruz Sayın
Hamzaçebi.
SELÇUK ÖZDAĞ (Manisa) - Sayın Başkanım…
HASAN ÖREN (Manisa) – Sayın Başkan…
BAŞKAN – Bir dakika, Sayın Yeniçeri’yi
dinleyeceğim.
ÖZCAN YENİÇERİ (Ankara) – Sayın Özdağ
konuşurken “Sayın Yeniçeri bilmelidir ki…” diyerek başlayan bir sataşmada
bulundu ve bizi, sanki bu olan biteni bilmiyoruz şeklinde bir cehalet örneği
gösterdi. Onun için ona cevap vermek istiyorum. 
GÜLAY DALYAN (İstanbul) – Ya, Hocam,
seni seviyoruz, otur yerine! 
BAŞKAN – Ne söyledi dediniz?
ÖZCAN YENİÇERİ (Ankara) – “Sayın Özcan
Yeniçeri bilmelidir ki…” diyerek, özellikle gelen yasaların değerlendirilmesine
yönelik açıklamalar söyledi ve bunları da bilmediğimi ifade etti. Onun için ben
buna cevap vermek istiyorum.
(AK PARTİ ve CHP sıralarından
karşılıklı laf atmalar, gürültüler)
ALİ RIZA ÖZTÜRK (Mersin) – Grup başkan
vekilimizi susturan pezevenkler! (x)
SÜREYYA SADİ BİLGİÇ (Isparta) – Ne
biçim konuşuyorsun sen ya?
ALİ RIZA ÖZTÜRK (Mersin) – Ben sana
demedim.
(AK PARTİ ve CHP sıralarından karşılıklı
laf atmalar, gürültüler ve birbirleri üzerine yürümeler)
BAŞKAN – Sayın Yeniçeri, on dakika ara
veriyorum.
Kapanma Saati:
23.21
SEKİZİNCİ OTURUM
Açılma Saati: 00.26
BAŞKAN: Başkan Vekili Şükran Güldal MUMCU
KÂTİP ÜYELER:
Fehmi KÜPÇÜ (Bolu), Mine LÖK BEYAZ (Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Sekizinci Oturumunu açıyorum.
On beş dakika ara veriyorum. 
Kapanma Saati:
00.27
DOKUZUNCU OTURUM
Açılma Saati: 00.36
BAŞKAN: Başkan Vekili Şükran Güldal MUMCU
KÂTİP ÜYELER: Fehmi KÜPÇÜ (Bolu), Mine LÖK BEYAZ
(Diyarbakır)
----- 0 -----
BAŞKAN – Sayın milletvekilleri, Türkiye Büyük Millet Meclisinin 69’uncu
Birleşiminin Dokuzuncu Oturumunu açıyorum. 
562
sıra sayılı Kanun Tasarısı’nın görüşmelerine devam edeceğiz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun Tasarısı
ve Milli Eğitim, Kültür, Gençlik ve Spor Komisyonu Raporu (1/884) (S. Sayısı:
562) (Devam)
BAŞKAN
– Komisyon ve Hükûmet yerinde. 
Şimdi, bir önceki oturumda yaşanan olaylar nedeniyle, önce Cumhuriyet
Halk Partisi Grup Başkan Vekili Akif Hamzaçebi’ye ve daha sonra da Adalet ve
Kalkınma Partisi Grup Başkan Vekili Mahir Ünal’a söz vereceğim. 
Buyurunuz Sayın Hamzaçebi.
V.- AÇIKLAMALAR (Devam)
27.- İstanbul Milletvekili Mehmet
Akif Hamzaçebi'nin, Genel Kurulda söylenen kaba sözleri ve yapılan fiilî saldırıları
onaylamadıklarına ilişkin açıklaması
MEHMET AKİF HAMZAÇEBİ (İstanbul) – Teşekkür ederim Sayın Başkan. 
Değerli milletvekilleri, bir önceki
oturumda hiçbir şekilde doğru bulmadığım olaylar meydana geldi. Genel Kuruldaki
konuşmalar, o, meydana gelen olayların öncesinde esasen bir elektriklenmeye,
bir gerginleşmeye doğru gitmeye başlamıştı. Daha sonra, bizim Mersin
Milletvekili arkadaşımız Sayın Ali Rıza Öztürk’le benim aramda geçen bir
konuşma sırasında Sayın Ali Rıza Öztürk’ün tutanaklara da geçmiş olan, doğru
bulmadığım bir kelimesi oldu. Ben bu kelimeyi, bu hitabı, aramızdaki bu konuşma
sırasında geçmiş olsa dahi, Adalet ve Kalkınma Partisi Grubuna yönelik olduğu
için hiçbir şekilde onaylamıyorum, doğru bulmuyorum. Bu kelimeyi ben geri
alıyorum, Sayın Ali Rıza Öztürk adına geri alıyorum.
MUHYETTİN AKSAK (Erzurum) – Biz de iade
ediyoruz.
MEHMET AKİF HAMZAÇEBİ (İstanbul) -
Ancak şunu da ifade etmekten geçemeyeceğim: Bu akşam yaşadığımız olayda Adalet
ve Kalkınma Partisi Grubunun, Cumhuriyet Halk Partisi sıralarına kadar gelerek
fiilî saldırıda bulunması, sıralarımızın arasına girmesi, arkadaşlarımıza
yönelik fiziki saldırıda bulunması doğru değildir, hiçbir şekilde
onaylamıyorum. Bir benzerini bir iki gün önce yaşadık, bu ikincisi oldu. Bu
sırada bir arkadaşımız, yine Adalet ve Kalkınma Partisi Grubundan bir
milletvekilimizin fiilî saldırısına uğramıştır. Bu olayı da hiçbir şekilde
onaylamadığımı, tasvip etmediğimi, Genel Kurulda ne kadar farklı fikirlere
sahip olursak olalım, bu gerginliklere meydan vermeden görüşmeleri sürdürebilme
gibi bir noktada hepimizin buluşabilmesi gerektiğine inanıyorum.
Bu düşüncelerimi ifade ediyorum.
Benzeri olayların hiçbir şekilde tekrar etmemesini diliyorum.
Teşekkür ederim.
BAŞKAN – Teşekkür ederiz Sayın
Hamzaçebi.
Sayın Ünal…
28.- Kahramanmaraş Milletvekili Mahir
Ünal'ın, Genel Kurulda söylenen kaba sözleri ve yapılan fiilî saldırıları onaylamadıklarına
ilişkin açıklaması
MAHİR ÜNAL
(Kahramanmaraş) – Sayın Başkan, değerli milletvekilleri; maalesef, hiçbir
şekilde tasvip etmeyeceğimiz ve insanların kendi şahsiyetlerine, kendi
kişiliklerine karşı kullanılan bir küfür söz konusu olduğunda insanların
sükûnetle bunu karşılamalarını beklemek, öncelikle insanların robot gibi
davranmalarını beklemektir. Tabii ki hiçbir şekilde şiddeti tasvip etmeyiz,
hiçbir şekilde; bir karşı şiddetin daha büyük bir şiddet doğuracağının
bilincinde olan yetişkin insanlarız ama şunu da bekleyemeyiz: Karşı tarafı
tahrik eden, karşı tarafın şahsiyetine, kişiliğine galiz ifadeler içeren
hakaretler olduğunda insanlar bunu tepkiyle karşılarlar ve buna doğal olarak
tepki gösterirler. 
Bu arada tutanaktaki geçtiği şekliyle
değildir, tutanağın düzeltilmesini talep ediyoruz çünkü buradaki ifade çok ağır
bir ifade, ilgili kişi burada hem Süreyya Bey hem ben içeride de konuştuk,
buradaki şekliyle kullanılmamıştır ifade. Onun da Başkanlık Divanından
düzeltilmesini talep ediyoruz. 
Biz de herhangi bir şekilde
milletvekillerimizin CHP sıralarının içerisine girmesini ve karşılıklı olarak,
burada da tutanağa geçtiği gibi, birbirlerinin üzerine yürümelerini doğru
bulmuyoruz ve az önce Sayın Akif Hamzaçebi ifade etti, bir CHP’li milletvekili,
anladığım kadarıyla, bu itişmeler kakışmalar sırasında bir yaralanma söz konusu
olmuş, milletvekiline de geçmiş olsun diyoruz. 
BAŞKAN – Teşekkür ediyoruz Sayın Ünal.
Sayın milletvekilleri, burası
Parlamento biliyorsunuz, konuşulan ve güzel şekilde konuşulan yer demek. Kaba
ve yaralayıcı sözlerin söylenmemesi, fiziki şiddete katiyetle başvurulmamasını
diliyorum, hepinizden bunu rica ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Milli Eğitim Temel Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu Raporu (1/884) (S.
Sayısı: 562) (Devam)
BAŞKAN - Görüşmelerimize kaldığımız
yerden devam ediyorum.
Şimdi, kaldığımız yer, Manisa
Milletvekili Selçuk Özdağ ve arkadaşlarının önergesinin oylamasındaydı, onu
oylarınıza sunuyorum: Kabul edenler… Kabul etmeyenler… Kabul edilmiştir.
Kabul edilen bu önerge doğrultusunda
12’nci maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
13’üncü madde üzerinde üç önerge
vardır; bir tanesi, Anayasa’ya aykırılık önergesidir. İç Tüzük’ün 84’üncü
maddesi gereği Anayasa’ya aykırılık önergesini öncelikle işleme alacağım; önce
onu okutuyorum:
Türkiye Büyük Millet Meclisi
Başkanlığına
Görüşülmekte
olan 562 Sıra sayılı Kanun Tasarısının, 13. Maddesinin Anayasanın 48.
Maddesinde yer alan teşebbüs özgürlüğüne ve mülkiyet hakkına karşı olması
nedeniyle metinden çıkarılmasını arz ve talep ederiz.
 Fatma Nur Serter Ali
Özgündüz  Mahmut Tanal
 İstanbul İstanbul İstanbul
 Vahap Seçer Aytuğ
Atıcı Gürkut Acar
 Mersin Mersin Antalya
 Celal
Dinçer
 İstanbul

BAŞKAN – Komisyon bu önergeye katılıyor
mu?
MİLLÎ EĞİTİM, KÜLTÜR, GENÇLİK VE SPOR
KOMİSYONU BAŞKAN VEKİLİ AVNİ ERDEMİR (Amasya) – Katılmıyoruz Sayın Başkan.
BAŞKAN – Hükûmet? 
MİLLÎ EĞİTİM BAKANI NABİ AVCI
(Eskişehir) – Katılmıyoruz Sayın Başkan.
BAŞKAN – Kim konuşacak efendim?
MEHMET AKİF HAMZAÇEBİ (İstanbul) –
Sayın Mahmut Tanal…
BAŞKAN – Sayın Tanal, buyurunuz
efendim. (CHP sıralarından 
alkışlar)
MAHMUT TANAL
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Mecliste ağır
laflar sarf edilebilir ama bu lafların, ağır lafların, hukuken bunun yaptırımı
şiddet, kavga, saldırı olmaması lazım.
ÜLKER CAN
(Eskişehir) – Küfür mü etmek lazım yani!
MAHMUT TANAL
(Devamla) – Biz ormanda yaşamıyoruz.
MUSTAFA ELİTAŞ
(Kayseri) – Köprü altında da yaşamıyoruz.
ÜLKER CAN
(Eskişehir) – Herkes küfür mü etsin yani!
MAHMUT TANAL
(Devamla) – Orman kanunlarının geçerli olduğu yerlerde güçlü olan güçsüze
saldırır, yok etmeye çalışır.
BÜLENT TURAN
(İstanbul) - Zabıt sana iade o zaman.
MİHRİMAH BELMA
SATIR (İstanbul) – Bu ne? Hâlâ konuşuyorsun!
MAHMUT TANAL
(Devamla) – Hukuk sınırları içerisinde İç Tüzük vardır, İç Tüzük’e göre muamele
yaparsınız.
MİHRİMAH BELMA
SATIR (İstanbul) – Bunu gördün değil mi? Hâlâ konuşuyorsun!
BÜLENT TURAN
(İstanbul) - Zabıt sana iade!
MAHMUT TANAL
(Devamla) – İnsanlara gücünüze güvenerek, gücünüze inanarak saldıramazsınız
siz. Bu olay orman yasasında olan kurallardır, vahşi hayvanların başvurduğu
kurallardır. 
YILMAZ TUNÇ
(Bartın) – Hayvan sensin!
BAŞKAN – Sayın
Tanal…
MAHMUT TANAL
(Devamla) – Vahşi hayvanların başvurduğu kurallar kavgadır. (AK PARTİ
sıralarından gürültüler)
MAHİR ÜNAL
(Kahramanmaraş) – Sayın Başkan, şunu lütfen uyarır mısınız!
BAŞKAN – Sayın
Tanal…
EKREM ÇELEBİ
(Ağrı) – Ağzından çıkanı kulağın duyuyor mu?
YILMAZ TUNÇ
(Bartın) – Sayın Başkan, nasıl böyle konuşuyor!
MAHMUT TANAL
(Devamla) – Onun için, öncelikle, İç Tüzük’ün hükümleri uyarınca, olamaz bu
şekilde.
YILMAZ TUNÇ
(Bartın) – Nasıl konuşuyorsun sen!
BAŞKAN – Sayın
Tanal, bu konuda…
MUSTAFA ELİTAŞ
(Kayseri) – Sayın Başkan, şunu lütfen uyarır mısınız?
PERVİN BULDAN
(Iğdır) – Sayın Başkan, içeride böyle konuşulmamıştı.
MAHMUT TANAL
(Devamla) – İç Tüzük’ün hükümleri uyarınca susmak zorundasınız siz.
BAŞKAN – Sayın
Tanal, bu konuyu oturum başlamadan önce konuştum.
MAHMUT TANAL
(Devamla) – Efendim, İç Tüzük’ün hükümleri uyarınca konuşmak zorundasınız. (AK
PARTİ sıralarından “Vahşi hayvan sensin!” sesi)
BAŞKAN – Çok
rica ederim…
MAHMUT TANAL
(Devamla) – Saldıramazsınız siz, korkutamazsınız siz! Yıldıramazsınız siz!
Hiçbir şey yapamazsınız, hiçbir şey yapamazsınız!
(AK PARTİ
milletvekillerinin Hatip kürsüsü önünde toplanması, gürültüler)
UĞUR AYDEMİR
(Manisa) – Senden büyükbaş hayvan var mı!
BAŞKAN – Sayın
Tanal…
MAHMUT TANAL (Devamla)
– Saldıramazsınız, korkutamazsınız, engelleyemezsiniz.
(AK PARTİ ve CHP
milletvekillerinin Hatip kürsüsü önünde toplanmaları, gürültüler)
BAŞKAN – Sayın
milletvekilleri…
MAHMUT TANAL
(Devamla) – Ne yaparsanız yapın, hiçbir şey yapamazsınız, hiçbir şey
yapamazsınız siz! Hiçbir şey yapamazsınız! (AK PARTİ sıralarından “Hayvan
sensin, dangalak!” sesi, gürültüler) Konuşacağım, benim sürem dolmadı. (AK
PARTİ sıralarından “Hayvan diyor adam ya!” sesi, gürültüler) 
BAŞKAN – Sayın milletvekilleri, lütfen…
MAHMUT TANAL (Devamla) – Kürsüdeyim
ben… (AK PARTİ ve CHP sıralarından gürültüler)
BAŞKAN – Böyle devam ederse birleşimi
kapatacağım. 
Birleşimi kapatıyorum, bu şekilde devam
edemeyiz. 
Alınan karar gereğince, kanun tasarı ve
teklifleri ile komisyonlardan gelen diğer işleri görüşmek için… (AK PARTİ
sıralarından gürültüler)
FATİH ŞAHİN (Ankara) – Niye
kapatıyorsunuz?
FARUK IŞIK (Muş) – Sayın Başkan
kapatamazsınız böyle! Ara verirsiniz, kapatamazsınız!
BAŞKAN - …28 Şubat 2014 Cuma günü saat
14.00’te toplanmak üzere kapatıyorum. 
Kapanma Saati:
00.46




(x) Bu bölümde Hatip tarafından Türkçe
olmayan kelimeler ifade edildi.


(x) 562 S. Sayılı Basmayazı 26/02/2014
tarihli 68’inci Birleşim Tutanağı’na eklidir.



(x) Bu ifadeye ilişkin açıklama
28/2/2014 tarihli 70’inci Birleşim Tutanağı’nın … sayfasında “Geçen Tutanak
Hakkında Konuşmalar” bölümünde yer almıştır.




