



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 13’üncü
Birleşim
 10
Aralık 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İzmir Milletvekili Özcan Purçu’nun, 10
Aralık İnsan Hakları Günü’ne ilişkin gündem dışı konuşması
2.- İstanbul Milletvekili Mustafa
Yeneroğlu’nun, 10 Aralık İnsan Hakları Günü’ne ilişkin gündem dışı konuşması
3.- Denizli Milletvekili Emin Haluk
Ayhan’ın, Denizli ilinin sorunlarına ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 10 Aralık İnsan Hakları Günü’ne ilişkin konuşması

V.- AÇIKLAMALAR
1.- İstanbul Milletvekili Engin Altay’ın,
10 Aralık İnsan Hakları Günü’ne ilişkin açıklaması
2.- Diyarbakır Milletvekili Çağlar
Demirel’in, 10 Aralık İnsan Hakları Günü’ne ilişkin açıklaması
3.- Manisa Milletvekili Erkan Akçay’ın, 10
Aralık İnsan Hakları Günü’ne ilişkin açıklaması
4.- Giresun Milletvekili Nurettin
Canikli’nin, 10 Aralık İnsan Hakları Günü’ne ilişkin açıklaması
5.- Bursa Milletvekili Nurhayat Altaca
Kayışoğlu’nun, 10 Aralık İnsan Hakları Günü’ne ilişkin açıklaması
6.- Balıkesir Milletvekili İsmail Ok’un, 10
Aralık İnsan Hakları Günü’ne ve Balıkesir’de üretime geçecek olan Albayrak
Kâğıt Fabrikasına ilişkin açıklaması
7.- Konya Milletvekili Mustafa Hüsnü
Bozkurt’un, 10 Aralık İnsan Hakları Günü’ne ve Hükûmetin, uygulamaları ve
politikalarıyla ülkeyi savaşın eşiğine getirdiğine ilişkin açıklaması
8.- Amasya Milletvekili Mustafa Tuncer’in,
10 Aralık İnsan Hakları Günü’ne ve Amasya’da termik ve hidroelektrik santrali
kurulmasından vazgeçilmesini talep ettiğine ilişkin açıklaması
9.- Niğde Milletvekili Ömer Fethi Gürer’in,
10 Aralık İnsan Hakları Günü’ne ilişkin açıklaması
10.- Eskişehir Milletvekili Cemal Okan
Yüksel’in, 10 Aralık İnsan Hakları Günü ve 9 Aralık Uluslararası Yolsuzlukla
Mücadele Günü’ne ilişkin açıklaması
11.- Manisa Milletvekili Tur Yıldız
Biçer’in, 6/7/2015 tarihinde Manisa’nın Salihli ilçesinin Çökelek köyünde
trafik kazasında 15 tarım işçisinin hayatını kaybetmesine ve tarım işçilerinin
uygunsuz koşullarda taşınmasının da sonuçta bir insan hakkı ihlali olduğuna
ilişkin açıklaması
12.- Diyarbakır Milletvekili İmam
Taşçıer’in, Türkçe olmayan kelimeler kullanarak yaptığı açıklaması
13.- Bursa Milletvekili Ceyhun İrgil’in, 10
Aralık İnsan Hakları Günü’ne ve Uludağ Üniversitesi Rektörü Yusuf Ulcay’ın
yönetim anlayışının insan hakları açısından önemli sorunlar yarattığına ilişkin
açıklaması
14.- Hakkâri Milletvekili Abdullah
Zeydan’ın, 10 Aralık İnsan Hakları Günü’ne ve Güneydoğu Anadolu Bölgesi’nin
bazı yerleşim yerlerinde yaşanan insan hakları ihlallerine ilişkin açıklaması
15.- Manisa Milletvekili Erkan Akçay’ın,
Türkiye Cumhuriyeti’nin belli bir bölgesine veya şehirlerine ilişkin farklı
tanımlamaları Milliyetçi Hareket Partisi olarak şiddetle reddettiklerine ve
Mecliste yapılan her konuşmada Türkiye Cumhuriyeti’nin temel esaslarına ve değerlerine
uyulması gerektiğine ilişkin açıklaması
16.- Ankara Milletvekili Levent Gök’ün, 10
Aralık İnsan Hakları Günü’ne ve her türlü kutuplaştırmadan özenle kaçınılması
gerektiğine ilişkin açıklaması
17.- Diyarbakır Milletvekili Çağlar
Demirel’in, “kürdistan” kelimesini kullanmanın bölücülük olarak ifade
edilmesine katılmadıklarına ilişkin açıklaması
18.- Giresun Milletvekili Nurettin
Canikli’nin, Türkiye’yi ayrıştırıcı ve bölücü ifadelerin Anayasa’nın lafzına ve
ruhuna aykırılık teşkil ettiğine ve Türkiye’de yaşayan herkesin tüm kültürel
haklarını engelsiz olarak kullanabildiğine ilişkin açıklaması
19.- Gençlik ve Spor Bakanı Akif Çağatay
Kılıç’ın, Ankara Milletvekili Aylin Nazlıaka’nın birleştirilerek görüşülen
Meclis araştırması önergeleri üzerinde önerge sahibi olarak yaptığı
konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Kırıkkale Milletvekili Ramazan Can ve
30 milletvekilinin, ülkemizde korunan alanların etkin yönetimi ve
sürdürülebilirliğinin sağlanması için yapılması gerekenlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/19)
2.- Rize Milletvekili Hasan Karal ve 22
milletvekilinin, bal ve diğer arı ürünlerinin üretiminde ve pazarlanmasında
yaşanan sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/20)
3.- Konya Milletvekili Mustafa Baloğlu ve
22 milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/21)

VII.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken’in, Giresun Milletvekili Nurettin Canikli’nin yaptığı açıklaması
sırasında Halkların Demokratik Partisine sataşması nedeniyle konuşması
2.- Giresun Milletvekili Nurettin
Canikli’nin, Diyarbakır Milletvekili İdris Baluken’in sataşma nedeniyle yaptığı
konuşması sırasında şahsına sataşması nedeniyle konuşması
3.- İstanbul Milletvekili Engin Altay’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
4.- Diyarbakır Milletvekili İdris
Baluken’in, Giresun Milletvekili Nurettin Canikli ile İstanbul Milletvekili
Engin Altay’ın sataşma nedeniyle yaptıkları konuşmaları sırasında şahsına ve
Halkların Demokratik Partisine sataşmaları nedeniyle konuşması
5.- Giresun Milletvekili Nurettin
Canikli’nin, İstanbul Milletvekili Engin Altay’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
6.- Kayseri Milletvekili Yusuf
Halaçoğlu’nun, Giresun Milletvekili Nurettin Canikli’nin sataşma nedeniyle
yaptığı konuşması sırasında Milliyetçi Hareket Partisine sataşması nedeniyle
konuşması
7.- Manisa Milletvekili Erkan Akçay’ın,
İstanbul Milletvekili Eren Erdem’in MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
8.- Ankara Milletvekili Aylin Nazlıaka’nın,
İstanbul Milletvekili Tülay Kaynarca’nın birleştirilerek görüşülen Meclis
araştırması önergeleri üzerinde önerge sahibi olarak yaptığı konuşması
sırasında şahsına sataşması nedeniyle konuşması

VIII.- ÖNERİLER
A) Siyasi Parti Grubu Önerileri
1.- MHP Grubunun, Grup Başkan Vekili İzmir
Milletvekili Oktay Vural tarafından, Suriye ve Irak’ta meydana gelen
gelişmelerin millî güvenlik ve menfaatimize ve Türkmen varlığına etkileri ve bu
konuda dış politikamızın temel hedef ve çizgisi hakkında 8/12/2015 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 10 Aralık 2015 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi

IX.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın Genel Kurul çalışmaları sırasında söz ve ara vermeyle ilgili tutumunun
İç Tüzük hükümlerine uygun olup olmadığı hakkında

X.- SEÇİMLER
A) Komisyonlarda Açık Bulunan Üyeliklere
Seçim
1.- Avrupa Birliği Uyum Komisyonunda açık
bulunan üyeliklere seçim
2.- Dışişleri Komisyonunda açık bulunan
üyeliğe seçim
3.- Kadın Erkek Fırsat Eşitliği
Komisyonunda açık bulunan üyeliğe seçim

XI.- MECLİS ARAŞTIRMASI
A) Ön Görüşmeler
1.- Ardahan Milletvekili Orhan Atalay ve 25
milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/2)
2.- Tekirdağ Milletvekili Candan Yüceer ve
19 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/7)
3.- Afyonkarahisar Milletvekili Burcu
Köksal ve 20 milletvekilinin, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/8)
4.- Kocaeli Milletvekili Fatma Kaplan
Hürriyet ve 21 milletvekilinin, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/9)
5.- Adana Milletvekili Aydın Uslupehlivan
ve 21 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/10)
6.- MHP Grubu adına Grup Başkan Vekilleri
İzmir Milletvekili Oktay Vural ve Manisa Milletvekili Erkan Akçay’ın, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/11)
7.- Aydın Milletvekili Deniz Depboylu ve 21
milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/12)
8.- Ankara Milletvekili Aylin Nazlıaka ve
20 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/13)
9.- İstanbul Milletvekili Filiz
Kerestecioğlu ve 24 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/14)
10.- Bursa Milletvekili Emine Yavuz Gözgeç
ve 24 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/15)
11.- İstanbul Milletvekili Tülay Kaynarca
ve 26 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/16)
12.- Çorum Milletvekili Lütfiye İlksen
Ceritoğlu Kurt ve 21 milletvekilinin, Aile bütünlüğünü olumsuz etkileyen unsurlar
ile boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/17)
13.- Ağrı Milletvekili Dirayet Taşdemir ve
22 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/18)
10 Aralık 2015 Perşembe
BİRİNCİ OTURUM
Açılma Saati: 15.01
BAŞKAN: Başkan Vekili Ahmet AYDIN
KÂTİP ÜYELER : İshak GAZEL (Kütahya),
Ali Haydar HAKVERDİ (Ankara)
------0-----
BAŞKAN
– Türkiye Büyük Millet Meclisinin 13’üncü Birleşimini açıyorum.
Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Konuşma
süreleri beşer dakikadır, daha önce de süreyi uzatmayacağımı ifade etmiştim. 
Gündem
dışı ilk söz, 10 Aralık Dünya İnsan Hakları Günü münasebetiyle söz isteyen
İzmir Milletvekili Özcan Purçu’ya aittir. 
Buyurun
Sayın Purçu. (CHP sıralarından alkışlar)
III.- GÜNDEM DIŞI
KONUŞMALAR
A)
Milletvekillerinin Gündem Dışı Konuşmaları
1.- İzmir
Milletvekili Özcan Purçu’nun, 10 Aralık İnsan Hakları Günü’ne ilişkin gündem
dışı konuşması
ÖZCAN
PURÇU (İzmir) – Sürem başlamadı değil mi Başkanım?
BAŞKAN
– Başladı.
ÖZCAN
PURÇU (İzmir) – Yapmayın ya, sıfırlayın, saniyelere ihtiyacım var.
BAŞKAN
– Sıfırdan başlatayım, bir dakika.
ENGİN
ALTAY (İstanbul) - Bugün onar dakika gündem dışılar Özcan Bey.
ÖZCAN
PURÇU (İzmir) – Ah, süper olmuş.
Başkanım,
10 dakika mı? Başkanım, doksan iki yıldan beri ilk defa konuşacağım, 10 dakika
yapın şunu. İlk defa bu kürsüye çıktım, ilk defa yani. (CHP sıralarından
alkışlar) 
BAŞKAN
– Bundan sonra konuşacağınız çok zaman olacak. Şimdi, 5 dakikayla
sınırlandırıyoruz.
ÖZCAN
PURÇU (İzmir) – Sayın Başkan, değerli milletvekillerim; 10 Aralık Dünya İnsan
Hakları Günü nedeniyle söz almış bulunmaktayım. Saygılar sunuyorum hepinize. 
Gönül
isterdi ki bugün daha iyi şeyler konuşalım. Ama maalesef, çocuk cesetlerinin
sahile vurduğu, gazetecilerin tutuklandığı, doğuda olağanüstü hâlin uygulandığı
bir zamanda maalesef buruk bir gün geçiriyoruz. 
Bu
bağlamda, doksan iki yıldan beri ilk defa Roman kökenli bir kardeşiniz olarak bu
kürsüye çıktık, tarihî bir an olarak bunu nitelendiriyorum. 
Maalesef
Roman vatandaşlarımızı devlet bugüne kadar hiç görmedi, mahallelere el
uzatmadı, doğru düzgün tanımadı bile. 
Bakın,
sizlere Türk Dil Kurumunda şu an Roman vatandaşların nasıl tanımlandığını
söyleyeyim sevgili kardeşlerim; Romanlar “kötü kılıklı, seyrek görülen bir tip”
olarak şu an nitelendiriliyor İnternet’e girerseniz. Biz tip miyiz sevgili
kardeşlerim? Biz bu ülkenin vatandaşları değil miyiz? Biz kimiz? (CHP
sıralarından alkışlar) 
Bugüne
kadar maalesef Romanlarla ilgili Türkiye Büyük Millet Meclisinde yapıcı bir
karar çıkmadı, maalesef çıkmadı. Bunu üzülerek söylüyorum. Bundan sonra bu,
parti meselesi değil; bu, hepimizin meselesi. Biz bu ülkenin vatandaşıysak, 550
milletvekiliysek burada, hepimizin sorumluluğu vardır. Lütfen bundan sonra,
doksan iki yıldan beri görülmeyen Roman vatandaşların sorunlarına değinilsin. 
Bakın,
size istatistikler vereceğim sevgili kardeşlerim: Roman vatandaşların şu an
yüzde 75’i ya okula gitmiyor ya da okulu yarıda bırakıyor; yüzde 2’si lise
mezunu, ancak binde 4’ü üniversiteye gidebiliyor. Bu bizim ülkemizin ayıbı;
benim, senin, onun bunun değil, Türkiye Cumhuriyetinin ayıbıdır. Bunu bir an
önce Türkiye Büyük Millet Meclisi olarak lütfen ortadan kaldıralım. 
Barınma
meselemiz var sevgili kardeşim. Şu an -ben de çadırda doğdum büyüdüm
elektriksiz ve susuz- 38 yaşındayım, daha bakın bizim bebelerimiz çadırda
yaşıyor. Burası Somali değil arkadaşlar burası Türkiye Cumhuriyeti ve Türkiye
Cumhuriyeti’nin vatandaşları. Hâlen çadırda mı yaşayacağız? (CHP sıralarından
alkışlar) Türkiye Cumhuriyeti’nin bu kadar gücü yok mu? Yok mu? Lütfen…
Soruyorum sizlere: Bu çocuklar niye çadırda yaşasın ya! Biz bu ülkede doksan
iki yıldan beri mülteci gibi yaşadık. Türkiye Büyük Millet Meclisi bu ayıbı bir
an önce bitirsin lütfen. 
BÜLENT
YENER BEKTAŞOĞLU (Giresun) – Bundan sonra yaşamayacaksınız!
ÖZCAN
PURÇU (Devamla) – Sevgili kardeşlerim, bakın, biz, işsizlikle, ön yargı,
ayrımcılıkla büyüyen bir toplumuz. Şu an Roman vatandaşların yüzde 96,5’i kayıt
dışı işler yapıyor. Hâlen lağım temizliyoruz biz, efendim, ayakkabı boyuyoruz.
Lütfen, bu istihdamla ilgili bir an önce Çalışma Bakanlığı da gereken neyse
yapsın, yani buna ivedilikle ihtiyacımız var. 
“Kentsel
dönüşüm” dedik sevgili kardeşlerim. Eskiden Roman mahalleleri şehrin dışındaydı
şimdi merkezinde kaldı, rant alanı hâline dönüştü. Maalesef “kentsel dönüşüm”
kararıyla Romanları şehrin dışına atıyorlar, olağanüstü acil kamulaştırma
yapıyorlar Sulukule’de olduğu gibi, Romanları şehrin 50 kilometre uzağına
attılar. Sulukule’de 5 bin insan yaşıyordu, nerede şimdi onlar? Orada acil
kamulaştırma yapıldı, ondan sonra, Roman vatandaşların olduğu yerlere villalar
diktiler, zenginlere sattılar, Roman vatandaşı şehrin 50 kilometre ötesinde
öldü, kaldı. “Sen yaşama, öl!” diyorlar bu ülkede bize. Yeter artık arkadaşlar,
biz de bu ülkenin vatandaşıyız ya! Bizi görün artık! Nerede Türkiye
Cumhuriyeti? Görsün bizi ya! Bizim evlerimizi yıkmasın, kentsel dönüşümü
yerinde yapsın, Roman mahallelerinin olduğu yere yapsın. Roman mahallelerinin
olduğu yerde dönüşüm, sosyal donatılarıyla birlikte istiyoruz bunu, sosyal
donatılarıyla birlikte istiyoruz. (CHP sıralarından alkışlar)
Sevgili
kardeşlerim, “Roman açılımı” dedik. Ben Roman açılımının bütün süreçlerine
katıldım. Çok sevindik, çok mutlu olduk ama maalesef beş yıldan beri bir
stratejimiz hazırlanmadı. Ben Avrupa Konseyinde çalışıyorum, utanıyorum artık;
orada çalıştım, stratejisi olmayan tek ülke biziz. Beş yıldan beri 30 sayfa
yazı yazılamadı mı? Nerede bu yazı? Nerede bu rapor? 2015 Avrupa Birliği
İlerleme Raporu’nda buna dikkat çekildi, Türkiye’de Roman vatandaşlarla ilgili,
hâlen, şu anda eylem planımız yok, eylem planımız yok sevgili arkadaşlarım,
yapmayın ya! Bunu bir an önce hazırlayalım. İlgili bakanlık Aile ve Sosyal
Politikalar Bakanlığıdır. Bunu bir an önce yapalım, Roman vatandaşlara ne
yapılıyorsa yapılsın, biz de insanca yaşamak istiyoruz. 
Maalesef,
efendim, bu beş yıl içerisinde çok pilot şeyler yapılmaya çalışıldı, belli
yerlere TOKİ’lerden evler verildi ama dediler ki Roman’a: “500 lira aylık ver.”
Ya, zaten ayakkabı boyuyor, ayda 200 lira para kazanamıyor, nereden verecek 500
lirayı? “Aidat parası var.” Ya, aidatı nereden verecek? 
Sevgili
kardeşlerim, bakın, enstitüler kuruldu Roman vatandaşlarla ilgili, işe
yaramadı. Hiçbir şey yapılmıyor Edirne’deki enstitüde. Aydın’da araştırma
merkezi kuruldu Romanlarla ilgili…
(Mikrofon
otomatik cihaz tarafından kapatıldı) 
ÖZCAN
PURÇU (Devamla) – ...hiçbir şey yapmıyor, içi boş. Lütfen, lütfen… Bundan sonra
bu -sadece Cumhuriyet Halk Partili olduğum için değil- bütün milletvekillerinin
sorunudur, sorumluluğudur. Roman çocukları aç kalıyorsa, yoksul kalıyorsa,
çadırda yaşıyorsa bu bütün milletvekillerinin boynunda bir sorundur arkadaşlar,
boynunun borcudur bunu yapmak. (CHP sıralarından alkışlar)
BAŞKAN
– Teşekkürler Sayın Purçu. 
ÖZCAN
PURÇU (Devamla) – Sizden destek bekliyorum. Sizden destek bekliyorum bir an
önce. 
Saygılarımı,
sevgilerimi sunuyorum Başkanım, sağ olun. (CHP sıralarından alkışlar)
BAŞKAN
– Evet, Sayın Purçu’nun şahsında biz de tüm Roman kardeşlerimizi sevgiyle,
saygıyla selamlıyoruz ve tüm sorunlarının bir an önce çözülmesi dileklerimizi
de iletiyoruz. 
Sayın
milletvekilleri, gündem dışı ikinci söz, yine aynı konuda söz isteyen İstanbul
Milletvekili Mustafa Yeneroğlu’na aittir.
Buyurun
Sayın Yeneroğlu. (AK PARTİ sıralarından alkışlar)
Süreniz
beş dakikadır. 
2.- İstanbul
Milletvekili Mustafa Yeneroğlu’nun, 10 Aralık İnsan Hakları Günü’ne ilişkin
gündem dışı konuşması
MUSTAFA
YENEROĞLU (İstanbul) – Sayın Başkan, çok değerli milletvekilleri; sizleri
sevgiyle, saygıyla selamlıyorum.
Bugün
Birleşmiş Milletler İnsan Hakları Evrensel Beyannamesi’nin kabul edilişinin
67’nci yıl dönümünü kutluyoruz. Beyanname ortaya koyduğu temel değerler,
özgürlükler ve haklar ile uluslararası topluma yükümlülüklerini hatırlatan
tarihî ve canlı bir belge olma özelliğini hâlen muhafaza ediyor. 
Sözlerimin
başında şu hususun altını çizmek isterim: İnsan hakları günlük siyasetin
sınırlarına hapsedilemeyecek kadar önemlidir, kıymetlidir ancak, ilanından
altmış yedi yıl sonra bile dünyanın muhtelif yerlerinde en temel insan
haklarının ihlal edildiğini, yüz milyonlarca insanın bu haklardan mahrum
bırakıldığını maalesef görüyoruz. Siviller, komşumuz Suriye’de eli kanlı bir
rejimin elinde; Yemen, Irak, Mısır, Afganistan ve Libya gibi kardeş ülkelerde
terör örgütlerinin saldırılarında hayatlarını kaybediyorlar. Zulüm cezasız
kalırken hatta çıkarlar adına görmezden gelinirken mazlum ve mağdurların
çığlıkları, sağır kulaklarda, kör gönüllerde yankı bulmuyor, Aylan bebekte
görüldüğü üzere insanlık Ege denizlerinde batıyor. 
İnsanın
değersizleştirdiği hiçbir dünyada, hiçbir şeyin anlamı yoktur. Ekonomik ve
sosyal krizlerin de etkisiyle ırkçılığın, yabancı düşmanlığının, İslam
düşmanlığının körüklendiğine dünyanın her yerinde şahit oluyoruz. Bilhassa
farklı dinî ve kültürel yapıya ait azınlıklar özgürlük alanlarını kaybetmekte
ve toplumsal hayattan dışlanmaktadırlar. Bugün birçok Batı ülkesinde dili,
dini, rengi ve kültürü dolasıyla vatandaşlarımız ötekileştirilmekte, İslam
düşmanlığı gün geçtikçe artmakta ve nefret söylemleri kitleselleşmektedir.
Yakın tarihimizde yurt dışında yaşayan vatandaşlarımız NSU terör örgütü
örneğinde olduğu gibi, Almanya’da olduğu gibi ırkçı saldırıların ve
katliamların hedefi olmuştur. 
Aynı
şekilde PKK terör örgütünün saldırıları, tuzakları ve hendekleri Doğu ve
Güneydoğu Anadolu Bölgesi’nde kardeşlerimizin hayatını âdeta zindana
çevirmiştir. Cinayet şebekelerinin ihtiraslarının bedelini ne yazık ki rahmetli
Tahir Elçi gibi aydınlar, kanaat önderleri ve masum sivil halk ödüyor. Olayları
çarpıtmak sonuçta vakıayı değiştirmiyor. Sadece ekmeğinin peşindeki esnaf,
okula giden öğrenci, hasta almaya giden ambulans şoförü, şifa dağıtan doktor,
güvenliği sağlayan polis ve asker terör saldırılarının kurbanı oluyor.
Hükûmetimiz bir taraftan kamu düzeninin tesisi için yoğun çaba sarf ederken
diğer taraftan da özgürlük güvenlik dengesine azami hassasiyet göstermektedir.
Hem ülkemizde yaşayan 78 milyonun hem de yurt dışında yaşayan 6 milyon
vatandaşımızın hak ve hukukunu korumanın ve dünya mazlumlarının sesi olmanın
sorumluluğuyla hareket ediyoruz. Kadim siyasal bilincimizin temelini dokuyan
“İnsanı yaşat ki devlet yaşasın.” ilkesinden hareketle, insan onurunu zedeleyen
hiçbir uygulama ve politikanın meşru gösterilmeyeceğine ve görülemeyeceğine
inanıyoruz. Barış ve özgürlük kavramlarının terörün kanlı eylemlerini örtmek
için istismar edilmesine karşı çıkıyoruz. Bilakis onun içini doldurarak tüm
bölgemize hakim kılmanın mücadelesini veriyoruz. Bugün Arap, Kürt, Türkmen,
Ezidi, Şii, Sünni, Nusayri, Hristiyan, Musevi demeden, insana sadece insan
olarak bakan herkese elini uzatan bir Türkiye var. Bugün hem kendi
vatandaşlarına hem de Suriye ve Irak’taki iç savaş nedeniyle vatanını terk
etmek zorunda kalan 2,5 milyon insana sahip çıkan bir Türkiye var. Bugün
azınlıkların hakları başta olmak üzere, özgürlükleri genişleten, eski korkuları
yıkan bir Türkiye var. 
Çok
saygıdeğer milletvekilleri, Türkiye’nin korkarak, çekinerek, tereddüt ederek
varabileceği hiçbir seviye yoktur, yakalayabileceği hiçbir hedef yoktur.
Türkiye’nin son on üç yılı hemen her alanda sesiz devrimlerin yaşandığı,
demokrasinin güçlendiği, vesayet odaklarının gerilediği bir dönem olmuştur. Son
on üç yıl içerisinde kaldırılan her yasak, her kısıtlama toplumda huzurun,
birlik ve beraberliğin artmasına zemin hazırlamıştır. Farklı dil ve lehçelerde
konuşmanın, yayın yapmanın, propaganda yapmanın; üniversitelerde, ortaokul ve
liselerde, özel okullarda, kurslarda öğretilmesinin önü açılmış, Türkiye
bölünmemiş, daha da güçlenmiştir. İnançların ifadesi ve ibadetlerin ifası
önündeki engeller kalktıkça Türkiye daha mutlu, daha mesut, daha öz güvenli bir
ülke konumuna yükselmiştir. On yıllardır son derece manasız bir şekilde
sürdürülen başörtü yasağının kalkması öyle birilerinin iddia ettiği gibi
toplumda infiale yol açmamış, rejimi değiştirmemiş, aksine toplumun
normalleşmesini sağlamıştır. İnşallah bu özgürlükçü ve reformcu ruh önümüzdeki
dönemde de devam edecektir. Yılmadan, yorulmadan…
(Mikrofon
otomatik cihaz tarafından kapatıldı) 
MUSTAFA
YENEROĞLU (Devamla) – …terör örgütlerinin ve eski Türkiye kalıntısı vesayet
odaklarının sabotajlarına aldırmadan yolumuza devam edeceğiz. 
Kıymetli
vekillerim, bu düşüncelerle sözlerime son verirken aziz milletimizin ve tüm
dünya toplumlarının 10 Aralık Dünya İnsan Hakları Günü’nü tebrik ediyor, tüm
milletvekili arkadaşlarımıza başarılar diliyorum. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkürler Sayın Yeneroğlu. 
Gündem
dışı üçüncü söz, Denizli ilinin sorunları hakkında söz isteyen Denizli
Milletvekili Emin Haluk Ayhan’a aittir. 
Buyurun
Sayın Ayhan. (MHP sıralarından alkışlar) 
3.- Denizli
Milletvekili Emin Haluk Ayhan’ın, Denizli ilinin sorunlarına ilişkin gündem
dışı konuşması
EMİN
HALUK AYHAN (Denizli) – Teşekkür ediyorum Sayın Başkan, yeni görevinizi tebrik
ediyorum. 
Sayın
Başkan, sayın milletvekilleri; Denizli ilinin sorunlarına ilişkin gündem dışı
söz aldım. Bu vesileyle yüce heyetinizi saygıyla selamlıyorum. 
Denizli’de
ihracat düşüyor, en önemli aktivite ihracat. İcra dosyaları sayısı artıyor.
Vergi ödemelerinde sıkıntılar giderek büyüyor. Torba yasalar çıksa da problem
çözülmüyor. Sosyal yardım ihtiyacı azalmıyor. Yeni yatırım yok, yatırım
teşvikinde sıkıntı var. Sanayi Odası Başkanı doğrudan söylüyor: “Son on yılda
Denizli’de yeni yatırım anlamında çivi çakılmadı.” 
Sektörel
krediler içinde ilin en önemli sektörü tekstilin payı giderek azalıyor. Kamu
gücünün istismar alanı olarak kullanılır hâle geldiği düşüncesi giderek ilde
yaygınlaşıyor. 
Merkezde
5.800, il genelinde 16.930 ailenin kömür talep etmesi gerçekten önemli. 
“Asgari
ücret 1.400, 1.500 lira net olacak.” diye söyleyen muhalefet partilerine
AKP’nin bakanlarının “Bunu ödeyemezler, iflas edersiniz.” dediği iş adamları…
Gerçekten, bugün 1.300 liralık asgari ücret uygulanması hâlinde iş adamlarının
ne duruma düşeceği hususunda ilde derin kaygılar başlamış vaziyette. Bu
olayların getirdiği sosyal ve ekonomik problemlerin ne olabileceğine dair
görüşler, yorumlar yapılıyor. Ancak, çalışanların da bu asgari ücrete ihtiyacı
var. 
İmar
rantı avanta ekonomisine dönüşmüş durumda. Bunu şunun için söylüyorum: Gerek
AKP seçim beyannamesi gerek Sayın Başbakanın beyanları gerekse Hükûmet
programında yer alan hususlarda ne yapılıyordu? Yatay mimariye önem
verilecekken, Denizli’de son zamanlarda dikey mimariye önem veriliyor yani
Hükûmetin ve AKP’nin söylediğinin hilafına ve avanta ekonomisi ne yapıyor,
genişliyor; bunu söyledik. 
“Tasarruflar
yatırımlara değil, taşa toprağa gidiyor.” babında sanayi odası yetkililerinin
açıklaması var. Çünkü tasarrufların yatırıma yönelmesi imkân sağlamıyor, kâr
getirmiyor, dolayısıyla iş adamları ve tasarrufları olanlar nereye
yöneliyorlar, konuta yöneliyorlar. 
Şimdi,
Hükûmet programında beyan ettik, seçim beyannamesinde Hükûmetin beyanının da
hilafına böyle dikey bir yapılaşmanın tercihinin ne olduğuna dair soruları
artık mahkemelik olur hâle gelmiş ve taşınmış vaziyette. 
Bunların
dışında, gerçekten tarım sektörü de sıkıntılı. Bağcılık özellikle son yıllarda
hava koşulları nedeniyle sıkıntıya düşmüş; özellikle bu Rusya olayından sonra
nar ve üzüm konusunda, sebzecilik konusunda önümüzdeki günlerde sıkıntının
artacağı, bağlantılarda problem olacağı net bir şekilde vatandaşlar tarafından
ifade ediliyor.
İhracatçı
birliğiyle görüştüğünüz zaman da zaten Rusya’daki kriz nedeniyle tekstilin
darbe yediğini, bu son olayların da üzerine bir miktar ilave getirebileceği
nesi var, ifadeleri var. Gerçekten, baktığınız zaman sıkıntının giderek
büyüdüğünü görüyoruz. 
Basında
büyükşehir belediyesinde çalıştığı ifade edilen, Sayın Bakanın gezisini takip
ederken trafik kazasında vefat eden basın mensubunun gerçekten orada çalışıp
çalışmadığı, çalışıyor ise hangi amaçla oraya gittiği merak konusu. Bunlar
cevap bekleyen sorular. Hiç kimseyi de karalamanın bir anlamı yok. Kamuoyunda
belki işin soruşturma, mahkeme safahatı nedeniyle kimse bir şey söylemiyor ama
bunun cevabı da bekleniyor.
Şimdi, nereden bakarsanız bakın, problem büyüyor. Özellikle
kömür ihtiyacı konusunda icraları gördüğünüz zaman… Denizli’de aşağı yukarı 3-4
hanede bir mutlaka icra var. Bu, Denizli’nin geldiği…
(Mikrofon
otomatik cihaz tarafından kapatıldı) 
EMİN
HALUK AYHAN (Devamla) – …yeri göstermesi açısından son derece önemli. 
Sürem
bitti, hepinize saygılar sunuyorum, teşekkür ediyorum Sayın Başkanım. (MHP
sıralarından alkışlar) 
BAŞKAN
– Teşekkürler Sayın Ayhan.
IV.- OTURUM
BAŞKANLARININ KONUŞMALARI
1.- Oturum
Başkanı TBMM Başkan Vekili Ahmet Aydın’ın, 10 Aralık İnsan Hakları Günü’ne
ilişkin konuşması
BAŞKAN
– Sayın milletvekilleri, hiçbir şekilde dil, din, ırk, mezhep, cinsiyet,
siyasal görüş ve kültürel farklılık gözetmeksizin uğruna mücadele edilmesi
gereken ortak bir ideal olarak tüm insanlığın 10 Aralık Dünya İnsan Hakları
Günü’nü kutluyor, tüm mağduriyetlerin giderilmesi dileklerimle esenlikler
diliyorum.
Yine,
bugün tabii ki 10 Aralık Dünya İnsan Hakları Günü. Salı günü ilk oturumda, ilk
birleşimde İç Tüzük 60’a ilişkin yerinden sözlerle ilgili genel kanaatimi belirtmiştim.
O kanaatim geçerli olmak kaydıyla bugünün özelliğine, bugünün önemine
istinaden, insan haklarına verdiğimiz değerin bir göstergesi olarak, bugün
sisteme giren ilk 10 milletvekilimize söz vereceğim. Öncelikle tabii, sayın
grup başkan vekillerimizin söz talepleri vardır, ben onları karşılayacağım. 
Sisteme
giren ilk on kişi: Sayın Kayışoğlu, Sayın Bozkurt, Sayın Ok, Sayın Tuncer,
Sayın Gürer, Sayın Yüksel, Sayın Biçer, Sayın Taşçıer, Sayın İrgil ve Sayın
Altay.
ENGİN
ALTAY (İstanbul) – Bizi sayma Başkanım.
BAŞKAN
– Sayın Altay’ı da çıkartıyoruz. Sayın Zeydan ondan sonraki. Evet, 10 kişi
tamamlanmış oldu.
Öncelikle
söz talep eden Sayın Altay’a ben söz vermek istiyorum.
Buyurun
Sayın Altay.
V.- AÇIKLAMALAR
1.- İstanbul
Milletvekili Engin Altay’ın, 10 Aralık İnsan Hakları Günü’ne ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Dünya
insan hakları karnesinde Türkiye'nin notu gerçekten Türkiye'ye yakışan bir not
değildir. Hükûmetlerin demokrasinin bir tepki ve protesto rejimi olduğunu
unutmamaları gerekir. Toplum devletin ceberut yüzünü değil, şefkatli yüzünü
görmek ister. Bununla beraber, hiçbir insani, kültürel, sosyal, ekonomik talep
terörizmi meşru kılamaz. Ancak, hiçbir güvenlik kaygısı da temel hak ve
özgürlüklerin kısıtlanmasına dayanak olamaz. Bu anlayışla 10 Aralık İnsan
Hakları Günü’nde İnsan Hakları Evrensel Beyannamesi’nin anlam ve vücut bulduğu
bir dünya diliyoruz Cumhuriyet Halk Partisi olarak. 
BAŞKAN
– Teşekkür ediyoruz Sayın Altay.
Sayın
Çağlar Demirel…
Hayırlı
olsun öncelikle tekrar grup başkan vekilliğiniz.
ÇAĞLAR
DEMİREL (Diyarbakır) – Teşekkür ederim.
BAŞKAN
– Söz sizde, buyurun.
2.- Diyarbakır
Milletvekili Çağlar Demirel’in, 10 Aralık İnsan Hakları Günü’ne ilişkin
açıklaması
ÇAĞLAR
DEMİREL (Diyarbakır) – Teşekkürler Başkan. 
Biz
de bugün İnsan Hakları Günü nedeniyle, ne yazık ki hâlâ Diyarbakır’da, Sur’da
sokağa çıkma yasağının devam ettiği; hâlâ halkların kendi dilleriyle,
inançlarıyla, düşünceleriyle, kültürleriyle kendilerini özgürce ifade etmediği;
ne yazık ki öyle bir ülkede yaşıyoruz ki çocuklarını buzdolabında bekletmek
zorunda kaldığı annelerin; ne yazık ki öyle bir ülkede yaşıyoruz ki kadınların
her gün taciz, tecavüz ve işkencelere maruz kaldığı; kültürel dokularımızın,
mezarlıkların tahrip edildiği, cemevlerinin tahrip edildiği; ne yazık ki öyle
bir ülkedeyiz ki cezaevinde işkence görenlerin, belediye eş başkanlarının,
özgürce düşüncelerini ifade etmek isteyen gazetecilerin ve tüm siyasi
tutsakların cezaevinde olduğu; ne yazık ki hâlâ işsizliğin yoğun olduğu, açlık
sınırında olan insanların çok fazla olduğu; ne yazık ki insanların yaşam hakkı
ihlalinin olduğu bir ülkede ve insan hakları savunucusu olan Sayın Tahir
Elçi’yi de anarak bütün bu saydığım durumları da göz önünde bulundurarak
bugünkü İnsan Hakları Günü’nün bundan sonraki süreçte özgürlüklere vesile
olmasını diliyor, saygılar sunuyorum.
BAŞKAN
– Teşekkürler Sayın Demirel.
Sayın
Akçay, buyurun.
3.- Manisa
Milletvekili Erkan Akçay’ın, 10 Aralık İnsan Hakları Günü’ne ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Biz
de Milliyetçi Hareket Partisi Grubu olarak İnsan Hakları Günü’nü kutluyoruz.
İnsan hakları, temel hak ve özgürlükler kapsamında bireysel temel hak ve
özgürlüklerin çok önemli bir konusudur. Demokrasiyi tesis edip kökleştirmenin
en önemli yolu da bireysel temel hak ve özgürlükleri geliştirmekten geçer ve
bunu esas almaktan geçtiğini düşünüyoruz. Bu vesileyle İnsan Hakları Günü’nü de
kutluyoruz. 
İnsan
hakları bakımından yüce Meclis olarak yapacağımız çalışmalarda, biz Milliyetçi
Hareket Partisi olarak her türlü katkıyı vermeye hazır olduğumuzu da,
Milliyetçi Hareket Partisinin programında yer aldığı şekilde hazır olduğumuzu
ifade etmek istiyorum.
Teşekkür
ederim.
BAŞKAN
– Teşekkürler Sayın Akçay.
Sayın
Canikli, buyurun.
4.- Giresun
Milletvekili Nurettin Canikli’nin, 10 Aralık İnsan Hakları Günü’ne ilişkin
açıklaması
NURETTİN
CANİKLİ (Giresun) – Teşekkür ederim Sayın Başkan.
Ben
de tüm insanların Dünya İnsan Hakları Günü’nü tebrik ediyorum. 
Tabii,
insan hakları tüm insanlar için gündeme getirilmeli, hem söylem bazında hem de
pratikte ve uygulamada tüm insanlar için hayata geçirilmeli. Herkes insan
haklarını bu şekilde belki ifade ediyor, dile getiriyor ama uygulamaya
baktığınızda çok farklı, subjektif kriterlerin öne çıkabildiğini ve bir
ayrımcılığın bu uygulamanın hayata geçirilmesini büyük oranda engellediğini
görebiliyoruz. Gerçek anlamda tüm insanlar için olmalı. Senin insanın, benim
insanım, o bölgenin insanı, aşağının insanı, yukarının insanı gibi hiçbir anlamı
olmayan birtakım subjektif kriterler bunların uygulanmasına engel olmamalı.
Son
yıllarda, Türkiye’de, gerçekten insan haklarının korunması ve ihlallerinin
ortadan kaldırılması noktasında hem teorik olarak yasal düzenlemeler
çerçevesinde önemli adımlar atılmıştır hem de uygulamada “işkenceye sıfır
tolerans” olarak tanımlanan uygulama büyük oranda hayata geçirilmiştir. Yani
yıllar öncesinde, Türkiye’de, özellikle güvenlik birimleriyle muhatap olan
vatandaşlarımızın karşı karşıya kaldığı insan hakları ihlallerinin çok önemli
bir bölümünün bugün artık Türkiye’de olmadığını görüyoruz. Yani her şeyin
bittiğini, sıfırlandığını elbette söylemiyoruz ama kıyaslandığında, gerçekten
çok büyük bir ilerlemenin ortaya çıktığını biliyoruz ve bunu herkesin de kabul
etmesi gerekiyor. Ama, tabii, daha çok yapacak şey var, atılması gereken çok
adım var. 
Tabii,
aynı zamanda, bunu, sadece Türkiye topraklarında yaşayan insanlarla da
sınırlandırmamak gerekiyor. Başta komşularımız olmak üzere bütün insanlar için
insan hakları ihlallerinin ortadan kaldırılması ve bunların minimize edilmesi
noktasında desteğin sağlanması gerekir.
Bu vesileyle tekrar tüm insanlığın İnsan
Hakları Günü’nü tebrik ediyorum.
Teşekkür
ediyorum Sayın Başkanım.
BAŞKAN
– Teşekkürler Sayın Canikli.
60’a
göre ilk söz Sayın Kayışoğlu’na aittir.
Buyurun
Sayın Kayışoğlu.
Süreniz
bir dakikadır.
5.- Bursa
Milletvekili Nurhayat Altaca Kayışoğlu’nun, 10 Aralık İnsan Hakları Günü’ne
ilişkin açıklaması
NURHAYAT
ALTACA KAYIŞOĞLU (Bursa) – Hitler bir hayale kapıldı ve milyonlarca insanın acı
çekmesine, öldürülmesine sebep oldu. Bunun üzerine 1948’de İnsan Hakları
Evrensel Beyannamesi’nin imzalanması zorunluluğu doğdu. Yeni acıların
yaşanmamasını diliyoruz. Yine 1600 yılında Bruno “Dünya dönüyor.” dediği için
diri diri yakıldı. Bazı gerçekler vardır, bunları dile getirenleri yaksanız da
katletseniz de hücrelere atsanız da o gerçeklerin üstünü örtemezsiniz. Biz
insan haklarına böyle bakılması gerektiğini düşünüyoruz. 
Yine
AİHM dosyalarının önünü kesmek için Anayasa Mahkemesi açıldı. Anayasa Mahkemesi
bu iş yükünün altından kalkamıyor. Bu yöntemlerle, bunlarla Türkiye'nin insan
hakları karnesi düzelmez. Bir an önce iktidarın bütün ihlallere son vermesini
diliyoruz.
Herkese
ihlalsiz günler diliyorum. İnsan Hakları Günü kutlu olsun.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Kayışoğlu.
Sayın
Ok, buyurun.
6.- Balıkesir
Milletvekili İsmail Ok’un, 10 Aralık İnsan Hakları Günü’ne ve Balıkesir’de
üretime geçecek olan Albayrak Kâğıt Fabrikasına ilişkin açıklaması
İSMAİL
OK (Balıkesir) – Teşekkür ederim Sayın Başkan.
Öyle
anlaşılıyor ki, üç yüz altmış beş gün daha söz almak için bekleyeceğiz. Tabii,
insan haklarından bahsedilen bir günde milletvekillerinin söz hakkının Başkan
Vekilinin sadece 2 dudağının arasında olması bütün Türkiye'de şu anda ibretle
izleniyor. İşte bu duygularla herkesin İnsan Hakları Günü’nü kutluyorum.
Balıkesir’imizde
Albayraklar SEKA kâğıt fabrikası günde yaklaşık yüzlerce ton kömür yakarak
elektrik enerjisi üretecek. Maalesef Büyükşehir Belediyesi de buna destek
veriyor. Oysa bu alan Balıkesir’in öyle hassas bir noktasında bulunmaktadır ki
üniversite kampüsünün dibinde, üniversite hastanesinin hemen yanı başında,
Balıkesir Ovası’na en hâkim noktada, Balıkesir’in su ihtiyacı…
(Mikrofon
otomatik cihaz tarafından kapatıldı) 
İSMAİL
OK (Balıkesir) – Evet, üç yüz altmış beş gün sonra devam edeceğiz herhâlde. 
Teşekkür
ediyorum. 
BAŞKAN
– Teşekkür ediyorum. 
Sayın
Bozkurt…
7.- Konya
Milletvekili Mustafa Hüsnü Bozkurt’un, 10 Aralık İnsan Hakları Günü’ne ve
Hükûmetin, uygulamaları ve politikalarıyla ülkeyi savaşın eşiğine getirdiğine
ilişkin açıklaması
MUSTAFA
HÜSNÜ BOZKURT (Konya) – Sayın Başkan, değerli milletvekilleri; Dünya İnsan
Hakları Günü’nde bir milletvekili ve bir Türkiye Cumhuriyeti yurttaşı olarak
bizzat Sayın Cumhurbaşkanının söz ve söylemleri, Hükûmetin uygulamaları ve
politikalarıyla savaşın eşiğine getirilmiş bu ülkenin Rusya Başbakanı ve Irak
Başbakanı tarafından tehditlere maruz bırakılmasına isyan ediyorum. Bu konuda
Hükûmetin Meclisimizi bilgilendirmemesini ve her şeyi basından öğrenmek zorunda
kalmaktan dolayı da eleştirilerimi iletiyor, herkesin Dünya İnsan Hakları
Günü’nü kutluyorum. 
Teşekkür
ediyorum. 
BAŞKAN
– Teşekkürler Sayın Bozkurt. 
Sayın
Tuncer…
8.- Amasya
Milletvekili Mustafa Tuncer’in, 10 Aralık İnsan Hakları Günü’ne ve Amasya’da
termik ve hidroelektrik santrali kurulmasından vazgeçilmesini talep ettiğine
ilişkin açıklaması
MUSTAFA
TUNCER (Amasya) – Sayın Başkan, değerli milletvekilleri; tüm insanlığın 10
Aralık Dünya İnsan Hakları Günü’nü kutluyorum. 
İnsanlık
dışı muameleye maruz kalan Can Dündar ve Erdem Gül’ün bir an önce özgürlüğüne
kavuşmasını ve aramıza katılmasını diliyorum. 
İnsan
Hakları Günü’nde, milletvekili olduğum Amasya’da maalesef insanlara insanlık dışı
eylemler yapılmaktadır. Bir yıl içinde sarayı bitiren bir ülke, maalesef, altı
yıldır Amasya’nın çevre yolunu bitirememekte ve Amasya halkına trafik
işkencesini çektirmektedir. 
Yine,
Suluova ve Merzifon ilçesine termik santraller, Amasya merkez ilçe öz köylerine
ise HES’ler yapılmaya çalışılmakta, bu şekilde Amasya halkının sağlığıyla,
tarımıyla ve maddi yönden zarar görmesine sebep olmaktadır. 
(Mikrofon otomatik cihaz tarafından
kapatıldı)
MUSTAFA TUNCER (Amasya) – Hem termik hem
de HES kurulacak il olarak seçilen Amasya’nın ve Amasyalının cezası nedir? Bunu
bilmiyoruz. Bir an önce bu uygulamalardan vazgeçilmesini Sayın Bakandan talep
ediyoruz.
BAŞKAN
– Teşekkürler Sayın Tuncer.
Sayın
Gürer…
9.- Niğde
Milletvekili Ömer Fethi Gürer’in, 10 Aralık İnsan Hakları Günü’ne ilişkin
açıklaması
ÖMER
FETHİ GÜRER (Niğde) – Sayın Başkan, 10 Aralık Dünya İnsan Hakları Günü’nde
düşünce ve fikirlerin önündeki tüm engellerin kaldırılmasını diliyorum. İnsan
haklarının yalnızca özgürlük ve düşünceden öte insanların yaşamlarıyla da
ilgili olduğunu bildiğimiz için Niğde-Bor arasındaki Akkaya Barajı’nda oluşan
çevresel kirliliğin insan yaşamını tehdit eder boyutlarda olmasından dolayı, bu
vesileyle sağlıklı yaşamın yolunu açacak bu alanın düzenlenmesini talep
ediyorum.
Ülkemizde
düşüncenin suç olmaktan çıktığını varsayarak söylenenlerin uygulamada
geçerliliği olmadığını görüyoruz. Bu alanda da yeni kazanımlara bu ülkenin
ihtiyacı olduğunu belirtmek istiyorum. Çünkü özgürlük yalnız onu savunanların
değil, onun karşısındaki, öteki diye gördüğü insanların da özgürlüğü olduğunun
farkına varılmasını temenni ediyorum. Bu anlamda, düşüncesi için cezaevlerinde
olanları da buradan selamlıyorum.
BAŞKAN
– Teşekkürler.
Sayın
Yüksel…
10.- Eskişehir
Milletvekili Cemal Okan Yüksel’in, 10 Aralık İnsan Hakları Günü ve 9 Aralık
Uluslararası Yolsuzlukla Mücadele Günü’ne ilişkin açıklaması
CEMAL
OKAN YÜKSEL (Eskişehir) – Sayın Başkan, değerli milletvekilleri; Sayın Başkan
insan haklarına gösterdiği saygı nedeniyle bugün 10 milletvekiline söz vereceğini
söyledi fakat dün taleplerimizi duymazdan geldi. Dün insan haklarına saygı
duymuyordu, bugün saygı duyuyor, yarın ne yapacağı meçhul. İşte AKP’nin dün
“Ak.” dediğine bugün “Kara.” diyen yönetim anlayışını yüce Meclise getirmiş
bulunuyorsunuz. Sizi kutluyorum.
Efendim,
dün de 9 Aralık Dünya Yolsuzlukla Mücadele Günü’ydü. Türkiye’nin de taraf
olduğu, 178 ülkenin imzaladığı bu sözleşmenin altındaki imza umursanmadan,
hatta dinimizin insan olarak bize yüklediği kurallara uymadan, emirlere uymadan
yolsuzluk konusunda on üç seneden beri AKP hükûmetlerinin tavrı ortadadır.
Nitekim Uluslararası Şeffaflık Örgütünün sıralamasında 11 sıra birden düşmüş
olmamız sadece yolsuzlukla mücadelede sınıfta kalmış olmamızdan kaynaklanmıyor,
aynı zamanda demokrasi, düşünce özgürlüğüyle ilgili yanlışlardan kaynaklanıyor.

(Mikrofon
otomatik cihaz tarafından kapatıldı) 
CEMAL
OKAN YÜKSEL (Eskişehir) – Cumhuriyet tarihinin en büyük yolsuzluğu ve
yüzsüzlüğünün yıl dönümü 17-25 Aralık yaklaşırken dilerim yüce Meclis bu defa
dosyaları milletvekillerinin incelemesine açar ve yüce Türk halkı AKP’li
milletvekillerinin yolsuzluktan mı, yoksa dürüstlükten mi yana olduğunu
anlarlar.
Saygılar.
(CHP sıralarından alkışlar) 
BAŞKAN
– Teşekkürler.
Sayın
Biçer, buyurun.
11.- Manisa
Milletvekili Tur Yıldız Biçer’in, 6/7/2015 tarihinde Manisa’nın Salihli
ilçesinin Çökelek köyünde trafik kazasında 15 tarım işçisinin hayatını
kaybetmesine ve tarım işçilerinin uygunsuz koşullarda taşınmasının da sonuçta
bir insan hakkı ihlali olduğuna ilişkin açıklaması
TUR
YILDIZ BİÇER (Manisa) – Sayın Başkan, saygıdeğer vekillerim; 6 Temmuz 2015’te
Manisa’nın Salihli ilçesindeki Çökelek köyünde sabah 5’te asma yaprağı toplamak
üzere ekmek parası için tarım işçisi olarak çalışan, açık bir kamyonet
kasasında tarlaya giden 15 vatandaşımızı çok elim bir kazada, katliam gibi bir
kazada kaybettik. Bu 15 kişinin 13’ü kadın, 1’i çocuktu. 
Tarım
işçilerimizin uygunsuz, sağlıksız ve denetimsiz koşullarda taşınması da sonuçta
bir insan hakları ihlalidir, onların yaşam hakları ellerinden alınmıştır. Bugün
Çökelek köyünde kaybettiğimiz vatandaşlarımızın ilk davası Manisa Adliyesi’nde
görülmektedir. Ölen vatandaşlarımıza bir kere daha Allah’tan rahmet diliyorum.
Çökelek köylülerimiz yalnız değildir, sonuna kadar onların yanındayız.
BAŞKAN
– Teşekkürler Sayın Biçer.
Sayın
Taşçıer…
12.- Diyarbakır
Milletvekili İmam Taşçıer’in, Türkçe olmayan kelimeler kullanarak yaptığı
açıklaması
İMAM
TAŞÇIER (Diyarbakır) – Sayın Başkan, değerli üyeler; ben konuşmama ana dilimde
devam etmek istiyorum çünkü böyle önemli bir günde kendi ana dilimle seslenmek
istiyorum.(x) (AK PARTİ sıralarından “Türkçe konuş,
Türkçe!” sesi)
BAŞKAN
– Sayın Taşçıer, yalnız tutanaklara bu şekilde geçemiyor, biliyorsunuz.
İMAM
TAŞÇIER (Diyarbakır) - (xx) (HDP sıralarından alkışlar)
BAŞKAN
– Sayın İrgil…
13.- Bursa
Milletvekili Ceyhun İrgil’in, 10 Aralık İnsan Hakları Günü’ne ve Uludağ
Üniversitesi Rektörü Yusuf Ulcay’ın yönetim anlayışının insan hakları açısından
önemli sorunlar yarattığına ilişkin açıklaması
CEYHUN
İRGİL (Bursa) – Sayın Başkan, değerli milletvekilleri; İnsan Hakları Günü
nedeniyle söz aldım. Teşekkür ederim.
Bugün,
kendi bölgemde, Bursa’da insan hakları açısından bir ihlali dile getirmek
istiyorum. Üstelik üniversitede, akademik ortamda yapılan ihlaller bunlar.
Bursa Uludağ Üniversitesi Rektörü Yusuf Ulcay’ın seçildikten sonra göstermiş
olduğu yönetim anlayışının insan hakları açısından çok önemli sorunlar
yarattığını düşünüyoruz. Son dönemde Sayın Rektör 8 idari müdürünü, 4 şube
müdürünü, fakülte sekreterlerini, rektör yardımcılarının sekreterlerini ve 4
KESK üyesini ve yüzde 60 engelli olan bir arkadaşımızı, memuru görevden alarak
sürgüne gönderdi. Bursa Uludağ Üniversitesinde insan haklarının, yasaların ve
teamüllerin ayaklar altına alındığı bu uygulamaları kınıyoruz. 
(Mikrofon
otomatik cihaz tarafından kapatıldı)
CEYHUN
İRGİL (Bursa) - Rektör Yusuf Ulcay’ı insan onuruna uygun bir yönetim anlayışına
davet ediyoruz.
BAŞKAN
– Teşekkürler.
Sayın
Zeydan…
14.- Hakkâri
Milletvekili Abdullah Zeydan’ın, 10 Aralık İnsan Hakları Günü’ne ve Güneydoğu
Anadolu Bölgesi’nin bazı yerleşim yerlerinde yaşanan insan hakları ihlallerine
ilişkin açıklaması
ABDULLAH
ZEYDAN (Hakkâri) – Teşekkür ediyorum Sayın Başkan.
Dünya
İnsan Hakları Günü sebebiyle söz aldım. Maalesef Türkiye’de son derece insan
hakları ihlalleri söz konusu. Özellikle, kürdistanda Hakkâri Belediye eş
başkanları yüzde 80 oyla seçilmişler ve şu anda cezaevindeler. Yine bugün,
Urfa’da HDP, DBP, insan hakları derneği başkanları maalesef gözaltına
alınmışlardır. Yine, bugün Sur’da sokağa çıkma yasaklarından dolayı büyük insan
hakları ihlalleri yaşanmaktadır. İki gün önce Yüksekova’da gece saat 2’de
valilik, vatandaşların can ve mal güvenliğini koruma adına sokağa çıkma
yasağının akşam 11’den itibaren geçerli olduğunu söylüyor yani geriye dönük üç
saatlik bir ihlal söz konusu ve orada…
(Mikrofon
otomatik cihaz tarafından kapatıldı)
ABDULLAH
ZEYDAN (Hakkâri) – …insanlarımız maalesef hayatını kaybediyor. Bu ihlallerin de
göz önünde bulundurulması lazım ve Hükûmetin bu hukuksuz uygulamalardan bir an
önce vazgeçmesi lazım.
CEYHUN
İRGİL (Bursa) – Sayın Başkan, bazılarına 30 saniye bazılarına 1 dakika, oradan
nasıl ayarlıyorsunuz?
BAŞKAN
– Burada ayarlanıyor, sistem hata yapmıyor, sistem ayarlıyor, ben
ayarlamıyorum. Hani ben ayarlasam belki yapabilirim diye düşünebilirsiniz ama
ben de onu yapmam. 
Sayın
milletvekilleri, tabii, birkaç konuyu tekrar hatırlatmak isterim. Anayasa’ya
göre ve Seçim Kanunu’na göre herkesin seçim bölgeleri ve illeri bellidir.
Dolayısıyla, seçildiği bölgeler, iller ortadadır, başka nitelemelerin doğru
olmadığını ifade ediyorum. 
PERVİN
BULDAN (İstanbul) – Sayın Başkan…
BAŞKAN
– Yine, Türkiye Cumhuriyeti Anayasası’nın değiştirilemez ve değiştirilmesi dahi
teklif edilemez 3’üncü maddesine göre devletin resmî dili Türkçedir. Ana dile
saygı hepimizin görevidir. Benim de ana dilim farklı olabilir ama resmî dil
Türkçe olduğuna göre ve anayasal bir kurum olarak Türkiye Büyük Millet Meclisi
çatısı altında yasama faaliyeti yaptığımıza göre bu resmî dilde bizim mutlaka
ama mutlaka ifadelerimizi kullanmamız lazımdır diye düşünüyorum ve gündeme
geçiyorum. 
PERVİN BULDAN (İstanbul) – Sayın Başkan…
ÇAĞLAR DEMİREL (Diyarbakır) – Söz almak istiyorum Başkan.

BAŞKAN – Sayın Demirel, buyurun. 
ÇAĞLAR
DEMİREL (Diyarbakır) – Şimdi, az önce de bahsettik, bugün İnsan Hakları Günü.
Herkesin kendi ana dilinde kendisini özgürce ifade etmesini sağlamak bir insan
hakkıdır. 
BAŞKAN
– Ona saygılıyız, ana dillere saygılıyız kesinlikle.
DİRAYET
TAŞDEMİR (Ağrı) – Konuşmama hâlinde mi saygılısınız?
BAŞKAN
– Müdahale de etmedim ama…
ÇAĞLAR DEMİREL (Diyarbakır) – İnsan hakları çerçevesinde
bunu ele almak gerekiyor. İnsan kendisini nasıl ifade edebiliyorsa o diliyle
ifade etmesi kadar daha uygun bir hak olamaz, ben onu ifade etmek istiyorum. 
Bir de başka bir talebim olacak. Arkadaşlarımız sisteme
geç girmiş olabilir ama bugün İnsan Hakları Günü, bugün 5 arkadaşımıza da söz
hakkı verilmesini talep ediyorum. 
BAŞKAN – Teşekkürler Sayın Demirel. 
Ben bu konudaki kanaatimi salı günü sizlerle paylaşmıştım.
İnsan haklarına verdiğim değerin bir göstergesi olarak özellikle bugün bir 10
arkadaşımıza tekrar söz verdim ve bunu da duyurdum. 
ÇAĞLAR DEMİREL (Diyarbakır) – Arkadaşlarımız
düşüncelerini ifade etmek istiyor Başkan. 
BAŞKAN – Yani, bunda bir şey de yapmadım herhangi bir
şekilde, sisteme ilk giren 10 kişi diye ifade ettik, pek çok arkadaşımız da söz
aldı. Teşekkür ediyorum. 
Sayın Akçay, siz…
ÇAĞLAR
DEMİREL (Diyarbakır) – Ama bugün özgün bir gün. 
BAŞKAN
– Teşekkürler Sayın Demirel. 
ÇAĞLAR DEMİREL (Diyarbakır) – İnsanların, bütün halkların
İnsan Hakları Günü…
BAŞKAN – Doğrudur, haklısınız. 
ÇAĞLAR DEMİREL (Diyarbakır) – …ve insanlar da burada,
herkes kendi düşüncesini ifade etmek istiyor. 
BAŞKAN – Her açıdan farklı platformlarda da biz bunu ifade
edebiliriz. 
ÇAĞLAR DEMİREL (Diyarbakır) – Ama burası Parlamento;
milletvekilleri kendi düşüncelerini, insan haklarına özgü düşüncelerini ifade
etmek istiyorlar. 
BAŞKAN – Burada, Parlamentoda da bugün esnek bir tutum
sergiledim zaten. Teşekkür ediyorum. 
Sayın Akçay, buyurun. 
15.- Manisa
Milletvekili Erkan Akçay’ın, Türkiye Cumhuriyeti’nin belli bir bölgesine veya
şehirlerine ilişkin farklı tanımlamaları Milliyetçi Hareket Partisi olarak
şiddetle reddettiklerine ve Mecliste yapılan her konuşmada Türkiye
Cumhuriyeti’nin temel esaslarına ve değerlerine uyulması gerektiğine ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
Bu
vesileyle Milliyetçi
Hareket Partisi Grup Başkan Vekili olarak önemli gördüğüm bir hususu yüce
Meclisin dikkatine sunmak istiyorum. 
Son günlerde Meclis kürsüsünde bazı konuşmacılar
“kürdistan” ve “Kürt illeri” gibi ifadeleri sıklıkla ve ısrarla dile getirmektedirler. Bu yöntemle genel
anlamda bir alıştırma ve duyarsızlaştırma amacını gözlüyorum. Türkiye Cumhuriyeti’nin
belli bir bölgesine veya şehirlerine ilişkin bu tanımlamaları Milliyetçi
Hareket Partisi olarak şiddetle reddediyoruz. Bu bağlamda, diğer siyasi
partileri de böyle önemli bir konuda duyarlı olmaya davet ediyorum. Siyasi,
tarihî, coğrafi, kültürel ve hukuki bakımdan hiçbir geçerliliği ve meşru zemini
bulunmayan bu ifadelerin hukuki açıdan da sorunlu olduğu ve suç teşkil ettiği
açıktır. 
Türkiye Cumhuriyeti’nin bir asra dayanan
ve Türk milletinin bu coğrafyadaki bin yılı aşan müktesebatını, kazanımlarını,
birikimlerini yok sayarcasına etnikçi, aşiretçi veya mezhebi tanımlamalara tabi
tutmak bilimin, aklın, siyasetin ve hukukun sınırlarını yok saymaktır. 
Türkiye Cumhuriyeti’nin Lozan
Anlaşması’yla belirlenen sınırlarının çevrelediği coğrafyanın bir tek adı
vardır, o da Türkiye’dir. Yürürlükteki Türkiye Cumhuriyeti Anayasası bu konuda
açık hükümler içermektedir. Dolayısıyla, aksi bir kullanımın hangi amaçları
taşıdığı açıktır. 
Bugün Türkiye Büyük Millet Meclisi çatısı
altında, hangi partiden olursa olsun ettiği yeminin de gereği olarak Türk
milletinin birer temsilcisi olan sayın milletvekillerinin bu girişimlere karşı
tepkisini ve görüşünü net bir şekilde ortaya koyması tarihî, kültürel, hukuki
ve siyasi bir zorunluluk hâline gelmiştir. Aksi bir tutum, Türk milletini
temsil kabiliyeti açısından da problem teşkil edecektir. Bu sorumluluğun
gereğini bilhassa ve hassaten iktidara ve Adalet ve Kalkınma Partisine hatırlatırım. 
Vatanın ve milletin
adıyla ilgili tanım Kurtuluş Savaşı’yla yapılmış ve bu bahis kapanmıştır.
Federasyon ya da özerklik özlemi çekenler, başkanlık rüyasıyla üniter yapının
hedef alınmasına göz yumanlar bu gerçeği unutmasın. 
Ve bugün bir kez
daha söylüyoruz: Türkiye Cumhuriyeti devletinin mevcut sınırları bellidir; adı
Türkiye’dir; devletimizin adı Türkiye Cumhuriyeti’dir; milletimizin adı Türk
milletidir; vatanımız Türkiye’dir; bayrağımız Türk Bayrağı’dır. Türkiye
Cumhuriyeti millî ve üniter bir devlettir, bölünemez; özerk bölgelere,
eyaletlere ayrılamaz. Hele federasyon hayalleri, büyük Türk milleti ve
Milliyetçi Hareket Partisi var olduğu müddetçe asla hayat bulamayacak ve
gerçekleşemeyecektir.
Bu
çerçevede, yüce Mecliste yapılan her konuşmada Türkiye Cumhuriyeti’nin ve Türk
milletinin temel esaslarına ve değerlerine uyulmasının, en başta hukuki ve
siyasi bir sorumluluk olduğunu bir kez daha hatırlatmak istiyorum.
Teşekkür
ederim. (MHP ve AK PARTİ sıralarından alkışlar)
BAŞKAN
– Teşekkürler Sayın Akçay.
Sayın
Gök, buyurun.
16.- Ankara
Milletvekili Levent Gök’ün, 10 Aralık İnsan Hakları Günü’ne ve her türlü
kutuplaştırmadan özenle kaçınılması gerektiğine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, bugün Dünya İnsan Hakları Günü. “İnsan hakları” kavramı pek çok ülkede
yapılan ve canlar ve bedenler pahasına büyük bedeller ödenerek geliştirilen bir
kavram. Bu kavramlardan bütün dünya ülkeleri insan hakları kavramlarını öne
çıkaran bir anlayışla anayasacılık hareketlerini geliştirmişlerdir. Ta 1215’te
başlayan Magna Carta’nın özü de budur. Bugüne kadar geldiğimiz sekiz yüz yıllık
süreçte bütün dünya ülkelerindeki bütün anayasacılık hareketlerinde insan
haklarının ve onların yüceliği hep korunmaya çalışılmıştır. 
İnsan
hakları kavramlarının anayasaya girmesinin en belirgin özelliği, iktidarı
yönetenlerin yetkilerinin sınırlandırılması ve denetimlerin arttırılmasıdır,
bireyin hak ve özgürlük alanlarının genişletilmesidir. Dolayısıyla, insan
hakları bugün bütün dünyada yönetenlerin yetkilerinin kısıtlandığı ve
denetlendiği ama bireyin hak ve özgürlüklerinin genişletildiği bir alan olarak
görülmektedir. 
Bu
nedenle, sekiz yüz yıl önce Magna Carta’yla başlayan ve Yurtsuz John’a karşı
verilen mücadeleyle yetkileri kısıtlanmış bir şekilde yol açan anayasacılık
hareketlerinin bugün geldiği noktada ülkemizde başa dönülmesi ve iktidarda
olanların yetkilerinin artırılması, bireyin hak ve özgürlüklerinin
sınırlandırılması kabul edilemez. Dolayısıyla, Türkiye’de eskiye dönüş bir
başkanlık rejimi tartışmalarının fevkalade yanlış olduğu bir ortamda
Türkiye’nin devasa sorunlarıyla boğuşurken Türkiye’de hepimizin, bütün
partilerin büyük bir sorumluluk duygusu içerisinde sorunlarımızı görüşerek ve
bir konsensüs çerçevesinde bu Meclis çatısı altından geçirmek zorunluluğu
vardır ancak hepimizi sınırlayan kurallar ve Anayasa’mız mevcuttur. Bu
çerçevede hiçbir kaos ortamına izin vermeksizin herkesin, başkalarının
tahrikine de olanak tanımadan, elbette hak ve özgürlüklerin genişletilmesine
fırsat verecek söylemlerde bulunmak ve bunun gereğini getirmek koşuluyla şu
anda mevcut olan yasalar ve Anayasa’dan alınan yetkilerin kullanılması ve
Mecliste bu şekilde ifade edilmesi en temel prensiptir, bundan ayrıldığımız
zaman Türkiye’yi bir kaos bekler. Biz, Türkiye’nin her türlü konuda pek çok
eksikliği olduğunu biliyoruz, bu konuda Cumhuriyet Halk Partisi olarak da
elimizden geleni yapmaya, çaba göstermeye gayret gösterdiğimizi ifade ediyoruz
ama bütün bunların hepsi bir ortak çabayla, bir konsensüsle olacaktır. Kimsenin
kimseyi incitmediği ve herkesin birbirini sahiplendiği bir ortamda bir ulusu,
birbirine bağlı, dayanışma duygularını artırıcı bir ulusu beraber tekrar inşa
etmek durumundayız. Birbirimizi reddeden ve birbirimizi birbirimize
uzaklaştıran anlayışlardan uzak durmanın bugünlerde çok da önemi olduğunu ve
her türlü kutuplaştırmadan özenle kaçınılması gerektiğini düşünüyoruz. 
Bu
nedenle tüm söylemlerimizin de buna göre olması gerektiğini ifade ediyor,
hepinizi saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Gök.
Sayın
Demirel, söz mü talep ettiniz?
17.- Diyarbakır
Milletvekili Çağlar Demirel’in, “kürdistan” kelimesini kullanmanın bölücülük
olarak ifade edilmesine katılmadıklarına ilişkin açıklaması
ÇAĞLAR
DEMİREL (Diyarbakır) – Evet.
“Kürdistan”
kelimesini sıkça kullanıyoruz çünkü bunu sadece şu anda kullandığımız değil,
aslında tarihî süreçlerde ele alıp değerlendirmek gerekir. Ben çok tarihî
süreçlere girmek istemiyorum zaman açısından ama şunu ifade etmek istiyorum ki
gerçekten Türkiye’de Türkiye Cumhurbaşkanı, Başbakan bugün Federal Kürdistan
Başkanı Sayın Mesut Barzani’yle görüşme yapıyor ve Kürdistan bayrağıyla bu
görüşmeler gerçekleşiyor. Şimdi, burada “kürdistan” kelimesini kullanmak
bölmek, bölücülük olarak ifade ediliyor, buna kesinlikle katılmadığımızı ifade
ediyoruz ve Kürtlerin yaşadıkları alanın kürdistan olduğunu bir kez daha
buradan ifade etmek istiyorum ve saygılar sunuyorum.
BAŞKAN
– Teşekkürler.
Sayın
Canikli, buyurun.
18.- Giresun
Milletvekili Nurettin Canikli’nin, Türkiye’yi ayrıştırıcı ve bölücü ifadelerin
Anayasa’nın lafzına ve ruhuna aykırılık teşkil ettiğine ve Türkiye’de yaşayan
herkesin tüm kültürel haklarını engelsiz olarak kullanabildiğine ilişkin
açıklaması
NURETTİN
CANİKLİ (Giresun) – Teşekkür ederim Sayın Başkanım.
Bu
tür ifadelerin, öncelikle, üzerine hepimizin yemin ettiği Anayasa’mızın
lafzına, özüne, ruhuna aykırılık teşkil ettiğini bir kez daha hatırlatmamız
gerekiyor ve hiç kimsenin de böyle bir aykırılığa düşmemesi gerekiyor ettiğimiz
yeminin bir gereği olarak. Ayrıca, bu tür ifadelerin temel amacının Türkiye’yi
ayrıştırmak, bölmek olduğunu da yine herkes çok iyi biliyor, ne denirse densin.
Bu amaca yönelik olarak, etnik özelliklerden yola çıkarak siyasi hedefler
peşinde koşmanın hiçbir anlamı yoktur, sonuç da hiçbir şekilde değişmeyecektir.
Bu millet bedelini çok ağır bir şekilde ödediği bu topraklarda bir operasyon
yapılmasına -hangi şekilde olursa olsun- bugüne kadar izin vermemiştir, bundan
sonra da vermeyecektir. Bunu da herkesin bilmesi gerekiyor. Bunlar sadece
çocuksu hevesler olarak kalmaya mahkûmdur. Bakın, geçmişte, tabii, çok acı
olaylar yaşandı, tartışmalar söz konusu oldu ama bugün geldiğimiz nokta
itibarıyla, geldiğimiz an itibarıyla, eksiklerine rağmen, Türkiye’de yaşayan
herkesin etnik kökeni, siyasi düşüncesi ne olursa olsun tüm kültürel haklarını
rahatlıkla, engelsiz yaşayabildiğini, ana dilini rahatlıkla konuşabildiğini ve
kendisini ifade edebildiğini ve öğrenebildiğini…
ÇAĞLAR
DEMİREL (Diyarbakır) – Konuşamıyor işte, konuşamıyor Parlamentoda.
DİRAYET
TAŞDEMİR (Ağrı) – Nerede konuşuyor ana dilini?
BESİME
KONCA (Siirt) – Nerede konuşalım, rüyamızda mı konuşalım ana dilimizi?
NURETTİN
CANİKLİ (Giresun) – Öğrenebilmesinin önünde hiçbir engel kalmamıştır ve bugün
Türkiye bunu sağlayabilmektedir, sağlamaktadır ki gelişmiş birçok ülkede
esasında bu tür ana dillere ve etnik kökenden gelen insanlara verilmeyen
özellikler Türkiye’de bugün verilmektedir.
BESİME
KONCA (Siirt) – Ne verilmiş? Bu kadar açık yalan söylemeyin ya!
NURETTİN
CANİKLİ (Giresun) – Ama bu yapılan siyasi bir taleptir, siyasi bir talebin ve
Türkiye’yi kesinlikle bölmeyi hedefleyen, iyi niyetli olmayan bir amaca giden
yolun planlanmış adımlarıdır. Buna benzer yöntemler daha önce farklı
formatlarda denendi ama Türk milleti, içinde bütün etnik yapıları barındıran
Türk milleti, bugüne kadar bunların hepsinin üstesinden gelmiştir. Tarihte
başka tanımlamalar da vardır. Biz bugünü konuşuyoruz, reeli konuşuyoruz, reel
Türkiye’yi konuşuyoruz. Tarihten gelen her türlü tanımlamaları siz bugüne irca
etmek isterseniz bu işin altından kalkılmaz, içinden çıkılmaz ve Türkiye
Cumhuriyeti devleti diye bir yapı da kalmaz. Dolayısıyla, buna hiç kimsenin
hakkı yoktur. Hukuki olarak da, yasal olarak da buna benzer adımların
atılmaması ve ifadelerin burada sergilenmemesi gerekiyor ve edilen yemine
herkesin sadık kalması gerekiyor. Bu son derece önemlidir. Bu yemini herkes
etti, bu ifadeleri kullanan arkadaşlar da etti. Dolayısıyla, tutarlı olmak
açısından da bu hassasiyetin gösterilmesi gerekiyor.
Teşekkür ediyorum Sayın Başkanım. (AK
PARTİ sıralarından alkışlar)
BAŞKAN – Teşekkürler Sayın Canikli.
İDRİS BALUKEN (Diyarbakır) – Sayın
Başkan…
BAŞKAN - Sayın milletvekilleri, tabii ki
Meclisin çalışma usulleri ve yöntemi, tamamen burada yapmış olduğumuz
faaliyetler, yasama ve denetim faaliyetleri ve bu kapsamdaki tüm söylemlerimiz,
eylemlerimiz tamamen Anayasa’mıza ve Meclis İçtüzüğü’ne uygun olmak durumunda.
Biz bunu sağlamak durumundayız. Herkes farklı kanaatler serdedebilir, herkesin
farklı kanaatleri olabilir. O kanaatler kendilerinde kalmak kaydıyla o
kanaatlerini de dile getirebilirler ama burada Anayasa’yı ve İç Tüzük’ü
hiçbirimizin ihlal etmemesi lazım ve hep birlikte bu Parlamento çatısı altında
bu ülkeye, bu millete hizmet noktasında da ortak payda olarak bu Anayasa ve İç
Tüzük’ü görerek çalışmalarımıza devam edelim diyorum.
İDRİS BALUKEN (Diyarbakır) – Sayın
Başkan…
BAŞKAN – Konu yeterince açıklığa kavuştu.
İDRİS BALUKEN (Diyarbakır) – Hayır, hayır
Sayın Başkan.
BAŞKAN – Sayın Baluken, Sayın Demirel 2-3
defa söz aldı; verdim bakın.
İDRİS BALUKEN (Diyarbakır) – Hayır, hayır,
şöyle…
BAŞKAN – Kısa…
Buyurun.
İDRİS BALUKEN (Diyarbakır) – Sayın
Canikli, konuşması sırasında defaten grubumuza sataşmada bulundu.
BAŞKAN – Hiç zikretmedi, zikretmedi
grubunuzu.
İDRİS BALUKEN (Diyarbakır) – Hayır,
hayır.
Anayasa’yı çiğnediğimizi, bölücü bir
siyaset yürüttüğümüzü, çocuksu bazı hevesler peşinde koştuğumuzu açık bir
şekilde söyledi. Ben, sadece size yardımcı olmak adına sataşmadan bir söz
alacağım, bu tartışmayı bitirecek, iki dakikalık bir şeyler söyleyip ona göre…
BAŞKAN
– Sayın Baluken, bu kürsüde olmadığı için, yerinizden iki dakika açalım.
Buyurun,
yerinizden ifade edin, tamam.
İDRİS
BALUKEN (Diyarbakır) – Sayın Başkan…
BAŞKAN
– Hayır, kürsüde ifade etmedi.
İDRİS
BALUKEN (Diyarbakır) – Sunacağım şeyi yerimden Genel Kurula duyurma şansına
sahip değilim.
BAŞKAN
– Ses açacağım, ses açacağım, yerinizde açacağım.
Buyurun
Sayın Baluken.
ENGİN
ALTAY (İstanbul) – Vallahi, sataşmaysa kürsüden verin Başkanım.
İDRİS
BALUKEN (Diyarbakır) – Öyle bir sistemle Genel Kurula… 
BAŞKAN
– Sayın Baluken, yani, bakın, az önce de ifade ettim, ben söz vereceğim.
İDRİS
BALUKEN (Diyarbakır) – İki dakika söz vereceksiniz, sabahtandır grubumuza
sataşıyor. Sataşmalara da genelde kürsüden cevap veriliyor. İki dakika…
BAŞKAN
– Sayın Baluken, kürsüdeki sataşmalarda kürsüden cevap verilir.
ENGİN
ALTAY (İstanbul) – Hayır, öyle bir şey yazmıyor.
İDRİS
BALUKEN (Diyarbakır) – Sayın Başkan, öyle bir şey yazmıyor.
BAŞKAN
– Evet, bugüne kadarki teamüller de o.
Şimdi,
ben şunu ifade ediyorum…
İDRİS
BALUKEN (Diyarbakır) – Sayın Başkan…
BAŞKAN
- Bakın, en geniş manada, Sayın Demirel bugün en az 3-4 defa söz istedi, verdim
her seferinde ve sınırlama koymadım.
İDRİS
BALUKEN (Diyarbakır) – Evet…
BAŞKAN
– Şimdi, iki dakika değil, üç dakika neyse. Ben İç Tüzük’ü uygulamak adına…
Yerinizden, buyurun, yerinde söz verdim, siz de yerinizden iki dakika,
istediniz.
İDRİS
BALUKEN (Diyarbakır) – Sayın Başkan, ben AK PARTİ Grubunu da bu konuda
rahatlatacak…
BAŞKAN
– Tamam, buyurun, buyurun.
İDRİS
BALUKEN (Diyarbakır) – …diğer grupları da bu konuda rahatlatacak…
BAŞKAN
– Hayır, mikrofonu açacağım zaten, onu diyorum ben Sayın Baluken.
İDRİS
BALUKEN (Diyarbakır) – Ama buradaki sistem Genel Kurula sesimizi duyurmaya
yeterli olmayacak. O yüzden… (AK PARTİ sıralarından gürültüler) 
BAŞKAN
– Bütün sistem orada zaten, aynı ses, ses aynı.
İDRİS
BALUKEN (Diyarbakır) – Böyle bir yöntemimiz yok ki, sataşma varsa kürsüden
cevap alınır.
BAŞKAN
– Ya, kürsüdeki sataşmaya tamam Sayın Baluken, kürsüdeki…
ÇAĞLAR
DEMİREL (Diyarbakır) – Nereden sataşırsa sataşsın…
ENGİN
ALTAY (İstanbul) – Hayır, öyle bir şey yazmıyor.
BAŞKAN
– Bakın, sizin muradınız bu ifadelere karşı kendi ifadelerinizi, görüşlerinizi
ifade etmek değil mi? Bunu en geniş şekilde ben size tanıyor muyum? Tanıyorum.
Bunun yöntemi de bellidir. Lütfen, Sayın Baluken, yerinizden bakın, mikrofonu
da açıp, iki dakika değil, üç dakika yine konuşun.
İDRİS
BALUKEN (Diyarbakır) – Bu tutumunuz doğru değil Sayın Başkan.
ENGİN
ALTAY (İstanbul) – Değil, bence de değil.
İDRİS
BALUKEN (Diyarbakır) – Yani, kaç gündür bu konuda İç Tüzük’ü dikkate almaksızın
kendi iradeniz doğrultusunda, kendi keyfiniz doğrultusunda…
BAŞKAN
– Sayın Baluken, lütfen, yapma ya, yani, siz biliyorsunuz, Allah aşkına.
Biliyorsunuz, yani kimsenin ne sözünü kıstık, en geniş manada herkese de
ifadelerini…
İDRİS
BALUKEN (Diyarbakır) – Tutumunuz hakkında usul tartışması açmak zorunda
kalacağız.
BAŞKAN
– Yani, açsanız da çok fazla bir şey değişmez. Ama biz şunu diyoruz: Burada
birbirimizi anlayabiliyorsak, birbirimizle oturup konuşabiliyorsak farklar
olabilirse de…
İDRİS
BALUKEN (Diyarbakır) – O zaman tutumunuz hakkında usul tartışması açacağım. 
ALİM
TUNÇ (Uşak) – Aç, aç…
İDRİS
BALUKEN (Diyarbakır) – Çünkü İç Tüzük’te “Bir gruba sataşma olduğunda yerinden
söz verilir.” diye bir şey yazmıyor
NURETTİN
CANİKLİ (Giresun) – Sataşma yok Sayın Başkan, tutanaklara bakılsın, ben hiçbir
şekilde…
İDRİS
BALUKEN (Diyarbakır) – Açık bir sataşma var Sayın Başkan.
NURETTİN
CANİKLİ (Giresun) – Üzerine alınma hâli var, yoksa ben kimseye sataşmada
bulunmadım; tutanaklara bakalım Sayın Başkan.
ÇAĞLAR
DEMİREL (Diyarbakır) – Hayır, sataşma var Başkan, sataşma var, bizim
konuşmamıza sataşma var yani.
İDRİS
BALUKEN (Diyarbakır) – Hayır, açık sataşma var Sayın Başkan.
BAŞKAN
– Sayın Baluken, bir dakika, bir dakika.
O
sataşmalarla hareket edilirse; “O şöyle dedi.”, “Bu böyle dedi.” herkes kendi
üzerine bunu alınırsa o zaman bunun arkası…
İDRİS
BALUKEN (Diyarbakır) – Yeni bir sataşmaya mahal vermeyecek şekilde, AK PARTİ
Grubunu da rahatlatacak, diğer grupları da rahatlatacak…
NURETTİN
CANİKLİ (Giresun) – Tutanaklara bakalım Sayın Başkan, tutanaklara bakalım. 
BAŞKAN
– Tamam Sayın Baluken, ben tutanakları isteteyim, aynı oturumda kalmak kaydıyla
size varsa sataşmadan söz vereceğim, tamam. Çünkü ben kaçırdım, arkada bir konu
vardı, görüştüm.
ÇAĞLAR
DEMİREL (Diyarbakır) – Başkan, sataşma var.
İDRİS
BALUKEN (Diyarbakır) – Sayın Başkan, bakın, bizi Sayın Grup Başkan Vekili
açıkça Anayasa’yı ihlal etmekle, “kürdistan” kelimesini kullanmak suretiyle
bölücü siyaset yapmakla… 
NURETTİN
CANİKLİ (Giresun) – Ben genel bir şey söyledim Sayın Başkan. Genel bir ifade
kullandım.
İDRİS
BALUKEN (Diyarbakır) – …çocuksu hevesler peşinde koşmakla açık bir şekilde
suçladı, rica ediyorum. 
BAŞKAN
– Tamam Sayın Baluken, ben tutanakları arkadaşlardan hızlıca isteteyim, size
sataşmadan söz vereyim varsa; tamam, oldu, peki.
İDRİS
BALUKEN (Diyarbakır) – Peki, ben kürsüden cevap hakkımı kullanacağım.
ÇAĞLAR
DEMİREL (Diyarbakır) – Başkan, genel kullandığını ifade ediyor ama bunu biz
kullandık yani. 
İDRİS
BALUKEN (Diyarbakır) – Biz söylediklerimizin arkasındayız yani.
ÇAĞLAR
DEMİREL (Diyarbakır) – O yüzden, yani biz genel olarak… Bunu biz kullandık,
dolayısıyla sataşma bizedir yani.
NURETTİN
CANİKLİ (Giresun) – Ben sataşma yapmadığımı düşünüyorum, tutanaklara bakılsın.
BAŞKAN
– Başkanlığın Genel Kurula sunuşları vardır, Meclis araştırması açılmasına
ilişkin üç önerge vardır, ayrı ayrı okutuyorum.
VI.- BAŞKANLIĞIN
GENEL KURULA SUNUŞLARI
A) Meclis
Araştırması Önergeleri
1.- Kırıkkale
Milletvekili Ramazan Can ve 30 milletvekilinin, ülkemizde korunan alanların
etkin yönetimi ve sürdürülebilirliğinin sağlanması için yapılması gerekenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/19)
Türkiye Büyük Millet Meclisi Başkanlığına
Ülkemizdeki
korunan alanların etkin yönetimi ve sürdürülebilirliğinin sağlanması için
problemlerin tespit edilerek çözüme kavuşturulması amacıyla Anayasa'nın
98’inci, Türkiye Büyük Millet Meclisi İçtüzüğü’nün 104’üncü ve 105’inci maddeleri
gereğince Meclis araştırması açılmasını arz ederiz.
1) Ramazan
Can (Kırıkkale)
2) Zeki
Aygün   (Kocaeli)
3) Mustafa
Baloğlu  (Konya)
4) Erol
Kaya  (İstanbul)
5) Hacı
Bayram Türkoğlu  (Hatay)
6) Ali
Ercoşkun  (Bolu)
7) Ertuğrul
Soysal  (Yozgat)
8) Muhammet
Emin Akbaşoğlu  (Çankırı)
9) Hilmi
Bilgin   (Sivas)
10) Abdullah
Öztürk  (Kırıkkale)
11) Nursel
Reyhanlıoğlu  (Kahramanmaraş)
12) Mehmet
Demir  (Kırıkkale)
13) Süreyya
Sadi Bilgiç  (Isparta)
14) Sait
Yüce  (Isparta)
15) İbrahim
Halil Yıldız  (Şanlıurfa)
16) Mehmet
Akyürek  (Şanlıurfa)
17) Halil
Etyemez  (Konya)
18) Hüseyin
Filiz  (Çankırı)
19) İbrahim
Aydemir  (Erzurum)
20) Hüseyin
Bürge  (İstanbul)
21) Abdullah
Nejat Koçer  (Gaziantep)
22) Sema
Ramazanoğlu  (Denizli)
23) Hüseyin
Şahin  (Bursa)
24) Mustafa
Ilıcalı  (Erzurum)
25) Fikri
Demirel  (Yalova)
26) Salih
Çetinkaya  (Kırşehir)
27) Sebahattin
Karakelle   (Erzincan)
28) İsmail
Aydın  (Bursa)
29) Zekeriya
Birkan  (Bursa)
30) Adem
Yeşildal  (Hatay)
31) Cemalettin
Kani Torun  (Bursa)
Gerekçe:
Ülkemizde
biyolojik çeşitliliğin, doğal ve kültürel kaynakların korunması ve
devamlılığının sağlanması amacıyla yönetilen pek çok millî park, tabiat parkı,
doğal sit alanı, tarihî sit alanı, özel çevre koruma bölgesi, sulak alan vb.
korunan alan statüsü bulunmaktadır. Bu statülerdeki karmaşık ve çoklu yapı hem
alanlardaki etkin yönetime engel teşkil etmekte hem de yetki konusunda bir
sıkıntıya neden olmaktadır.
Ülkemizin
en değerli doğal alanları olan 2873 sayılı Millî Parklar Kanunu kapsamındaki
korunan alanlar dışında ülkemizde Kara Avcılığı Kanunu, Orman Kanunu, Su
Ürünleri Kanunu, Kültür ve Tabiat Varlıklarını Koruma Kanunu kapsamında çok
farklı statülerde koruma statüleri farklı kurum ve kuruluşlar tarafından ilan
edilmekte, bu durum da alanların etkin yönetimine engel teşkil etmektedir.
Bu
kadar çok, birbirine yakın koruma statülerinin bulunduğu bir yapıda doğal
olarak çakışmalar, dolayısıyla da idari anlamda sorumlu kurum ve kuruluşlar
arasında çatışmalar meydana gelmektedir.
Millî
parklar, tabiat parkları, tabiat anıtları, tabiatı koruma alanları, sulak
alanlar, özel çevre koruma bölgeleri ve benzeri koruma statüsü bulunan diğer
alanlarda, yapılan bilimsel çalışmalar uyarınca tespit edilen ve hassasiyetle
korunması gerektiği belirlenen koruma alanları ile doğal ve çevresel değerlerin
etkileşim-geçiş sahası da göz önünde bulundurularak sürdürülebilirliğini,
mutlak korunmasını ve gelecek nesillere intikalini sağlamak amacıyla farklı tür
ve ölçekte planlar yapılmaktadır. Yapılan bu planlar, yukarıda bahsedildiği
gibi korunan alanların çakışması durumunda farklı mevzuatlarından ve yetki
anlamında farklı kurumların yer alması nedeniyle çoğu zaman birbirinden
bağımsız olarak yürütülmekte ve yapılmaktadır. Aynı alan üzerinde farklı kurumlar
tarafından yapılan bu farklı planlar da uygulama aşamasında yine yetki ve
sorumluluk olarak bilinmeze neden olurken ülkemiz için önemli ve korunması
gerekli bu alanların etkin yönetimi anlamında olumsuz bir duruma ve çıkmaza
sebebiyet vermektedir. Bu alanların birçok kesimi ilgilendirmesi nedeniyle iyi
bir araştırma yapılmadan yapılacak değişiklikler verimli olmayacaktır.
Avrupa'da
çeşitli ülkelerdeki doğa koruma kategorileri dikkate alınarak yapılmakta ve
alan yönetiminin gerçekleşmesi sağlanmaktadır.
Avrupa'da
ve dünyada farklı şekillerde sınıflandırıldığı görülen korunan alanlarda ilgili
mevzuatları kapsamında farklı usul, esas ve kriterler doğrultusunda yapılan
çalışmalarda etkin bir yönetimin sağlanması, mevcut karmaşık yapının
sadeleştirilerek yeniden ele alınması ve bu anlamda koordinasyonun sağlanması
için gerekli adımların atılması gerekmektedir. Bu kapsamda korunan alanlarla
ilgili uluslararası sözleşmeler mevcut yasal ve yönetsel yapı ayrıntılarıyla
incelenerek güçlü ve zayıf yönleri ortaya çıkarılmalıdır. Ülkemizin en değerli
alanları olan bu alanların karmaşaya sebep olmayacak şekilde, yetki çatışmasına
imkân vermeyecek bir hâlde yeni bir yönetim anlayışının araştırılmasına gerek
bulunmaktadır.
2.- Rize
Milletvekili Hasan Karal ve 22 milletvekilinin, bal ve diğer arı ürünlerinin
üretiminde ve pazarlanmasında yaşanan sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/20)
Türkiye Büyük Millet Meclisi Başkanlığına
Bal ve diğer arı ürünlerinin üretiminde,
pazarlanmasında yaşanan sorunların araştırılarak arı varlığı ve arıcılık
potansiyelinin etkin ve verimli değerlendirilmesi, ürün kalitesi ve
çeşitliliğinin geliştirilerek ekonomik değerinin yükseltilmesi için alınması
gereken önlemlerin belirlenmesi amacıyla Anayasa'nın 98’inci ve Türkiye Büyük
Millet Meclisi İçtüzüğü’nün 104’üncü ve 105’inci maddeleri uyarınca Meclis
araştırması açılmasını saygılarımızla arz ederiz.
1)
Hasan Karal (Rize)
2)
Adem Yeşildal (Hatay)
3)
Ali Ercoşkun (Bolu)
4) Şirin Ünal (İstanbul)
5) Ömer Ünal (Konya)
6) Orhan Karasayar (Hatay)
7) Osman Boyraz (İstanbul)
8) Hacı Bayram Türkoğlu (Hatay)
9) Azmi Ekinci (İstanbul)
10) Haydar Ali Yıldız (İstanbul)
11) Hilmi Bilgin (Sivas)
12) Mustafa Baloğlu (Konya)
13) Halil Etyemez (Konya)
14) Hüseyin Filiz (Çankırı)
15) Süreyya Sadi Bilgiç (Isparta)
16) Mehmet Babaoğlu (Konya)
17) Mehmet Erdoğan (Gaziantep)
18) Tülay Kaynarca (İstanbul)
19) Mücahit Durmuşoğlu (Osmaniye)
20) Sebahattin Karakelle (Erzincan)
21) Fatma Benli (İstanbul)
22) Ziya Altunyaldız (Konya)
23) Hüseyin Bürge (İstanbul)
Gerekçe:
Milattan önce 7000 yılına ait mağara resimleri ve
fosiller incelendiğinde, insanların daha o tarihlerde arıcılıkla ilgili
faaliyetlerde bulunduğu görülür. Tarihi bu denli eski olan arıcılık, Anadolu'da
da köklü bir geçmişe dayanır. Bal, Anadolu'nun çok eskiden beri bilinen besin
maddelerinden biridir. Hititlerin başkenti Boğazköy'de bulunan milattan önce
1300'lere dayalı bazı yazıtlardaki bulgular, arıcılığın eski Anadolu
kültürlerinde de önemli bir yer tuttuğunu göstermektedir. Ülkemizde bazı
yerleşim merkezlerinin isimlerinde “bal” sözcüğünün geçmesi, topraklarımızda
balın ve arıcılığın tarihini net bir şekilde ortaya koyan bir başka açıklama
sayılabilir.
Ülkemiz, geniş flora sahaları, çiçeklenme
için uygun mevsimleri, topoğrafik yapısı, bal verimi yüksek kır çiçekleri,
endüstri bitkileri, akasya, kestane, ıhlamur, kızılçam ormanları gibi doğal
kaynaklar yönünden arıcılık için son derece şanslı bir ülkedir. Arıcılığımız,
mevcut durumu itibarıyla önemli bir potansiyele sahip olmasına rağmen bu
potansiyelin tam olarak kullanıldığı söylenemez.
Ülkemizin
her bölgesinde arı kovanları mevcuttur. Bu kovanlardan da birbirinden farklı
lezzette çeşit çeşit bal elde edilir. Doğu Anadolu'da Bitlis, Erzurum, Kars;
Güneydoğu Anadolu'da Şemdinli; Orta Anadolu'da Ankara, Konya; Karadeniz'de
Anzer Yaylası ile Ege Bölgesi'nin bazı kesimleri bal üretiminin ülkemizdeki
çeşitliliğini ve frekansını gösterir. Zira, bilgisiz ve tecrübesiz bir üretim
anlayışı kazanç değil, zarar getirir. Öte yandan, kalitesiz ve hatta sahte bal
üretimi, denetim mekanizmasının etkili olmasının önemini sergilemektedir. Bu
açıdan sahte balla mücadele noktasında ciddi yaptırımlar elzemdir.
Son
iki yüz seneyi kapsayan Avrupa merkezli bazı buluşlar, arıcılığın fenni ve
gelişmiş metotlarla yapılır olmasını sağlamıştır. Ülkemiz, zengin üretimin ve
bu üretimin sağlıklı şartlarda oluşturulması adına stratejik bir konumdadır.
Ülkemiz arıcılığı, bitki örtüsü, iklim, coğrafi yapı ve koloni varlığı
bakımından önemli bir potansiyele sahip olup dünyada koloni varlığı ve bal
üretimi bakımından 2’nci sırada ve Avrupa Birliği ülkeleri arasında 1’inci
sıradadır. Yaklaşık 7 milyon adet arılı kovanın bulunduğu ülkemizde
arıcılık sektörü, arı ürünlerinden (bal, polen, bal mumu, propolis vb.) 600
milyon TL katma değer artı bitkisel üretimde polinasyon desteği ile endirekt
üretim artışı sağlamaktadır. Üretim miktarı ve kalitesi baz alındığında Avrupa
Birliğine girme arifesinde olan ülkemiz, Avrupa'nın yıllık 200-250 bin ton olan
bal ihtiyacını göz önüne almalı ve 102 bin ton olan üretim miktarını
artırmalıdır.
Ayrıca,
dünya kovan başına bal veriminin 25 kg olduğu düşünüldüğünde ülkemizdeki 14,5
kg bal veriminin daha yüksek seviyelere çıkarılması gerekmektedir. Bilimsel
kaynak ve bu konuda bilgi sahibi bilimsel kurumlar üretimin kalitesini
artırırken, standarda ve pazarlamaya yönelik stratejiler geliştirilmesi de
ülkemizin kazanç hanesini zenginleştirecektir. Bu konuyla ilgili bir Meclis
araştırması açılması büyük yarar sağlayacaktır.
3.- Konya
Milletvekili Mustafa Baloğlu ve 22 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/21)
Türkiye Büyük Millet Meclisi Başkanlığına
Ülkemizde
çalışma ilişkileri alanında sorunlar yaşayan mevsimlik tarım işçilerinin
çalışma koşulları ve bu konudaki tüm sorunlarının araştırılarak alınması
gereken önlemlerin belirlenmesi amacıyla Anayasa’nın 98'inci ve Türkiye Büyük
Millet Meclisi İçtüzüğü’nün 104 ve 105'inci maddeleri gereğince bir Meclis
araştırması açılmasını saygılarımızla arz ederiz.
1)
Mustafa Baloğlu  (Konya)
2)
Hüseyin Filiz  (Çankırı)
3)
Mehmet Kasım Gülpınar  (Şanlıurfa)
4)
Hacı Bayram Türkoğlu  (Hatay)
5)
Orhan Karasayar  (Hatay)
6)
Oktay Çanak  (Ordu)
7)
Mehmet Öntürk  (Hatay)
8)
Adem Yeşildal  (Hatay)
9)
Hilmi Bilgin  (Sivas)
10)
Ali Ercoşkun  (Bolu)
11)
Hasan Karal  (Rize)
12)
Sebahattin Karakelle  (Erzincan)
13)
Erkan Kandemır  (İstanbul)
14)
Osman Boyraz  (İstanbul)
15)
Nurettin Yaşar  (Malatya)
16)
Mehmet Babaoğlu  (Konya)
17)
Süreyya Sadi Bilgiç  (Isparta)
18)
Halil Etyemez  (Konya)
19)
Mehmet Erdoğan  (Gaziantep)
20)
Şirin Ünal  (İstanbul)
21)
Ziya Altunyaldız  (Konya)
22)
Mücahit Durmuşoğlu  (Osmaniye)
23)
Tülay Kaynarca  (İstanbul)
Gerekçe:

1950’li
yıllardan önce Türkiye'de göçten ziyade, toprağa bağımlılık, göç etmeme durumu
söz konusu iken, 1950’li yıllardan sonra tarımda modernizasyon ve
daha fazla arazinin tarıma açılması, özellikle Güneydoğu Anadolu Bölgesi
gerçeğinde olduğu gibi hızlı nüfus artışı, arazi dağılımındaki adaletsizlik ve
istihdam alanı ve alternatiflerinin sınırlı olması mevsimlik tarım işçisi
gerçeğini ortaya çıkarmıştır.
Çukurova'da
pamuk üretiminde başlayan mevsimlik tarım işçilerinin hikâyesi, bugün tüm
Türkiye'de neredeyse bütün ürünlerin hasat dönemlerini içine alacak şekilde
devam etmektedir. Ülke istihdamının yüzde 25'ini oluşturan tarım kesiminin
içerisinde mevsimlik işçiliğin oranı yüzde 40'lar civarındadır. Bu da kadın,
çocuk, yaşlı, genç olmak üzere yaklaşık 1 milyon insana tekabül etmektedir.
İşleyecek
toprakların olmayışı veya yetersiz oluşu vatandaşlarımızı kısmi bir göçe
zorlamaktadır. Mevsimlik tarım işçilerinin bu gurbet yolculuğu çeşitli
sosyoekonomik zorlukları da beraberinde getirmektedir. Aileleriyle birlikte
diğer illere çalışmaya giden vatandaşlarımız ulaşım, barınma, eğitim, sağlık,
güvenlik, sosyal çevreyle ilişkiler gibi konularda çeşitli sıkıntılarla karşı
karşıya kalmaktadır. Bu sıkıntıları gidermek amacıyla 24 Mart 2010 tarihli ve
2010/6 sayılı Başbakanlık Genelgesi yayımlanmıştır. Buna istinaden, Çalışma ve
Sosyal Güvenlik Bakanlığınca 2010-2013 yılları arasında Mevsimlik Gezici Tarım
İşçilerinin Çalışma ve Sosyal Hayatlarının İyileştirilmesi Projesi
başlatılmıştır. Bu kapsamda sağlık, eğitim, barınma, altyapı gibi alanlarda pek
çok mevsimlik tarım işçisine hizmet gitmiştir. 
Mevsimlik
işçilerimizin barınma ihtiyaçlarını karşılamak amacıyla çalıştıkları yerlerde
çadır köyler kurulmuş, bu yerleşim yerleri her türlü insani ihtiyaçlara cevap
verecek şekilde donatılmış, yollar yapılmış, elektrik, su, altyapı ihtiyaçları
giderilmeye çalışılmıştır. Temel ihtiyaçlarının yanında, çocuk oyun alanları
dâhil, çocukların eğitimlerini aksatmayacak uygulamalar hayata geçirilmiş,
mevsimlik işçilerimizin sadece çalışma ve yaşam koşulları değil, sosyal
güvenlik koşulları da önemli oranda iyileştirilmeye çalışılmıştır.
AK
PARTİ hükûmetleri döneminde tarımdaki mevsimsel işçilik ilk defa önemli bir
sorun kaynağı olarak tespit edilmiş, ciddi gözlem ve izlenimler yapılarak
alandaki sorunlar ortaya çıkarılmış, çözüm önerileri getirilmesiyle alakalı
önemli çalışmalar yapılmış, mevzuatlar oluşturulmuş olmasına rağmen, hâlâ
tamamen ortadan kaldırılabilmiş veyahut da tam düzene oturmuş bir alan olmadığı
da açık olarak görülmüş ve 24’üncü Dönemde 11/11/2014 tarihinde bir Meclis
araştırması komisyonu kurulmuş ve komisyon çalışmış, raporunu hazırlamış, ancak
dönemin sona ermesi nedeniyle rapor görüşülememiştir. Konunun önemi, sosyal
devlet olmanın gereği pek çok insanımızı ilgilendirmesi ve sıkıntılı alan
olması nedeniyle mevsimlik tarım işçilerinin sorunlarının daha kapsamlı olarak
araştırılması, çözüm önerilerinin getirilmesi ve uygulamasının etkinleştirilmesi
amacıyla Anayasa’nın 98'inci ve TBMM İçtüzüğü'nün 104'üncü ve 105'inci
maddeleri gereğince Meclis araştırması komisyonu kurulmasını arz ve teklif
ederiz.
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Sayın
milletvekilleri, az önceki, Sayın Canikli’nin ifadelerine dönük tutanakları
istettim. Evet, biraz zorlama yoluyla da olsa sataşma talebini haklı buluyorum,
Sayın Baluken’e sataşmadan iki dakika süre veriyorum.
Buyurun
Sayın Baluken, süreniz iki dakika.
VII.- SATAŞMALARA
İLİŞKİN KONUŞMALAR
1.- Diyarbakır
Milletvekili İdris Baluken’in, Giresun Milletvekili Nurettin Canikli’nin
yaptığı açıklaması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; özellikle AK PARTİ Grubundaki
milletvekillerinin buradaki konuşmayı iyi dinlemesini rica ediyorum. Biz hep
ifade ediyoruz ama bir türlü gerçeğin, hakikatin ne olduğunu anlamak
istemiyorsunuz. Ama bakın, bu tartışmaya biz Cumhurbaşkanı Erdoğan’ın
konuşmasıyla bir hep beraber tanıklık edelim, ondan sonra birkaç şey
söyleyeceğim. 
(Hatip
tarafından cep telefonundan bir ses kaydı dinletilmeye başlandı)
BAŞKAN
– Sayın Baluken, sizin, orada konuşmanızı Başkanlığa ve Genel Kurula hitap
ederek yapmanız lazım.
İDRİS
BALUKEN (Devamla) – Bir saniye Sayın Başkanım.
BAŞKAN
– Sayın Baluken, size sataşmadan söz verdim ve Başkanlığa ve Genel Kurula hitap
ederek kürsüden konuşmanız gerekir.
İDRİS
BALUKEN (Devamla) – Hitap edeceğim, merak etmeyin.
(Hatip,
cep telefonundan bir ses kaydı dinletmeye devam etti)
AHMET
SELİM YURDAKUL (Antalya) – Cumhurbaşkanına sataşma var! 
İDRİS
BALUKEN (Devamla) – Evet, herhâlde yeterince açıklığa kavuşmuştur değil mi
Sayın Canikli? Anayasa’nın lafzına uygun olmaması, Anayasa’nın ruhuna aykırı
olması, bölücü olarak değerlendirilmesi yorumuna eğer hâlâ aynı şekilde sahip
çıkıyorsanız herhâlde Cumhurbaşkanının da bölücü olduğunu ve Anayasa’yı
çiğnediğini düşünüyorsunuz demektir. 
CHP
ve MHP Grubu için de aynı şeyi söyleyeceğim, bir ülkenin Cumhurbaşkanının
kullanmış olduğu…
(Mikrofon
otomatik cihaz tarafından kapatıldı) 
İDRİS
BALUKEN (Devamla) – Sayın Başkan…
Eğer
“kürdistan” kelimesinden dolayı bölücülük yapıldığını düşünüyorsanız,
Anayasa’nın çiğnendiğini düşünüyorsanız, bu ülkenin temellerine dinamit
döşendiğini düşünüyorsanız, o zaman, üç grup birleşirsiniz Cumhurbaşkanı
hakkında herhâlde vatana ihanetle ilgili Mecliste bir gündem işletirsiniz. (HDP
sıralarından alkışlar)
Bunun
böyle olmadığını bir tek HDP Grubu savunuyor, “Kürdistan” kelimesini kullanmak,
bu ülkenin tarihî, siyasi, coğrafi… 
BAŞKAN
– Sayın Baluken, süreniz dolmuştur.
İDRİS
BALUKEN (Devamla) – …hakikatini ortaya koymaktır.
Teşekkür
ederim.
NURETTİN
CANİKLİ (Giresun) – Sayın Başkan…
BAŞKAN
– Sayın Canikli, buyurun.
NURETTİN
CANİKLİ (Giresun) – 10 tane sataşma var Sayın Başkan, ayrıntıya gerek yok,
izninizle…
BAŞKAN
– Ne diye sataştı Sayın Canikli?
NURETTİN
CANİKLİ (Giresun) – Hangi birini söyleyeyim Sayın Başkan, yapmayın! Açıkça
ismimi zikrederek farklı anlamlar yükledi.
OKTAY
VURAL (İzmir) – Aynı eksende olduklarını teyit etti yani, ne var bunda!
BAŞKAN
– Buyurun Sayın Canikli, size de iki dakika… 
Başka
bir sataşmaya meydan vermemek lazım.
2.- Giresun
Milletvekili Nurettin Canikli’nin, Diyarbakır Milletvekili İdris Baluken’in
sataşma nedeniyle yaptığı konuşması sırasında şahsına sataşması nedeniyle
konuşması
NURETTİN
CANİKLİ (Giresun) – Teşekkür ediyorum Sayın Başkan.
Çok
dikkatli bir şekilde dinlendiğinde Sayın Cumhurbaşkanımızın Osmanlıya
gidildiğinde, tarihe gidildiğinde bu tür tanımlamaların yapıldığını söylüyor.
Bunda bir yanlışlık yok, biz de söylüyoruz, tarihte böyleydi, doğru, ona
kimsenin bir itirazı yok. Bu, tarihtir, biz başka şeyden bahsediyoruz, biz
bugünden bahsediyoruz, biz bugünü konuşuyoruz. (HDP sıralarından gürültüler)
DİRAYET
TAŞDEMİR (Ağrı) – Tarih dışından mı bahsetti?
BAŞKAN
– Arkadaşlar, kürsüdeki hatibi dinleyelim lütfen.
MİTHAT
SANCAR (Mardin) – Birinci Meclis…
NURETTİN
CANİKLİ (Devamla) – Ayrıca, bakın, tarihi okurken tarih yazıyor bunları zaten,
kullanıyorsunuz, konuşuyorsunuz, söylüyorsunuz; kullanıyoruz, konuşuyoruz,
söylüyoruz, ondan yana problem yok ama sizin yaptığınız farklı bir şey ya da
bugün yapılmak istenen farklı bir şey. Bugün Türkiye'nin coğrafyaları bellidir,
yasal olarak bellidir, hukuki olarak bellidir, anayasal olarak bellidir. Bunun
dışında etnik kökenden giderek ırki yaklaşımlarla oraya isimlendirmeler
yapılmaya çalışılıyor ve ırki yaklaşımlardan, etnik özelliklerden gidilerek
siyasi talepler gündeme getirilmeye çalışılıyor, bizim itirazımız budur,
Anayasa’ya aykırı olan budur. Yoksa entelektüel çerçevede ve tarihî olarak
verilen isimlerin…
DİRAYET
TAŞDEMİR (Ağrı) – Cumhurbaşkanı entelektüel çerçevede mi söyledi?
NURETTİN
CANİKLİ (Devamla) – …reddi gibi bir şeyin söz konusu olmayacağını sizler de çok
iyi biliyorsunuz, bizler de biliyoruz. Buna da kimsenin bir itirazı olamaz ama
o tarihtir, tarihte kalacak. 
AYTUN
ÇIRAY (İzmir) – Her iki taraf çıktı, başladı, tarih anlattı. Tarih bilginiz
sıfır.
NURETTİN
CANİKLİ (Devamla) – Bugünkü bu yapıyı, milletimizin tekliğini, devletimizin
tekliğini, birliğini, bütünlüğünü de hiç kimse bozamaz, bunu bozmaya da
kimsenin gücü yetmez. Hiç kimse boş hayallere kapılmasın.
Hepinize
teşekkür ediyorum, saygılar sunuyorum. (AK PARTİ sıralarından alkışlar)
AYTUN
ÇIRAY (İzmir) – İki tarafın da tarihten haberi yok. Birbirinizle hesabınızı
Atatürk üzerinden görmeyin, başka şey üzerinden görün kardeşim.
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun, sizin neydi?
ENGİN
ALTAY (İstanbul) – Sayın Başkan, Sayın Canikli’ye ne için söz verdiyseniz ben
de onun için istiyorum. Sayın Baluken, Genel Kurul kürsüsünden Sayın
Cumhurbaşkanının konuşmasını dinletmek suretiyle… Sayın Cumhurbaşkanının
oradaki iddiasında Cumhuriyet Halk Partisinin “Kürt” kelimesinden, kavramından
rahatsız olduğunu belirtti, bizim kamuoyunda böyle algılanmamıza yol açtı. Çok
doğal olarak düzeltmem lazım.
BAŞKAN
– Sayın Baluken’in bu konuda size yönelik şeyi oldu mu?
ENGİN
ALTAY (İstanbul) – Evet, hem de işaret ederek söyledi.
BAŞKAN
– Buyurun, iki dakika da size söz veriyorum.
Lütfen
başka bir sataşmaya meydan vermeyelim. (CHP sıralarından alkışlar)
ENGİN
ALTAY (İstanbul) – Sataşacağız mecburen.
3.- İstanbul
Milletvekili Engin Altay’ın, Diyarbakır Milletvekili İdris Baluken’in sataşma
nedeniyle yaptığı konuşması sırasında Cumhuriyet Halk Partisine sataşması
nedeniyle konuşması
ENGİN
ALTAY (İstanbul) – Teşekkür ederim Sayın Başkan. Gerekçemi anlattım.
Sayın
Baluken’in dinlettiği konuşmada Sayın Cumhurbaşkanı, Cumhuriyet Halk Partisinin
“Kürt” kelimesinden, kavramından rahatsız olduğunu… Bize Meclis kütüphanesini
tarif ediyor, bence oraya önce kendisinin bir gitmesi lazım da… 
Önce
Cumhurbaşkanının şuna karar vermesi lazım. Sayın Cumhurbaşkanı -şimdi yanımda
yok evrakları- bir gün “Kürt sorunu yoktur.” diyor, başka bir gün başka bir
yerde “Kürt sorunu vardır.” diyor. Önce Cumhurbaşkanı bir buna karar versin,
bir. 
İkincisi:
Sayın Canikli, yerinden biraz önce yaptığı konuşmada Türkiye Büyük Millet
Meclisi kürsüsünden edilen yemine herkesin uyması gerektiğini HDP’ye atfen
söyledi ama…
NURETTİN
CANİKLİ (Giresun) – Herkese söyledim.
ENGİN
ALTAY (Devamla) – …Sayın Canikli, buna Cumhurbaşkanı dâhil mi, o da yemin etti
burada?
NURETTİN
CANİKLİ (Giresun) – Söylediğim şey çok açık, net.
ENGİN
ALTAY (Devamla) – Sayın Cumhurbaşkanının önce uyması lazım, tarafsız kalması
lazım.
Şimdi,
gelelim Kürt sorunu konusunda Cumhuriyet Halk Partisinin tavrına. Meclis
kütüphanesine gitmenize gerek yok, cep telefonunuzda TBMM’nin mobil
uygulamasını açın, 2002’de oluşan Parlamentoda Kürt sorununu ilk telaffuz eden
adam benim, 2002’den sonraki Parlamentoda. Cumhuriyet Halk Partisi, Kürt
sorununun varlığını kabul eden bir partidir. Ancak, biz farkımızı “Kürt sorunu
ayrı, PKK terör örgütü ayrı” diye de ortaya koyan bir partiyiz, sizin gibi
elmayla armudu birbirine karıştırmıyoruz. Yeri gelip terör örgütleriyle
pazarlık yapıp ondan sonra onlara verdiğiniz sözleri tutmadığınız için tonlarca
bombanın patlamasına Cumhuriyet Halk Partisi sebep olmamaktadır. (CHP
sıralarından alkışlar) 
İDRİS
BALUKEN (Diyarbakır) – Sayın Başkan…
BAŞKAN
– Buyurun Sayın Baluken.
İDRİS
BALUKEN (Diyarbakır) – Aynı gerekçeyle ben de sataşmadan söz istiyorum.
BAŞKAN
– Ne dedi?
İDRİS
BALUKEN (Diyarbakır) – Her iki sayın hatip de bana sataştılar konuşmalarında.
BAŞKAN
– Yani içeriği ne?
İDRİS
BALUKEN (Diyarbakır) – Şimdi, Sayın Engin Altay, Meclis kütüphanesine uğramadan
burada bazı bilgiler verdiğimi söyledi yani biz hiçbir zaman bilgiye dayanmadan
Genel Kurula bilgi sunmayız. Sayın Canikli de hâlâ yapmış olduğumuz siyasetin
bir bölücü siyaset olduğunu ifade etti.
BAŞKAN
– Buyurun iki dakika, başka bir sataşmaya meydan vermeyelim lütfen.
4.- Diyarbakır
Milletvekili İdris Baluken’in, Giresun Milletvekili Nurettin Canikli ile
İstanbul Milletvekili Engin Altay’ın sataşma nedeniyle yaptıkları konuşmaları
sırasında şahsına ve Halkların Demokratik Partisine sataşmaları nedeniyle
konuşması
İDRİS
BALUKEN (Diyarbakır) – Tekrar Genel Kurulu saygıyla selamlıyorum.
Doğrusu
artık size nasıl izah edelim bilmiyoruz, özellikle bu AK PARTİ Grubu için
diyorum. Arkadaşlar, bakın, Cumhurbaşkanının grup konuşmasını siz de
İnternet’ten indirin, dinleyin. Diyor ki: “Osmanlı döneminden beri Doğu ve
Güneydoğu Bölgemizin adı Kürdistan eyaletidir. İlk Meclis tutanaklarında da
eğer bakılırsa buraya gelen milletvekilleri Kürdistan mebuslarıdır. Her kim ki ‘Kürdistan’
kelimesini kullananları bölücülükle suçluyorsa Gazi Mustafa Kemal’i de
bölücülükle suçluyor demektir.” Bu kadar yalın, bu kadar açık, bu kadar net bir
şekilde, bizim yıllardır ifade ettiğimiz realiteleri kendisinin de dile
getirdiği bir konuşmadır.
Şimdi,
bunu hiç bağlamından falan koparmaya gerek yok. Yani, Tayyip Erdoğan kullanmasa
“Kürdistan realitesi” olmayacak mı? Yine olacak, yine söyleyeceğiz ama bir
Cumhurbaşkanının bunu kullanıyor olması, sizler açısından da milletvekilleri
açısından da önemsenmesi gereken bir konudur. Bu Anadolu, Mezopotamya tarihine
baktığınızda, Türkiye “Kürdistan” tarihine baktığınızda “Kürdistan” gerçeği
Sultan Sencer döneminden, Yavuz Sultan Selim’in İdrisi Bitlisi’ye yazdığı
mektuplardan, ilk Meclisin tarihî tutanaklarından Cumhurbaşkanı Erdoğan’a kadar
uzanan tarihsel bir realiteye denk geliyor.
O
nedenle bu konularda bir daha Meclisin zamanını da heba etmeyin, Meclisin
gündemini de işgal etmeyin. Kürt de Kürdistan da bir realitedir. Bunu demek
ırkçılık değildir, tam tersine, Kürt halkının gasbedilen haklarını, dilini, kimliğini,
kültürünü diğer bütün halklarla eşit seviyede savunmak en insani olan duruştur,
hepinizi bu insani duruşa davet ediyoruz. (HDP sıralarından alkışlar) 
BAŞKAN
– Teşekkürler Sayın Baluken.
NURETTİN
CANİKLİ (Giresun) – Sayın Başkan... 
OKTAY
VURAL (İzmir) – Sayın Başkan...
BAŞKAN
– Sayın Canikli...
NURETTİN
CANİKLİ (Giresun) – Sayın Altay biraz önce “Terör örgütleriyle pazarlık yapıldı
ve uyulmadı.” şeklinde gerçeği yansıtmayan bir töhmette bulundu.
ENGİN
ALTAY (İstanbul) – Verdiğiniz sözleri tutmuyorsunuz ki adamlar bomba
patlatıyor.
BAŞKAN
– Buyurun Sayın Canikli, iki dakika, başka sataşmaya meydan vermeyelim lütfen.
Sayın
milletvekilleri, herkes kendi kanaatini ifade ediyor yani kimse kimsenin
kanaatini paylaşmak zorunda değil ama saygıyla dinlemek durumunda. Dolayısıyla,
her kanaatini serdeden de “Bana sataşıyor.” diye lütfen bir daha söz istemesin.
ENGİN
ALTAY (İstanbul) – Peşinen önümüzü bağlıyorsun Başkanım, sataşmazsa niye söz
isteyelim!
BAŞKAN
– Buyurun Sayın Canikli.
5.- Giresun
Milletvekili Nurettin Canikli’nin, İstanbul Milletvekili Engin Altay’ın sataşma
nedeniyle yaptığı konuşması sırasında Adalet ve Kalkınma Partisine sataşması
nedeniyle konuşması
NURETTİN
CANİKLİ (Giresun) - Teşekkür ederim Sayın Başkan. 
Türkiye’de
bir zamanlar Kürt sorunu vardı. Kürt sorununun olduğu dönemlerde, Kürt
sorununun olduğu, hiç kimsenin cesaret edemediği, dile dahi getiremediği,
ağzına almaktan çekindiği bir dönemde Sayın Cumhurbaşkanımız -o dönemde Sayın
Başbakanımız- tarafından cesaretle dile getirilmiştir. Evet, doğru, Kürt sorunu
vardı. 
PERVİN
BULDAN (İstanbul) – Niçin gereklerini yerine getirmiyorsunuz?
İDRİS
BALUKEN (Diyarbakır) – Sen niye inkâr ediyorsun o zaman?
NURETTİN
CANİKLİ (Devamla) - Gerçekten, ciddi asimilasyon sıkıntıları yaşandı,
ayrımcılık yapıldı…
İDRİS
BALUKEN (Diyarbakır) – “Kürdistan realitesi” de vardır, bunu da kabul et. 
NURETTİN
CANİKLİ (Devamla) - …ciddi anlamda baskılarla karşı karşıya kaldı o bölgede
yaşayan Kürt vatandaşlarımız. 
DİRAYET
TAŞDEMİR (Ağrı) – Şimdi ne oldu?
NURETTİN
CANİKLİ (Devamla) - Bunları biz biliyoruz, bunları söyledik ve ilk defa
kurumsal olarak bu kadar yüksek sesle dile getiren siyasi parti de AK PARTİ’dir
ve onun o zamanki Genel Başkanı, bugünkü Cumhurbaşkanımızdır. 
İDRİS
BALUKEN (Diyarbakır) – Niye “Kürdistan realitesi”ni inkâr ediyorsun?
NURETTİN
CANİKLİ (Devamla) - Doğru mu, doğru? Neden söylendi? Çünkü baskılar vardı, ana
dillerini dahi konuşmakta bölgedeki vatandaşlarımız sıkıntı yaşıyordu. 
DİRAYET
TAŞDEMİR (Ağrı) – Şimdi de izin vermiyorsunuz. 
NURETTİN
CANİKLİ (Devamla) - Bunu biliyoruz, sayısız örnekleri var. Cezaevinde, Türkçe
bilmeyen bir annenin, oğluyla ana dilinde konuşamaması gibi garabetleri bu ülke
yaşadı. Hiç kimsenin dile getiremediği dönemde biz bunları dile getirdik. 
MAHMUT
TOĞRUL (Gaziantep) – Biraz önce “Kürdistan”a niye karşı çıktınız?
NURETTİN
CANİKLİ (Devamla) - Ama, artık bunların tamamı AK PARTİ dönemlerinde tarih
oldu, ortadan kaldırıldı, bitti. 
İDRİS
BALUKEN (Diyarbakır) – “Kürdistan realitesi” var mıdır, yok mudur?
NURETTİN
CANİKLİ (Devamla) - Onlar bittiği için bugün Kürt problemi yoktur ama terör
problemi vardır. (AK PARTİ sıralarından alkışlar) Kürt problemini çözdüğümüz
gibi terör problemini de çözeceğiz. 
MAHMUT
TOĞRUL (Gaziantep) – “Kürdistan” ne oldu “Kürdistan”?
TUĞBA
HEZER ÖZTÜRK (Van) – 10 yaşındaki çocuk terör mü?
NURETTİN
CANİKLİ (Devamla) - Bakın, herkesi samimiyet testine davet ediyorum. Yıllardan
beri bakın, elli yıl, altmış yıl, her neyse bu ülkede o bölgede yaşayan Kürt
vatandaşlarımıza söylüyoruz. 
İDRİS
BALUKEN (Diyarbakır) – Konuşarak çözelim, konuşarak Sayın Canikli, diyalogla. 
NURETTİN
CANİKLİ (Devamla) - Vatandaşlarımıza yapılmadık baskı, işkence kalmadı, asimile
etmeye çalışmak da dâhil olmak üzere. 
DİRAYET
TAŞDEMİR (Ağrı) – Bitmiş mi, şimdi de aynı devam ediyor. 
NURETTİN
CANİKLİ (Devamla) - O dönemleri biliyoruz ama bugün hiçbir yerde, hiçbir
noktada, Türkiye’nin hiçbir yerinde buna benzer sorunlar yoktur, bundan dolayı
takibata uğrayan…
DİRAYET
TAŞDEMİR (Ağrı) – Sokağa çıkma yasağı nedir? Cezaevleri niye dolu?
NURETTİN
CANİKLİ (Devamla) - …yasaklanan herhangi bir durum söz konusu değildir ve
olmayacaktır da. O yüzden, bir çelişki yoktur, Sayın Cumhurbaşkanımızın
ifadesinde bir çelişki yoktur. Gerçeği bu kadar samimiyetle, cesaretle söyleyen
başka bir lider de yoktur. 
Hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkürler Sayın Canikli. 
OKTAY
VURAL (İzmir) – Sayın Başkan…
BAŞKAN
– Sayın Vural…
OKTAY
VURAL (İzmir) – Sayın Başkan, tabii, bu tartışmayla ilgili…
BAŞKAN
– Arkadaşlar, Sayın Vural konuşuyor. 
OKTAY
VURAL (İzmir) – …vatandaşlarımızın gözü önünde tecelli eden bu tartışma,
aslında, Sayın Canikli’nin, yerinden vatan toprağının “kürdistan” olarak
nitelendirilmesine karşılık ortaya koyduğu tavra anlam kazandırmanın önemli olduğunu
ifade edecekken, şimdi kürsüde, Mecliste ifade edilmiş “kürdistan” ifadesine
karşılık tavır oluşturan…
İDRİS
BALUKEN (Diyarbakır) – Sayın Başkan, Oktay Bey’e hangi gerekçeyle söz verdiniz?
Grup Başkan Vekili de değil.
ERKAN
AKÇAY (Manisa) – Sözünü kesmeyelim.
İDRİS
BALUKEN (Diyarbakır) – Yani eğer böyle bir usul varsa milletvekillerimiz de tek
tek kalkıp siyasi partimizin propagandasını, görüşlerini dile getirirler. 
ERKAN
AKÇAY (Manisa) – Sözünü kesmeyelim efendim, sözünü kesmeyelim.
BAŞKAN
– Ne için söz talep ettiğini sordum, şimdi onu izah ediyor. 
İDRİS
BALUKEN (Diyarbakır) – Ama, yani, bu söz talebiyle ilgili bir şey yok ortada.
Grup Başkan Vekillerine bu konuda bir tasarruf hakkı var ama…
BAŞKAN
– Sayın Baluken, benim takdirime lütfen karışmayın, o, benim takdirimdir,
kanaatimi…
İDRİS
BALUKEN (Diyarbakır) – Oktay Bey şu anda Grup Başkan Vekili değil. 
ERKAN
AKÇAY (Manisa) – Neden değil?
İDRİS
BALUKEN (Diyarbakır) – Dolayısıyla, ne için söz verdiğinizi biz anlayamadık,
bize izah ederseniz… 
BAŞKAN
– Dinleyelim ne için söz talep…
OKTAY
VURAL (İzmir) – Sayın Başkan, tabii, Grup Başkan Vekili olduğumu bilmeyenin bu
konuşmayı yapmış olmasının gerçekten ayıbı kendisine aittir. Dolayısıyla, kendi
yanlışını size düzelttirmek istemesi de bir garabettir doğrusu. Grup Başkan
Vekili olup olmadığı sorgusunu kendisine de iletmek lazım kendisi Grup Başkan
Vekili mi, değil mi, diye. Dolayısıyla, bir grubun söz hakkı varken başka bir
grubun bu konuda dil uzatması haddine değildir. Önce haddinizi bileceksiniz. 
İDRİS
BALUKEN (Diyarbakır) – Siz haddinizi bileceksiniz. Bir yanlışlık varsa…
OKTAY
VURAL (İzmir) – Haddinizi bileceksiniz, burada hangi sıfatla, benim sıfatımı
tayin edecek de siz değilsiniz, ona göre. (MHP sıralarından alkışlar)
İDRİS
BALUKEN (Diyarbakır) – Normal konuşun. 
BAŞKAN
– Sayın Vural, Genel Kurula hitap edin lütfen. 
OKTAY
VURAL (İzmir) – Dolayısıyla, bilmeyen bir kimsenin…
İDRİS
BALUKEN (Diyarbakır) – Ne hakla söz aldığını gerekçelendirmek zorunda. 
BAŞKAN
– Sayın Baluken, Grup Başkan Vekili Sayın Vural. 
OKTAY
VURAL (İzmir) – Ya, Meclisi sen mi yönetiyorsun? Sen mi yönetiyorsun Meclisi
ya? 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken…
İDRİS
BALUKEN (Diyarbakır) – Bizim basından okuduğumuz haberlerde farklı bilgiler
vardı, o nedenle bir yanlışlık varsa da doğru dürüst ifade edelim, rencide
ederek hitap edilmez. 
BAŞKAN
– Sayın Baluken, buraya Grup Başkan Vekili olarak grup önerisi getirmiş. Kaldı
ki, bu, benim takdirimdir. 
İDRİS
BALUKEN (Diyarbakır) – Gerekçesini size sunmak zorunda. 
OKTAY
VURAL (İzmir) – Sayın Başkan, her milletvekilinin söz talebi hakkı vardır, bir
milletvekilinin…
İDRİS
BALUKEN (Diyarbakır) – Grup Başkan Vekili de olsa sunmak zorunda. (MHP
sıralarından gürültüler)
OKTAY
VURAL (İzmir) – Meclisi herhâlde HDP yönetmiyor. Burada değil bir Grup Başkan
Vekili, bir milletvekili olarak da sözümüzü istediğimiz yerde, istediğimiz
zamanda, kimsenin kısıtlamasına gerek kalmaksızın kullanmasını da biliriz.
BAŞKAN
– Evet Sayın Vural…
OKTAY
VURAL (İzmir) – Bizim söz hakkımızı HDP mi tayin edecek canım? 
BAŞKAN
– Burada Meclis, gündemine hâkimdir. Meclis Başkanlık Divanı kendi kararını
uygular, kimsenin tesirinde kalmaz Sayın Vural.
Buyurun.
OKTAY
VURAL (İzmir) – Herkes sınırını bilecek. Meclis Başkan Vekili yönetiyorsa burada
bir milletvekilinin hangi söz talebini neden istediğinin tayin yeri Meclis
Başkan Vekilidir. 
BAŞKAN
– Arkadaşlar lütfen…
OKTAY
VURAL (İzmir) – Onun için herkes haddini bilsin. 
BAŞKAN
– Buyurun Sayın Vural.
OKTAY
VURAL (İzmir) – Sayın Nurettin Canikli’nin Meclis Genel Kurulunda kullanılan
bir kelime -“kürdistan” kelimesi- münasebetiyle bunun yanlış olduğunu ifade
etmesini gerçekten Türkiye’nin çok önemli yanlışlardan dönmesinin bir nişanesi
olarak görmüştüm ama Meclis kürsüsünde, bu defa, dönemin Başbakanının -şimdi
Sayın Cumhurbaşkanının- kullandığı “kürdistan” kelimesi karşısında bununla
ilgili bir ifade kullanmayıp bununla ilgili bir ifadenin yanlış olduğunu
zikretmemesinin de çok büyük bir yanlışlık olduğunu ifade etmek istiyorum.
NURETTİN
CANİKLİ (Giresun) – O ifadeyi kullanmak bile istemedim. Bakın, o ifadeyi
kullanmadım bile.
OKTAY
VURAL (İzmir) – Burada “kürdistan” kelimesine karşı çıkıyorsanız burada da
karşı çıkacaktınız. 
NURETTİN
CANİKLİ (Giresun) – Kullanmadım bile Oktay Bey, kullanmadım.
OKTAY
VURAL (İzmir) – Sayın Cumhurbaşkanının yaptığı, kim olursa olsun, bir yanlışı
ifade etmek için o yanlışı ifade ediyorsanız orada da ifade edecektiniz.
NURETTİN
CANİKLİ (Giresun) – Tarihî bir gerçekten bahsediyoruz Sayın Vural. Yapmayın
Allah aşkına ya!
OKTAY
VURAL (İzmir) – Sayın Başkan, Meclis kürsüsünde dönemin Başbakanının ifadesiyle
Milliyetçi Hareket Partisine yönelik bir sataşma olmuştur. Bu bakımdan bu
sataşmayı düzeltmek ve Milliyetçi Hareket Partisinin bu konuda görüşünü yüce
Genel Kurula ifade etmek üzere sataşmadan dolayı söz talep ediyorum.
BAŞKAN
– Sayın Vural, Sayın Baluken’in eğer bir sataşması varsa veya diğer gruplardan
bir sataşma varsa ona yönelik olarak ben size sataşmadan söz vereyim. 
ENGİN
ALTAY (İstanbul) – Cumhurbaşkanının sataşması var.
OKTAY
VURAL (İzmir) – Sayın Başkan, biraz önce Sayın Engin Altay için verdiğiniz söz
talebini Milliyetçi Hareket Partisine vermemekte neden ısrar ettiğinizi
anlayamıyorum. 
BAŞKAN
– Ona da aynısını sordum, Sayın Baluken’i işaret etti.
OKTAY
VURAL (İzmir) – Efendim, Meclis kürsüsünde ifade edilen kimin sözü olursa olsun
Meclis kürsüsünde ifade edilmişse ona cevap hakkımız vardır.
BAŞKAN
– Aynı şekilde size de vereceğim ama Sayın Altay’a da sordum, o HDP sözcüsünden
böyle bir sataşmanın olduğunu ifade etmişti. Ben aynı gerekçeyle size de söz
veriyorum. 
İki
dakika buyurun Sayın Vural.
OKTAY
VURAL (İzmir) – Sayın Yusuf Halaçoğlu efendim.
BAŞKAN
– Buyurun Sayın Halaçoğlu, iki dakika.
Başka
bir sataşmaya meydan vermeyelim lütfen.
6.- Kayseri
Milletvekili Yusuf Halaçoğlu’nun, Giresun Milletvekili Nurettin Canikli’nin
sataşma nedeniyle yaptığı konuşması sırasında Milliyetçi Hareket Partisine
sataşması nedeniyle konuşması
YUSUF
HALAÇOĞLU (Kayseri) – Değerli milletvekilleri, kişinin okuduğunu öncelikle
anlaması gerekir. Cumhurbaşkanı olması doğru söylediği anlamına gelmez. Sayın
Cumhurbaşkanı 2011’de Avrupa Konseyinde de “Haçlı Seferleri Doğu’ya medeniyet
getirmişti.” demişti. 
AYŞE
KEŞİR (Düzce) – Yok ya!
YUSUF
HALAÇOĞLU (Devamla) – Videosunu dinletirim. 
Dolayısıyla
orada “Kürdistan” olarak Doğu ve Güneydoğu Anadolu Bölgesi’nden bahsetmiyor;
her şeyden önce, gizli tutanakları tekrar okuduğunuz zaman anlarsınız çünkü ilk
Meclis döneminde Musul ve Kerkük bölgesi de, hâlâ Irak’ın kuzeyi de Osmanlı
Devleti’ne aittir. Dolayısıyla o bölgelerde “Kürdistan” vardır, Anadolu’da
hiçbir zaman Kürdistan olmamıştır. Anadolu’da, Kürtlere ait bir tane millî,
mimari eser yoktur; yine, bir tane beylik yoktur tarih boyunca. 
DİRAYET
TAŞDEMİR (Ağrı) – Sizin yazdığınız tarih.
YUSUF
HALAÇOĞLU (Devamla) - Dolayısıyla ne zaman vardır? 1847 yılında bir Kürdistan
Eyaleti kurulmuştur; o da 1839 Tanzimat Fermanı’nda Batılıların isteği üzerine,
o da 1864’te kaldırılmıştır. Dolayısıyla Anadolu’da hiçbir zaman Kürdistan
olmamıştır. Cumhurbaşkanı da, bu sözü dolayısıyla kendisini düzeltmelidir. 
Bir
defa, tekrar ediyorum, tarihî gerçekler; hepsinin belgesi mevcuttur… İsterseniz
kabul edin isterseniz etmeyin ama Adalet ve Kalkınma Partisinin Cumhurbaşkanına
rağmen Kürdistan olmadığının söylenmesi gerektiğini söylemesi de kayda
değerdir. 
Hepinize
teşekkür ediyorum. (MHP sıralarından alkışlar)
BAŞKAN
– Teşekkür ediyorum. 
Birleşime
on dakika ara veriyorum. 
Kapanma Saati: 16.32
İKİNCİ OTURUM
Açılma Saati: 16.52
BAŞKAN: Başkan Vekili Ahmet AYDIN
KÂTİP ÜYELER : İshak GAZEL (Kütahya),
Ali Haydar HAKVERDİ (Ankara)
------0-----
BAŞKAN
– Türkiye Büyük Millet Meclisinin 13’üncü Birleşiminin İkinci Oturumunu
açıyorum.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti
Grubu Önerileri
1.- MHP Grubunun,
Grup Başkan Vekili İzmir Milletvekili Oktay Vural tarafından, Suriye ve Irak’ta
meydana gelen gelişmelerin millî güvenlik ve menfaatimize ve Türkmen varlığına
etkileri ve bu konuda dış politikamızın temel hedef ve çizgisi hakkında
8/12/2015 tarihinde Türkiye Büyük Millet Meclisi Başkanlığına verilmiş olan
genel görüşme önergesinin, Genel Kurulun 10 Aralık 2015 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
10/12/2015
Türkiye Büyük Millet Meclisi Başkanlığına
Danışma
Kurulunun 10 Aralık 2015 Perşembe günü (bugün) toplanamadığından grubumuzun
aşağıdaki önerisinin, İç Tüzük'ün 19'uncu maddesi gereğince Genel Kurulun
onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:

8
Aralık 2015 tarih, 278 sayıyla TBMM Başkanlığına İzmir Milletvekili ve MHP Grup
Başkan Vekili Oktay Vural'ın verdiği, "Suriye ve Irak'ta meydana gelen
gelişmelerin millî güvenlik ve menfaatimize ve Türkmen varlığına etkileri ve bu
konuda dış politikamızın temel hedef ve çizgisi" hakkında verdiğimiz genel
görüşme açılması önergemizin 10/12/2015 Perşembe günü (bugün) Genel Kurulda
okunarak görüşmelerinin bugünkü birleşiminde yapılması önerilmiştir.
BAŞKAN
– Milliyetçi Hareket Partisi Grubu önerisi lehinde ilk söz Ümit Özdağ,
Gaziantep Milletvekili.
Buyurun
Sayın Özdağ. (MHP sıralarından alkışlar)
ÜMİT
ÖZDAĞ (Gaziantep) – Sayın Başkan, değerli milletvekilleri; Orta Doğu bölgesi,
bir bölgesel iç savaştan geçiyor. Bu bölgesel iç savaşta şu ana değin bölgesel
ve küresel güçlerin bir vekâleten savaş süreci içerisinde olduğunu görüyoruz.
Son günlerde gerçekleşen gelişmelerle ne yazık ki bu vekâleten savaşın asaleten
savaşa dönüşme ihtimali de ortaya çıktı. Bu bölgesel iç savaş bölgede var olan
ulus devletlerin etnik ve mezhep fay hatları boyunca gerçekleşiyor. Orta Doğu
iç savaşının sonunda bu savaşın parçası olan ulus devletlerin etnik ve
mezhepsel fay hatları boyunca parçalanması hedefleniyor. 
Esasen
bu projenin 1974’e kadar geri gittiğini biliyoruz. 1974’te, petrol krizi
sonrasında, dönemin önemli Amerikalı devlet adamı Henry Kissinger Arap
dünyasında ortaya çıkan ve Abbasilerden sonra ilk kez görülen millî bilincin
nasıl dağıtılabileceği üzerine bir çalışma yapılmasını istemişti. Bu konuda
bildiğimiz ilk çalışma 1978 Haziranında Preston Üniversitesinde Bernard
Lewis’in başkanlığında yapılan gizli toplantıydı ve bu toplantıda Orta Doğu’nun
Lübnanlaşması -o zaman bu kavram kullanılıyordu, çünkü Lübnan değişik etnik
gruplardan ve mezheplerden oluşuyordu- daha sonra da Orta Doğu’nun
Balkanlaşması kavramları tartışıldı. Bernard Lewis’in başkanlığında yapılan bu
toplantıda ortaya çıkan proje, Orta Doğu’daki bütün mezheplerin ve bütün etnik
grupların kendi millî devletlerine sahip olması, sonra da bunların bir Osmanlı
modeliyle federasyon veya konfederasyonda birleştirilmesiydi. 
Bunu
somut bir şekilde, bu düşünce çizgisini, Şubat 1982’de Dünya Siyonist Örgütünün
yayın organında çıkan, Oded Yinon tarafından yazılan bir makalede gördük.
“İsrail İçin 1980’lerde Güvenlik Stratejisi” başlığını taşıyan bu yazıda,
Preston Üniversitesinde yapılan toplantıda ortaya atılan temel görüşün
geliştirilmiş hâli ortaya kondu ve Yinon, İsrail’in güvenliği için Suriye’nin
4’e, Irak’ın da 3’e bölünmesi gerektiğini ortaya attı. Yine, bu görüşü, Bernard
Lewis tarafından hemen 1991’de, Basra Körfezi Savaşı’ndan sonra Foreign Affairs
dergisinde yazılan makalede Orta Doğu’da Arap milliyetçiliğinin bittiği ve Arap
milliyetçiliğinin yerini bundan sonra radikal İslamcılığın alacağı tezi ve Orta
Doğu’nun artık yeniden Lübnanlaşma süreci içerisine gireceği tezi devam
ettirdi. 1996’da bu sefer Washington’dan bu tezin devamının geldiğini gördük ve
Richard Perle’ün başkanlığındaki bir grubun yazdığı yazıda, Yinon’un
makalesinin, yani Orta Doğu’nun parçalanması gerektiğinin ve parçalanmanın
hangi halkların üzerinde olması gerektiğinin ortaya atıldığını okuma şansını
elde ettik.
Tabii,
belki, elimize geçen en önemli belge, Orgeneral Wesley Clark’ın -ki NATO’nun
Avrupa Birlikleri Komutanı- hemen 11 Eylülden sonra Pentagonda Kasım 2001’de
yaptığı görüşmede kendisine “Irak’la başlayacağız; Suriye, Lübnan, Libya, İran,
Somali ve Sudan bölünecek.” diye Pentagonlu kurmay subaylar tarafından,
Amerikan kurmay subayları tarafından bilgi verildiğini anılarında yazıyor.
Nihayet, Haziran 2006’da da Amerikalı istihbaratçı Ralph Peters’ın yazmış
olduğu “Kanlı Sınırlar: Daha İyi Bir Orta Doğu Nasıl Görünür?” adlı çalışmayı
görme imkânımız oldu. Yani, bir Balkanlaştırma konseptinin şu anda Orta Doğu’ya
uygulanmaya çalışıldığını görüyoruz.
Hâl
böyleyken, Orta Doğu’da büyük politikalar yapmayı hedefleyen, Şam’da Emevi
Camisi’nde cuma namazı kılmayı tasarlayan, Suriye’de her köyde ne olduğunu
bildiğini iddia eden iktidarın, ne yazık ki, üzülerek söylüyorum, bütün bu
gelişmeler, bölgesel iç savaş gelişmeleri sırasında Diyarbakır’da on günden
beri bir sokağa cumhuriyet savcısını sokamadığını görüyoruz. Evet, bir
cumhuriyet savcısını bu devlet bir sokağa sokamıyor ve Sur’da PKK, bölgesel bir
kalkışmanın temellerini hazırlamak için bir ayaklanma çalışması içerisinde.
Bu
olurken yine Meclisin bilgisinden kaçırılan bir başka husus, müttefik güçlerin,
Amerika Birleşik Devletleri başta olmak üzere; Adana, Diyarbakır, Batman, Sinop
ve Malatya’ya yerleşmek üzere hazırlık yapmaları ve Amerikalılarla yapılan
askerî görüşmeler. Şimdi, bu coğrafyanın yani Amerikan askerlerinin gelmesi
beklenen coğrafyanın aynı zamanda PKK’nın bir kalkışmaya hazırlandığı coğrafya
olduğunu da görüyoruz. Bir an için kendi kendinize lütfen sorun “Bu, akıllıca
bir iş mi?” PKK’nın kalkışma yapmayı tasarladığı coğrafyaya bu Meclisin 1 Mart
tezkeresinde reddettiği sayıya yakın bir Amerikan askerini getirmeyi düşünmek
ve bunun konuşmalarını yapmak. 
Yine,
bütün bunlar olurken bir süre önce bir Rus uçağını düşürüyoruz ve Rus uçağını
düşürürken de iki gerekçemiz olduğunu söylüyor Hükûmet; bunlardan bir tanesi
“Hava sahamız ihlal edildi.” Bu doğru, hava sahamızın -birçok kez uyarmamıza
rağmen- ihlal edilmesi kabul edilebilir gibi değil ama 2014 senesi içinde hava
sahamız 114 kez ihlal edilmiş. Demek ki 114 uçak düşürmemiz lazım. Hadi üçüncü
seferde düşürüyoruz diyelim, 114’ü 3’e bölün; 30, 32 tane, 35 tane uçak
düşürmemiz gerekiyor. Demek ki bu hava sahası ihlali o kadar, çok önemli
görünen bir husus değil. 
İkincisi,
Bayır Bucak Türkmenlerini korumak için bu girişimin yapıldığı iddiası. AKP
hükûmetleri -ne yazık ki- 2004’ten bu yana, Orta Doğu’da bütün taraflara eşit
mesafe ilkesini benimsediğinden bu yana Türkmenler yalnız bırakılmışlardır ve
bu yalnızlığın sonunda, sayıları 10 milyonu bulan Orta Doğu Türkmenliğinin
sıklet merkezini oluşturan Suriye ve Irak Türkmenliği 1918’den bu yana
yiyebildiği en ağır darbeyi yemiştir ve yemeye de devam etmektedir.
Irak’ta
Kerkük, Telafer, Tuzhurmatu, Beşir gibi Türkmen kentlerinde katliamlar
gerçekleşirken AKP hükûmetleri susmuştur. KDP ve KYB’nin infazcıları Kerkük’te
Türkmenleri infaz ederken AKP hükûmetleri susmuştur. Telafer’de ABD ve
peşmerge, Telafer’i 5 kez muhasara edip saldırırken birincisinde Sayın Gül’ün
karşı çıkışı dışında AKP hükûmetleri susmuştur. 
Suriye'de
Türkmenlere yapılan etnik temizliğin boyutlarını biz söylemiyoruz, Suriye insan
hakları örgütleri söylüyor ve onlar karşı çıkarken yine AKP hükûmetleri
susmuştur. Demek ki aslında, Türkmenlere yönelik de ciddi bir politika yoktur
ve Türkmenler de söylenildiğinin aksine, silahla Türkiye tarafından
desteklenmemektedir, tek başlarına bırakılmışlardır.
Şimdi,
bölgemizde büyük bir savaş yaklaşıyor. Doğu Akdeniz’de 12 ulusun 36 gemisi bir
araya geldi, savaş uçakları bölgeye yığılmış durumda. Bunu çok kısa zamanda
kara güçleri de izleyecek. İstemeseniz bile bu ortamdan savaş çıkabilir. 
(Mikrofon
otomatik cihaz tarafından kapatıldı) 
ÜMİT
ÖZDAĞ (Devamla) – Ben burada, sadece Milliyetçi Hareket Partisi Milletvekili
olarak değil, bir Türkiye Cumhuriyeti vatandaşı olarak bu Meclisin bu durumu
öncelikle ele alması ve değerlendirmesi gerektiğini düşünüyorum.
Hepinizi
saygıyla selamlıyorum, sağ olun. (MHP sıralarından alkışlar) 
BAŞKAN
– Teşekkür ediyorum Sayın Özdağ. 
Milliyetçi
Hareket Partisi Grubu önerisi aleyhinde ilk söz Hişyar Özsoy, Bingöl
Milletvekili. 
Buyurun
Sayın Özsoy. (HDP sıralarından alkışlar) 
ENGİN
ALTAY (İstanbul) – “Hişyar” ne demek?
HİŞYAR
ÖZSOY (Bingöl) – Sayın Başkan, değerli milletvekilleri; hepinizi saygıyla
selamlıyorum öncelikle.
“Hişyar”
ne diye sordular, “uyanık, zihni açık” demek. Hem “literal” anlamda “zihni
açık” hem de metaforik anlamda “zihni açık” demek, Kürtçe. 
Şimdi,
ben şuradan başlamak istiyorum. 
Az önce bence çok talihsiz bir tartışma
oldu “kürdistan” kavramı üzerinden. O tartışmayı bir daha başlatmak gibi bir
niyetimiz yok. Yalnız, o tartışmada yani neredeyse hiçbir cümlesine
katılmadığım Sayın Caniklioğlu’nun bir belirlemesine katıldığımı ifade ederek
başlamak istiyorum.
Sayın
Caniklioğlu yaptığı konuşmada…
NURETTİN
CANİKLİ (Giresun) – “Caniklioğlu” değil, Canikli.
HİŞYAR
ÖZSOY (Devamla) – Pardon, özür dilerim.
Sayın
Canikli yaptığı konuşmasında şöyle dedi: “Meselelere ırki yaklaşmamak lazım.”
“Kürt” ve “kürdistan” kelimelerinin kullanılışınıda herhâlde bu anlamda
kullandı yani ırki bir çerçevede kullanılmış gibi konuştu; ona katılmıyorum ama
evet, meselelerimize bizim ırki, soy üzerinden yaklaşmamamız gerekiyor. 
Bu,
bugün tartıştığımız konu açısından şu anlamda önemli: Evet, orada Türkmen
vatandaşlarımız, Türkmen halkımız ciddi sıkıntılar içerisinde ancak Suriye’de
yaşayan bütün halklar ciddi sıkıntılar içerisinde. Bakın, Türkmen halkı
konusundaki bu hassasiyeti, biz mesela Mart 2014’te Ermeniler oradan sürülürken
de keşke insani bir yaklaşımla gösterebilseydik, mesela Kürtler Kobani’de
direnirken keşke gösterebilseydik. Onlara da… İnsani temelde biz meseleye
baktığımız zaman, mesele artık soy, ırk kavramının dışına çıkmış olurdu. Belki,
o anlamda bütünlüklü bir insani yaklaşımı da biz geliştirebilirdik. 
Şimdi,
Türkmenler dört yıldır, sadece dört değil altmış yıldır Suriye’de dünya kadar
sıkıntı yaşıyorlar. Sormak lazım: Neden 2015 yılında Türkmenler bu kadar önemli
bir konu oldu bir anda Türkiye gündeminde, insanlar sokaklara döküldüler? Esad
beş yıl önce Türkmenlere çok mu iyi davranıyordu? Ne oldu? Ne değişti? Değişen
şudur: Bakın, Türkiye'nin Suriye’ye dair tehdit algısını değiştirmesi
gerekiyor. Türkiye'nin, Türkiye Cumhuriyeti devletinin ve Hükûmetinin Suriye’ye
bakış açısı maalesef, Kürt tehdidiyle şekillenmiş durumda. Özellikle, Kürtlerin
3 tane kantonu var biliyorsunuz, birbirinden coğrafik anlamda ayrılmış 3
kanton; o 3 kantondan 2 tanesi bu yazın birleşince tehdit algısı güçlendi.
Zaten, o tehditten hemen sonra… Biliyorsunuz, bu 2 kantonun, Cizire ve Kobani
kantonlarının birleştirilmesinden sonra Türkiye mevzuyu bir ulusal güvenlik
mevzusu olarak iyice belirledi. Ondan sonra, hatırlarsınız, Suruç’taki katliam
oldu. Ondan sonra, hâlâ aydınlatılmamış 2 polisin öldürülmesiyle birlikte bir
anda İncirlik Amerika’ya gitti ve devlet Kandil’i bombalamaya başladı. 
O
gün bugündür de biz, bölge milletvekilleri olarak gerçekten savaşın tahribatını
onarmaya çalışıyoruz. Cenazelere gidiyoruz, insan hakları ihlallerini rapor
ediyoruz, bunu buraya getirmeye çalışıyoruz. Dönem dönem konuşuyoruz, kimsenin
bizi çok fazla dinlemediğini düşünüyoruz. O gün bugündür bir girdabın
içerisindeyiz. 
Şimdi,
bizim siyasetçiler olarak sorumluluğumuz, hele hele muhalefet olarak
düşüncelerimizi olgusal bir şekilde Türkiye'nin, Meclisin gündemine sunmak.
Bizim söylediğimiz şudur: Türkiye, Kürtleri bir tehdit olarak algılamaktan
artık uzak durmalıdır. 
Bakın,
2003 yılında Kürtler Irak’ta bir statü sahibi oldukları zaman Türkiye’deki
tartışmaları hatırlıyorsunuz değil mi? Yine AKP Hükûmeti iktidardaydı. 2006,
2007 yıllarına kadar “Efendim, orası Kuzey Irak; biz aşiret liderleriyle,
kabile liderleriyle görüşmeyiz.” diyorlardı. Bakın, iki gün önce Sayın Barzani
Türkiye’ye geldi, buraya geldi ve Kürdistan Bölgesel Yönetimi’nin Başkanı
olarak buraya geldi, kıyametler filan da kopmadı. Şimdi, Türkiye, bizim
düşüncemiz “Irak’ta biz bir hata yaptık -bu, zaten dönem dönem dillendirildi-
Suriye’de aynı hatayı yapmayacağız…” Orada da bir Kuzey Irak, kuzey Suriye
sendromu söz konusu. Yani isimlendirmeye bile yanaşmayan, bir şekilde Kürtler
orada herhangi bir siyasal statü elde etmesin diye binbir türlü sorunlu
ilişkiye girmiş durumdadır Türkiye.
Bakın,
çok öyle… Zaman da çok çabuk geçiyor bu kürsüde. Çok fazla, ben böyle şahsi
anekdotlar vermek istemiyorum ama şu anekdotla belki paylaşabiliriz Türkiye’nin
Orta Doğu ve Suriye politikasını. Ortaokul 2’deydim, bir arkadaşım yanıma
geldi, çok canı sıkılmış, öyle kıvranıyor. Ne oldu, hayırdır, dedim. “Ya, hiç
sorma, vallahi, ben geçen hafta anneme bir yalan söyledim.” dedi. Ee dedim. “O
yalanı desteklemek için 10 tane daha yalan uydurmak zorunda kaldım. Annem
ısrarla da soruyor, her defasında bir yalan daha uydurmak zorunda kalıyorum,
bir yalan daha uydurmak zorunda kalıyorum. Artık, kendi yalanlarıma ben kendim
inanmaya başladım.” Dedim ki: O zaman doğruyu söyle, doğruyu söyle. Gözleri
kocaman açıldı, şu kadar, doğruyu söylemekten bu kadar korktuğuna kendisi
utandı. Sonra, gitmiş annesiyle konuşmuş, annesi de çok fazla kızmamış. Bunu
şunun için anlattım: Teşbihte hata olmaz, yalan da demiyorum ama AKP
Hükûmetinin, Türkiye Cumhuriyeti devletinin Suriye’de yaptığı çok temel bir
yanlış var. Bu temel yanlış, sürekli olarak başka yanlışlara götürüyor. Bu
temel yanlış şudur: Hâlâ belli bir inkârcılık üzerinden, bizim Rojava dediğimiz
bölgede Kürtleri bir tehdit olarak görüyor, hatta ve hatta pratikte IŞİD’i
Kürtlere tercih ediyor. Bakın, bütün bu mesele, bütün bu kızıl kıyamet niye
kopuyor, biliyor musunuz, şu an Türkmen mevzusunun Türkiye’de bu kadar
tartışılması? Kürtlerin 2 kantonu birleşmiş, Afrin ve Kobani arasındaki 82
kilometrelik, 90 kilometrelik bölgede…
RUHİ
ERSOY (Osmaniye) – Tabii, daha çok tartışılır. 
HİŞYAR
ÖZSOY (Devamla) – Tartışacağız tabii ki. 
Cerablus
mıntıkasında, olur da IŞİD oradan çıkarsa Kürtler oraya girmesin diye Türkmen
kartını oynuyor. Şu an yapılan şey budur, bu şekilde görüyoruz yoksa üç sene
önce de Türkmenlerle ilgili konuşsalardı, gündem oluştursalardı. Biz de şunu
söylüyoruz, bakın, bizim söylediğimiz şudur: Suriye’de siz, bakın, isteseniz de
istemeseniz de Orta Doğu’da… Evet, Ümit Bey bir şey söyledi “Orta Doğu alt üst
oluyor.” Evet, Orta Doğu alt üst oluyor ve Kürtler, hem Irak’ta hem Suriye’de
hem Türkiye’de statükonun dibine gömülmüş Kürtler bu sistemler çatırdadıkça bir
siyasal aktör olarak ortaya çıkıyorlar. Bakın, şu an Suriye’de, Türkiye’de ve
Irak’ta Kürtler olmadan siyasal denklem kurulamıyor. Dolayısıyla, bir daha
“Kürtleri götüreceğiz biz, tarihin dibine gömeceğiz, o siyasal statükonun
dibine gömeceğiz...” Gerçekten beyhude bir çabadır, gerek de yoktur. Kürtlerle
sağlıklı bir temelde, demokratik bir temelde ilişkilenmek mümkündür, bizim
söylediğimiz budur. 
Oturup
Kürtler illaki orada hak sahibi olmasın diye her türlü karanlık güçle iş
tutmak, ilişki tutmak, silah sevkiyatları, bütün bunların hiçbirisine gerek
yok. O yalan hikâyesini bunun için anlattım. Bu Kürt karşıtlığı durumdan
çıkabilirse Hükûmet ve devlet aklı, Kürtlerle daha demokratik bir temelde bir
ilişki kurabilir ve hem Suriye’de hem Irak’ta hem Türkiye’de siyasal istikrarın
toplumsal adalet bağlamında tesis edilmesine katkı sunabilir diye düşünüyoruz.
Bu bir fırsattır, şu an Kürtlerin de elinde Türklerin de elinde işleri daha
farklı idare etmenin imkânları ve araçları mevcuttur. Ama biz bunu görmüyoruz.
Ne görüyoruz? Rojava’da son derece sert bir vekâlet savaşı var. Türkmenler de
maalesef, Türkiye’nin vekâlet savaşını yürütmek için orada Kürtlere karşı
konumlandırılmaya çalışılıyor, böyle düşünüyoruz.
HÜSEYİN
KOCABIYIK (İzmir) – 1996 Ankara anlaşmasının maddelerine bakın.
HİŞYAR
ÖZSOY (Devamla) – Sınırın bu tarafında da…
HÜSEYİN
KOCABIYIK (İzmir) – Genel Kurulu yanıltıyorsunuz siz.
HİŞYAR
ÖZSOY (Devamla) – Düşüncemi ifade ediyorum.
HÜSEYİN
KOCABIYIK (İzmir) – 1996 Ankara anlaşmasının maddesine bakın.
HİŞYAR
ÖZSOY (Devamla) – Başkan, müdahale edebilir misiniz.
BAŞKAN
– Müdahale etmeyelim kürsüdeki hatibe, o düşüncelerini ifade ediyor. Sonradan…
HÜSEYİN
KOCABIYIK (İzmir) – Sayın Başkan, Genel Kurulu yanıltıyor deminden beri. 1996
Ankara anlaşmasının Türkmenlerle ilgili maddesine bak.
BAŞKAN
– Lütfen kürsüdeki hatibe müdahale etmeyin.
Buyurun
Sayın Özsoy.
HİŞYAR
ÖZSOY (Devamla) – Başkan, zamanımı yedi.
BAŞKAN
– Buyurun, buyurun. Tamam, buyurun.
HÜSEYİN
KOCABIYIK (İzmir) – Bu kadar yanıltılır mı ya Genel Kurul!
HİŞYAR
ÖZSOY (Devamla) – Tamam.
Sataşmamaya
çalışıyorum arkadaşlar.
Sınırın
o tarafında son derece sıkıntılı bir durum var, vekâlet savaşları var. Bizim
düşüncemiz Türkmenlerin bir kart olarak…
(Mikrofon
otomatik cihaz tarafından kapatıldı) 
HİŞYAR
ÖZSOY (Devamla) – …o vekâlet savaşında konumlandırıldıkları, diğer taraftan…
Biraz
sesi açabilir misiniz, zamanımdan yemişti Sayın Başkanım. Bir de toparlayayım,
ilk defa çıkıyoruz.
BAŞKAN
– Sayın Özsoy, tamamladınız. Buyurun.
Süreyi
uzatamayacağım maalesef. Bütün arkadaşlara aynı şekilde şey yaptım.
MAHMUT
TOĞRUL (Gaziantep) – Bir dakikadan fazla oradan müdahale vardı.
BAŞKAN
– Ya, şimdi, tüm konuşmalara zaman zaman müdahaleler oluyor. Buyurun Özsoy, o
şekilde tamamlayın. Bir kural koyduk, onu herkese adil bir şekilde uygulayalım,
o şekilde tamamlayın.
Tamam,
buyurun.
İDRİS
BALUKEN (Diyarbakır) – Bağlasın Başkan ya.
BAŞKAN
- Kayda geçiyor zaten, siz tamamlayın bu şekilde.
Buyurun.
HİŞYAR
ÖZSOY (Devamla) – Yeni bir vekil olarak Meclise karşı olan gerçekten saygımızı…
BAŞKAN
– Nezaketinizi görüyorum. Teşekkür ediyorum. 
HİŞYAR
ÖZSOY (Devamla) – Bir toparlayalım.
BAŞKAN
- Ben de adil bir yönetim sergilemek istiyorum herkese eşit bir şekilde, adil
bir şekilde.
Buyurun,
bitirin cümleyi.
ÇAĞLAR
DEMİREL (Diyarbakır) – Söz hakkı alındı Başkan, söz hakkı alındı yani.
HİŞYAR
ÖZSOY (Devamla) – Şunu söylüyoruz: Suriye’de bir vekâlet savaşı yürürken…
Bakın, Türkiye’de bu yaz boyunca… O bölgelerin bazılarına ben de gittim, bu
sokağa çıkma yasakları… 
Arkadaşlar,
tek bir şey hatırlatarak bu kürsüden ayrılmak istiyorum. Bu sokağa çıkma
yasaklarını -yani “İçeride militanlar var.” diye gidip, komple bölgeleri
ablukaya alıp susuz, elektriksiz bırakma- bu yöntemi kim kullanıyor biliyor
musunuz arkadaşlar, en yaygın, en baskın şekilde? Kim kullanıyor biliyor
musunuz? İsrail Batı Şeria’da ve Gazze’de kullanıyor. “4 militan buraya girdi,
ben bütün mahalleyi alıyorum.” diye, böyle bir teknikleri, yöntemleri var.
Kullandığınız tekniklerin de şeceresine bir bakın diyoruz.
Teşekkür
ediyorum. (HDP sıralarından alkışlar)
BAŞKAN
- Teşekkürler Sayın Özsoy.
OKTAY
VURAL (İzmir) – Sayın Başkan, ne zaman takdir edersiniz bilmiyorum ama
verdiğimiz önergeyi -yanlış bir anlam yüklemek suretiyle- etnik ayrımcılıkla
ilişkilendiren hatibe önergemizin mahiyetinin ne olduğunu açıklamak üzere
sataşmadan dolayı söz talep ediyoruz efendim.
BAŞKAN
– Sayın Vural, konuşmaları bitirelim. Bu arada ben bir tutanakları da isteteyim
yani sayın hatip mümkün mertebe sataşmadan düşüncelerini ifade etmeye çalıştı
gördüğüm kadarıyla. Ben tutanakları isteteyim.
OKTAY
VURAL (İzmir) – Yeterince sataştı zaten efendim. Yani Türkmenleri bile
vekâleten bir savaş yürütmekle suçlayan ve Türkiye’yi dahi suçlayan bir
yaklaşım tarzı oldu.
BAŞKAN
– Tutanakları isteteyim, eğer grubunuza ya da şahsa yönelik bir sataşma varsa
söz veririm. 
OKTAY
VURAL (İzmir) – Sataşma var. İstirham ediyorum, bitmeden önce bunu sağlayınız. 
BAŞKAN
– İsteteyim tutanakları Sayın Vural.
OKTAY
VURAL (İzmir) – Sayın Ümit Özdağ o konuda sataşmaya…
BAŞKAN
- Şu anda değil, ben tutanakları isteteceğim.
OKTAY
VURAL (İzmir) – Söz vereceğiniz zaman, Sayın Ümit Özdağ…
BAŞKAN
– Peki efendim.
Milliyetçi
Hareket Partisi grup önerisi lehinde ikinci söz, Eren Erdem, İstanbul
Milletvekili.
Buyurun
Sayın Erdem. (CHP sıralarından alkışlar)
EREN
ERDEM (İstanbul) – Sayın Başkan, değerli milletvekilleri; ben konuşmama Cenab-ı
Allah’ın âlemlere rahmet diye müjdelediği Peygamber Efendimiz’in bir
hadisişerifiyle başlamak istiyorum. Peygamber Efendimiz münafıklığı üç şekilde
tanımlar, der ki: Münafığın alameti üçtür: Konuştuğunda yalan söyler, söz
verdiğinde sözünden cayar ve son olarak belki de en önemlisi emanete hıyanet
eder. 
Şimdi,
Sayın Başbakanımız diyor ki: “Türkmenlere MİT eskortuyla tır gönderdik, Bayır
Bucak Türkmenlerine gönderdik.” Sayın Başbakan Yardımcımız da diyor ki:
“Vallahi billahi o tırlar Türkmenlere gitmedi.” Şimdi, burada iki lafızdan
birisi yalan. Dolayısıyla, soruyorum, münafık kim? İkisinden birisinin bu hadis
çerçevesinde nifakla ilişkili bir tutum içinde olduğunu görüyoruz.
Bu
bağlamda, değerli dostlar…
NECİP
KALKAN (İzmir) – Böyle ifade mi olur ya!
BAŞKAN
– Sayın Erdem…
NURETTİN
CANİKLİ (Giresun) – Sayın Başkan, hakaret etmesin. Hakaret etmesin Sayın
Başkan.
BAŞKAN
- …öyle kaba ve yaralayıcı sözler kullanmadan ifadelerimizi açıklayalım. 
Buyurun.
EREN
ERDEM (Devamla) – Kaba değil, ben burada bir hadisi paylaşıyorum, buna tahammül
göstereceksiniz. (AK PARTİ sıralarından gürültüler)
HAKAN
ÇAVUŞOĞLU (Bursa) – Bir de hainliğin tanımını yapar mısın? Türkiye ile İran
çarpışırsa İran’dan yana olurum diye yazdın. Bir de hainliğin tanımını yaparsan.

MAHMUT
TANAL (İstanbul) – Hadisten niye rahatsız oldunuz?
NURETTİN
CANİKLİ (Giresun) – Sayın Başkan, sözlerini geri alsın, kayıtlardan çıkarılsın.
Bu hakarettir, açıkça hakarettir. 
EREN
ERDEM (Devamla) - Efendim, burada, yaklaşım olarak şöyle bir çirkinlikle karşı
karşıyayız: Bize diyorlar ki MİT tırları… (AK PARTİ sıralarından gürültüler)
NURETTİN
CANİKLİ (Giresun) – Kayıtlardan düşürülsün Sayın Başkan. Kayıtlardan
çıkarılması gerekir. 
BAŞKAN
– Sayın milletvekilleri…
NURETTİN
CANİKLİ (Giresun) – Sayın Başkan, böyle konuşma olmaz.
HAKAN
ÇAVUŞOĞLU (Bursa) – Bir de hainliğin tanımını yap sen!
BAŞKAN
– Sayın milletvekilleri…
NURETTİN
CANİKLİ (Giresun) – Kayıtlardan çıkarılsın Sayın Başkan, kayıtlardan
çıkarılması gerekir, hakaret ediyor Sayın Başkan. 
EREN
ERDEM (Devamla) - Şöyle bir gerçek var: Sayın Bakan burada... 
NURETTİN
CANİKLİ (Giresun) – Özür dilesin ve kayıtlardan çıkarılsın Sayın Başkan.
BAŞKAN
– Sayın Erdem, bir dakika.
Sayın
Canikli bir dakika.
Bakın,
İç Tüzük 67 çok açık; ifadelerimizi kullanırken temiz bir dil kullanmak
zorundayız. İçeriğine katılmayabilirsiniz ama birilerini münafıklıkla itham
etmek, kaba ve yaralayıcı bir sözdür. (CHP sıralarından gürültüler)
NURETTİN
CANİKLİ (Giresun) – Kayıtlardan çıkarılsın, hakaret ediyor Sayın Başkan, sadece
hakaret ediyor. 
EREN
ERDEM (Devamla) - Ben itham etmiyorum, ben bir sözü naklediyorum. 
BAŞKAN
– Kaba ve yaralayıcı sözdür; lütfen, temiz bir dile davet ediyorum.
Buyurun
Sayın Erdem.
NURETTİN
CANİKLİ (Giresun) – Sayın Başkan öyle olmaz, kayıtlardan çıkartılması gerekir
bunların. Hakaret ediyor Sayın Başkan. Böyle bir şey olur mu ya? Çıkacaksın
burada hakaret edeceksin…
EREN
ERDEM (Devamla) - Ben bir cümleyi naklediyorum. Burada… Sayın Bakan burada… (AK
PARTİ sıralarından gürültüler)
BAŞKAN
– Sayın Canikli, sonra söz alırsınız. Dinleyelim Sayın Canikli.
NURETTİN
CANİKLİ (Giresun) – Böyle konuşma olur mu! 10 katıyla iade ediyoruz. 
HAKAN
ÇAVUŞOĞLU (Bursa) – Sayın Erdem, bırak, sen İran’dan yana savaşmayı yazıyorsun.
Sen hainliğin tanımını yaz.
EREN
ERDEM (Devamla) – Bakana soruyorum arkadaşlar, diyorum ki: Türkiye Cumhuriyeti
sınırları içerisinde, birileri çıkmış, bu ülkenin kaynaklarını kullanmak
suretiyle arkadaşlar, kalkıp da demin, hani emanete ihanet bahsi üzerinden
devam ettireceksek eğer, Sayın Bakanımız burada, soruyorum. Gerçi Sayın
Bakanımızın mensubu olduğu İçişlerinin alanına girmiyor, keşke dün Sayın Bekir
Bozdağ buradayken sorma imkânı bulabilseydim. 
Arkadaşlar,
biliyorsunuz, Orta Doğu’da sarin gazı kullanılarak binlerce çocuk katledildi,
katledildi, öldürüldü. Medyamızda bu gazı kimlerin kullandığı yönünde çeşitli
ithamlar yer aldı. Soruyorum: Soruşturma numarası (2013/351), esas numarası
(2013/139), iddianame numarası (2013/120), Adana Cumhuriyet Başsavcılığı.
Korkmayın, savcı paralel değil, hâlâ görevinin başında ve Hükûmetin bölgedeki
iradesine de fevkalade sadık bir savcı, diyor ki: “Türkiye'de birileri IŞİD
terör örgütünün mensuplarıyla irtibat kurmak suretiyle kimyasal silah olan
sarin gazının hammaddesinin sevkiyatını sağlamıştır.” Savcı bununla ilgili bir
soruşturma başlatmış. 
Arkadaşlar,
göstereyim, buyurun. Bununla alakalı bir tutuklama yapılmış, bir operasyon
yapılmış ve bu sevkiyatı gerçekleştirdiği iddia edilen şahıslar tutuklanmışlar,
cezaevine konulmuşlar. Ve bu sevkiyatla ilgili, savcının talimatıyla, iddia
edilen şahısların tamamının telefonları dinlenmiş; o da bu iddianamede mevcut.
Sayın Adalet Bakanı Bekir Bozdağ bu iddianameye fevkalade haiz ve vâkıf çünkü
çıktı, medyada açıklama da yaptı. 
Arkadaşlar,
bu tutukluların akıbeti ne oldu biliyor musunuz? Bir hafta içerisinde dosya
kapatıldı, tutuklular serbest bırakıldı ve Suriye sınırını geçerek Türkiye'yi
terk ettiler. Soruyorum şimdi: Sizin adalet anlayışınız bu mudur? 
VEYSİ
KAYNAK (Kahramanmaraş) – Savcıya inanıyorsun da hâkime inanmıyor musun?
EREN
ERDEM (Devamla) – Sarin gazı sevkiyatı yapanları ülkenin sınırlarının
dışarısına çıkarmak mıdır adalet anlayışınız?
VEYSİ
KAYNAK (Kahramanmaraş) – Savcıya inanıyorsun da hâkime inanmıyor musun?
MAHMUT
TANAL (İstanbul) – O dönemin Adalet Bakan Yardımcısı orada oturuyor.
EREN
ERDEM (Devamla) – Ama, diğer bir taraftan soruyorum: Çıkıyor bir gazeteci...
Daha vahim bir şey söyleyeceğim: Türkiye Cumhuriyeti Hükûmetinin dönemin
Başbakanının talimatıyla El Kaide terör örgütüne mühimmat gönderdiğini kim
söylüyor biliyor musunuz? Bakın size söyleyeyim: Adana Valisi Hüseyin Avni Coş;
tutanaklarda var, işte burada o tutanaklar arkadaşlar, isteyenler varsa
çoğaltıp verelim. Vali diyor ki: “Başbakanın talimatıyla ben bu tırların oraya
gitmesini istiyorum.” Can Dündar’ı tutuklayan Savcı İrfan Fidan ne diyor
biliyor musunuz? “Can Dündar Hükûmete ve Başbakana iftira atmamıştır, gerçek
olan bir bilgiyi paylaşmıştır, devletin sırrını paylaşmıştır.” diyor. Peki, Can
Dündar’ın iftira olmayan, İrfan Fidan’ın iftira olmadığını tescil ettiği haberi
neydi arkadaşlar? O silahların IŞİD’e gittiği yönündeki haberdi. Yani,
Cumhuriyet Savcımız Sayın İrfan Fidan diyor ki: “Can Dündar Hükûmete iftira
etmiyor, gerçek bir bilgiyi paylaşıyor, devletin sırrını ifşa ediyor.” Şimdi,
bunun üzerine soruyorum… Deminki sözüm, evet, yaralayıcı olmuş olabilir, eğer
gerçekten de bu anlamda bahsettiğim maksadı aşmışsa herkesten özür diliyorum
ama vicdanlara hitaben şunu sormak ve sual etmek istiyorum, diyorum ki
arkadaşlar: Bu mudur bizim adalet anlayışımız, bu mudur bizim vicdaniyetimiz ve
Orta Doğu’da barış getirme perspektifimiz? Biz İştebrak’ta kafası kesilmiş
çocukların hesabını kime soracağız? IŞİD denilen terör örgütünün
gerçekleştirmiş olduğu bu büyük katliamların hesabını kime soracağız? Kobani’de
öldürülmüş çocukların hesabını kime soracağız? Rejim güçlerinin katlettiği
çocukların hesabını kime soracağız? 
METİN
GÜNDOĞDU (Ordu) – Esad’ınkini?
EREN
ERDEM (Devamla) – Biz sadece rejim güçlerini eleştirip IŞİD’in bölgede
gerçekleştirdiği katliamlara kulak tıkayacaksak bu anlayış bizi doğru bir yere
götürmez arkadaşlar. 
METİN
GÜNDOĞDU (Ordu) – PKK’nınkini?
EREN
ERDEM (Devamla) – Aynı şekilde, bakınız, burada görüyorsunuz, Dokumacılar
iddianamesi. Ne diyor bu iddianame? 
METİN
GÜNDOĞDU (Ordu) – Polislerin?
EREN
ERDEM (Devamla) – Hani, 25’inci Dönemde bu Mecliste Sayın Milliyetçi Hareket Partisi ile
iktidar partisinin yan yana gelerek reddettiği terör komisyonunun kurulmasının
akabinde ortaya çıkan Ankara katliamı, Suruç katliamı gibi hadiseler olmuştu, hepiniz
yakinen biliyorsunuz. Bu iddianame diyor ki: Ankara’da yüzlerce insanın
hayatıyla oynamış olan kalleş IŞİD’ciler üç yıl boyunca devlet tarafından
dinlenmiş, telefonları takip edilmiş, tek bir operasyon yapılmamış. Neden?
Canlı bombaların kendini patlatmasını bekliyoruz çünkü. Peki, neden canlı bombaların kendisini patlatmasını
beklerken insanların gazetecilikten dolayı cezaevlerine tıkılmasına göz
yumuyoruz? 
Hepiniz çok yakinen tanırsınız, özellikle
iktidar grubundaki milletvekili arkadaşlarımız fazlasıyla yakinen tanırlar.
Orta Doğulu önemli bir mütefekkir, İslamcı bir sosyolog Ali Şeriati der ki
arkadaşlar: “Sadece devletin konuşma hakkı olduğu bir ülkede söylenen her söz
yalandır, yalandır, yalandır.” (CHP sıralarından alkışlar) Bunun altını çizeceğiz.

Burada, arkadaşlar, gerçekleri gündeme
taşımak istiyoruz, diyoruz ki evet, doğrudur, siyaseten bir tarzısiyaset
benimseyebilirsiniz fakat soruyorum: Bayır Bucak Türkmenlerine yönelik bir
yaklaşım üzerinden bu kadar yüksek ses çıkarırken 2014’te IŞİD çeteleri
tarafından Irak’ta katledilmiş binlerce Türkmen çocuğu için neden tek kelime
etmediniz bu Parlamentoda? Niçin ağzınızı dahi açmadınız? (CHP sıralarından
alkışlar)
VEYSİ KAYNAK (Kahramanmaraş) – Nereden
biliyorsun?
EREN ERDEM (Devamla) – Bunlar yanlış
işlerdir, bunlar kabul edilebilir işler değildir. 
Siz bir korku imparatorluğu yaratmak
istiyorsunuz. Biz de diyoruz ki arkadaşlar, yanlış yapıyorsunuz, gelin beraber
doğrusunu yapalım. İftira kampanyaları üzerinden insanları tanımlamak
istiyorsunuz; gazetecileri cezaevine dolduruyorsunuz, parti mensuplarını
gazeteci yapıyorsunuz ve parti bülteni mahiyetinde gazeteler
çıkarttırıyorsunuz. 
Bir gazete benim için şunu söylemiş,
sayıyorum: “Amerikan ajanı, İngiliz ajanı, Rus ajanı, İran ajanı, bilmem ne ajanı…”
(AK PARTİ sıralarından “Maşallah, maşallah” sesleri) 20 tane ülkenin ajanı
yaptınız beni. 
Aynı şekilde, diyorsunuz ki “Bu adam
paralel yapının bilmem neyi.” Bak, paralel yapı için yazdığım kitap burada,
burada. Siz 2011 yılında kol kola, Tuncay Özkan’a kumpas kurarken ben sizin
koalisyonunuzu böyle işte zirüzeber ettim. (CHP sıralarından alkışlar) Siz ne
yaptınız, biliyor musunuz? Bak, paralel yapıyla beraber benim kitaplarımı
toplattınız. Şimdi, kalkmışsınız, kendinize hedef yaratmaya çalışıyorsunuz.
Gazetecileri, siyasetçileri, parlamenterleri, demokratları, aydınları
susturarak yaptığınız işleri örtmek istiyorsunuz. 
Açın, acilen bu MİT tırları davasındaki
gizliliği kaldırın, vatandaş öğrensin. O tırların kime gittiğini biz öğrenmek
istiyoruz. Eğer Bayır Bucak Türkmenlerine gittiyse yaptığınız iş hakkaniyetli
bir iştir diyeceğiz, yaptığınız doğrudur diyeceğiz, yaptığınız adildir
diyeceğiz ama IŞİD’e gittiyse bu zülümdür diyeceğiz, zalimliktir diyeceğiz. 
Bütün
Parlamentoyu içtenlikle selamlıyor, teşekkür ediyorum. (CHP sıralarından
alkışlar)
BAŞKAN
– Teşekkürler Sayın Erdem.
Sayın
Canikli…
NURETTİN
CANİKLİ (Giresun) – Sayın Başkan, konuşmacı biraz önceki konuşmasında İç
Tüzük’ün 160’ıncı maddesinin (3)’üncü fıkrasına aykırı bir şekilde kaba ve
yaralayıcı sözler sarf etmek suretiyle hakarette bulunmuştur.
MAHMUT
TANAL (İstanbul) – Hadisten bahsetti Sayın Başkan.
BAŞKAN
– Dinleyelim Sayın Tanal, lütfen, müdahale etmeyin.
Buyurun
Sayın Canikli.
NURETTİN
CANİKLİ (Giresun) – Ancak daha sonra bu hatasını anladı, o ifadesinin yanlış
olduğunu, kaba olduğunu, hakaret olduğunu kabul ederek özür diledi.
Dolayısıyla, bu açıdan bizim konu kapanmıştır Sayın Başkan. 
BAŞKAN
– Tamam, teşekkür ediyorum.
Sayın
Akçay…
ERKAN
AKÇAY (Manisa) – Sayın Başkan, biraz evvel kürsüde konuşan değerli hatip bir
Meclis araştırması önergesinin… 
CEYHUN
İRGİL (Bursa) – “Münafık” deyince niye sadece onlar alınıyor, bize de dedi
“münafık” belki. (AK PARTİ ve CHP sıraları arasında karşılıklı laf atmalar,
gürültüler)
BAŞKAN
– Arkadaşlar… Sayın milletvekilleri, Sayın Akçay konuşuyor.
Buyurun.
ERKAN
AKÇAY (Manisa) – …kabulüyle ilgili partimizin de adını zikretmek suretiyle
partimize sataşmada bulunmuştur, cevap vermek istiyorum.
BAŞKAN
– Az önce Sayın Vural’ın bahsettiği konuyu ben istetiyorum şu anda.
OKTAY
VURAL (İzmir) – O değil, o ayrı efendim.
ERKAN
AKÇAY (Manisa) – O ayrı, şimdi, bu konuşmayla ilgili.
BAŞKAN
– Ne dedi şimdi tam olarak?
ERKAN
AKÇAY (Manisa) – Efendim, dedi ki: “Geçtiğimiz 25’inci Dönemde CHP’nin verdiği
bir Meclis araştırması önergesine AKP ve MHP birlikte ‘Hayır.’ dediler.” Buna
ilişkin bir açıklama yapmak istiyorum.
BAŞKAN
– Buyurun.
İki
dakika, sataşmadan Sayın Akçay.
Sayın
milletvekilleri, lütfen, kürsüdeki hatibe, konuşmacılara müdahale etmeyelim.
VII.- SATAŞMALARA
İLİŞKİN KONUŞMALAR (Devam)
7.- Manisa
Milletvekili Erkan Akçay’ın, İstanbul Milletvekili Eren Erdem’in MHP grup
önerisi üzerinde yaptığı konuşması sırasında Milliyetçi Hareket Partisine
sataşması nedeniyle konuşması
ERKAN
AKÇAY (Manisa) – Teşekkür ederim Sayın Başkan.
Öncelikle,
yeni görevinizde başarılar diliyorum. Bugünkü yönetime ilişkin tutumunuzu da
tebrik etmek istiyorum. İnşallah, hep bu şekilde gitmeyi dilerim. 
Değerli
arkadaşlar, biraz evvel sayın konuşmacı, değerli milletvekili arkadaşımız,
25’inci Dönemde Cumhuriyet Halk Partisinin verdiği terörün sebeplerinin
araştırılmasına ilişkin Meclis araştırması önergesine Adalet ve Kalkınma
Partisiyle birlikte Milliyetçi Hareket Partisinin de “Hayır.” dediğini ifade
etti, doğrudur. Böyle bir Meclis araştırması önergesi şimdi de gelse Milliyetçi
Hareket Partisi yine “Hayır.” diyecektir. Ben hatırlatmak isterim ki sayın
hatibe, 24’üncü Dönemde yani bir dönem evvel, kendisinin Mecliste bulunmadığı
dönemde de yine İmralı merkezli birtakım tartışmalar nedeniyle Adalet ve
Kalkınma Partisi, HDP ve CHP olarak da benzeri bir Meclis araştırması önergesi
verilmişti. Bu üç partinin de ortak oylarıyla bu Meclis araştırması önergesi
kabul edildi ve hatırladığım kadarıyla da sonradan Cumhuriyet Halk Partisi üye
vermekten vazgeçmiştir.
HAYDAR
AKAR (Kocaeli) – Biz ortak vermedik yalnız, düzeltelim. Öyle değil ama yanlış
anlatıyorsunuz. Olmadı Erkan Bey!
ERKAN
AKÇAY (Devamla) – Önerge ayrı olabilir ama sonradan vermediğinizi ben
hatırlıyorum.
OKTAY
VURAL (İzmir) – Niye komisyon kurmadınız? Niye komisyona girmediniz?
İstiyorsanız beraber atın imzayı.
HAYDAR
AKAR (Kocaeli) – Biz o önergeyi desteklemedik, yanlış söylüyor. Tutanakları
çıkartalım.
ERKAN
AKÇAY (Devamla) - Milliyetçi Hareket Partisi 25’inci Dönemde bu konuda Meclis
soruşturması önergesi vermiştir değerli arkadaşlar. Meclis soruşturması
önergesini de bir evvelki Meclis Başkanı iade etmiştir.
OKTAY
VURAL (İzmir) – Şimdi ne istiyorsunuz? Çok istiyorsanız birlikte kurun
komisyonu.
HAYDAR
AKAR (Kocaeli) – Bırakın, bırakın…
CEMAL
OKAN YÜKSEL (Eskişehir) – Yahu kendi milletvekiliniz konuşuyor, bari ona saygı
gösterin!
ERKAN
AKÇAY (Devamla) - Terörün sebeplerinin araştırılmasını Türkiye aşmıştır. Terör
sorumlularının yargılanması ve bunun soruşturulması aşamasının gelmesi gerekir.
(Mikrofon
otomatik cihaz tarafından kapatıldı) 
ERKAN
AKÇAY (Devamla) – Milliyetçi Hareket Partisi terörün sebeplerinin
araştırılmasını değil, sorumluların soruşturulmasını talep etmektedir.
Hepinize
saygılar sunarım. (MHP sıralarından alkışlar) 
BAŞKAN
– Teşekkürler Sayın Akçay.
Milliyetçi
Hareket Partisi Grubu önerisinin…
OKTAY
VURAL (İzmir) – Sayın Başkan, bir hususu ifade etmek istiyorum.
Tabii,
terör örgütleriyle mücadele konusunda Türkiye Büyük Millet Meclisinde, 2014
yılında, hem PKK terör örgütüne hem de IŞİD terör örgütüne yönelik olarak
mücadele edilmesi gereken bir dönem içerisinde sınır ötesi operasyon yapma
yetkisine 2014 yılında “Hayır.” diyenlerin doğrusu, bugün, bu terörle mücadele
konusunda adım atmış olması noktasına gelmesini kayda değer bulduğumu ifade
etmek istiyorum.
BAŞKAN
– Teşekkürler Sayın Vural.
MUSTAFA
HÜSNÜ BOZKURT (Konya) – Hocam, söylediğine sen inanıyor musun Allah aşkına? 
ENGİN
ALTAY (İstanbul) – Sayın Başkan…
BAŞKAN
- Sayın Altay buyurun.
ENGİN
ALTAY (İstanbul) – Sayın Başkan, Cumhuriyet Halk Partisinin geçen dönemlerde
sınır ötesi operasyonlara yönelik tavrı ve tutumu da ortadadır, IŞİD terör
örgütü başta olmak üzere diğer terör örgütleriyle ilgili Meclis araştırması
açılmasıyla ilgili tavrı da ortadadır. Nitekim, daha önce bizim verdiğimiz
doğrultuda IŞİD terör örgütünü araştırmak üzere bir komisyon kurulsaydı
milletvekillerimizin bölgede yaptığı çalışmaların sonuçları bu komisyona
intikal edecekti ve -burada faillerin isimlerine varıncaya kadar var- bu
komisyon kurulsaydı Ankara katliamı gerçekleşmeyecekti. Burada, bu Parlamentoda
en kusursuz parti, en samimi parti Cumhuriyet Halk Partisidir. Tutanaklara
geçsin diye söylüyorum. (CHP sıralarından alkışlar) 
BAŞKAN – Teşekkürler Sayın Altay.
OKTAY VURAL (İzmir) – Sayın Başkan…
BAŞKAN – Buyurun Sayın Vural.
OKTAY VURAL (İzmir) – Bu ifadenizi geri
alın.
ENGİN ALTAY (İstanbul) – Niye geri
alacağım canım, niye alacakmışım geri?
OKTAY VURAL (İzmir) – Bakın, siz, bu
konuda PKK ve IŞİD terör örgütüne yönelik buraya sınır ötesi operasyon
yapılmasıyla ilgili bir talep geldiği zaman “Hayır.” dediniz.
ENGİN ALTAY (İstanbul) – Ne zaman dedik?
HAYDAR AKAR (Kocaeli) – En son geldiğinde
“Evet.” dedik. 
OKTAY VURAL (İzmir) – Hayır, 2014 yılında
“Hayır.” dediniz.
HAYDAR AKAR (Kocaeli) – “Evet.” dedik,
doğru söylemiyorsun, “Evet.” dedik.
OKTAY VURAL (İzmir) – HDP’yle birlikte
“Hayır.” dediniz. (AK PARTİ sıralarından alkışlar)
BAŞKAN – Sayın Vural…
HAYDAR AKAR (Kocaeli) – Doğru
söylemiyorsun, “Evet.” dedik.
OKTAY VURAL (İzmir) – O zaman bunlara karşı
operasyon yapılmasını engelleyen siz oldunuz.
HAYDAR AKAR (Kocaeli) – “Evet.” dedik.
OKTAY VURAL (İzmir) – Bununla ilgili
grubunuzu itham etsem haklı olur muyum acaba?
BAŞKAN – Sayın Vural… 
ENGİN ALTAY (İstanbul) – Yanlış
söylüyorsun, ayıp ediyorsun, biz “Evet.” dedik, “Hayır.” demedik.
BAŞKAN - Sayın Altay, lütfen…
MAHMUT TANAL (İstanbul) – Öyle değil,
öyle değil; yalan söylüyor.
HAYDAR AKAR (Kocaeli) – Kesinlikle doğru
söylemiyor.
OKTAY VURAL (İzmir) – Çok ayıp, çok
yanlış!
BAŞKAN – Herkes kanaatini ifade etti.
MAHMUT TANAL (İstanbul) – Öyle değil,
yalan söylüyor o.
OKTAY VURAL (İzmir) – Bununla ilgili
Milliyetçi Hareket Partisinin… 
BAŞKAN – Sayın Vural…
ENGİN ALTAY (İstanbul) – Aç tutanaklara
bak.
BAŞKAN – Sayın Altay… Lütfen…
OKTAY VURAL (İzmir) – …bu konudaki
tutumunu terör örgütleriyle ilişkilendirmek yanlıştır, haksızlıktır! 
BAŞKAN – Sayın Vural…
OKTAY VURAL (İzmir) – Ben size yaptığım
zaman nasıl…
ENGİN ALTAY (İstanbul) – Bağırarak haklı
çıkamazsın! CHP “Evet.” dedi terörle mücadeleye, IŞİD ve PKK’ya yönelik yapılan
operasyonlara. 
OKTAY VURAL (İzmir) – Terör örgütüne
karşı operasyon yapılmasına “Hayır.” demediniz mi?
ENGİN ALTAY (İstanbul) – Nerede dedik?
OKTAY VURAL (İzmir) – 2014 yılında.
MAHMUT TANAL (İstanbul) – Yalan söylüyor.
ENGİN ALTAY (İstanbul) – Nerede dedik?
Tutanakları aç bak, bağırarak haklı çıkamazsın!
BAŞKAN – Sayın Vural, Sayın Altay; herkes
kendi kanaatini ifade eder.
ERKAN AKÇAY (Manisa) – Sayın Başkan…
VIII.- ÖNERİLER
(Devam)
A) Siyasi Parti
Grubu Önerileri (Devam)
1.- MHP Grubunun,
Grup Başkan Vekili İzmir Milletvekili Oktay Vural tarafından, Suriye ve Irak’ta
meydana gelen gelişmelerin millî güvenlik ve menfaatimize ve Türkmen varlığına
etkileri ve bu konuda dış politikamızın temel hedef ve çizgisi hakkında
8/12/2015 tarihinde Türkiye Büyük Millet Meclisi Başkanlığına verilmiş olan
genel görüşme önergesinin, Genel Kurulun 10 Aralık 2015 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Evet, Milliyetçi Hareket Partisi
Grubu önerisi aleyhinde son söz Yasin Aktay, Siirt Milletvekili.
Buyurun Sayın Aktay. (AK PARTİ
sıralarından alkışlar)
ERKAN AKÇAY (Manisa) – Sayın Başkan,
istirham ediyorum…
Biraz evvel Sayın Altay yalanla itham
etti efendim, tutanaklardan çıkarılması gerekir, böyle yalan yok.
OKTAY VURAL (İzmir) – Lütfen, 2014
yılında Cumhuriyet Halk Partisinin…
BAŞKAN – Efendim, hatip kürsüde, hatip
kürsüde Sayın Vural.
OKTAY VURAL (İzmir) – …terörle mücadele
konusuna nasıl “Hayır.” dediğinin tutanaklarını açıklayın.
BAŞKAN - Sayın Aktay, buyurun süreniz
başladı. 
ENGİN ALTAY (İstanbul) – Açın, açın.
BAŞKAN – Lütfen, karşılıklı
tartışmayalım.
HAYDAR AKAR (Kocaeli) – O önerge
farklıydı.
OKTAY VURAL (İzmir) – Ne farklısı?
HAYDAR AKAR (Kocaeli) – Bir önergeydi,
bir önerge.
ENGİN ALTAY (İstanbul) – Suriye…
HAYDAR AKAR (Kocaeli) – Yanıltıyorsun
insanları, doğru söylemiyorsun. 
ERKAN AKÇAY (Manisa) – Siz
yanıltıyorsunuz.
HAYDAR AKAR (Kocaeli) – Doğru
söylemiyorsun, otur oraya, doğru söylemiyorsun!
BAŞKAN – Sayın Aktay, buyurun.
OKTAY VURAL (İzmir) – Benimle bu konuda
aşık atamazsınız, mahcup olursunuz.
HAYDAR AKAR (Kocaeli) – Tutanakları
çıkartalım, bakalım; yakışmıyor!
BAŞKAN – Sayın milletvekilleri, Sayın
Vural…
HAYDAR AKAR (Kocaeli) – Yakışmıyor,
yakışmıyor!
ERKAN AKÇAY (Manisa) – Sayın Başkan…
OKTAY VURAL (İzmir) – MHP’yle ilgili laf
söylerken destur getireceksin.
KAMİL AYDIN (Erzurum) – Yalanla itham
etti.
BAŞKAN – Buyurun Sayın Aktay, süre
başladı.
YASİN
AKTAY (Siirt) – Sayın Başkan, değerli milletvekilleri; öncelikle, Dünya İnsan
Hakları Günü’nüzü tebrik ediyorum. Böyle bir günde, tabii, insan hakları
söylemleri konusunda dünyanın çok derin bir ikiyüzlülük içerisinde olduğunu da
bu vesileyle, sözlerime başlamadan önce bu kürsüden ifade etmek istiyorum. Eğer
bu ikiyüzlülük olmasaydı dünyada, bugün, 380 bin kişinin katledildiği, kendi
yönetimi tarafından katledildiği Suriye gibi bir yere insanlar bu kadar
duyarsız kalmazlardı. Her gün, her saat, her dakikada Suriye’de insan hakları
ayaklar altına alınmaktadır, her çeşit insan hakkı ihlalleri yapılmaktadır ama
dünyanın ne yazık ki buraya gereken tepkiyi verdiğini söylemek çok zor. Hele
hele Suriye’de pek çok kesim söz konusu olduğunda, dünyayı ayağa kaldıran gene
de bazı durumlar varken, özellikle Bayır Bucak Türkmenleri konusunda, dünyanın
öbür ucundan gelip, sözüm ona DAİŞ’e karşı mücadele adına, terörle mücadele
adına buraya gelip âdeta DAİŞ pasaportu alan Rusya’nın veyahut da başka
ülkelerin gelip burada DAİŞ’e hiç dokunmadan, sadece buradaki sivilleri
katlettiği âdeta bir tiyatro izliyoruz; trajik bir tiyatro tabii ki, acı bir
tiyatro; insanların hayatına mal olan, sivillerin, çoluk çocuğun hayatına mal
olan, kitle göçlerine mal olan bir tiyatro izliyoruz burada. 
Bu
vesileyle, sözlerime başlamadan, yine de böyle bir genel görüşme önergesi
dolayısıyla böyle bir konuyu gündeme getirdikleri için Milliyetçi Hareket
Partisinin değerli milletvekillerine teşekkürlerimi ifade etmeyi bir borç
addediyorum. 
Değerli
milletvekilleri, Suriye’deki ihtilafın bu ülkede yaşayan Türkmen kardeşlerimiz
üzerindeki etkilerinin ve yarattığı sıkıntıların giderilmesi AK PARTİ
iktidarının her zaman önceliği olmuştur. Biz, Türkmen kardeşlerimize yönelik
desteğimizi Suriye’deki krizin başından itibaren her daim sürdürdük, hem de bu
desteği verirken karşılaştığımız menfi propaganda ve yayınlara rağmen, verilen
desteğe bin bir türlü çirkin yakıştırmalara rağmen, demin de duyduğumuz bir
sürü çirkin yakıştırmalara rağmen kararlılığımızdan sapmadan bunu yaptık.
Türkmen kardeşlerimiz de onlar için yapılanların, desteğin bilincindedir.
Halkımız da Türkmen kardeşlerimiz için yapılanları bilmekte ve görmektedir. O
yüzden, bu kürsüden “Siz Türkmenler için şimdiye kadar ne yaptınız?” gibi
ithamlara veya sorulara sadece Türkmen kardeşlerimizin sözlerine kulak vererek
cevap alabilirsiniz aslında. Bizim burada esasen söylemek… Sadece, Abdurrahman
Mustafa’yı, Türkmen Meclis Başkanını dinlemenizi bu vesileyle tavsiye ederim.
Esasen,
sözümün bu noktasında şunu ifade etmek istiyorum: Biz “Türkmen kardeşlerimiz”
derken bütün samimiyetimizle ifade ediyoruz, Suriye'deki toplumun bütün
unsurları bizim kardeşlerimizdir. Suriye toplumunun bütün unsurları ile Türkiye
toplumu arasında bir mütekabiliyet, bir karşılıklılık vardır. Suriye'de kim
varsa Türkiye'de de aynısı vardır, Suriye'de Kürtler varsa Türkiye'de de
Kürtler vardır; dolayısıyla Suriye'deki Kürtler de bizim kardeşlerimizdir,
Suriye'deki Araplar da bizim kardeşlerimizdir. (AK PARTİ sıralarından alkışlar)

Değerli
kardeşlerim, demin ifade edildi, Türkiye Kürtlerin âdeta düşmanı gibi ifade
edilmeye çalışıldı; bu sözleri teessüfle karşıladığımı buradan ifade etmek
istiyorum. Türkiye hiçbir zaman Kürtlerin düşmanı olmadı, Suriye'deki Kürtler
hiçbir zaman Türkiye tarafından düşman olarak telakki edilmemiştir. Aksine…
MAHMUT
TOĞRUL (Gaziantep) – PYD’ye ne diyorsun?
YASİN
AKTAY (Devamla) – PYD… Güzel bir yere geldik. PYD Suriye'deki Kürtleri ne kadar
temsil ediyor ve kimlerle kucak kucağa oturmuş durumda, o soruya önce bir cevap
vermemiz gerekiyor. (AK PARTİ sıralarından alkışlar)
MEHMET
EMİN ADIYAMAN (Iğdır) – Kararı sen mi vereceksin?
YASİN
AKTAY (Devamla) – PYD hakkında konuşuyorum, sizin hakkınızda konuşmuyorum. 
PYD,
ne yazık ki… Bakın, Suriye'de 11-12 tane çok güçlü Kürt örgütü vardır; PYD, her
şeyden önce o 11 Kürt örgütünün hepsini tasfiye etmek suretiyle bir Kürt
düşmanlığı sergilemiştir. (AK PARTİ sıralarından alkışlar) Evet, PYD’nin
tasfiye ettiği, zulmettiği, sürgün ettiği -Kuzey Irak’a sürgün edilen Kürtlerin
haddi hesabı yoktur- o Kürtlere yine kucak açan Türkiye olmuştur. Türkiye,
Suriye'deki trajediden nasibini en acı biçimde almış, oraya karşı en insani
tepkiyi ortaya koymuş olan ülkedir ve bununla gurur duyuyoruz. Bizim, bugün,
dünyada gurur duyacağımız çok önemli bir vakamız vardır. Bütün dünyada
Suriye’den 2 milyon insanın…
MAHMUT
TANAL (İstanbul) – Yasin Bey, “MİT tırlarıyla IŞİD’e silah gönderdik.” diye siz
demiştiniz değil mi?
YASİN
AKTAY (Devamla) - …ne ırkına ne cinsine ne milliyetine ne dinine ne mezhebine
hiçbir şekilde bakmaksızın…
MAHMUT
TANAL (İstanbul) – Yasin Bey, “IŞİD’e silah gönderdik.” diyen sizdiniz değil
mi? 
YASİN
AKTAY (Devamla) - …hiçbir şekilde bakmaksızın…
BAŞKAN
– Sayın Tanal, müdahale etmeyelim konuşmacıya.
MAHMUT
TANAL (İstanbul) – IŞİD’e silah gönderdiklerini basına açıklamıştı, onu bir
açıklasın.
YASİN
AKTAY (Devamla) - …onları Türkiye’ye kabul eden ve onlara en insani muamele
eden Türkiye’dir. Ve bununla -esasen siz de bir Türkiye Cumhuriyeti vatandaşı
olduğunuzu hatırlarsanız- bir Türkiye Cumhuriyeti vatandaşı olarak ne kadar
gurur duysanız azdır. (AK PARTİ sıralarından alkışlar) Yarın torunlarınız,
belki siz değil ama torunlarınız bugün AK PARTİ yönetiminin Türkiye’de yapmakta
olduğu şeylerden gurur duyacaktır. (CHP ve HDP sıralarından gürültüler) 
ALİ
ŞEKER (İstanbul) – Utanıyoruz, utanıyoruz!
MAHMUT
TANAL (İstanbul) – 17-25 hırsızlığından gurur duyacak bir Türkiye yoktur! 
YASİN
AKTAY (Devamla) – Türkiye…
MAHMUT
TANAL (İstanbul) – Hırsızlık, yolsuzluk yapan bir iktidarın…
BAŞKAN
– Sayın Tanal… Sayın Tanal, lütfen…
YASİN
AKTAY (Devamla) – Sen bir sus, sen bir sus, senin hesabını kim görecek, dur
daha!
MAHMUT
TANAL (İstanbul) – Hırsızlık ve yolsuzluğun neyinden gurur duyacağız biz? (AK
PARTİ sıralarından gürültüler)
BAŞKAN
– Sayın Tanal, her hatibe müdahale etmek durumunda değilsiniz. Sayın Tanal,
lütfen… (CHP sıralarından gürültüler) 
Sayın
milletvekilleri…
Genel
Kurula hitap edin Sayın Aktay, buyurun.
YASİN
AKTAY (Devamla) – Değerli milletvekilleri, bizim desteğimiz…
MAHMUT
TANAL (İstanbul) – Sayın Başkan, “IŞİD’e silah gönderdik.” diyen arkadaşımız;
yolsuzluğu yapan bir iktidardan nasıl gurur duyacağız?
BAŞKAN
– Sayın Tanal, olmuyor ama, Meclisin mehabetine uymuyor, lütfen.
YASİN
AKTAY (Devamla) – Bizim desteğimiz her zaman…
MAHMUT
TANAL (İstanbul) – Meclisin mehabeti hırsızlık ve yolsuzlukları kapatmak değil,
üzerini açmaktır. (AK PARTİ sıralarından gürültüler)
BAŞKAN
– Sayın Tanal, yakışmıyor.
YASİN
AKTAY (Devamla) – Sayın Tanal…
BAŞKAN
– Buyurun Sayın Aktay, siz devam edin, Genel Kurula hitap edin.
YASİN
AKTAY (Devamla) – Bunu süreden herhâlde düşürürsünüz Sayın Başkan.
BAŞKAN
– Devam edin, süreyi artırmayacağım, lütfen.
YASİN
AKTAY (Devamla) – Ben muhatap almak istemiyorum ama illa ki bir şekilde
insicamı bozuyor ne yazık ki.
BAŞKAN
– Genel Kurula hitap edin Sayın Aktay.
HAKAN
ÇAVUŞOĞLU (Bursa) – Değmez Sayın Aktay, değmez.
YASİN
AKTAY (Devamla) – Değmez, hakikaten değmez; onun için ben duymuyorum bile fakat
sizin duymanız biraz zor oluyor.
BAŞKAN
– Sayın Aktay, Genel Kurula lütfen…
YASİN
AKTAY (Devamla) – Bizim desteğimiz her zaman kapsamlı ve anlamlı bir nitelik
arz etmiştir. Suriyeli Türkmenlerin Suriye’nin geleceği üzerinde de seslerini
hak ettikleri ölçüde ve birlik, beraberlik içinde duyurmalarını teminen onların
siyasi alanda ortak hareket etmelerini de daha önce hiçbir iktidarın yapmadığı
ölçüde temin ettik. Bir siyasi çatı oluşum olarak Suriye Türkmen Meclisinin
kurulup zemin kazanmasına öncülük ettik. Aynı şekilde, sosyal yönden, insani
ihtiyaçlarının temini yönünden, kendilerini daha iyi savunabilmelerinin temini
yönünden, siyasi kabul yönünden her zaman Türkmen kardeşlerimizle bir olduk,
beraber olduk, olmayı da sürdüreceğiz. (AK PARTİ sıralarından alkışlar) 
Kardeşlerimizin
arazide maruz kaldıkları rejim ve Rusya hava saldırıları baskısının son dönemde
yoğunlaşmasının ve Rus uçaklarının Suriye’nin kuzeybatısında Yayladağı Sınır
Kapımıza çok yakın mevkideki Türkmen Dağı civarındaki Bayır Bucak Türkmen
bölgesini, Salma, Acısu, Fırınlık gibi Türkmen köylerini ağır bombardımana
tutmasının, rejim güçlerinin Ruslarla ve Irak’tan getirilmiş Şii milislerle
beraber aynı mevkiye kara operasyonu yürütmesinin, anılan dağın batısındaki
Kızıldağ’da iki nokta ile dağın güneyindeki Züveyk köyünün yarısının bahse konu
kuvvetler tarafından ele geçirilmesinin öğrenilmesi üzerine, derhâl gerekli
girişimler yapılmıştır. 
Öncelikle,
Dışişleri Bakanlığına çağrılan Rusya’nın Ankara Büyükelçisine arazideki
gelişmeler hakkındaki bilgiler aktarılarak yapılanın terörle mücadele değil,
sivil Türkmen köylerini bombalamak olduğu, bunun ülkemizde büyük tepki
yarattığı, sivillerin öldürüldüğü ve sınırımızda yeni göç hareketlerinin
başlamasına sebebiyet verildiği vurgulanmış, izahı mümkün olmayan operasyonlar
protesto edilip kınanmış ve derhâl durdurulması istenmiştir. 
Ayrıca,
Rusya Dışişleri Bakan Yardımcısı ve Devlet Başkanı Putin’in Orta Doğu Özel
Temsilcisi Mihail Bogdanov’la da görüşülmüş, tepkimiz ve beklentilerimiz
aktarılmıştır. 
Sayın
Dışişleri Bakanımız ABD Dışişleri Bakanıyla bir telefon görüşmesi yaparak
gelişmelerden duyduğumuz endişeleri ve beklentilerimizi vurgulamıştır. ABD’nin
Ankara Büyükelçisi nezdinde de benzer bir girişim yapılmıştır. 
Suriye
Türkmenlerine yönelik bu operasyonlar hakkında uluslararası diplomatik
girişimlerde bulunulmuş, bu çerçevede Birleşmiş Milletler Güvenlik Konseyi
Başkanına ve Birleşmiş Milletler Genel Sekreterine bir mektup gönderilerek
Türkmen Dağı bölgesine yönelik hava bombardımanları ve kara harekâtından
duyduğumuz ciddi endişe dile getirilmiş, Hizbullah destekli rejim güçlerinin
gerçekleştirdikleri bu operasyonun ve Rusya Hava Kuvvetlerinin demet nitelikli
mühimmat da kullandıkları yoğun hava bombardımanının önemli miktarda sivil can
kaybına yol açmış olduğu vurgulanmış, harekât neticesinde binlerce sivilin
sınırımıza doğru hareketlendiği ve 2 bin kadarının ülkemize giriş yapmış
oldukları kaydedilmiş; Birleşmiş Milletler Genel Sekreteri, Birleşmiş Milletler
Güvenlik Konseyi ve Birleşmiş Milletler ajanslarının sivillerin hedef alınması
karşısında harekete geçmesi talep edilmiştir. 
Harekâtın
yol açtığı insani sıkıntılar karşısında ilgili makamlarımız derhâl harekete
geçmiştir. AFAD, sınıra mücavir Yamadi bölgesinde 2 bin Türkmen için 570 çadır
kurmuştur. STK’lardan temin edilen battaniye, bebekler için tulum ve benzeri
yardım malzemesi Hatay Valiliğine gönderilmiş…
Sayın
Başkan…
(Mikrofon
otomatik cihaz tarafından kapatıldı) 
BAŞKAN
– Süreyi uzatmayacağım, lütfen tamamlayın.
YASİN
AKTAY (Devamla) – Ama bayağı süremden aldılar. Ben…
BAŞKAN
– Olsun, süreyi uzatmayacağım, adil bir şekilde herkese aynı uygulamayı
yapıyorum Sayın Aktay. 
YASİN
AKTAY (Devamla) – Peki.
BAŞKAN
– Lütfen bitirin, cümlenizi bağlayın.
YASİN
AKTAY (Devamla) – Türkmen Dağı’na yönelik rejim baskısı kuzey ve güneyden
sürmekle birlikte çatışmaların yoğunluğu cuma gününe kıyasla daha düşük
seyretmektedir. Türkmen unsurların karşı taarruzları mevcuttur. Bu çerçevede
Zahi Tepesi muhaliflerce geri alınmıştır. 
BAŞKAN
– Teşekkür ediyorum Sayın Aktay.
YASİN
AKTAY (Devamla) – Ben teşekkür ediyorum. (AK PARTİ sıralarından alkışlar)
BAŞKAN
– Milliyetçi Hareket Partisi Grubu önerisini oylarınıza sunuyorum: Kabul
edenler…
OKTAY
VURAL (İzmir) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– … Kabul etmeyenler… Kabul edilmemiştir.
Birleşime…
OKTAY
VURAL (İzmir) – Sayın Başkan…
BAŞKAN
– Buyurun Sayın Vural.
OKTAY
VURAL (İzmir) – Bu oylamadan önce sataşmayla ilgili talebimize cevap alamadık.
BAŞKAN
– Ben cevap vereyim Sayın Vural.
Tutanakları
istettim. Az önce tutanakları da gözden geçirdim. Sayın Özsoy’un konuşmasında
ne şahsınıza ne grubunuza yönelik bir sataşma görmedim.
OKTAY
VURAL (İzmir) – Nasıl efendim? Efendim, sizin görmemeniz önemli değil,
sataşılan benim. 
BAŞKAN
– Sataşma yok ama Sayın Vural.
OKTAY
VURAL (İzmir) – Efendim, sataşma şöyle oldu, orada geçiyor ama: “Etnik şeyle
verilmiş bir önergedir.”
BAŞKAN
– Sayın Vural, gerçekten sataşma olsa ben söz veririm, söz vermemek gibi bir
kastım yok. 
OKTAY
VURAL (İzmir) – Efendim, orada o kelime...
BAŞKAN
– Ama, burada İç Tüzük’ü uyguluyorum.
OKTAY
VURAL (İzmir) – Sizin açınızdan sataşma olmayabilir ama…
BAŞKAN
– Ben sizin açınızdan düşünüyorum, kendi açımdan değil.
OKTAY
VURAL (İzmir) – Bizim açımızdan düşünemezsiniz. 
BAŞKAN
– Size herhangi bir sataşma…
OKTAY
VURAL (İzmir) – Müsaade edin de ben kendi açımdan düşüneyim.
BAŞKAN
– Sayın Vural, lütfen…
OKTAY
VURAL (İzmir) – Sayın Başkan, ben size soruyorum: Orada bu önergenin etnik
kimlik, etnik noktadan verildiğine ilişkin bir ibare var mı yok mu?
BAŞKAN
– Sayın Vural, gerçekten grubunuza yönelik…
OKTAY
VURAL (İzmir) – Var mı yok mu efendim?
BAŞKAN
– Grubunuza yönelik…
OKTAY
VURAL (İzmir) – Efendim, var mı yok mu?
BAŞKAN
– Sayın Vural, ben göremedim onu. Sataşmadan dolayı da söz veremiyorum o
açıdan. Sizin ifade etmek istediğiniz bir şey varsa orada yerinizden ifade
edin.
OKTAY
VURAL (İzmir) – Sayın Başkanım, zaten benim ifade etmem için bana sataşmadan
dolayı söz vermeniz gerekir.
BAŞKAN
– Ama açıklama hakkı olarak veriyorum ben size.
OKTAY
VURAL (İzmir) – Efendim, nerede, yok mu orada etnik kimlikle ilgili, etnik… 
BAŞKAN
– Sayın Vural…
OKTAY
VURAL (İzmir) – Hatip burada. Hatip böyle konuştu.
BAŞKAN
– Hatip yok. 
HİŞYAR
ÖZSOY (Bingöl) – Ben buradayım, ben sataşmadım.
BAŞKAN
– Bakın, Sayın Vural, lütfen, gerçekten ben konuşma noktasında tereddüt etmem…
OKTAY
VURAL (İzmir) – Efendim, önerge bizim önergemiz.
BAŞKAN
– …süre veririm, konuştururum ama burada İç Tüzük’ü uygulamak zorundayız. 
OKTAY
VURAL (İzmir) – Efendim, burada…
BAŞKAN
– Ama, önerinizin aleyhinde de 2 konuşmacı var sonuçta; 2 lehte, 2 aleyhte.
Yani, her hâlükârda aleyhte söz alan önergenizin aleyhinde konuşacak. Ama bunu
yaparken de bir sataşma…
OKTAY
VURAL (İzmir) – Sayın Başkan, Milliyetçi Hareket Partisine karşı bu
cimriliğinizin amacı nedir? Yani, burada HDP ile AKP arasındaki atışmaya
sürekli olarak söz hakkı veriyorsunuz da Milliyetçi Hareket Partisinin bu
konuda söz talebinde bu cimriliğinizin amacı nedir?
BAŞKAN – Sayın Vural, bakın, sabahtan
beri bütün söz taleplerini karşıladım. Sizin gruptan da, diğer gruplardan da
hiçbir grup başkan vekili arkadaşımı kırmadım.
Lütfen, teşekkür ediyorum. Ben burada
sataşma göremediğim için sataşmadan söz veremiyorum.
ERKAN AKÇAY (Manisa) – Efendim, 69’uncu
maddenin birinci fıkrasını lütfen okuyun Sayın Başkan. Burada…
BAŞKAN – Okuyalım.
ERKAN AKÇAY (Manisa) – Lütfen.
OKTAY VURAL (İzmir) – İleri sürüyorum
ben, diyorum ki: Bu önergenin Türkmenlerle ilgili olarak verilmesinin meseleye
etnik açıdan bakış açısını vurguladığını ifade ediyor. Bu, yanlıştır diyorum.
BAŞKAN – Tamam Sayın Vural, siz öyle
ifade ediyorsunuz, bir başka arkadaş başka bir şey ifade ediyor.
OKTAY VURAL (İzmir) – Efendim, ne demek?
Benim önergemi…
BAŞKAN – Ama bunu ifade ederken de size
ya da grubunuza bir sataşması varsa…
OKTAY VURAL (İzmir) – Sayın Başkan, benim
ileri sürdüğüm görüşten farklı bir şey… İç Tüzük’ü açın, okuyun, bakın bakalım.
Diyor ki: “İleri sürmüş olduğu görüşten farklı bir görüş kendisine
atfolunan...” Efendim, o onun görüşü değil, bana atfedilen…
BAŞKAN – Hayır, şunu diyor: Sizin ileri
sürdüğünüz görüşten, sizden dolayı farklı bir görüş ileri sürerse…
ERKAN AKÇAY (Manisa) – Hayır.
BAŞKAN – Kendisi farklı bir kanaat
bildirebilir, sonuçta aleyhte konuşanlar farklı kanaat bildirebilir.
OKTAY VURAL (İzmir) – Efendim, benim
önergemin…
BAŞKAN – Ama sizin ifade ettiğinizin
başka bir manaya geldiğini söylerse dediğiniz doğru.
Lütfen Sayın Vural, gerçekten burada ben
bir sataşma görmüyorum ama yerinizden ben veriyim -süreyi de ne kadar
istiyorsanız- bir açıklama yapın.
OKTAY VURAL (İzmir) – Sayın Başkan,
burada önemli olan sizin lütfunuz değil. Ben sizin lütfunuzla bir şey
istemiyorum, ben İç Tüzük’ten kaynaklanan hakkımı istiyorum. Siz bunu
vermezseniz sonra bunun 10 mislini alırım.
BAŞKAN – Tamam, onun takdirini de bize
bırakın Sayın Vural.
OKTAY VURAL (İzmir) – Alırım.
BAŞKAN – Peki, peki.
OKTAY VURAL (İzmir) – Yani, burada ben
diyorum ki: Yapılan bu açıklamada, bu önergede etnik kimlik konusunda farklı
gözlükle bakıldığını, diğerlerinin ihmal edildiğini ifade eden bir yönlendirme
yaptı; bununla ilgili de sataşma var diyorum. 
BAŞKAN – Sayın Vural, nerede yazıyor o
tutanakta? Bana getirir misiniz.
Teşekkür ediyorum.
OKTAY VURAL (İzmir) – Tutanaklar sizde,
neredeyse orada, siz bana göndereceksiniz.
ENGİN ALTAY (İstanbul) – Sayın Başkan,
yani benim haddime değil ama Milliyetçi Hareket Partisi Grubunun verdiği
önergenin mahiyetini HDP adına konuşan arkadaşımız farklı bir şekilde sundu,
MHP bunu söylüyor; ben öyle anladım. Böyle söylüyorsa da sataşmadan söz hakkı
doğar. 
BAŞKAN – Sayın Altay, onu ben gördüm,
teşekkür ediyorum.
Birleşime on dakika ara veriyorum.
Kapanma
Saati: 17.51
ÜÇÜNCÜ OTURUM
Açılma Saati: 18.08
BAŞKAN: Başkan Vekili Ahmet AYDIN
KÂTİP ÜYELER : İshak GAZEL (Kütahya),
Ali Haydar HAKVERDİ (Ankara)
------0-----
BAŞKAN
– Sayın milletvekilleri, Türkiye Büyük Millet Meclisinin 13’üncü Birleşiminin
Üçüncü Oturumunu açıyorum.
OKTAY
VURAL (İzmir) – Sayın Başkan…
BAŞKAN
– Buyurun Sayın Vural.
OKTAY
VURAL (İzmir) – Sayın Başkan, tutumunuz hakkında söz talep ediyorum. On dakika
ara verdiniz, yirmi dakika oldu. Dolayısıyla, çalışma usullerine davet
açısından tutumunuz hakkında söz istiyorum.
BAŞKAN
- Lehte, aleyhte?
OKTAY
VURAL (İzmir) – Aleyhte.
ENGİN
ALTAY (İstanbul) – Lehte.
NURETTİN
CANİKLİ (Giresun) – Lehte.
BAŞKAN
– Peki.
Sayın
Vural, buyurun.
OKTAY
VURAL (İzmir) – Ben söz almayacağım, Sayın Özdağ alacak.
BAŞKAN
– Lehte Sayın Ümit Özdağ… (MHP sıralarından alkışlar)
OKTAY
VURAL (İzmir) – Efendim, önce söz taleplerini belirleyin, ondan sonra sayın
hatibi çağırın.
NURETTİN
CANİKLİ (Giresun) – Aleyhte mi istediniz?
OKTAY
VURAL (İzmir) – Evet.
NURETTİN
CANİKLİ (Giresun) – Tutumunuz aleyhinde istedi yalnız. Sayın Başkan, biz
lehinde… Önce lehler mi aleyhler mi? Fark etmez ya, konuşsun.
OKTAY
VURAL (İzmir) – Ondan da bir usul tartışması açardım. Madem Sayın Başkan iki
dakikayı vermek istemiyor, ben “10 katını alırım.” demiştim.
BAŞKAN
– Bir dakika Sayın Özdağ. Konuşmacıları belirleyelim, ondan sonra…
Lehte
Sayın Canikli, Sayın Engin Altay; aleyhte Sayın Ümit Özdağ, Sayın İdris
Baluken.
Aleyhte
Sayın Ümit Özdağ, buyurun efendim.
Üç
dakika süreniz.
IX.- USUL
HAKKINDA GÖRÜŞMELER
1.- Oturum
Başkanı TBMM Başkan Vekili Ahmet Aydın’ın Genel Kurul çalışmaları sırasında söz
ve ara vermeyle ilgili tutumunun İç Tüzük hükümlerine uygun olup olmadığı
hakkında
ÜMİT
ÖZDAĞ (Gaziantep) – Sayın Başkan, değerli milletvekilleri; Milliyetçi Hareket
Partisinin verdiği önergede Türkmenlerin içinde bulunduğu durumun incelenmesi
talebi vardı. Milliyetçi Hareket Partisi meseleye bir etnik zeminde
yaklaşmıyor. Tabii ki Türkmenler bizim soydaşımız ve bunun için de önem
veriyoruz. Ancak, biz, bu öneriyi verirken Türkmenlerin son on-on beş yıllık
süreçte, bölgede Orta Doğu’nun yeniden yapılandırıldığı süreçte olağanüstü
mağdur ve tek başına kalmış bir millî grup olmasından hareket ederek bu
meseleyi gündeme getirdik. Bakın, Suriye İnsan Hakları Örgütü tarafından
yayımlanan son raporda Türkmenlere yapılan baskılar, YPG tarafından yapılan
baskılar çok açık bir dille anlatılıyor. Tam anlamıyla bir etnik temizlik var,
cinayetler var, katliamlar var; bunları bu Meclis araştırmalı. Bu bir etnik
yaklaşım değildir. Milliyetçi Hareket Partisini yakından tanıyanların hepsi
bilir ki biz meseleye bir etnikçilik esasında yaklaşmıyoruz. Bölgede olağanüstü
bir mağduriyet var ve Türkmenlerin arkasında da kimse yok. Bakın, bölge yeniden
yapılanırken Şii Arapların arkasında bütün gücüyle İran’ın olduğunu
görüyorsunuz. Bölgede Barzani’nin arkasında Amerika Birleşik Devletleri’nin
olduğunu görüyorsunuz. Talabani’nin arkasında bütün gücüyle İran’ın olduğunu
görüyorsunuz. Peki, Türkmenlerin arkasında kim var? AKP Hükûmeti de diyor ki:
“Biz herkese eşit mesafede davranıyoruz.” Ama, bu yaklaşım, herkesin arkasında
birisi varken Türkmenleri yalnız bırakmak anlamına geliyor. Hayır, Türkmenlere
eşit mesafede durma politikası yanlış bir politika. Türkmenlere birazcık daha
-diyelim- yakın durmak durumundasınız çünkü Türkmenlerin arkasında Amerika yok,
Rusya yok, Avrupa Birliği yok, İran yok yani Türkiye'nin dışında olabilecek
kimse yok ve bunlar inanılmaz bir zulmü 2003’ten beri yaşıyorlar. Yani,
Kerkük’e ilk peşmerge birlikleri girdiği zaman nereye girdiler? Gittikleri yeri
herkes biliyor. Nüfus dairesiydi ve nüfus dairesi imha edildi. Ondan sonra
Türkmenlerin ileri gelenlerinin hepsi teker teker kurşunlandı. Nereden
çıkartıldı onlarla ilgili bilgiler? Süleymaniye’de Türk askerî karargâhına
yapılan baskından çıkartılan bilgilerle hepsi infaz edildi peşmerge çeteleri
tarafından. İşte, hâl böyleyken Milliyetçi Hareket Partisi gelin bunu
inceleyelim diyor. Mesele bundan ibarettir, yoksa meseleye hiçbir zaman biz
etnikçi olarak bakmıyoruz. 
Saygılar
sunuyorum. (MHP sıralarından alkışlar) 
BAŞKAN
– Teşekkürler Sayın Özdağ.
Tutumum
lehinde ilk söz Sayın Canikli’ye aittir. 
Buyurun
Sayın Nurettin Canikli. (AK PARTİ sıralarından alkışlar) 
NURETTİN
CANİKLİ (Giresun) – Sayın Başkan, tutumunuzda bir sorun yok, tutumunuzu
destekliyoruz. 
KAMİL
AYDIN (Erzurum) – Taraf olmayın lütfen. Tarafsızlık makamıyla ilgili taraflı
ifadelerde bulunmayın. 
NURETTİN
CANİKLİ (Devamla) – Bu, sadece, Sayın Vural’ın biraz önce verilmeyen sözünü
veya alamadığı sözünü bir alma yöntemi olmasından -tabii çok tecrübeli Sayın
Vural biliyorsunuz bu konularda- ibarettir. Dolayısıyla, bu konuda tutumunuzla
ilgili herhangi bir problem yok.
Teşekkür
ediyorum Sayın Başkan.
BAŞKAN
– Teşekkürler Sayın Canikli.
Aleyhte
ikinci söz Sayın İdris Baluken.
İDRİS
BALUKEN (Diyarbakır) – Sayın Özsoy konuşacak.
BAŞKAN
– Buyurun Sayın Özsoy.
HİŞYAR
ÖZSOY (Bingöl) – Sayın Başkan, değerli milletvekilleri; gerçekten, hani,
Mecliste tabii biraz yeniyiz, böyle sataşmalar vesaire... Sataşmamaya çatıştık
ama o şekilde algılanmış. Şu şekilde bir daha açıklık getireyim ben bu duruma,
bizim söylediğimiz şudur, son derece net: Eğer insani bir perspektifle herhangi
bir soruna bakıyorsak aynı hassasiyeti Suriye’de yaşayan başka topluluklar için
de gösterebilmemiz lazım. Sadece Milliyetçi Hareket Partisinin değil, AK
PARTİ'nin, CHP’nin, hepsinin bu hassasiyeti göstermesi lazım. Bunun dışında
herhangi bir şey söylemedik.
İkinci
bir durum, tabii, Türkmenler mevzusu tartışıldığı zaman, bakın, birçok çifte
standart olduğunu da biliyoruz. Mesela Tuzhurmatu bölgesindeki Türkmenlere
karşı olan katliamlarda -diğer gruplardan arkadaşlar da ifade ettiler- genel
anlamda bir sessizlik söz konusuydu. Sonra, Türkmenleri de böyle, kendi
içlerinde homojen bir yapıymış gibi düşünmemek lazım. Bakın, Türkmenlerin
içerisinde Şii olanlar var, Türkiye'nin onlarla çok da sağlıklı ilişkileri yok,
biz biliyoruz çünkü politik eylemlerinde İran yanlısı davranabiliyorlar ya da
Suriye’deki Türkmenlere baktığımız zaman durum biraz daha karmaşık. Çünkü Esad
rejimiyle birlikte olan Türkmenler var, PYD’yle, YPG’yle şu an birlikte askerî
ittifakta olan Türkmen gruplar var, onu da biliyoruz; Selçuklu Tugayı, Yavuz
Selim Tugayı… Hem de isimlerine bakın, bunlar PYD’yle birlikte çalışıyorlar.
Bir de Türkiye'nin desteklediği birtakım gruplar var. Şimdi, tabii, bu tartışma
ve spekülasyonlara girersek hani bunun sonu gelmez. Biz şunu söylüyoruz: Eğer
tartışılacaksa bu mevzu, Suriye’de istikrarlı bir şekilde barış, toplumsal
adalet, halkların çıkarına bir toplumsal barış kurulacaksa, bunun için
hiçbirisi arasında ayrım yapmadan bir süreç yürütmek gerekiyor, konuşmak
gerekiyor. 
Bir
konu daha: Şimdi, ağır aksak giden bir süreç var biliyorsunuz, PYD’nin orada
örgütlediği kantonlarda. Ama şunu da çok iyi biliyoruz, bu hem ulusal hem
uluslararası basına defalarca yansıdı: Kanton deneyiminde, bakın, o kantonlar
Kürt kantonları değil; o kantonlarda yaşayan insanların, değişik etnik inanç
gruplarının temsilcilerinin olduğu yönetimler. Aralarında Türkmen temsilciler
de var, aralarında gayri… Öyle söylemeyeyim ama Müslüman olmayan halklardan
insanlar var, aralarında Araplar var. Mesela, Cezire kantonunun eş başkanı,
kendisi bir Arap. 
Dolayısıyla,
mevzuyu getirip böyle bir etnik gerilim içerisine sıkıştırmak, bu mantıkla
yorumlamak bizi hiçbir noktaya götürmez. Mümkün mertebe hani sataşmadan bu
mevzuları gerçekten tartışabilmemiz lazım. Türkiye'nin Orta Doğu politikası ve
Suriye politikası yanlıştır. Bu temel yanlış da Kürt karşıtlığıdır. Bu
karşıtlıktan çıkıp diğer halklarla birlikte, Kürtler, Araplar, Türkler, Farslar
insanca bir şekilde, barışçıl bir şekilde nasıl yaşayabilirler, bu Meclisin
bunu tartışması, bunu gündemleştirmesi, bunu kolaylaştırması gerekiyor. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkürler Sayın Özsoy. 
İkinci
söz, lehte Sayın Engin Altay. 
Buyurun
Sayın Altay. (CHP sıralarından alkışlar)
ENGİN
ALTAY (İstanbul) – Teşekkür ederim Sayın Başkan.
Babam
der ki: “Cömertle nekesin farkı olmaz.” Cömert harcar, savurur; nekes sıkar
sıkar, biriktirir, başına bir hâl gelir, hepsi öylece gider. Şimdi sizin bu
tutumunuz biraz öyle oldu, iki dakikayı hesap ederken on iki dakika
kaybettirdiniz Meclise; bu bir. 
Ayrıca
Sayın Başkan, 4 siyasi partiden teşekkül eden bir Meclisimiz var. 4 siyasi
partinin sayın grup başkan vekilleri her ne suretle olursa olsun, ayağa kalkıp
size işaret ettikleri zaman meramlarını dinlemekle, olabildiğince toleranslı
olmakla Meclisin mesaisi zarar etmez, kâr eder. İşte, aksi takdirde, Sayın
Vural, yüksek Parlamento tecrübesiyle tutumunuzu, on dakika verdiğiniz arayı
yirmi dakikaya sarkıtmanızı 69’a göre bir durum değerlendirmesi olarak ortaya
koyar. Dolayısıyla, gelin, isterseniz başından beri -salı günü bu Meclis fiilî
çalışmalarına başladı bana göre- ilk gün söylediğim bu uygulama birliği
konusunda Meclis başkan vekilleri olarak belli prensiplerde anlaşın, uzlaşın;
biz de oturumu yöneten Meclis Başkanının tutumuna, anlayışına göre vaziyet
almaktan kurtulalım. Bunu belirtmek istedim, bu uygulama birliğini önemsiyorum.
Öte
yandan, bu vesileyle, biraz önce -Meclisin mesaisini fazlaca alıyoruz- Hişyar
Bey… Aslında siz onu anladınız yani MHP size dedi ki: “Benim önergemin
mahiyetini saptırdı, bizim önergemizde olmayan şeylere, başka konulara atıfta
bulundu.” Bu doğal bir söz hakkı doğurur zaten, bunu vermemekte niye
direndiniz, anlamadım. 
Bu
vesileyle, Sayın Vural’ın bir iddiasına da cevap vermem gerekir. Cumhuriyet
Halk Partisi terörle mücadele konusunda Hükûmet ne istedi de vermedi? Bizim
2014’te “Hayır.” dediğimiz tezkereyi Sayın Vural ve merak eden sayın
milletvekilleri dikkatli okursa, 2014’te Cumhuriyet Halk Partisinin “Hayır.”
dediği tezkere, Suriye merkezî yönetimini açık hedef alan, Suriye merkezî
hükûmetine bir savaş tezkeresiydi. Biz bu bakımdan bu tezkereye “hayır” oyu
kullandık. Onun dışında, 2010’da, 2011’de, 2012’de, 2013’te, 2015’te terör
tehdidine yönelik olarak Hükûmetin istediği, Türk Silahlı Kuvvetlerine istediği
yetkileri Cumhuriyet Halk Partisi Hükûmete hep vermiştir ama biz yetki verdik
de ne oldu, iyi mi ettik, o da tartışılır. Türkiye terör tehdidine her geçen
gün biraz daha yüksek yoğunlukta maruz kalıyor, bu da ayrıca Meclisin düşünmesi
gereken bir durum. Meclisin Hükûmeti de bu konuda –Hükûmet zaten yok bugünden
beri Mecliste- ciddi uyarması lazım. Yıllardır tezkere alır Hükûmet, şunu
yapar, bunu yapar. Bakıyoruz, Türkiye savaş yerine döndü, Türkiye'nin iç barışı
ortadan kalktı –biraz önce başka partilere mensup hatipler söyledi- bölgesel
bir iç savaş var. Bütün bunların sorumlusu burada şimdi olmayan Hükûmetin…
(Mikrofon
otomatik cihaz tarafından kapatıldı)
ENGİN
ALTAY (Devamla) - …uyguladığı yanlış Suriye politikasıdır. Bu Meclis de bu
duruma daha fazla seyirci kalmamalıdır.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Altay.
Sayın
milletvekilleri, oturumu yöneten başkan vekilleri birleşime bir saati geçmemek
kaydıyla belli sürelerle ara veriyorlar. Dolayısıyla ve çoğunlukla da hepimizin
gördüğü, alışageldiği ve Meclis teamülü hâline gelen bir durum da söz konusu.
Beş dakika on beş dakikayı, on beş dakika bazen yarım saati, hatta bir saate
yakın bir süreyi alabiliyor. Bu olağan bir durumdu ama yine de Sayın Vural’ın
bu usul tartışmasındaki konusunu da haklı bularak usul tartışmasını açtık.
Dolayısıyla, bundan sonraki süreçte de… Tabii ki İç Tüzük “Bir saatten fazla
ara veremez.” diyor. Zaman içerisinde bu tür sarkmalar bazen grup başkan
vekillerinin içerideki istişareleri neticesinde de uzayabiliyor. Bunu makul
görmek lazım diye düşünüyorum ben. Tabii ki niyetim kimseye söz vermemek değil.
Emin olun, en adil şekilde ve herkesin de mümkün mertebe söz hakkını fazlasıyla
vermeye çalıştım. Salı gününden beri de hep bunu yapmaya çalıştım, bundan
sonraki süreçte de bunu yapacağız ama İç Tüzük’ü de Anayasa’yı da uygulamak
suretiyle Meclisin verimli çalışmalarını, gündeme dönük çalışmalarını da
yürütmek durumundayız. Birbirimizi tabii, bu noktada bir kasıt olmadan zaman
zaman farklı bir şekilde de anlayabiliriz belki ama hoş görelim diyorum. 
Tutumumda
da bu bakımdan bir değişiklik olmadığını ifade ediyorum.
Teşekkür
ediyorum.
OKTAY
VURAL (İzmir) – Sayın Başkan, Engin Bey dolayısıyla, 2014 yılındaki tezkereye
“Hayır.” dediklerini itiraf ettiler, demek doğruymuş.
ENGİN
ALTAY (İstanbul) – Siz bizi “Terörle ilgili tezkerelere ‘Hayır.’ dediniz.” diye
itham ettiniz.
OKTAY
VURAL (İzmir) – Evet.
ENGİN
ALTAY (İstanbul) – Biz Suriye merkezî yönetimine savaş tezkeresine “Hayır.”
dedik. 
OKTAY
VURAL (İzmir) – Ama efendim, orada PKK’yla mücadele de vardı.
ENGİN
ALTAY (İstanbul) – Yok efendim, nerede var?
OKTAY
VURAL (İzmir) – Öyle olur mu, 2014 yılında Irak ve Suriye tezkereleri
beraberdi, PKK terör örgütü vardı, IŞİD de vardı. 
ENGİN
ALTAY (İstanbul) – Oktay Bey, buradan size ekmek çıkmaz! Buradan size ekmek
çıkmaz! 
OKTAY
VURAL (İzmir) – Buradan size ekmek çıkmaz; onun için doğru zamanda durdunuz,
bir adım daha olsa...
ENGİN
ALTAY (İstanbul) – Size çıkmaz, bırak, başka yerde ekmek arayın.
OKTAY
VURAL (İzmir) – Onun için yeni milletvekillerinizin de dikkatli olmasını
söylerseniz iyi olur. 
BAŞKAN
– Teşekkür ediyorum.
Karşılıklı
konuşmayalım. 
Gündemin
“Seçim” kısmına geçiyoruz.
X.- SEÇİMLER
A) Komisyonlarda
Açık Bulunan Üyeliklere Seçim
1.- Avrupa
Birliği Uyum Komisyonunda açık bulunan üyeliklere seçim
BAŞKAN
- Şimdi, bazı komisyonlarda boş bulunan ve Halkların Demokratik Partisi Grubuna
düşen üyelikler için seçim yapacağız, gösterilen adayları ayrı ayrı oylarınıza
sunacağım.
Avrupa
Birliği Uyum Komisyonunda boş bulunan 2 üyelik için Mardin Milletvekili Mithat
Sancar aday gösterilmiştir.
Kabul
edenler… Kabul etmeyenler… Kabul edilmiştir.
Diyarbakır
Milletvekili Feleknas Uca.
Kabul
edenler… Kabul etmeyenler… Kabul edilmiştir.
2.- Dışişleri
Komisyonunda açık bulunan üyeliğe seçim
BAŞKAN
- Dışişleri Komisyonunda boş bulunan 1 üyelik için Batman Milletvekili Saadet
Becerekli.
Kabul
edenler… Kabul etmeyenler… Kabul edilmiştir.
3.- Kadın Erkek
Fırsat Eşitliği Komisyonunda açık bulunan üyeliğe seçim
BAŞKAN
- Kadın Erkek Fırsat Eşitliği Komisyonunda boş bulunan 1 üyelik için Şanlıurfa
Milletvekili Dilek Öcalan.
Kabul
edenler… Kabul etmeyenler… Kabul edilmiştir.
Alınan
karar gereğince gündemin “Genel Görüşme ve Meclis Araştırması Yapılmasına Dair
Öngörüşmeler” kısmına geçiyoruz. 
Bu
kısımda aile bütünlüğünü olumsuz etkileyen unsurlar ile boşanma olaylarının
araştırılması ve aile kurumunun güçlendirilmesi için alınması gereken
önlemlerin belirlenmesi amacıyla verilen (10/2) ve (10/7) ile (10/18) esas
numaralı Meclis araştırması açılmasına ilişkin önergelerin görüşmelerine
kaldığımız yerden devam edeceğiz. 
XI.- MECLİS
ARAŞTIRMASI
A) Ön Görüşmeler
1.- Ardahan
Milletvekili Orhan Atalay ve 25 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2)
2.- Tekirdağ
Milletvekili Candan Yüceer ve 19 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/7)
3.-
Afyonkarahisar Milletvekili Burcu Köksal ve 20 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/8)
4.- Kocaeli
Milletvekili Fatma Kaplan Hürriyet ve 21 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/9)
5.- Adana
Milletvekili Aydın Uslupehlivan ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/10)
6.- MHP Grubu
adına Grup Başkan Vekilleri İzmir Milletvekili Oktay Vural ve Manisa
Milletvekili Erkan Akçay’ın, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/11)
7.- Aydın
Milletvekili Deniz Depboylu ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/12)
8.- Ankara
Milletvekili Aylin Nazlıaka ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/13)
9.- İstanbul
Milletvekili Filiz Kerestecioğlu ve 24 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/14)
10.- Bursa
Milletvekili Emine Yavuz Gözgeç ve 24 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/15)
11.- İstanbul
Milletvekili Tülay Kaynarca ve 26 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16)
12.- Çorum
Milletvekili Lütfiye İlksen Ceritoğlu Kurt ve 21 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/17)
13.- Ağrı
Milletvekili Dirayet Taşdemir ve 22 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/18)
BAŞKAN
- Hükûmet? Burada. 
Dünkü
birleşim Adalet ve Kalkınma Partisi Grubu adına yapılan konuşmalarla
tamamlanmıştı. 
Şimdi,
önerge sahiplerine geçiyoruz. Önerge sahipleri adına konuşacakları ben
sırasıyla izah ediyorum: Orhan Atalay, Ardahan Milletvekili; Aylin Nazlıaka,
Ankara Milletvekili; Burcu Köksal, Afyonkarahisar Milletvekili; Fahrettin Oğuz
Tor, Kahramanmaraş Milletvekili; Nuri Okutan, Isparta Milletvekili; Şenal
Sarıhan, Ankara Milletvekili; Besime Konca, Siirt Milletvekili; Emine Yavuz
Gözgeç, Bursa Milletvekili; Tülay Kaynarca, İstanbul Milletvekili; Lütfiye
İlksen Ceritoğlu Kurt, Çorum Milletvekili; Dirayet Taşdemir, Ağrı Milletvekili.
Evet,
önerge sahiplerinin konuşma süreleri on dakikadır. 
Şimdi,
önerge sahipleri adına ilk söz, Orhan Atalay, Ardahan Milletvekili.
Buyurun
Sayın Atalay.
Süreniz
on dakika.
ORHAN
ATALAY (Ardahan) – Sayın Başkan, değerli milletvekilleri; gelişmiş ülkeler
başta olmak üzere tüm dünyada gözlemlendiği gibi kendi toplumsal bünyemizde de
dikkat çekici bir artış eğilimine girmiş bulunan boşanma vakalarını incelemek
amacıyla Anayasa’nın 98’inci ve İç Tüzük’ümüzün 104 ve 105’inci maddeleri
uyarınca Meclis araştırması açılması önergesi üzerinde söz almış bulunuyorum,
heyetinizi saygıyla selamlıyorum. 
Amacımız,
belki de önemine dikkat çekmek niyetiyle, cemiyet hayatımızın temel yapı taşı
veya çekirdeği olarak nitelediğimiz aile kurumuna zarar verecek saikları tespit
etmek, onlarla sahici şekilde yüzleşmek, sağlıklı çözümler üretmek ve bilhassa
maddi ve manevi tüm kazanımlarımızı kendilerine emanet olarak bırakacağımız
çocuklarımızın daha sağlıklı yetişmelerine uygun iklimlerin vücuda
getirilmesine katkıda bulunmaktır. 
Değerli
arkadaşlar, takdir edersiniz ki fizik ve ötesi hâliyle durmak bilmeyen o güçlü
devinimiyle bu hayatın en temel gerçeği hareket, değişim ve yenileşmedir.
İnançlar, kültürler, medeniyetler, teknikler, yönetim biçimleri hatta
ideolojik, biyolojik ve sosyolojik yapılar dahi bu köklü yasaya bağlı bir seyir
izlerler.
Ailenin
ilk ortaya çıkışına ilişkin farklı inançlar, bilgiler ve tezler olsa da hiç
kimsenin inkâr edemeyeceği bir gerçeklik vardır ki o da özellikle çağımızda
ailenin toplumsal varlığın temel yapı taşı olarak gördüğü ilgi ve kabuldür.
Toplum binamızın yapı taşını oluşturan ailenin temelinin esasında aşkın bir
arka plana da sahip olan evlilikle atıldığını biliyoruz. Bu nedenledir ki
insanlık tarihinin başından günümüze kadar hemen hemen tüm kültürlerde evlilik
kurumu saygın ve kutsal bir öz taşır. Evlilik merasimlerinin çoğu toplumlarda
seyirlerin en büyük mabedinde Tanrı’nın huzurunda bir sözleşmeyle akdedilmesi
de bu yüzden olsa gerek. Ne var ki özellikle gelişmişler kategorisinde yer alan
ülkelerde aile kurumunun tam anlamıyla büyük bir krizle karşı karşıya bulunduğu
artık bir sır değildir. Bu ülkelerde boşanma oranlarının yüzde 50’lerin
üzerinde seyrettiğini, tek ebeveynli aile veya gayriresmî veya gayrimeşru
birliktelikler, evsiz ve ailesiz çocuklar gibi problemlerin de birincil nedeni
olan bu durum ciddi bir sosyal problem olarak devletlerin öncelikli listesinde
yerini almış bulunmaktadır. 
Bizdeki
duruma gelince, bahsi geçen ülkeler kadar olmamakla birlikte rakamların bizim
de kapımıza yaklaşan büyük bir tehlikeden haber verdiği kanaatindeyim. Mesela,
2000 yılında 34.862 olan boşanma sayısı, sadece bir yıl sonra yani 2001 yılında
takriben 3 kat birden artmış ve 91.994 sayısına ulaşmıştır. Bu sayı bir önceki
yılda ne yazık ki 131 bine yaklaşmıştır. Devletlere ciddi maliyetlerin yanı
sıra telafisi imkânsız nice travma ve trajedilere gebe bu problem, belki de
yarınlara ilişkin ciddi tedbirler almamız gerektiği konusunda geç kaldığımızı
da söylüyor. Birleşmiş Milletlerin 1994 yılını “Aile Yılı” olarak ilan etmesi
de belki bu yüzdendir. 
Değerli
milletvekilleri, şehirleşme süreciyle birlikte eğitim düzeyinin artmasına bağlı
olarak kadının iş ve sosyal hayata daha fazla özne olarak katılıp ekonomik
bağımsızlığına kavuşmasından ileri iletişim teknolojisine kadar bir dizi
nedensel açıklama yapmak elbetteki mümkündür ama devletin de bu değişim ve
dönüşüm sürecini kontrol altına almak, onu doğru yönetmek, gerekli tedbirleri
zamanında almak gibi bir ödevi olduğu da açıktır. 2002’den bugüne AK PARTİ
iktidarları dönemleri boyunca bu tehlikenin farkında olarak devrimsel
boyutlarda attığımız adımlara rağmen bu konuda katedilmesi gereken uzun bir
mesafenin olduğu inancındayız. Zira, 1990 yılında kurulan Başbakanlık Aile
Araştırma Kurumuna kadar aile kurumu, yönetim politikaları arasında hatıra
gelmeyen, gitmediğimiz ve görmediğimiz çok uzaklarda bir köy gibiydi. Bu
kurumun bugün Aile ve Sosyal Politikalar Bakanlığı adıyla müstakil bir
bakanlığa kavuşturulmuş olması bile tek başına konunun hangi ciddiyetle ele alındığını
gösterir. İlgili bakanlığın faaliyet sahalarına baktığımızda ise devletin
sosyal karakteriyle ilk kez buluştuğunu rahatlıkla söyleyebiliriz. 
Değerli
arkadaşlarım, “aile” denince dikkatlerin hemen kadına yönelmesi, kadının aile
kurumunun alternatifi olmayan kurucu ve koruyucu rolünden dolayı olsa gerek.
Yaratıcının hayat dediğimiz hakikati kendi varlığına bağladığı kadına ilişkin
sağlıklı bir bakışı hatta inancı yaygın ve etkin kılmadığımız sürece dünden
beridir bu kürsüde dile getirilen derdin dermanını bulma imkânımızın da
olmayacağı kanaatindeyim.
Ne
yazık ki, dinlere ve devrimlere rağmen baştan beri bu konuda arzu edilen düzey
henüz yakalanmış değildir. Mesela, kutsal kitaplarda Musa Peygamber’in
babasından tek bir yerde dahi söz edilmez iken anasına defalarca atıflarda
bulunulur. Buna rağmen Musa Peygamber’in getirdiği dinin mensupları her sabah
“Bizi kadın olarak yaratmamış bulunan Tanrı’ya hamdolsun.” diyerek hayata
başlarlar. 
Kadını
mabede dahi kabul etmeyen tarihsel ve toplumsal bir iklimde kadın kimliğinin
saygınlığını yeniden inşa etmek amacıyla olsa gerek ki, İsa Peygamber babasız
yaratılmış ve kıyamete kadar “Meryem oğlu İsa” adıyla anılsın diye. Ama onun
getirdiği dinin din adamları bir süre sonra kadını “büyük günahın faili” diye
suçlayıp ilahiyatını ve hukukunu bu bakışa bina ettiler. 
“Bana
dünyada üç şey sevdirildi: Namaz, kadın ve güzel koku” diyen, eşine tokat atana
“Gündüz eşeğini dövdüğün gibi eşini döveceksin gece de utanmadan aynı yatağı
paylaşacaksın. Bilesiniz ki en hayırlınız eşine karşı en hayırlı olanınızdır.”
uyarısında bulunan, “Ben, güneşte kurutulmuş et yiyen kadının oğluyum.” sözünü
bir iftihar olarak söyleyen, “Çoğu insan ona bakmaktan kendisini alamıyor, onu
mescitten menetseniz olmaz mı?” teklifinde bulunan kişiye: “Allah’ın kullarını
Allah’ın mescitlerinden menedenden daha zalim kim olabilir?” ayetini
hatırlatan, “Beşikten mezara kadar ilim tahsil etmek erkek ve kadın herkese
farzdır.” diyerek kadına hem mabedin hem de mektebin kapılarını açan bir
Peygamber’in öğretilerinden onun ümmeti kadını mektepten ve mabetten mahrum
bırakan pratikler üretti.
Dinlerin
tahakkümündeki Orta Çağı kapatıp sözde, evren, insan, tarih, gelenek, kültür,
din ve toplum gibi en temel alanlarda yerleşik tasavvur biçimlerini kökten
sorgulayıp varoluşu salt maddeye indirgeyerek hayatı kutsalı olmayan çekilmez
bir sığlığa indirgeyen modern devrimlere gelince, onların da kadın için bir
cennet vaatleri hiç olmadı. 
Dün
sanayi devrimini izleyen süreçte gün boyu alın terinin karşılığı olarak karnını
dahi doyuramayan, çoğu zaman yemlerine saldırmak için domuzlarla boğuşmuş
kadını ucuz iş gücü olarak telakki etmiş vahşi kapitalizmden bugün kadının
cinsel kimliğini paraya tahvil eden modern kapitalizme ne değişmiş olabilir ki.
Ya da Fransız Devrimi’nden sadece dört yıl sonra yani 1793 yılında “İnsan ve
Yurttaşlık Hakları Bildirisi başlığında geçen ‘insan’ kavramı kadını da
içeriyor mu?” sorusunu soran De Gouges ve arkadaşlarına devrim yasasının
giyotinlerden başka bir cevabı oldu mu? Ve insanlık olarak bugün önümüzdeki
sofraya konulan acı yemişler kaderin dün bizzat kendi ellerimizle ektiğimiz
tohumların ağaçlarından bize takdim ettikleri değil midir?
Tarih
boyunca iktidar ve tahakküm hırsıyla dünyayı ebedî bir cehenneme çeviren
savaşların geriye bıraktığı tüm yıkımların altında kalan şey, erkeklerin
–tırnak içinde- “güçlü cesetleri” değil, kadınların ömür boyu iniltilerle
kanayan o –tırnak içinde- “zayıf ruhları” değil midir? 
Sayın
Başkan, değerli milletvekilleri; kadının tarihini tıpkı gazetelerin 3’üncü sayfasını
dolduran haberler gibi trajedilerle dolduran bu bakışın sakatlığını sorgulamak
her akıl ve vicdan ehlinin asgari ahlaki mecburiyeti değil midir? İnsan ve
hayata dair gerçeklik bu ise şayet, yapmamız gereken şey de onu dönüştürmeye
irade koyup hayatın her alanına nüfuz edecek soylu çabalara soyunmak olmalıdır.
Öyle ise gelin ilahiyat, tarih, edebiyat, sanat ve siyaset başta olmak üzere
her şeyi on binlerce yıllık yaşanmışların süzgecinden damıtıp, evet, kadını da
hem de merkezinde içeren insanca bir hayatı yeniden inşa etmeye koyulalım. Bu
inşada iyiliğin dörtte 1’ini babaya, 3’ünü de anaya verelim çünkü hayat denilen
ağır yükün dörtte 3’ü onların sırtında taşınmaktadır.
Heyetinizi
saygıyla selamlıyorum. 
Teşekkür
ediyorum. (AK PARTİ sıralarından alkışlar) 
BAŞKAN
- Teşekkürler Sayın Atalay. 
Söz
sırası, Aylin Nazlıaka, Ankara Milletvekili. (CHP sıralarından alkışlar)
Buyurun
Sayın Nazlıaka.
AYLİN
NAZLIAKA (Ankara) – Sayın Başkan, değerli milletvekilleri; ailenin korunması ve
boşanmanın nedenlerinin araştırılmasıyla ilgili olarak verilmiş olan araştırma
önergesine yönelik olarak söz almış bulunuyorum. Yüce heyeti saygıyla
selamlarım.
Değerli
milletvekilleri, dün Sayın Başbakan bir konuşma yaptı, bu konuşmasında şöyle
dedi: “Kadına el kalkmasın diye tüm tedbirleri alacağız.” Dün gene Aile ve
Sosyal Politikalar Bakanı bir twit attı. Kendisi bu arada ne dün ne de bugün
buradaydı. Hükûmeti temsilen maalesef kendisi burada bulunmuyor, herhâlde çok
daha önemli konuları var. Attığı twit’te o da “Kadına yönelik şiddete sıfır
tolerans.” dedi. Yani bu cümleleri duyanlar sanır ki, siz, daha dün iktidara
geldiniz, yarın kadına yönelik şiddetle, boşanmalarla, aileye dönük
problemlerle baş etmeye başlayacaksınız. Gene, Aile ve Sosyal Politikalar
Bakanı dün atmış olduğu twit’te İstanbul Sözleşmesi’ne de atıfta bulunuyor ve
gene tek teselli kaynağı olan ilk imzacı olmanızla övünüyor. Tabii sadece
bununla teselli bulabiliyorsunuz çünkü sözleşmeyi uygulamadığınız için elinizde
kullanacak başka bir malzemeniz yok maalesef. Biz dilerdik ki kendisi İstanbul
Sözleşmesi’nin uygulanmasıyla ilgili olarak gurur duyduğunu söyleyen bir twit
atabilsin ve hatta bugün burada yer alarak neler yapmak istediğini,
icraatlarını, bizim kendisine yönelik öneri ve eleştirilerimizi dinlesin, bunlara
cevap versin. Öyle görünüyor ki Meclisi çok da önemsemiyor. 
Değerli
milletvekilleri, bu ülkede kadınlar en yakınları tarafından; eşleri, babaları,
kayınpederleri, ağabeyleri, amcaları, dayıları tarafından şiddete, tacize,
tecavüze maruz kalıyor ve öldürülüyor, yaşamını kaybediyor. Namus adına sözde,
töre adına sözde, gene kıskançlık adına sözde, yaşamlarını kaybediyor. Bakın
yılın ilk on bir ayında 259 kadın kardeşimiz yaşamını kaybetti. Tabii bu arada
Bianet’e de bir kez daha teşekkür etmek istiyorum çünkü bu vermiş olduğum rakam
Bianet’in basın haberlerinden derleyip toparlamış olduğu bir rakamdır. 
Biz
ne zamandır Aile ve Sosyal Politikalar Bakanlığına ve Adalet Bakanlığına bu
konuda önergeler veriyor olmamıza rağmen maalesef önergelerimize de herhangi
bir yanıt alamıyoruz. En son 2009 yılında yanıt vermiştiniz, ondan sonra da,
kadına yönelik şiddetin yüzde 1.400 oranında arttığı gerçekliğiyle
karşılaşınca, anlaşılan, önergeleri geçiştirmeyi bir alışkanlık hâline
dönüştürdünüz maalesef. Belki biz bugün burada bu önergeyi konuşurken bile
dışarıda bazı kadın kardeşlerimiz katlediliyor, şiddet görüyor, tacize,
tecavüze, cinsel istismara uğruyor, biliyor musunuz? Her 3 kadından 1’inin
şiddet gördüğü, her gün kadınların katledildiği bu ülkede elbette ki sorumlular
bellidir değerli arkadaşlar. Kadınların yürek dağlayan feryadına en yakınları
bile bazen kulaklarını tıkıyor, adalet sistemi kulaklarını tıkıyor, üzülerek
söylüyorum, sayenizde bu Parlamento da kulaklarını tıkıyor. İşte, yaşanan bu
kara tablo karşısında vicdanlar suskun, gözler kör, kulaklar sağır âdeta. Öyle
bir hâldesiniz ki, kadın haklarına aykırı olarak tüketilmiş olan cümlelere
karşı bile hiçbir şey söylemiyorsunuz. Mesela, dönemin Başbakanı “Ben
kadın-erkek eşitliğine inanmıyorum.” diyor, susuyorsunuz; dönemin Maliye Bakanı
“İşsizlik arttı çünkü kadınlar iş aramaya başladı.” diyor, susuyorsunuz;
dönemin Ekonomi Bakanı “Kriz bitti, artık, kadınlar eve dönebilir.” diyor, gene
susuyorsunuz; hem dönemin hem bugünün Orman ve Su İşleri Bakanı kendisinden iş
isteyen bir kadına “Evdeki işler yetmedi mi?” diye kahkaha atıyor, e buna da
susuyorsunuz, hepsine susuyorsunuz; kendi İl Başkanınız 8 Mart Dünya Emekçi
Kadınlar Günü’nde bir yazı yayınlıyor ve bu yazıda “Kadını hafifçe
dövebilirsiniz.” diyor, buna da ses çıkarmıyorsunuz; İl Genel Meclisi üyeniz
Erhan Emekçi diyor ki: “Kızlar çok okuyunca erkekler evlenecek kız bulamıyor.”
Buna da susuyorsunuz. Daha ne kadar susacaksınız sayın milletvekilleri? 
Siz
kendinize hiç şu soruyu sordunuz mu, bunu çok merak ediyorum: Neden sizin
iktidarınız döneminde kadına yönelik şiddette yüzde 1.400 artış oldu. Neden?
Hiç sordunuz mu bu soruyu kendinize? İşte bu sorunun cevabı, az önce
bahsettiğim o cümleleri sarf edenler karşısında susmanızda yatıyor, o cümleleri
sarf edenlerin zihniyetlerinde yatıyor. Hani, ben, AKP’li erkek milletvekilleri
susuyor, onu zaten anlayamıyorum ama kadın milletvekilleri neden susuyor,
açıkçası onu da anlayamıyorum. Dilerim bu sefer, bu dönem Parlamentoda fikri
hür, vicdanı hür kadın vekiller olur da onlarla kadın hakları konusunu
partilerüstü bir mesele gibi değerlendirebiliriz.
Bakın,
biz İstanbul Sözleşmesi’ne destek vermiştik, tam destek vermiştik ve biz de
gurur duymak istemiştik o sözleşmeyle ama maalesef demin de dediğim gibi iş
sadece imza boyutunda yani göstermelik boyutta kaldı. İşte o yüzden diyorum
“İnandırıcı değilsiniz.” diye, o yüzden diyorum “Maalesef ikna edici
değilsiniz.” diye.
Şimdi,
bugün, burada, biz, toplumun temeli olan, “kutsal çatı” diye tanımladığımız,
içinde yaşayan insanların birbirine saygıyla, sevgiyle, özveriyle bağlı
olduğunu varsaydığımız “aile”den bahsediyoruz. Eğer gerçekten de ailenin
bireyleri birbirine sevgiyle, saygıyla, özveriyle bağlıysa elbette ki hepimizin
düşüncesi ortaktır, hepimiz o ailenin korunmasını, o ailenin güçlendirilmesini
isteriz. Bu bizim ortak duygumuzdur, ortak düşüncemizdir, ortak çabamızdır,
ortak mücadelemizdir. Ama bir de sizin görmediğiniz, madalyonun bir farklı
tarafı var; bu ülkede şiddet gördüğü için boşanmak istediği hâlde boşanma hakkı
elinden alınan kadınlar var; dar kalıplar içine hapsedilmiş, gelenekler ve
görenekler tarafından yürekleri mühürlenmiş, toplumsal baskıyla özgürlükleri
hapsedilmiş, mutluluğunu haykırmaya kalkınca hayatları elinden alınan kadınlar
var. 
Bakın,
ben sık sık sığınakları ziyarete gidiyorum. Bu arada, yanlış ifadeler
kullanıyorsunuz, “konukevi” değil onların adı, “sığınak”tır, tekrar
hatırlatayım. Sığınakları ziyarete gittiğimde kadınlara soruyorum “Ne zaman
geldiniz?” diye. Enteresandır, kadınlar daha çok hangi ay sığınaklara gidiyor
biliyor musunuz? Haziran ayında. Gerekçesini tahmin etmek ister misiniz?
Kadınlar şiddet görüyorlar bütün yıl boyunca ama bekliyorlar. Ne zamana kadar?
Çocukları karne alıncaya kadar. Ne zaman çocukları karne alıyor, o zaman
dönüyor eşine “Ben artık daha fazla şiddet görmek istemiyorum, boşanmak
istiyorum.” diyor. İşte, en ağır şiddeti de o zaman görüyor. O yüzden kendini o
sığınaklara dar atıyor biliyor musunuz. 
O yüzden değerli arkadaşlar, evlilik
nasıl bir haksa boşanmak da aynı temelde bir hukuki haktır. Boşanma, asla ve
asla şiddetin ve öldürmenin bahanesi olamaz. Ama tabii, bugün aile kurumunun
gelmiş olduğu bu noktada elbette sizin uygulamış olduğunuz politikaların
yanlışlığı yatmaktadır. Boşanma bir neden değildir arkadaşlar, bir sonuçtur. O
yüzden biz isterdik ki bugün sizin getirdiğiniz önergeyle boşanan kadının
bundan sonra sahip olacağı sosyal politikalar neler olacak, sosyal haklar neler
olacak onu tartışalım. Biz isterdik ki boşanma noktasına gelmiş olan kadının sorunları
ve ona yönelik çözüm önerileri neler olacaktır bunları tartışalım. Ama tabii
nafile çünkü sizin aklınız kadını değil aileyi korumayı hedef alan politikalar
üretmeye yetiyor maalesef sadece. Biz bunu Mecliste de daha önce gördük. 
Buradan bir teşekkürü de Bianet’e olduğu
kadar kadın örgütlerine yapmak durumundayım. Gerçekten de kadın örgütleri bu
Parlamentoda üretilmemiş olan politikaları üreterek ve müthiş bir kadın hakları
mücadelesi vererek birçok şey üretti, birçok şey yaptı. Bunlardan bir tanesi de
Kadına Yönelik Şiddeti Önleme Yasası’ydı. Burada gelip değerli fikirlerini,
önerilerini aktardılar ancak maalesef kanunun, aylarca burada tartışıldıktan
sonra Genel Kurula inerken yine ismi değişti ve kanunun ismi “Aileyi koruma ve
kadına yönelik şiddeti önleme politikası” oldu. Diyeceksiniz ki ne fark var?
Çok fark var. Siz kadına şu mesajı vermiş oluyorsunuz: Kol kırılır yen içinde
kalır. Sen şiddet mi görüyorsun kardeşim, önceliğin aileyi korumaktır, otur
oturduğun yerde. Sen önce bir aileni koru, şiddet görüyorsan da biraz daha sus,
biraz daha tahammül et. İşte bu bakış açısıdır ki sizin bu Bakanlığın isminden
bile “kadın”ı silmenize neden olmuştur. 
Tabii, boşanmaların bir de çocuk boyutu
var. Onlardan da gerekçenizde “Aile dramı” olarak bahsetmişsiniz ki elbette bu
doğrudur. Ancak bundan bahsederken çocukların şiddet görülen bir ortamda
yaşadığı travmatik ortamları, bundan dolayı yaşadıkları mutsuzlukları tamamen
göz ardı etmişsiniz yine. 
Değerli
arkadaşlar, birçok kadın hayatlarından örnek vermek isterdim ancak sürem
yetmedi. Onun için son söz olarak diyorum ki eşitlik bir demokrasinin mihenk
taşıdır. 
(Mikrofon
otomatik cihaz tarafından kapatıldı) 
AYLİN
NAZLIAKA (Devamla) – Kadın-erkek eşitliğinin olmadığı bir yerde demokrasiden
bahsedilemez. “Yaşamak bir ağaç gibi tek ve hür, bir orman gibi özgürce.”
Saygılar
sunuyorum. (CHP sıralarından alkışlar) 
BAŞKAN
– Teşekkürler Sayın Nazlıaka. 
Üçüncü
söz, Burcu Köksal, Afyonkarahisar Milletvekili. 
Buyurun
Sayın Köksal. (CHP sıralarından alkışlar)
BURCU
KÖKSAL (Afyonkarahisar) – Sayın Başkan, değerli milletvekilleri; bugün 10
Aralık Dünya İnsan Hakları Günü. 
İnsan
Hakları Evrensel Beyannamesi’nin imzalanmasının yıl dönümünde ne yazık ki biz
Türkiye olarak sınıfta kaldık. Dünyada insan haklarının geliştirilmeye
çalışıldığı bir dönemde Türkiye olarak geldiğimiz bu noktada görülen tablo ne
yazık ki bize ümit vermemektedir. Mesleğini icra eden gazeteciler sırf haber
metinleri yüzünden tutuklanırken, şirketler çeşitli sebeplerle tehditlere maruz
kalırken, demokrasimiz “Ya bizdensiniz ya düşmansınız” ikilemine sıkıştırılmış
durumdadır. 
İnsan
hakları, seçme ve seçilme hakkından tutun da temel yaşama hakkının
iyileştirilmesine kadar pek çok alanı kapsamaktadır aslında. Fakat
vatandaşlarımıza ekonomik alanda da sahip çıkılmamaktadır. İnsan hakları
konusunda da, maddi olarak yaşama hakkı konusunda da ne yazık ki sınavı
geçemeyen bir Türkiye’yle karşı karşıyayız. Bizim siyasetçiler olarak görevimiz
bu tabloya bakıp ders çıkarmak ve bu tabloyu tersine çevirmektir. Hani tabloya
bakıp ders çıkaralım, bu tabloyu tersine çevirelim diyorum da insan hakları
bakımından sınıfta kalan bir Türkiye’de kadın hakları ne durumda, isterseniz
ona beraberce bakalım.
Aile
için “toplumun en küçük temel birimi” diyoruz, “toplumdaki en küçük sosyal
yapı” diyoruz ve aile bireylerinin sağlıklı ve huzurlu bir ortamda
yetişmelerinin direkt toplumsal yaşama etki edeceğini söylüyoruz. Bunda hepimiz
hemfikiriz fakat aile yapısının özellikle son yıllarda ve on üç yıllık AKP
iktidarı döneminde ciddi anlamda zarar gördüğü artan boşanma oranlarından da
anlaşılmaktadır. Bugün her 5 evlilikten 1’i boşanmayla sonuçlanmaktadır.
Boşanmanın en temel nedenlerinden biri ekonomik sıkıntılardır. Ülke
ekonomisinde yaşanan sıkıntılar, işsizlik, geçim sıkıntısı, yoksulluk, bunların
hepsi bireylere ve dolayısıyla aileye yansımaktadır.
Kadına
yönelik şiddet: Kadına yönelik şiddetle ilgili olarak bu konuda ne yazık ki
hukuki yaptırımların yetersizliği ve AKP iktidarı döneminde kadına yönelik
şiddete karşı etkin bir mücadelenin yapılamaması yüzünden ne yazık ki bugün
ailede kadına yönelik şiddet vakalarının arttığını gözlemlemekteyiz. Biz
kadınların kaç çocuk doğuracağımızdan tutun da doğum şeklimize, gülüşümüze,
kahkahalarımıza ve hatta boşanma nedeni olarak börek açmayı bilmemeye bağlayan
bir iktidara sahibiz. (CHP sıralarından alkışlar) Ailesine çalışarak katkı
sağlamak isteyen kadınlarımıza “Evdeki işler yetmiyor mu?” derseniz, “Kadının
fıtratında köle olmak var.” derseniz, kadınlar için tek kariyerin annelik olduğunu
düşünürseniz ve kadını sadece evin süsü olarak değerlendirirseniz, hiç kusura
bakmayın, kadın-erkek arasındaki cinsiyet eşitsizliğine kapı açmış olursunuz.
Ailede birey olarak görülmeyen bir kadın için boşanma bir haktır. Eşinden
şiddet gören bir kadına kolluk kuvvetiniz “Karı koca arasında olur böyle
şeyler.” deyip barıştırma yoluyla o evliliği sürdürmeye mecbur ederse o kadın
için boşanma bir haktır. Sadakat, Türk Medeni Kanunu’nda her iki eş için de
düzenlenmiş bir yükümdür. Ancak, imam nikâhıyla 2’nci, 3’üncü, 4’üncü
evliliklere cevaz verirseniz işte o zaman boşanma o kadın için o ailede bir
haktır. Eşi tarafından canına kastedilen, pek fena muamele edilen
kadınlarımızla ilgili bugüne kadar yeterli koruma tedbirleri alınamadığını
gözlemliyoruz ve bu kadınlarımızın birçoğu ne yazık ki bugün hayatını kaybetmiş
durumda. Soruyorum: Hükûmet olarak bu kadınları bu evliliği sürdürmeye zorlamak
yerine onlar için gerekli tedbirlerin alınması gerekmiyor mu? Eğitimden
koparılıp aile baskısıyla küçük yaşlarda zorla evlendirilen kadınlarımız,
bunlar eşleri tarafından baskı altında bir evliliği yürütmeye zorlanırken, yan
komşularına dahi gidemezken bu kadınlar için boşanma bir haktır.
“Kadın-erkek
eşitliğine inanmıyorum.” diyen zihniyete Cumhuriyet Halk Partisi olarak karşı
çıkıyoruz. Kadına en az 3 çocuk doğurma görevi vererek onu eve hapsetmeye
kalkan AKP zihniyeti ne yazık ki bugün erkek egemenliğini kabul eden, şiddete
kayıtsız kalmasını istediği ve her türlü koşulda evliliğe mecbur tutmak
istediği bir kadın tipi yaratmayı öngörmüştür. Yaratılmak istenen bu kadın
tipiyle her türlü baskıya, şiddete rağmen bu evliliğe katlanılmak istenmesi
öngörülmüştür. Kadını önce toplumda ve bunun yansıması olarak da ailede birey
olarak görmediğiniz müddetçe aile içi geçimsizlikleri sona erdiremezsiniz.
Ailede yaşanan ekonomik sıkıntıları gideremediğiniz müddetçe boşanmaları
azaltamazsınız. Her geçen gün artan enflasyon, hayat pahalılığı, işsizlik,
yoksulluk toplumun en küçük birimi aileyi olumsuz yönde etkilemektedir. Siz, bu
ülkede işsizliği, yoksulluğu çözmediğiniz müddetçe, ekonomik istikrarı
sağlamadığınız müddetçe bu boşanma oranları her gün artacaktır. Boşanmaya yol
açan nedenlerle etkin bir şekilde mücadele etmeden boşanmanın azalmasını
bekleyemezsiniz. 
Geçmişte,
aile paketi, çeyiz paketi gibi paketlerle evliliğe teşvik etmek istediniz fakat
boşanma sonrası özellikle ekonomik bağımsızlığı olmayan kadınların nasıl
hayatta kalacağını, geçimini nasıl idame edeceğini hiç düşünmediniz, bu konuda
hiçbir yasal düzenleme yapılmadı. Bu kadınlar uygulamada, ne yazık ki, cüzi
miktarda bağlanan nafakalarla ve zaman zaman da tahsil edilemeyen nafakalarla
geçinmek zorunda bırakıldı ve birçok kadın sırf bu yüzden boşandıktan sonra
geçim sıkıntısı çekeceği için ve birçoğunun gidecek yeri olmadığı için o
evliliğe katlanmak zorunda bırakıldı arkadaşlar. Uzun süren yargılama
safhasından sonra tazminat, nafaka ve benzeri talepleri yeterince
karşılanamayan kadınlar için ne yazık ki burada herhangi bir yasal düzenleme
yapma gereği hissetmediniz. 
Biz,
Cumhuriyet Halk Partisi olarak kadın-erkek eşitliğinin toplumda ve ailede
gerçek anlamda sağlanması gerektiğini dün olduğu gibi bugün de savunuyoruz ve
bu konuda da kadın-erkek eşitliğinin gerçek anlamda, kâğıt üzerinde değil,
gerçek anlamda sağlanabilmesi için bu kürsülerde öyle süslü püslü laflarla
değil, gerçekten etkin bir şekilde gerçekleşebilmesi için bu konuda mücadele
eden sivil toplum örgütleriyle, kadın örgütleriyle iş birliği içinde olarak bu
eşitliğin sağlanması yönünde dün sürdürdüğümüz mücadeleyi bundan sonra da
sürdüreceğimizi belirtmek istiyorum.
Herkese
saygılarımla. (CHP
sıralarından alkışlar) 
BAŞKAN – Teşekkürler Sayın Köksal. 
Söz sırası Kahramanmaraş Milletvekili Fahrettin Oğuz
Tor’da 
Buyurun Sayın Tor. (MHP
sıralarından alkışlar) 
GENÇLİK
VE SPOR BAKANI AKİF ÇAĞATAY KILIÇ (Samsun) – Sayın Başkanım, açıklama yapmam
mümkün olabilir mi acaba?
BAŞKAN
– Daha sonra artık, Tor’u kürsüye davet ettim.
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; önemli bir
toplumsal problem hâline gelen boşanma konusunda nedenleri, aile ve sosyal
yapıya etkileri, alınması gereken tedbirler konulu araştırma önergesi hakkında
söz almış bulunuyorum. Bu vesileyle, konuşmama başlamadan önce yüce heyetinizi
saygıyla selamlıyorum. 
Kıymetli
milletvekilleri, dünkü oturumda Sayın Bakan konuyla ilgili alınan yasal ve
idari tedbirlerden bahsetti. Alınan tedbirler olumlu ise de görülmüştür ki
yeterli olamamıştır. Boşanmalar, kavgalar, cinayetler hızla artarak devam
etmektedir. 
Kıymetli
milletvekilleri, iktisat ilminin genel kabulüne göre gelir arttıkça harcamalar
artar ise de gelir azalması hâlinde giderlerin azalması aynı oranda
olmamaktadır. Gelişen teknolojiye bağlı olarak ihtiyaçların artması ve
çeşitlenmesi giderlerin artmasına sebep olmaktadır. Gelirlerde aynı oranda
artış olmaması hane halkının bütçelerini olumsuz etkilemekte, bunların
neticesinde de borç girdabına düşen fertler, aileler istenmeyen durumlarla
karşılaşabilmektedirler. Başta söylemek gerekirse ailenin reel geliri azaldığı
müddetçe huzursuzluğu, bunların sonucunda da gelişen olguları önlemek mümkün
olmayacaktır. 
Kıymetli
milletvekilleri, çok güzel bir atasözümüz var, daha sonra buna da değineceğim
ama başta belirtmem gerekirse “Yokluk dövüştürür, varlık seviştirir.” Olayın
özeti budur. 
Kıymetli
milletvekilleri, dün ve bugün gerek Hükûmet adına yapılan konuşmalarda gerekse
gruplar ve önerge sahipleri adına yapılan konuşmalarda daha ziyade boşanma ve
boşanmanın sonuçları üzerinde durulmuştur. Ben sonuçlarından daha çok sebepleri
üzerinde duracağım. Özellikle de üzerinde duracağım konu emeklilerin
gelirlerindeki azalmalardır. 
Değerli
milletvekilleri, sosyal güvenlik sistemi, çalışanlar ve emekliler olmak üzere
milyonları kapsamakta olup ailenin ve toplumun huzuruyla sistem arasında direkt
ve yakın bir ilişki vardır. SGK milyonların gelir kaynağıdır. 
Kıymetli
milletvekilleri, olayı da biraz yumuşatmak, havayı dağıtmak amacıyla güzel bir
türkümüzden bahsetmek isteyeceğim. Sosyal güvenlik sistemi denince benim aklıma
hep çok güzel bir Erzincan türküsü gelir. “Kadir Mevlâm senden bir dileğim
var,/ Beni muhannete muhtaç eyleme.” şeklinde başlayan, Fidan ve Turan
Engin’den alınan bu güzel türkü bana göre sosyal güvenlik sistemini çok güzel
bir şekilde tarif etmektedir. Sosyal güvenlik sistemi, insanımızı güç durumlara
düştüğünde muhannete muhtaç etmemenin adıdır. Biz insanlarımızı muhannete
muhtaç eder hâle getirir isek boşanmaları ve diğer toplumsal yaraları asla
önleyemeyiz. 
Sayın
milletvekilleri, boşanma, sebepleri, Türk aile yapısına ve sosyal dokuya
etkileri ve alınması gereken tedbirler konuları üzerinde çok durulması gereken
geniş bir konudur. Burada yapacağım on dakikalık konuşmayla bunun küçük bir
bölümünü dahi izah etmem mümkün olmayacaktır. Bu sebeple ben konuyu önemli başlıklar
altında, kısaca işi sosyal güvenlik yönünden ele almak istiyorum. 
Sayın
milletvekilleri, bildiğiniz gibi, dün SSK, BAĞ-KUR ve Emekli Sandığının, 2007
yılından itibaren de birleştirilmiş şekliyle Sosyal Güvenlik Kurumunun önemli
finans açıkları öteden beri hazine tarafından karşılanmaktadır. Çok önemli
miktarlara ulaşan Sosyal Güvenlik Kurumunun finans açıkları bugün ülkemiz için
en başta gelen ciddi problemdir. Sosyal güvenlik sisteminin sürdürülebilir,
kendi kendine yeter hâle gelmesi için geçmişte önemli düzenlemeler yapılmış,
aktif-pasif dengesinin sağlanması yönünde yasal adımlar atılmış ise de,
aşağıda, kısaca özetleyeceğim üzere, yapılan düzenlemeler önemli ve ciddi başka
problemleri de beraberinde getirmiştir.
Özellikle
belirtmem gerekirse, sosyal güvenlik sisteminin finans açıklarının
kapatılmasında Hükûmet kolay yolu seçmiştir. Sürdürülebilir bir sistem için
gerekli olan aktif-pasif sigortalı dengesinin sağlanmasında aktif sigortalı
sayısını çoğaltmak, başka bir ifadeyle büyük orandaki kayıt dışı istihdamı
kayıt altına almak yönünde ciddi adımlar atılması gerekirken, maalesef, pasif
sigortalı sayısını azaltmak, aylıklarını düşürmek şeklinde kolay yol
seçilmiştir. Aylıkların birkaç yasa maddesiyle azaltılması sonucunda da,
maalesef, geliri ve aylıkları azaltılan büyük kesimler mutsuzluğa itilmiştir.
Sistemi revize edelim derken, görülmemekle beraber, çok daha ciddi problemlere
yol açılmıştır. 
Bugün,
Türkiye haricinde, çalışma süresi uzadığı hâlde aylığı azalan başka bir ülke
yoktur. Tekrar ediyorum: Bugün, Türkiye haricinde, çalışma süresi uzadığı hâlde
aylığı her geçen yıl azalan başka bir ülkeyi aklınıza dahi getiremezsiniz.
Bugün
üzerinde durduğumuz boşanmanın sebepleri, sosyal dokuya etkileri konusuyla
sosyal güvenlik alanında yapılan düzenlemelerin doğrudan ve yakın ilişkisi
vardır. Zira sistem, milyonlarca emeklinin yegâne gelir kapısıdır.
Sayın
milletvekilleri, konuyla ilgili hususları açıklamadan önce, kısaca, çok
sevgili, muhterem, ellerinden öptüğüm, Fransızca öğretmenim Sayın Ali Çetin
Bey’in –Kırıkkaleli- konuyla ilgili olduğunu düşündüğüm bir anekdotunu sizlerle
paylaşmak istiyorum.
Sevgili
hocam derdi ki: “Memurun ay başındaki yürüyüşüyle ay sonundaki yürüyüşü
farklıdır. Ay başında para cebindedir, yere daha bir sağlam basar; alnı açık,
başı diktir. Ay sonunda cebinde para suyunu çektiği zaman kafası düşmüştür,
kamburu çıkmıştır.” 
Evet,
bu tespite aynen katılıyorum. Araştırmacıların ulaştıkları sonuçlar nedir, net
olarak bilmemekle beraber ben boşanmaların, kavgaların, dövüşlerin daha çok
cepte paranın suyu çektiği zamanlara denk geldiği kanaatindeyim.
Sayın
milletvekilleri, az önce de ifade ettiğim gibi, sürdürülemez hâle gelen sosyal
güvenlik sisteminin sürdürülebilir hâle gelmesi için önemli yasalar
çıkarılmışsa da çıkarılan yasalar birçok yönden olumsuz gelişmelere de sebep
olmuştur. 
Burada
–tabii, zamanımız çok kısa- ben somut örneklerle konuyu açıklamak istiyorum.
Özellikle, yapılan düzenlemelerle alt gelir gruplarının durumları daha da
kötüleşmiştir. Eskiden asgari ücretliye genellikle asgari ücretin üzerinde bir
aylık bağlanırken yapılan düzenlemelerle bugün itibarıyla bağlanan aylıklar
asgari ücretin oldukça altındadır. Böyle devam ettiği müddetçe gidişat
yatırılan prim kadar aylık bağlama olacaktır ki bu durumda toplumsal yaralar
daha da artacaktır.
Değerli
milletvekilleri, nasıl çalışanlar için asgari ücret uygulaması varsa eskiden
emekliler için de asgari maaş uygulaması vardı; eski yasalarda, 5510’dan önce.
Yani emekli olan bir sigortalı belli bir miktarın altında maaş, aylık
almıyordu. Örnek vermek gerekirse, 1/10/2008 tarihinde yürürlüğe giren 5510
sayılı Sosyal Sigortalar ve Genel Sağlık Sigortası Kanunu’nun yürürlüğe
girmesinden önce emekli olan bir sigortalıya en düşük 575 lira aylık
bağlanıyordu. Kıymetli milletvekilleri, 575 lira. Ne zaman? 2008 öncesi. Söz
konusu bu düşük aylığın güncellenmiş miktarı bugün itibarıyla 1.100 liradır,
1.100 lira. Sistem böyle devam etseydi 1.100 lira bağlayacaktık. 2015 Ocak ayı
itibarıyla bağlanan en düşük aylık 516 lira, yapılan zamla bu miktar 541 liraya
çıkmış, 100 liralık seçim zammıyla beraber 641 lira olmuştur. 2008’de asgari
aylığın güncellenmiş hâli 1.100 lira olurken bugün bağlanan asgari aylık 641
TL’dir. 2008 yılına göre kayıp, sonradan verilen seçim zammını katmazsak yaklaşık
yüzde 100’dür.
(Mikrofon
otomatik cihaz tarafından kapatıldı)
FAHRETTİN
OĞUZ TOR (Devamla) - Kıymetli milletvekilleri, tabii, şunu söylemek istiyorum:
Çok ciddi konular var. Keşke burada bir saat, iki saat bu konuları
tartışabilsek. Acıdır, gidişat, yapılan düzenlemelerle son derece kötüdür.
Haksızlıkları gidermediğimiz, huzursuzlukları kaynağında önlemediğimiz müddetçe
tartışmaları, kavgaları ve devamında da istenmeyen sonuçların ortaya çıkmasını
önlemek mümkün olmayacaktır.
BAŞKAN
– Teşekkürler Sayın Tor, süreniz doldu.
FAHRETTİN
OĞUZ TOR (Devamla) – Bağlıyorum Sayın Başkanım.
Sosyal
güvenlik sistemi yeniden etraflı olarak ciddi şekilde sorgulanmalıdır. 
Kıymetli
milletvekilleri, hırsızlıkları, yolsuzlukları, haram olan israfı, haksızlıkları
önleyerek çalışanlara ve emeklilere kaynak aktarmak zorundayız.
Bu
duygu ve düşüncelerle yüce Meclisi saygıyla selamlıyorum. (MHP sıralarından
alkışlar)
BAŞKAN
– Teşekkür ediyoruz Sayın Tor.
Şimdi
Hükûmet adına Gençlik ve Spor Bakanı Sayın Akif Çağatay Kılıç’ın pek kısa bir
söz talebi vardır.
Buyurun.
V.- AÇIKLAMALAR
(Devam)
19.- Gençlik ve
Spor Bakanı Akif Çağatay Kılıç’ın, Ankara Milletvekili Aylin Nazlıaka’nın birleştirilerek
görüşülen Meclis araştırması önergeleri üzerinde önerge sahibi olarak yaptığı
konuşmasındaki bazı ifadelerine ilişkin açıklaması
GENÇLİK
VE SPOR BAKANI AKİF ÇAĞATAY KILIÇ (Samsun) – Teşekkür ediyorum Başkanım.
Biraz
evvel Cumhuriyet Halk Partisi sözcüsü kürsüde konuşmasını yaparken Aile ve
Sosyal Politikalar Bakanımızın neden burada olmadığı konusunda bir soru
yöneltmişti. Şu anda Aile ve Sosyal Politikalar Bakanımız Sayın Sema
Ramazanoğlu Hanımefendi İstanbul’da “UN Women” çerçevesinde yurt dışından gelip
ülkemizde misafir olan 25 bakanımla beraber kadına karşı şiddetin
değerlendirilmesi ve bunun nasıl engelleneceğiyle ilgili Birleşmiş Milletler
çatısı altında yapılan toplantıya İstanbul’da ev sahipliği yapıyor. Ondan
dolayı şu anda burada değiller, bunu da iletmemizi özellikle istediler. 
Bu
fırsatı verdiğiniz için teşekkür ediyorum Başkanım.
BAŞKAN
– Teşekkürler Sayın Kılıç.
XI.- MECLİS
ARAŞTIRMASI (Devam)
A) Ön Görüşmeler
(Devam)
1.- Ardahan
Milletvekili Orhan Atalay ve 25 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2) (Devam)
2.- Tekirdağ
Milletvekili Candan Yüceer ve 19 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/7) (Devam)
3.-
Afyonkarahisar Milletvekili Burcu Köksal ve 20 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/8) (Devam)
4.- Kocaeli
Milletvekili Fatma Kaplan Hürriyet ve 21 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/9) (Devam)
5.- Adana
Milletvekili Aydın Uslupehlivan ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/10) (Devam)
6.- MHP Grubu
adına Grup Başkan Vekilleri İzmir Milletvekili Oktay Vural ve Manisa
Milletvekili Erkan Akçay’ın, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/11) (Devam)
7.- Aydın
Milletvekili Deniz Depboylu ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/12) (Devam)
8.- Ankara
Milletvekili Aylin Nazlıaka ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/13) (Devam)
9.- İstanbul
Milletvekili Filiz Kerestecioğlu ve 24 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/14) (Devam)
10.- Bursa
Milletvekili Emine Yavuz Gözgeç ve 24 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/15) (Devam)
11.- İstanbul
Milletvekili Tülay Kaynarca ve 26 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16) (Devam)
12.- Çorum
Milletvekili Lütfiye İlksen Ceritoğlu Kurt ve 21 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/17) (Devam)
13.- Ağrı
Milletvekili Dirayet Taşdemir ve 22 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/18) (Devam)
BAŞKAN - Söz sırası Nuri Okutan yerine
Aydın Milletvekili Sayın Deniz Depboylu’da.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Meclis Başkanı, saygıdeğer milletvekilleri; bugün
burada, Meclis gündemine sunduğumuz, toplumumuzda hızla artan boşanma sorunu
ile ilgili araştırma önergemizin gerekçesini sizlerle paylaşmak için
bulunmaktayım. Konuşmama başlamadan önce sizleri saygıyla selamlıyorum.
Bugün,
burada birçok saygıdeğer vekil arkadaşlarımız konuyu farklı açılardan ele
aldılar ama ben bugün burada, size konuyla ilgili görüşlerimizi sunarak
düşüncelerim hakkında bilgi verirken, aynı zamanda bir vekil değil bir
psikolojik danışman, aile, evlilik terapileri yapmış bir uzman olarak fikrimi
sunmak istiyorum.
Bugüne
kadar yapılan istatistik çalışmalarına baktığımız zaman, hızla artış gösteren
boşanma davalarının toplumsal bir sorun hâline dönüştüğü aşikârdır. Ülkemizdeki
boşanma verilerinin değerlendirilmesine yönelik yapılan istatistiklere
baktığımızda, 2001 yılında 91.994’ü sonlanmış olan evliliklerin, 2014 yılında
130.913 rakamına ulaştığını görmekteyiz. Yani 2001’den 2014 yılına kadar yüzde
42,3 oranında artmıştır. 
Zaman
zaman uzmanlar tarafından istatistiklerle dile getirilen bu konu yeterince
araştırılmamış, konu üzerinde verimli bir çalışma maalesef yapılmamıştır. Şayet
bir çalışma yapıldıysa da bunun başarıya ulaşmadığı gözümüzün önünde, aşikâr
tablolarla ortadadır. 
Ailenin
güçlendirilmesiyle ilgili olarak bugüne kadar uygulanan politikalarda ciddi
ihmal ve yanlışlıklar söz konusudur. Ailenin, ekonomik, sosyolojik ve
psikolojik dinamikleri dikkate alınarak oluşturulacak politikalar yerine,
gündem oluşturma yaklaşımıyla sarf edilmiş söylemler aracılığıyla aile konusu
gündemde tutulmuştur. Bir ailenin çocuk sayısına karar vermek ya da dünyaya
getirilecek olan çocuk sayısına karışmakla birlikte, nasıl dünyaya getirileceği
konusuna da karışmak bir devletin, hükûmetin işi olmamalıdır.
Demokratik
bir yönetim yaklaşımında, bireyler dünyaya getirecek oldukları çocuk sayısına
kendileri karar verirler ve bu çocukları nasıl dünyaya getireceklerine de,
başta anne olmak üzere, eşler birlikte oturup karar verirler. Devleti
yönetenlerin görevi, karı kocanın özeline karışmak değil, yardım talep
ettiklerinde bu yardımı kendilerine sunacak profesyonel birimler oluşturmaktır.

Toplumun
yapı taşı olan ailenin güçlenmesi için devlete düşen görevlerin başında, tabii
ki az önce sayın vekilimizin de belirttiği gibi işsizlik sorununun çözülerek
ekonomik sorunların ortadan kaldırılması gelmektedir.
Yine,
sosyal güvenlik ağının güçlendirilmesi, çocukların lehine olan eğitim ve sağlık
reformlarının gerçekleştirilmesi en başta önem arz etmektedir. 
Boşanma
oranının artışıyla ilgili yapılacak olan spesifik çalışmaların da ayrıntılı
olarak ele alınması gerekiyor. Kurulacak olan birimlerin, sadece ayrılmaya
karar vermiş çiftlerle çalışması da yeterli olmayacaktır. Boşanma artışıyla
ilgili yapılacak çalışmalarda konuya mümkün olduğunca geniş perspektiften
bakılması gerekiyor. Çalışma alanına bireyi, aile birliğini, toplumsal gelişme
ve beraberinde getirdiği sorunları da katmak zorundayız. Başta, aileyi kuracak
olan bireylerin sosyal, kültürel ve psikolojik sorunlarını ele alarak konuya
adım atmak da önem taşımaktadır. Zira, ülkemizde en çok kullanılan ilaçların
antidepresan grubunda olduğunu göz önüne alırsak, o zaman bireysel anlamda da
birtakım çalışmalarla, daha aile birliği kurulmadan sorunların önüne geçmeye
çalışmamız gerektiğini de görmemiz gerekiyor çünkü depresyonda olan, mutsuz
olan bireylerin doğru kararlar alıp sağlıklı kararları uygulayabilecek yapıda
olmayacağı, ayrıca bu sorunları aile birliğine taşıyacağı ve ailedeki bireylere
farklı sorunlar da yaşatacağı göz önüne alınmak zorundadır. 
Aile
kurumunun en önemli görevlerinden biri, çocukları fiziksel ve psikolojik yönden
sağlıklı bir şekilde yetiştirmek; iyi yetişeceği sosyal, kültürel, fizyolojik
ve ekonomik şartları oluşturmak; saygı, sevgi, güven ortamında büyümesini ve
gelişmesini sağlamaktır. Bütün bu koşulların gelişmesi, sağlam temellere
oturmuş güçlü bir aile birliğiyle mümkündür. Aile bireylerinin birbirine sevgi
ve saygı, hoşgörüyle bağlı olduğu bir yuva kültürü çocuklar tarafından gelecek
kuşaklara aktarılacaktır. Unutulmamalıdır ki birey bir ailenin içinde kısa bir
süre yaşar ancak bir aile bireyin kalbinde, ruhunda geleceğe de aktardığı
kültürüyle sonsuza kadar yaşar. 
Mesleki
yaşantımda çok sayıda boşanmış, ayrılmış çiftlerin çocuklarına danışmanlık
hizmeti verdim. Yetişkin terapilerinde ilerleyen yaşlarına rağmen ayrılan
ebeveynlerinin ve dağılan ailelerinin travmalarını içinden atamayan bireylere
yardımcı oldum. Boşanma yıkıcı bir depreme benzer ve çok az aile az hasarla
kurtulur, genelde bütün aileler büyük hasar görür. Ayrıldıktan sonra çocukların
lehine ortak kararlar alabilecek kadar aralarında iyi iletişim kurabilen
ebeveynlerin sayısı da yok denecek kadar azdır, maalesef çocuklar ortak
çekişmelerin ana unsuru olarak kullanılmaktadır, nereden baksak ayrı ayrı
yaralar açmaktadır. 
Bugün
canımızı en çok acıtan kadına yönelik şiddet olaylarının, ayrılmaya karar
veren, boşanma eşiğindeki ve boşanmış çiftler arasında tartışmalarla vuku
bulduğunu da hepimiz bilmekteyiz. En son, 6 Aralık 2015, Aydın’da meydana gelen
bir olay. Boşanma kararı alan çift bir araya geliyor ve yaşadıkları tartışma
sonucunda 1 yaşında Yavuz Polatcan, 3 yaşında Gülfer ve anneleri, babaları
tarafından katlediliyor. Babaları da arkasından intihar girişiminde bulunuyor
ancak bunu gerçekleştiremiyor, belki de kendisine daha fazla zarar vermek
istemiyor, aile yakınlarına haber veriyor. Eğer bunların önüne geçeceksek ciddi
bir çalışma yapmamız gerekiyor. Bu ilk değil ama son olması da bizim
yapacağımız çalışmalara bağlı. 
Boşanmanın
eşiğine gelmiş bazen ciddi büyüklükteki sorunlara, bazen de kolayca çözüme
ulaşabilecek sorunlara yardım isteyen birçok çifte yardım ettim ve tecrübelerime
dayanarak söylüyorum ki oluşturulacak birimler, alınacak önlemler ve sunulacak
profesyonel yardım süreçleriyle boşanmaların önüne geçilebilir ama bunu
söylerken kastettiğim, boşanmaların tamamen bitirilmesi de değildir. Neden?
Çünkü öyle sorunlar vardır ki evlilik kurumunun devam etmesi ve bireylerin bir
arada yaşaması aile fertleri için imkânsız olabilmekte, daha çok zarar
verebilmektedir. Evlilik anlaşmasının bitirilmesi bu bağlamda bireylerin yasal
ve insani hakkıdır. Bu aşamada da devletin psikolojik ve sosyal yardım sunması
zaruridir. 
Aile,
toplumun en küçük ancak en temel birimi olduğundan, toplumun sağlıklı bir
şekilde gelişmesi, ilerlemesi, toplumsal huzur ve barışın sağlanabilmesi
açısından sağlam temellere dayalı ailelerin varlığı son derece önemlidir.
Değerlerin hızla esnekleştiği, küreselleşmeyle birlikte artan tüketim
çılgınlığıyla birlikte yaşanan ekonomik sorunlar aile içi yaşanan sorunları da
artırarak ailelerimizi tüketmeye başlamıştır.
Toplum
yapısında meydana gelen sosyolojik bir değişim sosyal destek ağlarını
zayıflatmıştır. Niçin? Çünkü aile içerisinde aile bireyleriyle, akrabalarla,
komşularla olan ilişkiler zayıflamıştır. Aile birliğini tehdit eden risklerin
hızla arttığı günümüzde maalesef konuyla yakından ilgilenmesi gereken birimler,
aynı hızla artan sorunlara karşı sağlıklı ve kalıcı çözümler üretememiştir.
Toplumumuzda aile yapısı tehlikeli dönemlerden geçmektedir. Nitekim, artan
boşanma ve suç oranları bu tehlike çanlarının Türk aile yapısı için çaldığını
da göstermektedir. 
Tarihimiz
iyice incelenirse Türk ailesinin dirlik ve düzenlik içinde olduğu devrelerde
devlet de dirlik ve düzenlik içindedir. Bu bakımdan, törelerimizde aile, ülke,
devlet ve millet kavramları iç içe bir manzara gösterir. Aile demek, bir
noktada, düzen demektir. 
Artan
boşanma nedenlerinin araştırılması, bu sorunlara baktığımızda, hukuksal
uygulamalarda ailenin birlikteliğinin sürdürülmesine yönelik yeni düzenlemeler
yapılması, ailelerin yaşayabileceği mevcut ve olası sorunlar için yardım
sunacak yeni birimlerin oluşturulması, aile birliğinin korunmasına yönelik
ayrıntılı çalışmaların planlanması amacıyla Meclis araştırma komisyonu
kurulması önem arz etmektedir. 
Hukuksal
düzenlemede ele alınması gereken husussa en başta aileye terapi hakkının
sunulması ve bu yardımın devlet güvencesinde sosyal destek hakkı olarak
sunulmasıdır. Risk çalışmalarının da yapılıp tehdit altında olan aileler
üzerinde de önleyici çalışmalar yapılması gerekiyor. 
Benim
sürem doldu. 
Çok
teşekkür ediyorum, saygılarımı sunuyorum. (MHP sıralarından alkışlar)
BAŞKAN
– Teşekkürler Sayın Depboylu.
Söz
sırası Ankara Milletvekili Şenal Sarıhan’da.
Buyurun
Sayın Sarıhan. (CHP
sıralarından alkışlar)
ŞENAL
SARIHAN (Ankara) – Değerli Başkan, değerli kâtip üyesi arkadaşlarım, sevgili
milletvekili arkadaşlarım; hepinizi öncelikle sevgi ve saygıyla selamlamak
istiyorum.
Bugün
İnsan Hakları Günü. İnsan Hakları Günü’nde bolca insan hakkı ihlali yapıldı bu
salonda; birbirimize bağırıp çağırdık, birbirimizin sözünü kestik. İfade
özgürlüğü konusunda her birimiz uzun konuşmalar yapabilme olanağına sahibiz
elbette ama bu Parlamentoda bu konudaki özenimizin olmadığını görerek esas
olarak üzüldüğümü ifade etmek isterim.
Şimdi,
sizleri dinlerken ya da daha çok erkek sesleriyle bu salonda gürültüler
yükselirken Âşık Veysel’in bir dörtlüğü aklıma geldi, unutmamak için de şuraya,
bir köşeciğe yazdım. Diyordu ki: 
“Kim
okurdu, kim yazardı?
Bu
düğümü kim çözerdi?
Koyun,
kurt ile gezerdi,
Fikir
başka başka olmasa.”
Şimdi,
burada başka başka fikirlere sahip olan arkadaşlarız çünkü farklı siyasi
partileri temsil ediyoruz. Farklı siyasi partileri temsil ederken birçok konuda
birbirimizden farklı düşüneceğimiz kesindir ama -koyun, kurt örneğini bir
kenara bırakıyorum- elbette biz yan yana da gezecek, birbiriyle ilişki kuracak,
arkadaşlık kuracak, konuşacak -ki özünde o yapılıyor bu salonun dışında-
arkadaşlarız, görevlileriz. Ama bu düğümü kim çözecek yani sorunları kim
çözecek? Sorunları biz çözeceğiz. Bize böyle değerli bir görev verildi, halk
bize vekâlet görevi verdi; güneyden verdi, kuzeyden verdi, doğudan verdi,
batıdan verdi. Bunu söylemek istedim sözlerime başlarken, bu Meclisin yaşlı
vekillerinden biri de olarak bu duygularımı sizinle paylaşmak istedim.
Gerçekten İnsan Hakları Sözleşmesi’nin bağıtlanmasından altmış yedi yıl sonra
biz, burada konuşacağımız pek çok şey varken, dünya kadar sorun varken esas
olarak zamanı bu sorunu değerlendirmek için kullanmalıydık diye düşünüyorum. 
Şimdi,
sabahleyin kalktım ve şunları düşündüm: Bugün İnsan Hakları Günü. Bugün kulağım
nerede olacak? Bugün kulağım İstanbul’da 3 gazetecinin yargılanmakta olduğu
davanın sonucunda olacak. Acaba yazanları ve çizenleri 10 Aralıkta da mahkûm
edecek miyiz diye kulağımı İstanbul’a vereceğim. Kulağım Silivri’de olacak.
Silivri’de acaba Can ve Erdem’i aynı hücreye koyacaklar da ben onların aynı
hücreye konulmasına sevinecek miyim, onların tecrit olanağı ortadan kalkacak mı
diye kulağım orada olacak. Yani, ortak hücreye konulmalarından, yalnızlıklarına
son verilmiş olmasından ötürü ben sevineceğim. Başka şeyleri de düşündüm.
Sivas’ta tabutla eylem yapan demir çelik
işçileri acaba bugün iyi bir haber alabilecekler mi diye düşündüm. İstanbul’da
belediye çalışanları, TEKGIDA-İŞ’e üye
sendikacılar iyi bir haber alabilecekler mi; bugün İnsan Hakları Günü’nde
birileri kalemlerini, birileri kasalarını, birileri yüreklerini açabilecek mi
ve İnsan Hakları Günü’nde iyi şeyler duyabilecek miyiz diye düşündüm. Bunlar
olmadı ve sabah insan haklarıyla ilgili insanlar akın akın Ankara’da garın
önüne gittiler, 102 insanımızı kaybettiğimiz garın önüne gittiler. Garın
önündeki katliamda 30 kadın öldürüldü, 30 kadın; gerisini de düşerseniz o kadar
da erkek arkadaşımız öldürüldü, katledildi. Geriye doğru çeviriyorum, Suruç’a
bakalım. Suruç’ta 34 insanımız öldürüldü, 9’u kadın. Bunların evi vardı, barkı
vardı; erkeklerin de evi vardı, barkı vardı, çocukları vardı. Aileler vardı,
hani bugün korumaya çalıştığımız aileler. Konu o değil mi? Diyorsunuz ki:
“Ailenin güçlendirilmesi için oturalım, konuşalım, araştırma önergesi verelim.”
Peki, bu ailelerin durumunu size sormak isterim.
Ben
bir avukatım. Çocukları tutuklanmış ailelerle, genç insanların aileleriyle,
babalarıyla karşılaştım -aranızda vardır başkaları da- onların acılarına
tanıklık ettim. Anneleri öldürülmüş, babaları tarafından anneleri öldürülmüş
çocukların acılarına tanıklık ettim. Aile birliği, aile, hani o güzel ve kutsal
aile. Bizim toplum olarak kendi elimizle o özel alan gibi gördüğümüz, aynı
zamanda en demokratik yapı olması, en küçük ama en demokratik yapı olması
gereken ailemizi nasıl birleştirecektik? Hangi temeller üzerinde
birleştirecektik ülkede insan haklarının eşit bir şekilde dağılımını
sağlayamadan, ülkemizde eşit hakları kuramadan? Ne diyor İnsan Hakları
Sözleşmesi’nin 1’inci maddesi? Diyor ki: “İnsanlar özgür, onurlu ve haklarıyla
doğarlar. Aynı zamanda akıl ve vicdana sahiptirler ve bu sebeple akla ve
vicdana sahip oldukları için değerlidirler. Onlar eşit muamele isterler, bütün
insanlar eşit muamele isterler ve birbirlerine karşı kardeşlik tavrıyla hareket
ederler.” Hani kardeşliğimiz? Hani kardeşliğimiz değerli arkadaşlar, değerli
vekiller? Hani kardeşliğimiz? Hepimiz insanız. Şöyle devam eder sözleşmenin
giriş bölümü, der ki: “İnsanlık onurunu, eşit ve vazgeçilmez hakları tanımak,
özgürlüğün, adaletin ve barışın temelidir.” İnsanlık onurunu… Hangi insanın
onurunu? O uzun sokağa çıkma yasaklarıyla evlere kapattığımız insanların
onurunu, o bir basın açıklaması yapmakta olan baro başkanımıza kurşun
sıkılırken orada yaşamına son verilen Tahir Elçi’nin onurunu, çocuklarımızın
onurunu, kızlarımızın, eşlerimizin onurunu; bütün bunları bize… 
HASAN
BASRİ KURT (Samsun) – Polis ailelerinin…
ŞENAL
SARIHAN (Devamla) – Evet, polis ailelerimizin… Teşekkür ederim anımsattığınız
için. 
…orada
kendi topraklarımız üzerinde ölen şehitlerimizin, askerlerimizin,
subaylarımızın, onların geride kalan çocuklarının onurunu, bütün bunları bugün
düşünmek zorundayız. 
Çok
önemli bir görevle karşı karşıyayız değerli arkadaşlar. Türkiye, hiçbir dönemde
olmadığı kadar dardadır. Türkiye'nin insan hakları ihlalleri yönünden bu kadar
darda olduğu, bu kadar ayrıştırıldığı, birbirine düşman edildiği bir ortamda
Türkiye Büyük Millet Meclisine düşen görev, tarafsız, yansız, işte şu
sözleşmeye ve o sözleşmeden sonra bağıtlanmış bütün insan hakları
sözleşmelerine ve bizim ileri olan yasalarımıza, aydınlık olan yasalarımıza
uyarak yeni düzenlemeler, yeni yasalar yapmak, kardeşliği ve birliği sağlamak
gibi bir sorumlulukla karşı karşıyayız. 
Biz,
boşanmaları engelleyelim. Boşanmaları engelleyelim, ne olacak? Boşanmayı
engellendiğiniz zaman karşınıza çıkan tablo ne olacak? Parçalanmış aile olmasın
diyoruz. Evet, parçalanmış ailelerimiz olmasın ama siz o aileyi daha bir
aradayken parçalıyorsanız ve şu sözleşmenin en temel hakkı olan yaşama hakkını
onun elinden alarak aileyi yoksulluğa, öksüzlüğe, zorluğa mahkûm ediyorsanız
orada, artık herhangi bir biçimde görev yaptığımızdan söz etmemizin olanağı
yoktur sevgili arkadaşlar.
Bugün
İnsan Hakları Sözleşmesi’nin 67’nci yılında 67 kez düşünmek zorundayız, öz
eleştiri yapmak zorundayız, eleştiri yapmak zorundayız, kendimize ve
başkalarına bakmak zorundayız ve vicdanlı olmak zorundayız. Aklımız var ama
değerlendiremediğimiz ve kullanamadığımız bir vicdan sorunu var, o vicdanla
sorunlara yaklaşmak durumundayız. 
Şimdi
geleceğim kadın hakları meselesine, kadınlarla ilgili duruma da dönerek bakmak
istiyorum. Ben bir kadınım, kadın olmanın ne kadar zorlu bir iş olduğunu
biliyorum. Sırtında iki yük taşımış, iki mesleği taşımış, o iki mesleği
taşırken üçüncü bir mesleği, ev kadınlığı mesleğini taşımış bir kadın
arkadaşınızım.
(Mikrofon
otomatik cihaz tarafından kapatıldı)
ŞENAL
SARIHAN (Devamla) – Evet, bu kadarı yeter.
Teşekkür
ediyorum, saygılar sunuyorum. (CHP sıralarından alkışlar) 
BAŞKAN
– Sayın Sarıhan, çok teşekkür ediyoruz.
Söz
sırası, Siirt Milletvekili Besime Konca’da.
Buyurun
Sayın Konca. (HDP sıralarından alkışlar) 
BESİME
KONCA (Siirt) – Teşekkür ediyorum Sayın Başkan.
Genel
Kurulu selamlıyorum.
Evet,
hocam da söyledi, bugün İnsan Hakları Haftası. Aynı zamanda Ankara Garında 102
insanın katledilmesinin ikinci ayı doldu. Ve aileler buraya, bu Parlamentoya
seslerini duyurmak ve özellikle Hükûmete duyurmak… Hükûmetin bu konuda bu
süreci açığa çıkarması ve bu katliamlar karşısındaki sorumluluğunu yerine getirmesi
için burada seslerini duyurdular. Ama bugün bu Parlamento ve özellikle Hükûmet
bu görevin farkında değil, bugünkü bütün konuşmalarda da buna dair bir
değerlendirme, bir açıklama yapılmadı.
Evet,
İnsan Hakları Haftası insanların birbirlerine karşı uyguladıkları şiddet sonucu
oluşan, karar alınan bir hafta değildir. Devletlerin, özellikle iktidarların,
hükûmetlerin ve erkek egemenlikli zihniyetin bireye, toplumlara, halklara
uyguladığı şiddet ve katliamlar sonucu alınan bir karardır ve bugün burada direniş
içerisinde olan bütün toplumlar açısından, bireyler açısından harcadıkları
emekler, özgürlükler için, eşitlikler için, barış için bedel ödeyen bütün insan
hakları savunucularını selamlıyorum. Ve bunun için bedel ödeyerek uzun süredir
cezaevlerinde olan tutuklu ve hükümlü binlerce insanı da selamlamak istediğimi
belirtmek istiyorum.
Şimdi,
burada önerge hâline getirilmek istenen aileyi güçlendirme ve boşanmaları
önleme kararlarını tartışmak istiyoruz. Ancak AKP’nin bu konuda yapmak istediği
politika ile gündeme getirmek istediği önerge ile pratik içerisinde
uyguladıkları politikalar arasında ciddi bir çelişki söz konusudur. Biz aileyi
koruma, boşanmaları engelleme çabası gösterirken öncelikle toplum için ne
yapıyoruz? Toplumu nasıl korumamız gerekir? Ve elden giden bir toplumsal bir
Türkiye gerçekliği söz konusuyken aileyi korumaya çalışmak, boşanmaları
engellemek tersi bir durumdur. AKP Hükûmeti için çelişkili bir durumdur.
Bugün
Suriye’yle yaşadığı çatışma, İran’la yaşadığı, Irak’la krizli hâle geldiği, Rusya’yla
krizli hâle geldiği, “kürdistan”da yıkımı başlattığı ve iç savaşı geliştirmeye
çalıştığı bir süreç içerisinde boşanmaları önlemeye çalışma politikalarını
geliştirmek, bunu tartışmak gerçekten bu Parlamento açısından büyük bir
eksikliktir. Evet, aileyi koruyalım, aileyi kurtaralım ama ülke elden gidiyor;
ülkeyi kim kurtaracak? Yaşanan çatışmalar, yaşanan yoksullaştırma, ülkeyi silah
deposu hâline getirme, kültürleri birbirlerine karşı kışkırtma, kırım hâline
getirme… Toplumsal cinsiyet açısından erkeği bu kadar güçlendiren, güç hâline
getiren, kadını bu kadar hiçleştiren AKP Hükûmeti döneminde kadına şiddet yüzde
1.400 artmıştır. 181 bin çocuk evliliği gerçekleşmiştir. 
Bütün
bunlar varken, Türkiye'nin geleceğini, toplumun geleceğini, kadının geleceğini,
özgürlüğünü sağlayabilmek için, çocuklarımıza güçlü bir gelecek bırakabilmek
için, önce iktidar olarak, AKP Hükûmeti olarak, devlet zihniyeti olarak temelde
tartışmamız gereken şeyler vardır ve temeli tartışmadan, ideolojik olarak,
politik olarak, kültürel olarak, ekonomik olarak, vicdani ve ahlaki olarak “bu
ülkeyi nasıl yönetiyoruz”u tartışmadan aileyi tartışmak ya da boşanmaları
önlemeye çalışma yaklaşımları, kâğıt üzerinde ya da birçok arkadaşın buraya
getirdiği gibi hukuki kavramlarla, rakamlarla açıklamaya çalışmak doğru bir
politika değildir ve sonuç alıcı bir yöntem de değildir. Zaten bugüne kadar bu
Meclis böyle çalıştığı için sonuç alınmamıştır, böyle çalıştığı için başarılı
politikalar geliştirilememiştir ve siyasetini, iktidarını tekrar tekrar
korumaya çalışan bir hükûmet gerçekliğiyle karşı karşıyayız. 
AKP
Hükûmeti, bir dönem, Türkiye'yi demokratikleştireceğini, Kürt sorununu
demokratik bir temelde çözeceğini söylemişti. Arkasından Sayın Cumhurbaşkanı
Erdoğan bu süreci buzdolabına aldığını söylediler ama bugün aslında yaşanan
süreç, AKP Hükûmetinin, kendisini derin bir dondurucuya kapattığı süreçtir.
Öncelikle eğer Hükûmet doğru işler yapmak istiyorsa, Türkiye'yi
demokratikleştirmek, kadını özgürleştirmek ve çocuklara özgür bir gelecek bırakmak
istiyorsa, öncelikle 7 Haziran seçiminden sonra aldığı kararla, seçim sürecini
tekrar yenilemekle, kendi iktidarını korumak için, kendisini tekrar iktidarda
tutabilmek için kendisini koyduğu buzdolabından, derin dondurucudan önce AKP
zihniyetinin çıkması lazım. Eğer bunu gerçekleştirmezsek, gerçekten burada
vereceğimiz önergelerle ciddi sonuçlar almayacağımızı düşünüyorum. 26’ncı
Yasama Döneminin sağlıklı bir pratik geliştirmesi ya da siyaset yürütmesi için
bunların çok önemli olduğunu düşünüyorum. 
Şimdi,
özellikle aileyi koruma ve boşanmaları engelleme konusunda birçok arkadaş bazı
şeyleri belirtti, ben, kısmen bazı noktalarda dile getirilmeyenleri dile
getirmek istiyorum. 
Türkiye’de
aslında AKP Hükûmeti döneminde -ki daha önce de bunlar vardı- aileyi koruma
değil, aileyi yıkma temelinde geliştirilen politikalar var. Bunların
nedenlerini şöyle açıklayalım: Evet, yoksullaşmadan bahsediyoruz ama
hükûmetlerin sorumsuzluğu karşısında işçi kazalarıyla ne kadar aileyi dağıttık,
ne kadar çocuğu annesiz, babasız bıraktık? “Terörle mücadele” adı altında
yıllardır sürdürdüğümüz ve on binlerce insanı cezaevine aldığımız KCK
operasyonlarıyla ne kadar çocuğu annesiz, babasız bıraktık? Ne kadar çocuğu
annesiyle, babasıyla çocuk yaşta, 2-3 yaşında cezaevlerinde yaşamaya mahkûm
ettik? Annelerin sırf çocuklarının psikolojisi bozulmasın diye cezaevlerini
“çalıştığım iş yeri” diye tanımladığını bu Hükûmet biliyor mu? 3 yaşındaki
çocuğun “Anne senin iş yerindeki kapıcılar ne kadar kötü.” dediğini biliyor
musunuz? Gardiyanların tepkileri karşısında, gardiyanların annelerine hakaret
etmeleri karşısında 3 yaşındaki çocuğun bu sistemi nasıl sorguladığını biliyor
musunuz?
HALİL
ELDEMİR (Bilecik) – Dağa kaçırdıklarınızı düşünün.
BESİME
KONCA (Devamla) – Eğer yarın bir gün aileyi koruma, güçlendirme ya da
boşanmaları engelleme temelinde politikaları tartışacaksanız bu koşulları
değerlendirecek misiniz, bu koşulları ele alacak mısınız?
Yine,
yıllardır söylediğimiz ve sizin bugün de AKP Hükûmeti olarak dile getirmekten
çekindiğiniz, “Biz 90’lara dönmüyoruz.” dediğiniz süreçleri tekrar ele alıp o
süreçlerde ne kadar ailenin faili meçhul cinayetler yaşayıp dağıldığını, göç
etmek zorunda kaldığını, kültüründen, dilinden, toprağından koparıldığını ve
faili meçhulleri gören çocukların, kendi çocuklarının gözlerinin önünde
katledilen babaların hesabını kimlerin vereceğini sorgulayacak mısınız? 
ORHAN
KIRCALI (Samsun) – Kendi yaptıklarınızı mı anlatıyorsunuz?
HALİL
ELDEMİR (Bilecik) – Dağa kaçırdığınız çocukları konuşun.
BESİME
KONCA (Devamla) – Hayır.
BAŞKAN
– Kürsüdeki hatibe müdahale etmeyelim sayın milletvekilleri, lütfen.
BESİME
KONCA (Devamla) – Bugün bunların halen… 90’ları kabul ettiniz, toplumun ne
kadar darmaduman edildiğini, savaşın, çatışmaların ne kadar insan hayatına,
insan haklarına mal olduğunu kendiniz söylediniz. Peki, buna dair bir şey
yaptınız mı? Bugün de en fazla… Evet söyleyelim, bugün de ciddi anlamda
Başbakan söylüyor, “İşkenceye sıfır tolerans.” diyor ya da “Şiddete sıfır
tolerans.” Evet, işkenceye sıfır tolerans çünkü çok ciddi, doğrudan
katledilmeler var. Doğrudan katledildiği için işkenceye geniş bir zaman
tanınmıyor belki.
JÜLİDE
SARIEROĞLU (Ankara) – Teröre ve teröristlere sıfır tolerans.
BESİME
KONCA (Devamla) – Bunun terörle alakası yok, kadın cinayetleri için söylüyorum.
Bazı arkadaşlar tekrar tekrar dile getirdikleri için söylemiyorum. “Eşitlik
fıtratta yoktur.” diyenler için, “Kadın için kariyer anneliktir.” diyen
zihniyet için… Ya da -bugün Gençlik ve Spor Bakanımız buradadır- İstanbul
Üniversitesinde tacize uğrayan onlarca kadının, öğrencinin yaptığı eylemler
karşısında taciz eden hocanın hâlen üniversitede görevli olması, sadece
kınamayla yetinilmesi…
HASAN
BASRİ KURT (Samsun) – Kredi Yurtlarla ne alakası var onun?
BESİME
KONCA (Devamla) - …ve Spor Bakanımızın genç kızların tacize uğramaması için
bulduğu çözüm olarak “Üniversiteye en yakın yerden kapı açılsın.” demesi,
bunlar sizin uyguladığınız politikalar değil midir? Bu politikalara hangi
temelde çözümler geliştireceksiniz?
JÜLİDE
SARIEROĞLU (Ankara) – Yanlış bilgi veriyorsunuz.
BESİME
KONCA (Devamla) – Bunların hepsinin Hükûmet olarak sorgulanması… Hükûmet olarak
eğer Türkiye’deki aile kurumunu güçlendirmek istiyorsak ki iktidarın arka
bahçesi olarak geliştirilecek bir şey değil, aile özel alandır. Eğer doğru bir
toplumsal gerçekliği, doğru bir toplumu ekonomisiyle, sanatıyla, sinemasıyla,
kültürüyle, toplumsal değer yargılarıyla güçlendirirseniz o zaman aile de…
(Mikrofon
otomatik cihaz tarafından kapatıldı)
BESİME
KONCA (Devamla) - …demokratik bir temelde, özgürlükçü bir temelde kendisini
koruyacak ve güçlendirecektir.
Şunu
yine soracağım: Hâlen 90’larla hesaplaşmayıp yirmi yıldır, yirmi beş yıldır
beşikteki çocuğunu bırakarak…
HASAN
BASRİ KURT (Samsun) – Nasıl hesaplaşmadık? Bununla ilgili yapılanları hepiniz
çok iyi biliyorsunuz.
BESİME
KONCA (Devamla) - …cezaevine alınan insanların çocuğunun evlenip torun sahibi
olduğu hâlde hâlen çocuklarını görememesinin hesaplaşmasını…
BAŞKAN
– Teşekkürler Sayın Konca, sözlerimizi tamamlayalım.
BESİME
KONCA (Devamla) – Eğer aileyi doğru kurmak, geliştirmek istiyorsanız buradaki
sorumluluğunuzu yerine getirmeniz gerektiğini düşünüyorum. Eğer bütün bunların
sözde kalmamasını istiyorsak önce iktidar olarak kendi zihniyetimizle, kendi
yaklaşımımızla hesaplaşacağız.
Bunu
da sorayım…
BAŞKAN
– Sayın Konca, süreniz doldu, bağlayın cümlenizi lütfen.
BESİME
KONCA (Devamla) – Yıllardır söylüyorsunuz, “Biz türban yasasını değiştirdik,
bugün türbanlı kadınlar burada.” diyorsunuz. Kaç tane başbakan yardımcısı
kadındır?
NURSEL
REYHANLIOĞLU (Kahramanmaraş) – 2 tanesi.
BESİME
KONCA (Devamla) – Kaç tane bakanınızdan kaç tanesi kadındır?
BÜLENT
TURAN (Çanakkale) – En çok kadın vekil bizde var Hanımefendi.
BESİME
KONCA (Devamla) – Parmak sayısıyla geliştirdiğiniz politikalarla temsil yaptığınızı
söyleyemezsiniz.
Teşekkür
ederim. (HDP sıralarından alkışlar)
BAŞKAN
– Sayın Konca, teşekkür ediyoruz.
Söz
sırası, Bursa Milletvekili Emine Yavuz Gözgeç’te.
Buyurun
Sayın Gözgeç. (AK PARTİ sıralarından alkışlar)
EMİNE
YAVUZ GÖZGEÇ (Bursa) – Sayın Başkan, değerli milletvekilleri; Ailenin
Korunması, Huzur ve Refahı İçin Ailelerin Dağılmasına, Tarafların ve Çocukların
Mağdur Olmasına Neden Olan Boşanma Olaylarının ve Sebeplerinin Araştırılarak
Alınması Gereken Tedbirlerin ve Bu Yönde Oluşturulacak Sosyal Politikaların
Belirlenmesi Amacıyla Meclis Araştırması açılması için başvuruda bulunduk.
Araştırma komisyonu kurulmasıyla ilgili söz almış bulunmaktayım.
Değerli
milletvekilleri, hepimizin bildiği gibi, aile, toplumun en temel taşıdır;
kültür hafızamızdır, kültür kaynağımızdır. Sağlıklı bireyler ancak sağlıklı,
huzurlu bir aile ortamı içinde var olabilir. 
Kadın-erkek
bizim anlayışımızda öncelikle insan olarak değerlidir. Biz yaratılanı severiz
Yaradan’dan ötürü. 
Kadın-erkek
farklıdır, aynı değildir ancak eşit haklara sahiptir. Kadın-erkek, çocuk hem
bir birey hem de ailenin bir parçasıdır. Bir yandan birey olma, diğer yandan
aidiyet duygusu arasındaki dengenin iyi kurulması gerekir. 
Bizim
bu hayatı yaşamamızın bir anlam ve amacı vardır: Biz hem insan olarak bize
verilen potansiyeli en üst düzeyde gerçekleştirmeli hem de bunu
gerçekleştirirken bir değer, bir kültür oluşturmalıyız. 
Biz
hem bir bireyiz, bir kadınız, hem anneyiz hem ablayız hem kardeşiz hem çocuğuz.
“Ben” kalarak “biz” olmayı başarabilmeliyiz. Annelik kutsaldır çünkü biz
kadınlar sadece çocuk doğurmuyoruz, âdeta bir toplum, bir millet doğuruyoruz.
Erkekleri de biz yetiştiriyoruz. Hukukun temelindeki Anayasa’da dâhil, “ana”
demek “temel” demektir. Bu nedenledir ki “güçlü aile, güçlü toplum” diyoruz. 
Anayasa’da
ailenin korunmasına yer verilerek eşler arası eşitliğe vurgu yapılmış, Aile ve
Sosyal Politikalar Bakanlığı kurularak aile bütünlüğünün korunması ve aile
refahının artırılması hedeflenmiştir. Ailenin güçlendirilmesine yönelik aile
eğitim programı hazırlanarak evlilik öncesi, evlilik süresi ve boşanma
sürecinde danışmanlık hizmetleri verilmiştir. 
Ülkemiz,
Kadınlara Yönelik Şiddet ve Aile İçi Şiddetin Önlenmesi ve Bunlarla Mücadeleye
İlişkin Avrupa Konseyi İstanbul Sözleşmesi’ni ilk imzalayan ülkeler arasında
yer almıştır. 6284 sayılı Ailenin Korunması ve Kadına Karşı Şiddetin
Önlenmesine Dair Kanun hayata geçirilmiştir. Medeni Kanun’da, İş Kanunu’nda,
Ceza Kanunu’nda kadın-erkek fırsat eşitliğini gözeten, cinsiyete dayalı
ayrımcılığı ortadan kaldıran iyileştirici düzenlemeler yapılmıştır. Kadına
yönelik şiddetle mücadelede polis, sağlık personeli gibi bu alanda ilgili tüm
personele eğitimler verilmiş, güvenlik butonu pilot uygulaması başlatılmış,
şiddet önleme ve izleme merkezleriyle her durumda, her aşamada şiddet
mağdurunun yanında olma yönünde reform düzeyde adımlar atılmıştır. 2002’de
Bakanlığa bağlı konukevi sayısı 8 iken 2015’te bu sayı 100’e çıkmış, 2012’de
kapasitesi 170 iken 2015’te bu sayı 2.636’ya çıkmıştır. 
Yine,
dünkü Kadına Yönelik Şiddete Son Uluslararası Programı’nda UN Women Birleşmiş
Milletler Bölge Direktörünün verdiği istatistiklere göre gelişmiş ülkelerde
dahi kadına şiddet konusu vardır ve maalesef bu, sadece Türkiye'nin değil, tüm
dünyanın sorunudur ve elbette ki biz biliyoruz, kanuni düzenlemeler tek başına
yeterli değildir. Şiddet dili yerine merhamet, sevgi dilinin hayata
geçirilmesinden hem Hükûmet hem sivil toplum kuruluşları hem muhalefet hem de
bireyler olarak hep birlikte sorumluyuz. Şiddete, kadın, erkek kimden gelirse
gelsin; kadın, erkek, çocuk kime uygulanırsa uygulansın hep birlikte karşı
çıkmamız gerekir. 
Burada
bir parantez açmak istiyorum. Biliyorsunuz, şiddet geniş bir kavram, fiziksel,
ekonomik, psikolojik şiddet… Daha yakın zamanda başörtülü kadınlarımız
okullardan kovulup eğitim alması engellenirken, ikna odaları kurulurken,
mesleklerini icra etmelerine izin verilmezken, hatta bu yüce Meclis çatısı
altından milletin oyuyla seçilen milletvekilli Meclisten “Dışarı, dışarı”
sesleriyle çıkarılırken, milletvekili itibarı, milletin itibarı ayaklar altına
alınırken, “Sen kamu alanında yer alamazsın.” denilerek psikolojik şiddete
maruz bırakılırken, eğitim hayatlarını, meslek hayatlarını yarıda bıraktıkları
için birçok kadın travma yaşarken insanlık onuruna aykırı bu uygulamaya karşı
maalesef sessiz kalınmış, hatta yasaklar hararetle savunulmuştur. Çok şükür ki
bu hukuki ayıp başta Kurucu Başkanımız, Cumhurbaşkanımız Sayın Recep Tayyip
Erdoğan’ın önderliğiyle, AK PARTİ Hükûmetiyle ortadan kaldırılmıştır. 
Bu
vesileyle bugün İnsan Hakları Günü’nü de kutluyorum. Hem seçim beyannamemizde
hem de bugün açıklanan eylem planımızda insan onuru ve insan hakları temel
değer olarak belirtilmiştir. 
Biliyorsunuz,
gelişmiş ülkelerde bireyselleşme eğilimleri, artan refah, aşırı tüketim,
eşlerin ekonomik bağımsızlığı gibi faktörlerin etkisiyle evliliklerin
boşanmayla sonuçlandığı, ülkemizde ise evlenme hızının devam ettiği, ancak
diğer ülkelere kıyasla düşük olmakla birlikte boşanma hızında artış olduğu
gözlemlenmektedir. Boşanma oranları evlilik yıllarına, yaşanan şehir ve
bölgelere, eğitim düzeyine, yaş ortalamasına, ekonomik duruma, görücü usulü
tanışarak evlenmeye, geniş aile-çekirdek aile şekline göre farklılık arz
etmektedir. Aile hukukundan doğan dava ve işlere bakmak üzere kurulan aile
mahkemesi kararlarının çoğunda boşanma sebebi, şiddetli geçimsizlik olarak
belirtilmekte ise de her olayda geçimsizliğin asıl nedeni çok farklı
olabilmektedir. 
Yirmi
yılı aşkın süredir avukatlık mesleğini icra etmem dolayısıyla müvekkillerime
evlendikleri ilk günden bu yana yaşadıklarını mektup yazar gibi yazıp
getirmelerini istemişimdir. Her bir müvekkilimin “Geçinemiyoruz.” diye ifade
ettiği durum ve sebebin çok farklı olduğunu görmüşümdür. 
Boşanma
nedenleri üzerinde yapılan bir araştırma sonucuna göre boşanmış bireylerin ilk
5 sırasında yer alan durumlar şiddet, alışkanlıklar, yakın çevre, duygusal
ilişki ve cinsel hayat odaklıdır. Yine, daha önceki yıllarda yapılan Türkiye
Aile Yapısı Araştırması’na göre araştırma kapsamında en az 1 kez boşanmış
bireylere boşanmalarının en önemli 3 nedeninin ne olduğu sorulduğunda en yüksek
orana sahip boşanma nedeninin yüzde 27’yle sorumsuz ve ilgisiz davranma olduğu
görülmüştür. Erkeklerde ise yine 1’inci sırada sorumsuz ve ilgisiz davranma
yanında, eşlerin saygısız davranması konusu belirtilmiştir. Boşanma olaylarının
artması dolaylı yoldan da olsa doğurganlık hızının azalmasını da
etkilemektedir. Türkiye Nüfus ve Sağlık Araştırması sonuçlarına göre kadınların
yüzde 1’i, ideal çocuk sayısını 2 olarak belirlemiştir. Son on yılda ideal
çocuk sayısını 1 olarak beyan eden kadınların oranının yüzde 6’dan yüzde 10’a
yükseldiği görülmektedir. Türkiye’de doğurganlık seviyesinin azaldığı mevcut
eğilimlerin ve yaklaşımının devam etmesi hâlinde orta düzey doğurganlık
senaryosu içinde bulunduğumuz yüzyılın ortalarından itibaren ülkemizin sağlık,
sosyal güvenlik ve iş gücü sektörlerini de etkileyecek ciddi bir demografik
krize işaret edilmiştir. Gelişmiş ülke deneyimlerinin de gösterdiği gibi mevcut
doğurganlık sayısının artırılması için yaşamın tüm alanlarını kapsayan
bütünleşik bir programlar dizisini hayata geçirmek gerekmektedir. 
Boşanma
olayı sadece tarafları değil, hatta belki de taraflardan daha fazla çocukları
etkilemektedir. Bazen boşanma davaları sürecinde çocuklar istismar konusu
yapılabilmekte, çoğu zaman olup bitenleri tam anlamasalar bile evliliğin
bozulmasında kendilerini suçlamakta, anne baba arasında kalmakta, hayatında
psikolojik sorunlar yaşamaktadır. Çocuklar yaş gruplarına göre ağlama, üzüntü,
okul fobisi, asilik, madde kullanımı, içki kullanımı, suç işleme, evden kaçma
gibi tepkiler göstermektedir. 
Bu
istatistiki veriler boşanmanın ciddi bir sosyal sorun olduğunu şüphe götürmez
bir tarzda kanıtlamaktadır. Boşanma, psikolojik, sosyal ve ekonomik açılardan
çok ciddi değişikliklere neden olmaktadır. Boşanma sebepleri, alınacak
tedbirler, evlilik öncesi ve evlenme kararının alınmasındaki öncelikli
faktörler, aile içi iletişimin güçlendirilmesi ve daha birçok alanda kapsamlı
araştırma yapılarak veri tabanı oluşturulmasına ihtiyaç bulunmaktadır. Sosyal
bir sorun olan boşanma hızının en aza indirilmesi, aile bütünlüğünün korunması
için izlenecek sosyal politikalara ve eğitim politikalarına ışık tutmak üzere
Meclis araştırma komisyonu kurulmasının önemli katkılar sağlayacağı inancında
olduğumu bildirir, saygılar sunarım. (AK PARTİ sıralarından alkışlar)
BAŞKAN
– Teşekkürler Sayın Gözgeç.
Söz
sırası, İstanbul Milletvekili Tülay Kaynarca’da.
Buyurun
Sayın Kaynarca. (AK PARTİ sıralarından alkışlar) 
TÜLAY
KAYNARCA (İstanbul) – Sayın Başkan, değerli milletvekilleri; aile yapısının
korunması ve boşanmalarla ilgili Meclis araştırması açılmasını içeren önergemle
ilgili söz aldım. Genel Kurulu saygıyla selamlıyorum.
Elbette
önergeyle ilgili bir konuşma hazırlamıştım ama şu ana kadar burada yapılan
konuşmalarla ilgili ithamlara, AK PARTİ’nin kadına biçtiği rol cümleleriyle
beyin okumalara, ön yargılara, ideolojik düşüncelerini o cümleler içine
gizleyen ne yazık ki çok haksız eleştirilere cevap verdikten sonra önergemle
ilgili birkaç cümle söylemek isterim.
Şimdi,
öncelikle, AK PARTİ Hükûmeti döneminde anayasal düzenlemeler, kadına pozitif
ayrımcılığı getiren anayasal düzenlemeler ama 2004’te eşitliği bu hükme
bağlayan düzenlemeler. Sonra, aile mahkemeleri, yoktu, aile mahkemeleriyle
birlikte sağlanan aile içi mahkemeler, şiddet içeren, her birinin
ihtisaslaşması. Sonra, Türk Ceza Kanunu’nda yapılan bütün değişiklikler, Medeni
Kanun’da, İş Kanunu’nda, aklınıza gelebilecek tüm mevzuat değişiklikleri ile
hatta töre cinayetlerinin de içinde olduğu... Öldürmüş ama kanunda, işte
hafifletici sebep farklı, töre cinayeti... Bu onur kırıcı mevzuat içeren tüm
maddelerin temizlendiği kanuni düzenlemeler, tüm yasal düzenlemeler hangi
hükûmetler zamanında yapıldı? Adalet ve Kalkınma Partisi hükûmetleri döneminde.
22, 23 ve 24’üncü Dönemlerde bu kanunlara imza atan tüm vekillerimizi yürekten
tebrik ediyorum ben.
Peki,
bütün bu düzenlemelerin yanı sıra bir de rakamsal değişiklikler var. Ben şuna
çok şaşırdım, mesela yeni vekiller eskiye göz atmamış olabilir, çok normal ama
bakıyorsunuz bu kanunlara imza atan ana muhalefetten bir arkadaşımız çıktı, şu
oldu, bu oldu, bu oldu. Ya arkadaş, birlikte imza attık ona, 6284 sayılı
Kanun’la ilgili, birlikte imza attık. Dün ben de katıldım, sabah gittim,
geldim, görevim itibarıyla öğleden sonra yeniden Meclisteydim, neydi bu?
Birleşmiş Milletler, UN Women’ın tüm üst düzey yöneticileri. Bu anlamda
çıkartılan kanunun mevzuat itibarıyla bölgede en iyi nitelik taşıdığını ve
devamında Türkiye'nin bu anlamda örnek teşkil ettiğini; Saygıdeğer
Başbakanımıza, kıymetli Bakanımıza, ona imza atan tüm vekillere yönelik övgü
dolu sözlerini atlamış olabilir mi sayın vekil? Hayır, atlamadı. Niye? Çünkü bu
başlık çok değerli, aile, kadın hakları, bugün İnsan Hakları Günü; her biri çok
değerli. İnsan, eşrefimahlukat çünkü, her şeyin en güzeline layık. Tabii ki
birlikte hareket edecektik, tabii ki o imzayı atarken birlikte aynı imzayı
paylaşacak ve bu konuda… Şiddetle ilgili, canavarlık vahşet; kim buna he
diyebilir, elbette bununla ilgili çok ciddi yapısal değişiklikler… Ama ne
diyor? “AK PARTİ kadın rolünü farklı tutuyor.” Kadınlara biçilen rolle ilgili,
işte, “Eve kapatacak.” diyor, “Şu isim şunu söyledi, bu isim bunu söyledi.”
Arkadaş, çıkın bundan artık ya! Cümlenin başını atıyorsun, sonunu atıyorsun,
oradan minicik bir kelime çıkarıyorsun, “İşte, AK PARTİ bunu diyor.” 
Gel
rakamlara, rakamlara gel. İstihdam konusunda, iş gücüne katılım konusunda,
kadının dünle bugün arasındaki statüsüyle ilgili, karar mekanizmalarında
kadının dünle bugünkü yeriyle ilgili… Cumhuriyet Halk Partisi döneminde
şuradaki temsil yüzde 0,6 mıydı, yüzde 1 bile değil miydi? Doğru. Şimdi? Yüzde
14. Yeterli mi? Hayır, değil; ortalama yüzde 25, yüzde 30’larda elbette olmalı
ama yavaş yavaş elbette, inşallah o da olacak, o süre de olacak çünkü ortak
akılla, birlikte hareket edeceğiz. 
Yani
sonuç itibarıyla, istihdam ve iş gücüne katılımda rakamları vermek istiyorum.
Çünkü buraya her çıkan, muhalefetten olan temsilci isim sanki hiçbir şey…
“Susuyorlar.” diyor; arkadaş, konuşuyoruz, niye susalım? Kanunlarımızla
konuşuyoruz, yönetmeliklerimizle konuşuyoruz, çıkardığımız genelgelerde
kadınlarımıza sunduğumuz haklarla konuşuyoruz. Başbakanlık genelgesiyle 2008
yılında çıkardığımız düzenleme neydi? Kadın çalıştır, istihdam et, yeter ki
olsun, genç çalıştır. Peki, ne olacak? Devlet, sigorta primini ödeyecek. Bu
niçin? Teşvik ediyor, önünü açıyor, “Buyur.” diyor. Hani eve kapatacaktı, hani
kadının rolü farklıydı, hani farklı… Ben gazeteci kökenliyim ama milletvekiliyim
ama en değerli, anneyim ben. Evlatlarımın geleceği, Türkiye'nin geleceğiyle
eşit. Burada atılan her adım, atılan her imza evlatlarımın da geleceği,
Türkiye, hatta tüm insanlık adına burada çok güzel çalışmalar yapılıyor. O
yüzden, dün ben UN Women’daki konuşmaları dinlerken -o uluslararası 30 tane, 40
tane- tüm dünyanın noktasından gelmiş kadın bakanların olduğu toplantıda
Türkiye’ye atfedilen rolü dinlediğimde buradan o imzaları atan bütün
partilerden kardeşlerimizin, vekillerimizin imzası çok onursaldı, harikulade
güzeldi. 
Ne
olur? Tamam, eksikler var, uygulamada hatalar var. Ben geçen dönemde şiddetle
ilgili araştırma komisyonunda görev aldığımda aile hâkimlerinden biri şunu
söyledi: “Yasal mevzuat o kadar iyi bir noktada ki ama…” “Ama” başladı mı
birinci cümle gider zaten, iletişimde böyle bir kural vardır. Aması ne? Ne
yapıyor mesela? Her aileye farklı farklı başlıklar sunmaları gerekirken,
uygulama yapması gerekirken hepsine koruma, hepsine uzaklaştırma… Kaç tane
birim varsa tak, tak, tak, tak atıyor. Bir süre sonra ne yapıyorsunuz? Bir süre
sonra başka facialar, farklı yöntemler… Yani kanunlar, çıkartılan mevzuat
dünyada örneği, eşi, emsali olmayan noktada, kabul, ama uygulamada yaşanan… Onu
da kim düzeltecek? Onu da yine bu Mecliste alacağımız kararlarla, yine birlikte
uygulamada sağlayacağımız düzenlemelerle yerine getirmeye çalışacağız. İşte
bunun rakamsal boyutları önemli. Yani ben, sayın vekilin bütün bunları
söylerken şunu da demesini isterdim: Türkiye Cumhuriyeti’nde kadınlar yüzde 20’lerdeki
istihdam oranını yüzde 27’lere kadar taşıdıysa –ki azdır, daha iyi olmalı-
Türkiye Cumhuriyeti’nde kadınlar yüzde 23 gibi küçük rakamlardaki bir iş gücüne
katılım oranını yüzde 32’lere kadar yükselttiyse eğer işte az önceki saydığım
kanuni düzenlemeler, işte az önce dikkatle işaret ettiğimiz teşvikler
sayesinde. KOSGEB’ler, KOBİ’ler, kooperatifler, yeter ki kadın üretsin. Peki,
evinde… Kabul, eğitimini almış, evinde, evladına bakıyor, yaşlısına bakıyor,
engellisine bakıyor. Öyle mi? Ona nasıl bir düzenleme getirdik? Ona dedik ki:
“Evde üret, biz ondan vergi almayalım, yeter ki üret.” 
Engelliler
Kanunu 2005’te çıktı, dünyada sadece 4-5 tane, elle sayılır kanun. Orada da
kadına değindik, ne dedik: Eğer engelli evladı varsa beş yıl erken emekli olsun
vesaire, bütün bunların sayısını artırabilirsiniz. Yani şurada, şu kürsüde,
bazı konuşmaları yapıyorken gerçekten somut veriler sunmak çok değerli, çok
önemli diye düşünüyorum. Tabii, eğitim, sosyal, sağlık açısından… 
Bakın,
Dünya Sağlık Örgütü bebek, anne ölümleri rakamlarıyla alakalı, Türkiye’de
uygulananı örnek model kabul etti mi ve açıkladı mı? Evet, açıkladı. Ne dedi:
Biz onun öncelikte anne ve bebek ölümleriyle alakalı önlemlerini aldık,
kontrollerini yaptırdık, şartlı sağlık desteği, şartlı eğitim desteği gibi
kaynaklar devlet bünyesinde gerçekleştirdik. Sonuç harikulade güzel rakamlara
geldi ve Dünya Sağlık Örgütü bu konuda ne yaptı? Bu konuda önemli örnek model
olarak Türkiye’yi sundu.
Söylenecek
çok söz var, 6284 sayılı Kanun’la ilgili söz var, şiddetle alakalı konuşulacak
çok söz var çıkarttığımız kanunlarla ilgili ama bugün boşanmalarla ilgili,
özellikle aile yapısının korunmasıyla ilgili bir önerge verdik, inşallah bunun
gerçekleştirilmesi hâlinde hep birlikte yine öbürü gibi, ortak imzalar attığımız
gibi buradan birlikte yeni sonuçlar çıkartacağız. Ben şu veriyi sunmak
istiyorum, birçok yazı hazırlamıştım ama: Mesela Türkiye’deki boşanmalardaki
oran diğer ülkelere göre nispeten çok çok az. Mesela orada yüzde 80’i yeniden
evleniyor, yüzde 17’si eski eşiyle yeniden evleniyor, baktığımız zaman yaklaşık
20 bin ailenin bu yapının içerisinde olduğunu da görüyorsunuz yani
araştırılacak çok fazla konu var. Ben bunun, bu konudaki çalışmanın bu Mecliste
gerçekleşmesi gerektiğini düşünüyorum, bu konuda desteğinizi bekliyorum.
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Kaynarca.
HAYDAR
AKAR (Kocaeli) – Sayın Başkan…
BAŞKAN
– Buyurun Sayın Akar.
HAYDAR
AKAR (Kocaeli) – Hatibin Cumhuriyet Halk Partisi iktidarı döneminde kadın vekil
sayısındaki yanlış bir bilgiyi düzeltmemiz gerekiyor. Bir defa, Cumhuriyet Halk
Partisi iktidarları, tek partili dönemdeki iktidarlar ve Kurtuluş Savaşı’ndan
sonraki iktidarlar, kadın yoğun, kadının egemen olduğu bir dönem değil. Ama, şu
bir gerçek ki 1926 yılında Türk Medeni Kanunu ile kadının erkeklerle eşit
sayılmasını sağlamış bir siyasi partidir Cumhuriyet Halk Partisi. Yine, 1934
yılında çıkarmış olduğu…
HASAN
BASRİ KURT (Samsun) – Tek parti o zaman, başka parti yok zaten. 
HAYDAR
AKAR (Kocaeli) – Evet ama, onu söylüyor arkadaşınız. 
HASAN
BASRİ KURT (Samsun) – Tek parti ama.
HAYDAR
AKAR (Kocaeli) – Ya, müdahale etmesen…
BAŞKAN
– Buyurun Sayın Akar, dinliyoruz. 
HAYDAR
AKAR (Kocaeli) – 1934 yılında da seçme seçilme hakkını tanıyarak… Avrupa’dan ve
dünyadaki birçok ülkeden önce Cumhuriyet Halk Partisi iktidarlarında kadına
seçme ve seçilme hakkı tanınmıştır. 
BÜLENT
TURAN (Çanakkale) – Seçenleri yuhalıyorlardı Sayın Başkan, dört sene önce. 
HAYDAR
AKAR (Kocaeli) – Kadınımız kendi varlığını Cumhuriyet Halk Partisi
iktidarlarında hissetmiştir. 
AYŞE
KEŞİR (Düzce) – İlk Meclisten sonra düşmüştür o oran Sayın Vekilim. İlk
Meclisten sonra düşmüştür, ikinci ve üçüncü Mecliste de düşmüştür. 
BAŞKAN
– Teşekkürler Sayın Akar, tutanaklara geçmiştir.
HAYDAR
AKAR (Kocaeli) – Evet, sağ iktidarlarla, 1950 yılından sonra, sizin gibi
düşünen mantıklardan sonra kadının Türkiye’de temsil hakkı düşmüştür, öyle
diyeyim ben size. (AK PARTİ sıralarından gürültüler) 
AYLİN
NAZLIAKA (Ankara) – Söz istiyorum Sayın Başkan. 
BAŞKAN
– Buyurun Sayın Nazlıaka. 
AYLİN
NAZLIAKA (Ankara) – Az önceki sayın hatip benim konuşmalarıma birtakım
göndermeler yaparak yanlış yönlendirmelerde bulunmuştur. O nedenle, kendisine
ve buradaki milletvekillerine gerçeği açıklamak amacıyla söz istiyorum.
BÜLENT
TURAN (Çanakkale) – Zabıtlara bakalım Sayın Başkan, sataşma olmadı zaten. 
AYLİN
NAZLIAKA (Ankara) – Sataşma oldu. 
BAŞKAN
– Şimdi, dinlediğim kadarıyla isminizi hiç zikretmedi Sayın Nazlıaka. 
AYLİN
NAZLIAKA (Ankara) – İsmim zikredilmemiş olabilir. Şunu söyledi, yanlış
yönlendirme… Aslında, bana burayı, kürsüyü vermeniz lazım açıklamam için.
“6284’e birlikte imza attık.” dedi. (AK PARTİ sıralarından gürültüler) 
AYŞE
KEŞİR (Düzce) – Konuşmayı duymadınız Sayın Vekilim. 
AYLİN
NAZLIAKA (Ankara) – Oysaki ben de zaten aynısını ifade etmiştim. Dolayısıyla,
eğer tutanakları da getirtecek olursanız yanlış bir ifade olduğunu görürsünüz. 
BÜLENT
TURAN (Çanakkale) – Sayın Başkan, gündeme devam edelim. 
BAŞKAN
– Tamam Sayın Nazlıaka, buyurun, iki dakika; başka bir sataşmaya meydan
vermeden. 
VII.- SATAŞMALARA
İLİŞKİN KONUŞMALAR (Devam)
8.- Ankara
Milletvekili Aylin Nazlıaka’nın, İstanbul Milletvekili Tülay Kaynarca’nın
birleştirilerek görüşülen Meclis araştırması önergeleri üzerinde önerge sahibi
olarak yaptığı konuşması sırasında şahsına sataşması nedeniyle konuşması
AYLİN
NAZLIAKA (Ankara) – Sayın Başkan, değerli milletvekilleri; az önceki sayın
hatibi dikkatle dinledim. Kendisi maalesef birtakım yanlış yönlendirmelerde
bulundu. (AK PARTİ sıralarından gürültüler)
Bu
kadar heyecanlı olmanıza gerek yok. Gerçekleri duymak bu kadar mı ağır geliyor
size, bu kadar mı ağır geliyor?
BAŞKAN
– Sayın milletvekilleri, müdahale etmeyelim. 
AYLİN
NAZLIAKA (Devamla) – Kendisi dedi ki: “6284 no.lu Yasa’ya birlikte imza attık,
ana muhalefet partisi bunun bile farkında değil.”
TÜLAY
KAYNARCA (İstanbul) – Hayır, cümlem öyle değil, yine yanıltıyorsunuz, cümlem
öyle değil. 
AYLİN
NAZLIAKA (Devamla) – Oysaki kendisi benim konuşmamı iyi dinlemiş olsaydı, ana
muhalefet partisinin kadın haklarıyla ilgili mevzuya partilerüstü baktığını, bu
nedenle 6284’e, Avrupa Konseyi Sözleşmesi’ne tam destek verdiğini ve hatta
bununla da gurur duyduğunu burada ifade ettiğimde beni duymuş, dinlemiş olurdu.
Maalesef, eksik dinlemişsiniz, yanlış dinlemişsiniz.
Gene,
sayın hatip dedi ki konuşmasında: “Cümleler alınıyor konuşmalardan, içinden
parçalar çekiliyor, ondan sonra da farklı yorumlanıyor.” Mesela, kadını kuluçka
makinesi olarak gören zihniyet şu cümleyi söylüyor: “1 çocuk iflas, 2 çocuk
patinaj, 3 eh, bize 4-5 lazım.” Bunun ben neresini çekip çıkartayım ha,
neresini? 
HASAN
BASRİ KURT (Samsun) – Peki, o öncesinde söylediğiniz kelimeyi yakıştırabiliyor
musunuz siz kendinize? 
AYLİN
NAZLIAKA (Devamla) – Siz bu gerçeklikle karşılaşın artık. 
Diyorsunuz
ki: “Biz susmuyoruz.” Ama öyle görünüyor ki size “Bir kadın olarak sus!”
dayatması yapılmış, ağzınızı bile açamıyorsunuz; çok üzgünüm bunu görmekten. 
HASAN
BASRİ KURT (Samsun) – Makineyi kim ifade etti? Ön yargıyla yaklaşıyorsunuz. 
TÜLAY
KAYNARCA (İstanbul) – Hakaret ediyorsunuz, her seferinde hakaret ediyorsunuz. 
Sayın
Başkanım, temiz üsluba davet edin.
AYLİN
NAZLIAKA (Devamla) – Ve “Somut bir veri yok.” denildi, somut verileri iletelim.
Örneğin, çocuk yaşta evlendirilenler…
BAŞKAN
– Sayın Nazlıaka, Genel Kurula hitap edin ve temiz bir dille konuşun lütfen.
AYLİN
NAZLIAKA (Devamla) – Süremi lütfen o zaman düzeltin. 
TÜLAY
KAYNARCA (İstanbul) – Evet, temiz dil kullanın lütfen.
AYLİN
NAZLIAKA (Devamla) – Kendisi dedi ki: “Somut veriler yok.” O zaman somut
verilerden konuşalım. Örneğin, ortaokuldan liseye sırf bu yıl yazılmayan 38 bin
kız çocuğunu konuşalım. Çocuk yaşta evlendirilen 181 bin çocuğumuzu konuşalım.
Dolayısıyla somut veriler elimizde var ama siz -az önce de söylediğim gibi- üç
maymunu oynamak istiyorsunuz, bu gerçekle karşılaşmak istemiyorsunuz. 
(Mikrofon
otomatik cihaz tarafından kapatıldı) 
AYLİN
NAZLIAKA (Devamla) – Kadın ve erkeğin eşit cinsiyet olduğunu kabul etmek
istemiyorsunuz. 
AYŞE
KEŞİR (Düzce) – Kadınlar da eşittir, Meclis çatısı altındaki tüm
milletvekilleri eşittir.
BAŞKAN
– Tamam Sayın Nazlıaka, süreniz dolmuştur. 
Teşekkür
ediyoruz. 
AYLİN
NAZLIAKA (Devamla) – İki cinsiyet vardır, biri kadın diğeri erkektir. Kadın
ikinci cinsiyet değildir, kadın bu toplumun nesnesi değil öznesidir; bunu
lütfen idrak ediniz.
Teşekkür
ediyorum, saygılar sunuyorum. (CHP sıralarından alkışlar) 
XI.- MECLİS
ARAŞTIRMASI (Devam)
A) Ön Görüşmeler
(Devam)
1.- Ardahan
Milletvekili Orhan Atalay ve 25 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2) (Devam)
2.- Tekirdağ
Milletvekili Candan Yüceer ve 19 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/7) (Devam)
3.- Afyonkarahisar
Milletvekili Burcu Köksal ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/8) (Devam)
4.- Kocaeli
Milletvekili Fatma Kaplan Hürriyet ve 21 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/9) (Devam)
5.- Adana
Milletvekili Aydın Uslupehlivan ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun güçlendirilmesi
için alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/10) (Devam)
6.- MHP Grubu
adına Grup Başkan Vekilleri İzmir Milletvekili Oktay Vural ve Manisa
Milletvekili Erkan Akçay’ın, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/11) (Devam)
7.- Aydın
Milletvekili Deniz Depboylu ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/12) (Devam)
8.- Ankara
Milletvekili Aylin Nazlıaka ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/13) (Devam)
9.- İstanbul
Milletvekili Filiz Kerestecioğlu ve 24 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/14) (Devam)
10.- Bursa
Milletvekili Emine Yavuz Gözgeç ve 24 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun güçlendirilmesi
için alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/15) (Devam)
11.- İstanbul
Milletvekili Tülay Kaynarca ve 26 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16) (Devam)
12.- Çorum
Milletvekili Lütfiye İlksen Ceritoğlu Kurt ve 21 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/17) (Devam)
13.- Ağrı
Milletvekili Dirayet Taşdemir ve 22 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/18) (Devam)
BAŞKAN
– Söz sırası Çorum Milletvekili Lütfiye İlksen Ceritoğlu Kurt’ta.
Buyurun
Sayın Kurt. (AK PARTİ sıralarından alkışlar) 
LÜTFİYE
İLKSEN CERİTOĞLU KURT (Çorum) – Hayırlı akşamlar. Bu vakit oldu. 
Sayın
Başkan, değerli milletvekilleri; boşanma olaylarının sebeplerini araştırarak
alınması gereken önlemlerin belirlenmesi konusunda açılmasını istediğimiz
Meclis araştırmasıyla ilgili söz almış bulunmaktayım. Hepinizi saygıyla
selamlıyorum.
Aile
toplumun çekirdeği ve temel birimi, aynı zamanda en eski ve evrensel kurumudur.
Sayın vekilimiz bize burada, aynı çatı altında, hizmet vermek üzere seçilerek
geldiğimiz bu çatı altında “siz” diyerek üstenci bir üslup ve kadın
milletvekilleri olarak bizlere “Sizin aklınız yetmiyor.” gibi bir üslup kullandığı
için yanlışlık olduğunu düşünüyorum, iade ediyorum. (AK PARTİ sıralarından
alkışlar) Ben, eğitimimle, şefkatli ana yüreğimle, çocuklarımdan tutun aileme,
mesleğimde –eczacı olduğum için- hastalarıma, Çorum halkına ve tüm insanlara
şefkatle, saygıyla hitap etmeyi öğrendim. Böyle bir eğitim aldım, böyle bir
terbiyeyle büyütüldüm. Hamdolsun da mutluyum. İnşallah başarılarımızın devamını
da burada hep birlikte istişare edeceğiz diyorum. (AK PARTİ sıralarından
alkışlar)
“Türk
toplumunda kadınlarımızın uğradığı şiddet -bizim dönemimizde- arttı.” diye
söyleniyor. Lakin kadın kendisini kadın olarak hissetti, arkasında bir
devletinin olduğunu hissetti ve onu bir koruyanı, onu dinleyeni, bir muhatabını
bulduğu için kendisine ait sıkıntılarını dile getirebilecek düzeyde. Çok şükür,
biz de bu kadınlarız ve bu kadınların sesiyiz. Bizim için kadının ili, ırkı,
dini, dili fark etmiyor, kadın ögesi olduğu sürece, kadın haklı olduğu sürece
biz burada kadınlarımızın hakkının temsilcileri olarak, vekilleri olarak bu vekâlet
görevini hakkıyla yapmakla sorumluyuz. Ben de bu göreve talip olduğum için
mutluyum ve gururluyum. Sizlerle de bu komisyonda çalışmak için talip olduk.
İnşallah bu komisyonu hakkıyla ele geçireceğiz, dile getireceğiz, hep birlikte
istişare edeceğiz, gecelerimiz gündüzlerimiz boş geçmeyecek. İstişareye açık
olmak için de sizlerle hep birlikte olacağımıza inanıyorum. Hepinize de
teşekkür ediyorum. 
Aile,
kadının, erkeğin, çocuğun ve gencin, yaşlının karşılıklı etkileşim hâlinde
olduğu, sevgi, saygı, merhamet, adalet, dayanışma, paylaşma, birlik ve
beraberlik gibi temel insani değerleri öğrendiğimiz ve geliştirdiğimiz
mekânlardır. Aile, insanın kendini hür hissettiği, kendisini koruma gereği
duymadan, ticari, siyasi kaygılar yaşamadan, mutlu olduğu, kafasını yumuşakça
yastığa koyduğu mekânıdır. Aile, hepimizin yuvasıdır. Ailelerimizi biz o yüzden
önemsiyoruz. Mutlu toplumlar, sağlıklı toplumlar, sağlıklı bireyler, sağlıklı
çocuklar bizim hedefimiz. 2023’ler, daha sonraki tüm yıllarda, biz, toplumlara,
dünyaya örnek olmak için, çocuklarımız için, gençlerimizin sağlığı için
çalışacağız. Burada da en güzel, en küçük ortamımız ailelerimizdir. 
Bizim
küçüklüğümüzde, ilkokul 1’de benim ilk yaptığım resim iki penceresi, tüten bir
bacası olan ve kapısı olan bir evdi. Ben burada mutlu olmuşum ki bunu
resmetmişim diye düşüyorum. Sizlerin de birçoğunun ilk resimleri odur, benim
çocuğumun da ilk resmi oydu. O yüzden, daha küçük düşünüp daha güzel, yumuşak
düşünerek hep birlikte gerçekten ailemizi korumalıyız. Tabii ki patolojik
sorunları olan ilişkiler olabilir, az önce vekil arkadaşımın da, sizlerin de
değindiği konular olabilir, bunlar tabii ki gerekiyorsa boşanılacaktır,
gerekiyorsa boşanan ailelerde mağdur olan bireylerin hepsi korunacaktır; bu,
kadınlarımız olur, erkeklerimiz, çocuklarımız olur. Zaten devlet demek, hükûmet
demek budur, bunlara sahip çıkmak demektir. 
Sağlıklı
nesiller bizim hedefimiz dedik. Dünya Sağlık Teşkilatının verilerinde de
görüldüğü üzere, ailede, okulda veya iş hayatında sıkıntılı bireylerin geçmişine
inildiğinde ağırlıklı olarak anne baba ayrı çocukların okullarda kavga düzeyini
arttırdığı, anne baba ayrı çocukların huzuru bozduğu, anne baba ayrı çocukların
bireysel olarak kendilerine öz güveni eksik yetiştiği görülmüştür. Bizim aileyi
önemsemekteki ve ailenin korunmasındaki hedefimiz, bu insanların azaltılması,
böylelikle sağlıklı toplumların, başarılı devletlerin, güvenli, huzurlu,
başarılı ve barış dolu geleceklerin sağlanmasıdır. 
Değerli
milletvekilleri, nesiller arası sosyal ve kültürel aktarımlarla birikimli
ilerlemenin okulu ve bu yönüyle medeniyetin temeli, esası ailedir. Aile sosyal
bir güç merkezidir. Fertlerine duygu, düşünce, davranış, prensip, terbiye,
beklenti, hedef, ideal ve değer kazandırır. Sevgidir tüm aileyi güçlü kılan. Bu
sevginin eksilmesi ya da yok olması onu güçsüzleştirir, aileyi çözülmeye
götürür. Bu nedenle aile kurumunun sağlık ve huzur içinde devamı toplum
düzeninin de temel şartı olmalıdır. 
Sorumlu
insan sorunsuz çağları oluşturur. Sorumlu aile sorunsuz toplum demektir.
Hepimizin bildiği gibi, ekonomik, sosyal ve kültürel hayatta yaşanan hızlı
değişimlerden aile kurumu direkt olarak etkilenmektedir. Ailedeki değişim
toplumsal değişimi yansıtır. Zira bireyi sosyal varlık hâline getiren
sosyalleşme süreci ailede başlar. Aile kurumunun yapısının bozulması istenmeyen
sonuçları beraberinde getirir. 
Bugün
diğer toplumlarda olduğu gibi ülkemizde de temel değerler zaafa uğramış
olabilir. Nüfusun şehirlerde toplanması, günlük hayatın karmaşıklaşması,
iletişim teknolojilerinin ve kitle iletişim araçlarının yaygınlığı, tüketim
kültürünün değişmesi, bireysel değerlerin ön plana çıkması aile yapısının
zayıflamasını tetiklemiştir. Bizim bu komisyonlarda “Bu ögeleri nasıl bertaraf
ederiz, nasıl aileyi topluma faydalı hâle getirebiliriz ve bireylerin aile içi
ve toplum içi saygınlıklarını artırabiliriz?” diye konuşmamız gerektiğini
düşünüyorum. 
Dünyanın
pek çok ülkesiyle karşılaştırıldığında Türkiye’deki boşanma olaylarının
nispeten daha düşük olması bizim için bir avantajdır. Fakat, toplumsal
gelişmenin sürekliliği açısından, aile kurumunun korunmasına yönelik aile
politikalarının önemi her geçen gün artmaktadır. Ailenin bir kurum olarak
korunması, güçlendirilmesi, temel fonksiyonlarını yerine getirebilmesi ve karşı
karşıya kaldığı sorunların çözülmesi için ulusal ve uluslararası resmî kurum ve
kuruluşlar tarafından ortaya konulan her türlü yasal düzenlemenin yapılması
zaruridir, bu da bizim görevimizdir Meclis olarak. 2002 ila 2015 yılları
arasında aile ve çocukların korunmasına özel olarak önem verilmiş, müstakil bir
Bakanlık kurulmuş, ayrıca, aile hukukunu önemseyen aile mahkemeleri, aile
sağlığını önemseyen aile sağlık merkezleri, aile danışmanları, pek çoğu sosyal
hayata geçirilmiş ve işlerliğini korumaktadır. Bunların artırılmasına yönelik
konuşmalıyız, “Nasıl daha faydalı olabiliriz?”i tartışmalıyız biz bu
komisyonumuzda. 
Tüm
bu iyileştirmelere rağmen boşanma olaylarında meydana gelen artışın
sebeplerinin araştırılması ve çözüm önerilerinin bir Meclis araştırma komisyonu
kurularak Türkiye Büyük Millet Meclisi nezdinde ortaya konulmasını, bu sosyal
sorunun toplumsal yara hâli almadan çözümlenmesine katkı sağlayacak komisyonu
önemsiyorum. 
Şimdiden,
bu konuda emeği geçecek arkadaşlarıma teşekkür ediyor, hepinizi saygı ve
sevgiyle selamlıyorum. (AK PARTİ sıralarından alkışlar)
BAŞKAN
– Teşekkürler Sayın Kurt. 
Son
söz Ağrı Milletvekili Dirayet Taşdemir’e ait. 
Buyurun
Sayın Taşdemir. (HDP sıralarından alkışlar)
DİRAYET
TAŞDEMİR (Ağrı) – Sayın Başkan, değerli milletvekilleri; sizleri saygıyla
selamlıyorum. 
Bugün
İnsan Hakları Haftası’nın ilk günü. Hâlen Türkiye’de çok ciddi hak ihlalleri
yaşandı ve yaşanmakta maalesef. Adalet, eşitlik ve özgürlük mücadelesi uğruna
yaşamını veren, bu uğurda ciddi bedeller ödeyen herkesi saygıyla selamlıyorum.
Özellikle sokağa çıkma yasaklarının olduğu yerlerde ellerinde beyaz bayraklarla
sokaklarda dolaşmak zorunda kalan kadınlara buradan bir kez daha selam ve
sevgilerimi gönderiyorum. 
Benden
önce söz alan kadın arkadaşlar aslında benzer şeyleri ifade ettiler. Ben de
benzer şeyleri ifade edeceğim. Ta ki kadınların isyanı ve çığlığı bu
Parlamentoda Hükûmet tarafından duyulana kadar, 1 milyon kez de olsa aynı
şeyleri ısrarla burada söylemeye devam edeceğiz, onu da ifade edeyim. 
Tüm
dünya, kadınların insan haklarını insan hakları içinde özel bir düzenlemeye
tabi tutarak ele alıyor olmasına karşın, Hükûmet hâlâ doğrudan kadınları
ilgilendiren sorunları bile genel yaklaşımlar içerisinde
cinsiyetsizleştirmektedir. “Kadın” kavramı bile kullanılmaktan özellikle
çekinilmekte, Hükûmetin verdiği önergelerde, politikalarda “aile”, “kadın”
kavramına, kadına ilişkin sorunlara ikame gibi kullanılmaktadır. Daha
geçenlerde Sayın Aile ve Sosyal Politikalar Bakanı Sema Ramazanoğlu’nun
“Şiddeti sadece kadına indirgemiyoruz; kadına, çocuğa, yaşlılara, engellilere,
hayvanlara, çevreye yönelik şiddeti toplumsal şiddet olarak görüyoruz.”
açıklaması bu yaklaşımı çok açık ve net bir şekilde ifade etmektedir. 
Hükûmet
programında kadına yönelik erkek şiddetinin kötü alışkanlıkların,
bağımlılıkların azaltılmasıyla birlikte değerlendiriliyor olması Hükûmetin
kadına yönelik erkek şiddetine yapısal bir çözüm üretebilecek niyette ve
kapasitede olmadığını da göstermektedir.
Tersine,
dün de arkadaşlarımın ifade ettiği örneklerle ortaya koyduğu gibi, Hükûmet,
kadınları şiddet karşısında güçlendirecek politikalar bir yana, kadınları
politikalarıyla güçsüzleştirebilecek bir meziyete de maalesef sahip. 
Hükûmet,
kadına yönelik erkek şiddetinin gerekçesi olarak her defasında karşımıza çıkan
aile ve namus söylemleriyle halkın duygularını açıkçası sömürüyor. 
HASAN
BASRİ KURT (Samsun) – Namus? Ne zaman “namus” demişiz? “Namus”u ne zaman
kullanmışız?
DİRAYET
TAŞDEMİR (Devamla) – Bakanlar, Hükûmetin valileri, kadınları ve kız çocuklarını
bir hizmet sunacakları zaman değil, politik çekişmenin aracı hâline
getirecekleri zaman hatırlayan devletin siyasi oyunlarını çeviriyor. Devlet,
namus kavramını, yolsuzlukların önlenmesinde değil, kadınlar ve kız
çocuklarının yaşamının kuşatılacağı zaman aklına getiriyor.
HASAN BASRİ KURT (Samsun) – Kendi
kurgunuzu bizim Hükûmetimizin üzerine atmayın.
DİRAYET
TAŞDEMİR (Devamla) - Boşanma, Hükûmet için, çeşitli toplumsal sorunların
çözümünde bir mazeret hâlini almış. Bütün hastalıklarda tek reçete olarak
zayıflamayı öneren doktorlar gibi AKP de yoksulluk, kadın-erkek eşitsizliği,
istihdam sorunu gibi toplumsal sorunların çözümüne boşanmanın önlenmesini
koyuyor. Sebep-sonuç ilişkisi birbirine karıştırılıyor burada. Boşanma oranları
azaltılmak isteniyorsa bile boşanmak istediği için öldürülen ya da psikolojik,
ekonomik olarak erkeğe bağımlı hâle getirildiği için boşanamayan kadınların
yaşadığı sorunlar da dikkate alınmak zorundadır.
Sayın
vekil “İstatistiklerle konuşun.” demişti; evet, ben birazdan tam da bunu
yapacağım ama benim vereceğim rakamlar istihdam rakamları değil, daha çok,
öldürülen, şiddete maruz kalan kadınların verileri. AKP'nin on üç yıllık
iktidarında kadına yönelik erkek şiddetinin artışı bu nedenle de aslında
tesadüf değildir.
2002-2015
yılları arasında 7.427 kadın katledildi. Günde en az 5 kadının ölümüyle
sonuçlanan bir cins kırımından söz etmek mümkün. Son on ayda 271'i trans olmak
üzere toplamda 617 kadın yaşamını erkek şiddeti nedeniyle de kaybetti. 
Gözaltında
Cinsel Taciz ve Tecavüze Karşı Hukuki Yardım Bürosunun 2015 Raporu son on sekiz
yılda büroya devlet kaynaklı cinsel şiddet nedeniyle tam 432 başvuru olduğunu
belgeliyor. Bunlardan 420 tanesinin failinin de kolluk kuvvetleri olduğu
belirtiliyor.
Hükûmet
sözcülerinin ifadeleri, program ve uygulamaları bize bu sonucun bir politika
nedeniyle ortaya çıktığını gösteriyor. Hükûmetin kendi kafasındaki dünyayı
kadınlara dayatması, buna itiraz eden kadınlara evde erkek şiddeti, sokakta da
devlet şiddeti olarak maalesef geri dönüyor. 
Hükûmetin
kadına yönelik erkek şiddeti sorununun ortaya çıkışındaki sorumluluğunu bu
konuda vahim ifadelerde bulunmuş yetkililerinin Hükûmette ya da partide
gelebildiği konumlardan da görebiliyoruz. Bunları şöyle de örnekleyebilirim…
Biliyorum benzeyen örnekleri çok duydunuz ama tekrar etmekte bir sakınca yok
çünkü önemli konumlarda yer alan erkek vekiller ya da kadın vekiller tarafından
kullanılan sözler bunlar.
“Kadın
mahallenin namusudur.”, “Kreş eken huzurevi biçer.” diyen bir vekil Mecliste
Kadına Yönelik Şiddet Komisyonunun üyesi olabilmiştir. "Kadının fıtratında
köle olmak var." diyen biri vekillik yapmıştır. Kadının kahkahasında
erotizm arayanlar Hükûmette önemli görevler üstlenebilmiştir. "Allah
hepimizi farklı yaratmış." diyerek kadın-erkek eşitliğini reddedenler
KEFEK üyeliği bile yapmıştır bu Hükûmette.
Raporlar
kadınların erkeğe ekonomik bağımlılığını kadına yönelik erkek şiddetinin başat
sebeplerinden biri olarak ortaya koyarken, şu anda Başbakan Yardımcılığı yapan
Mehmet Şimşek, üstelik Maliye Bakanı olarak "Kadınlar iş aradığı için
işsizlik yüksektir." şeklinde ifadelerde bulunmuştur.
Bütün
bu ifadeler, bu konuda gerçekten bir şey yapılmak isteniyorsa, Hükûmet
programında yer aldığı gibi öncelikle yasaların gözden geçirilmesine değil,
Hükûmette bir zihniyet devriminin yaşanmasına ihtiyaç olduğu da ortaya bu
pratiklerle çıkmıştır. 
Bugün
Türkiye'de “erkeklik indirimi” olarak işlev gören "iyi hâl indirimleri” de
kadın-erkek eşitliğine inanmadığını her yerde çeşitli biçimlerde beyan eden bu
politikalardan güç alıyor. İşkence ve faili meçhul davalarında zaman aşımının
işlevi neyse, kadın katliamı davalarında da iyi hâl indirimlerinin işlevi
budur. Bu erkeklik indirimi, savaş ve cinsiyetçi politika ittifakına dair bir
uygulama olarak da ortaya çıkmaktadır.
Daha
geçen ay yasa gereği en az on altı yıl ceza alması gereken bir erkeğe verilen
on aylık ceza "saygın tutum" gerekçe gösterilerek ertelendi. Boşanmak
istediği için Hatice'yi üç kurşunla yaralayan erkeğin, bırakın “kaşı, gözü,
kravatı düzgün” gerekçesini, mahkemeye gitmediği hâlde, suç işlemeyeceği
kanaatiyle cezası ertelendi. Yani erkekler mahkemeye gitmeden bile iyi hâl
indirimlerinden faydalanabilirken ölmemek için öldürmek zorunda kalan
kadınların iyi hâl indiriminden asla yararlanamadığı bir erkeklik hukukundan söz
etmek mümkün.
Biz
HDP Grubu olarak kadına yönelik şiddetle ilgili kanun teklifimizde bu iyi hâl
indirimleri konusuna ağırlık verdik. Teklifte genel olarak bu indirimlerin
kadına yönelik erkek şiddeti suçları kapsamında uygulanmaması, bazı durumlarda
ceza artırımı yapılması önerilerinde bulunduk. Bu meseleyi çözmek istiyorsanız,
önce bu yasa teklifi konusundaki tavrınızı göstermeniz gerekmektedir.
Tarihi
kendinizden başlatma sevdanızdan öncelikle vazgeçmeniz gerekiyor. On sekiz
yıldır bir araya gelen kadın örgütlerinin deneyimlerine ve birikimlerine
buradan biraz kulak verin ve saygı duyun. 
Kadın
cinayetleri davalarına kadın örgütlerinin müdahilliği bu anlamda da kabul
edilmelidir. Kadın cinayetlerini önlemekle yükümlü olan Aile ve Sosyal
Politikalar Bakanlığı bu davalarda müdahil değil, aslında faildir. 
Politik
kadınları, kadın hakları savunucularını hedef hâline bu anlamda getirmeyin. 
Devletin
öncelikle kadına yönelik şiddet ve kadın cinayetleri verilerini tutması ve
bunları kamuoyuyla paylaşma sorumluluğunu yerine getirmesi gerekiyor.
6284
sayılı Yasa’ya ve İstanbul Sözleşmesi'ne göre suç olan ara buluculuğu devlet
eliyle uygulamaya sokmaktan vazgeçin. Kadınları erkeklere ekonomik olarak
bağımlı hâle getirerek şiddete zemin hazırlayan, kadınların emeklilik hakkını
gasbeden esnek çalışma programlarının bir sömürü biçimi olduğunu da kabul edin
lütfen. İstanbul Sözleşmesi’nin uygulanabilmesi için gerekli altyapının
hazırlanması yönünde siyasi iradenizi ortaya koyun. 
Sadece
14 ilde bulunan, şehir merkezlerinden uzak yerlerde konumlandırılan ŞÖNİM'Ier
Türkiye'deki bu erkek egemen zihniyetin ürettiği şiddete yetişemiyor.
Kadınların istedikleri anda erişebilecekleri, şiddetten uzaklaşmak için her
türlü hizmeti yedi gün yirmi dört saat alabileceği merkezlere ihtiyacı var.
Sayın
Bakan Ramazanoğlu "Bizim övünerek söylediğimiz, 'Türk aile yapısı'
dediğimiz şeyi tekrar inşa etmek, toplumu tekrar inşa etmek için adımlar atmak
istiyoruz." açıklamalarıyla kendini salt Türk anlayışının Bakanı olarak
ifşa etmiştir. 
(Mikrofon
otomatik cihaz tarafından kapatıldı)
DİRAYET
TAŞDEMİR (Devamla) – Sayın Bakandan tüm kadınlar olarak beklentimiz, kendisini
Türk Aile Bakanı olarak değil… Tüm kadınları kucaklayacak bir Aile Bakanlığına
ihtiyaç olduğunu buradan da söylemek istiyoruz. (HDP sıralarından alkışlar)
BAŞKAN
– Teşekkürler Sayın Taşdemir.
AYLİN
NAZLIAKA (Ankara) – Sayın Başkan, sanıyorum hemcinslerimi incitecek bir kelime
kullanmışım, bir düzeltme yapabilir miyim.
BÜLENT
TURAN (Çanakkale) – Sayın Başkan, yok böyle bir usul efendim.
BAŞKAN
– Sayın Nazlıaka, lütfen… Önemli bir konuyu görüşüyoruz. Zaten ifadelerinizi
kullandınız, az önce size tekrardan söz verdim. 
BÜLENT
TURAN (Çanakkale) – İade ettik Sayın Başkanım, onu iade ettik.
BAŞKAN
– Buyurun söyleyin, tutanaklara geçsin.
AYLİN
NAZLIAKA (Ankara) – Mikrofonu açarsanız daha rahat olur Sayın Başkanım.
BAŞKAN
– Buyurun, tutanaklara geçiyor zaten.
AYLİN
NAZLIAKA (Ankara) – Sesim zaten kısık, mikrofonu açarsanız daha rahat
konuşacağım.
BÜLENT
TURAN (Çanakkale) – Sayın Başkan, hangi maddeye göre söz veriyorsunuz?
BAŞKAN
– Şimdi, lütfen, “Tutanaklara geçsin.” diye söyleyin, buyurun.
AYLİN
NAZLIAKA (Ankara) – Peki.
Az
önce söyledi Lütfiye Kurt, benim “Aklınız yetmiyor.” diye bir ifade kullanıp
kendisini incittiğimi söyledi. Orada benim tam olarak cümlede söylediğim şey
şuydu, ama “aklınız” yerine kullanmam gereken kelimeyi yerleştirerek
söylüyorum: “Sizin politikalarınız kadını değil, aileyi korumayı hedef alan
politikalardır sadece.” demek istemiştim. 
LÜTFİYE
İLKSEN CERİTOĞLU KURT (Çorum) – “Aklınız ona yetiyor.” dediniz.
AYLİN
NAZLIAKA (Ankara) – Onun için kendilerini kırdıysam, bu anlamda hemcinslerimi…
Onu söylemek istiyorum. 
Gene,
Tülay Kaynarca yapmış olduğu konuşmada…
BÜLENT
TURAN (Çanakkale) – Sayın Başkan, böyle bir usul yok.
AYLİN
NAZLIAKA (Ankara) –…Türkiye’nin UN Women Toplantısı’nda verilerinin çok iyi
olduğunu ifade etmiştir ama eksik olan bilgi şudur: UN Women Toplantısı’nda
Türkiye Avrupa Birliği ülkeleriyle kıyaslanmamıştır, Türkiye toplumsal cinsiyet
eşitliğini içselleştirmemiş olan İslam ülkeleriyle kıyaslanmıştır.
BAŞKAN
– Teşekkürler Sayın Nazlıaka, teşekkürler, tutanaklara geçmiştir.
AYLİN
NAZLIAKA (Ankara) – Onun için sadece Avrupa Birliği…
BAŞKAN
– Sayın Nazlıaka, lütfen…
AYLİN
NAZLIAKA (Ankara) – …ülkeleriyle kıyaslanmış gibi yanlış bir algı yaratılması
burada yüce Meclisin yanlış bilgilendirilmesi anlamına gelmektedir.
Saygılar
sunuyorum.
BAŞKAN
– Teşekkürler Sayın Nazlıaka.
TÜLAY
KAYNARCA (İstanbul) – Sayın Başkan…
BAŞKAN
– Buyurun Sayın Kaynarca. 
TÜLAY
KAYNARCA (İstanbul) – Evet, ben de tutanaklara geçmesi açısından söylüyorum.
Evet, doğru, oradaki sayın bakanların her biri bahsettiği bölgeden ama
Türkiye’nin bugün geldiği noktayı gösteren çok değerli bir veriydi bu. Lütfen
bunu kabul edelim, bu bir. 
İkincisi:
Şiddetle ilgili rakamlar verdiniz, az önce son değerli konuşmacı da bazı
rakamlar verdi. Şimdi, burada eskiden yaralama olarak geçen, basit yaralama
olarak geçen… (AK PARTİ ve CHP sıralarından karşılıklı konuşmalar, gürültüler) 
Arkadaşlar,
lütfen…
BAŞKAN
– Arkadaşlar, lütfen…
Lütfen
Sayın Kaynarca, cümlenizi tamamlayın. 
TÜLAY
KAYNARCA (İstanbul) – Cümlemi tamamlayayım.
BAŞKAN
– Cümlenizi tamamlayın, lütfen. 
TÜLAY
KAYNARCA (İstanbul) – Basit yaralama olarak geçiyordu ve İçişleri
Bakanlığımızın uygulamasıyla şiddetle mücadeleyi öncelikleyen bir Hükûmet
olarak biz ne yaptık? Bunu “aile içi şiddet” olarak işledik. Yani, eskiden hiç
veri yoktu, bizimle birlikte başladı. 
Biz
diyoruz ki, bakın, açık ve net… Cümleleri bağırarak söylediğinizde haklı
olunmuyor. Nezaket çok değerli bir şey. (AK PARTİ sıralarından “Bravo” sesleri,
alkışlar) Ben hem bunu hem kadını hem aileyi… Bir defa, birinci öncelik bireyin
güçlülüğü. 
BAŞKAN
– Sayın Kaynarca, tamamlayalım.
TÜLAY
KAYNARCA (Devamla) – Birey güçlü olursa aile güçlü olur, aile güçlü olursa
toplum güçlü olur. 
Teşekkür
ediyorum. (AK PARTİ sıralarından alkışlar) 
BAŞKAN
– Tutanaklara geçmiştir.
AYLİN
NAZLIAKA (Ankara) – Şiddetle ilgili veriler benim değil, bizzat Bakanlığın
verileridir. Bunun da tutanaklara geçmesini rica ediyorum. Kişisel değil,
Bakanlığın verdiği verilerdir.
BAŞKAN
– Meclis araştırması önergeleri üzerindeki görüşmeler tamamlanmıştır. 
Şimdi,
Meclis araştırması açılıp açılmaması hususunu oylarınıza sunacağım. 
Meclis
araştırması açılmasını kabul edenler… Kabul etmeyenler… Kabul edilmiştir. 
Aile
kurumu ve kadınlar açısından hayırlı sonuçlar doğurmasını temenni ediyoruz. 
Şimdi,
Meclis araştırmasını yapacak komisyonun 17 üyeden kurulmasını oylarınıza
sunuyorum: Kabul edenler… Kabul etmeyenler… Kabul edilmiştir. 
Komisyonun
çalışma süresinin, başkan, başkan vekili, sözcü ve kâtip üyenin seçimi
tarihinden başlamak üzere üç ay olmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Komisyonun
gerektiğinde Ankara dışında da çalışabilmesi hususunu oylarınıza sunuyorum:
Kabul edenler… Kabul etmeyenler… Kabul edilmiştir. 
Gündemimizde
yer alacak konuları görüşmek için, 15 Aralık 2015 Salı günü saat 15.00’te
toplanmak üzere birleşimi kapatıyorum. 
İyi
tatiller diliyorum. 
Kapanma Saati: 20.27




(x) Bu bölümde Hatip tarafından Türkçe
olmayan kelimeler ifade edildi.


(xx) Bu bölümde Hatip tarafından Türkçe
olmayan kelimeler ifade edildi.




