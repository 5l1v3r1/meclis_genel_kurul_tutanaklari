



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
12’nci Birleşim
24 Ekim 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kayseri Milletvekili Çetin Arık’ın,
Kayseri Kitap Fuarı’nda yaşanan olaylara ilişkin gündem dışı konuşması
2.- Nevşehir Milletvekili Ebubekir
Gizligider’in, 137’nci PAB Genel Kurulu’na ilişkin gündem dışı konuşması
3.- Adana Milletvekili Mevlüt Karakaya’nın,
2017 yılında yaşanan doğal afetler nedeniyle mağdur olan üreticilerin durumuna
ilişkin gündem dışı konuşması

IV.- AÇIKLAMALAR
1.- Kayseri Milletvekili İsmail Tamer’in,
Kayseri Milletvekili Çetin Arık’ın yaptığı gündem dışı konuşmasındaki bazı
ifadelerine ilişkin açıklaması
2.- İzmir Milletvekili Mustafa Ali
Balbay’ın, İzmir’de taş ocaklarının yarattığı sorunlara ilişkin açıklaması
3.- Bursa Milletvekili Erkan Aydın’ın,
Hükûmetin bütçeyi har vurup harman savurduğuna, ders kitapları için yeni bir
ihale yapılacağına ve bunun faturasının da halka kesileceğine ilişkin
açıklaması
4.- İstanbul Milletvekili Serap Yaşar’ın,
Hakkâri’de şehit olan Üsteğmen Ozan Olgu Köreke’ye Allah’tan rahmet dilediğine
ve Sultanbeyli Mülteciler Toplum Merkezine ilişkin açıklaması
5.- Balıkesir Milletvekili Ahmet Akın’ın,
Bakanlar Kurulunun bir an evvel resmî ilan tarifesinde artışa giderek yerel
basına sahip çıkması gerektiğine ilişkin açıklaması
6.- Edirne Milletvekili Okan
Gaytancıoğlu’nun, AKP’nin Türkiye tarımını yönetemez duruma geldiğine ilişkin
açıklaması
7.- Adana Milletvekili İbrahim Özdiş’in,
raporlu ilaç kullanılan bazı hastalıklarda SGK’nın ilaç ücretini karşılaması
için gerekli olan rapor süresinin üç aya indirilmesine ilişkin açıklaması
8.- Adana Milletvekili Zülfikar İnönü
Tümer’in, Sağlık Bakanlığında ek atama bekleyenler ile öğretmen atamalarının
bir an önce gerçekleştirilmesini dilediğine ilişkin açıklaması
9.- Bursa Milletvekili Nurhayat Altaca
Kayışoğlu’nun, istifa ettirilen Büyükşehir Belediye Başkanının Bursa’da
bıraktığı hasarlara ilişkin açıklaması
10.- Uşak Milletvekili Özkan Yalım’ın, Tapu
ve Kadastro personelinin döner sermayelerinden faydalanamadığına ve taşeron
işçilere hak ettikleri kadroların verilmesini talep ettiğine ilişkin açıklaması
11.- Denizli Milletvekili Melike Basmacı’nın,
Pamukkale Üniversitesinde yapılan yemek bedeli ihalelerine ilişkin açıklaması
12.- İstanbul Milletvekili Sibel
Özdemir’in, Avrupa Birliğine üyelik müzakerelerinin canlandırılmasına yönelik
ne yapıldığını öğrenmek istediğine ilişkin açıklaması
13.- Adıyaman Milletvekili Behçet
Yıldırım’ın, Van depreminin 6’ncı yıl dönümüne ve SES sendikası eski üyesi, İHD
eski yöneticisi Mahmut Konuk’a yapılan haksızlığı protesto ettiğine ilişkin
açıklaması
14.- Kahramanmaraş Milletvekili İmran
Kılıç’ın, bu karmaşık ortamda dürüst olmanın ve dürüst kalmanın zorlaştığına
ilişkin açıklaması
15.- Giresun Milletvekili Sabri Öztürk’ün,
KEİPA Ekonomi, Ticaret, Teknoloji ve Çevre İşleri Komitesi olarak 18-21 Ekim
tarihleri arasında Arnavutluk’a gerçekleştirdikleri ziyarete ilişkin açıklaması
16.- Çanakkale Milletvekili Bülent Öz’ün,
OHAL’in neden kaldırılmadığını ve seçilmiş belediye başkanlarının neden istifa
ettirildiğini öğrenmek istediğine ilişkin açıklaması

17.- Samsun Milletvekili Erhan Usta’nın,
Van depreminin 6’ncı yıl dönümüne, uzman erbaşlara tabanca verilmesinin acilen
gündeme alınması gerektiğine, Hakkâri Çukurca’da şehit olan askere Allah’tan
rahmet dilediğine, Mardin Artuklu’da yaralanan 2 polise acil şifa dilediğine,
Şerafettin Karcı’nın şehadetinin 38’inci yıl dönümüne ve taşeron işçilere kadro
verilmesi konusunun ivedilikle halledilmesi gerektiğine ilişkin açıklaması
18.- Muş Milletvekili Ahmet Yıldırım’ın,
Şırnak’ta bir kömür ocağında meydana gelen iş cinayetinde hayatını kaybeden 8
kişiye Allah’tan rahmet dilediğine, İhsan Eliaçık’a Kayseri’de yapılan
saldırıyı kınadığına, Van depreminin 6’ncı yıl dönümüne, İmralı Cezaevinde
tutulan Öcalan’ın durumu ve neden ziyaretlerin engellendiği hakkında Adalet
Bakanından açıklama beklediğine ilişkin açıklaması
19.- Ankara Milletvekili Levent Gök’ün, Van
depreminin 6’ncı yıl dönümüne, terör saldırılarında şehit olanlara Allah’tan
rahmet dilediğine, Abdülmecid Efendi Konağı’ndaki heykel ve resim sergisine yapılan
saldırıya, Cumhurbaşkanına “reis” şeklinde hitap edilmesine ve taşeron
çalışanların yaptıkları işe göre memur veya işçi kadrolarına geçirilmesi
taleplerinin dikkate alınması gerektiğine ilişkin açıklaması
20.- Amasya Milletvekili Mehmet Naci
Bostancı’nın, Cumhurbaşkanı Meclise gelirken uygulanan güvenlik prosedürünün
normal olduğuna, “reis” kelimesini pejoratif anlamda kullanmak yerine tarihteki
karşılığıyla düşünmenin daha doğru olacağına, devletin kaçak kömür ocaklarına
ihtiyacı olmadığına ve terörle kararlı bir mücadele sürdürüldüğüne ilişkin
açıklaması
21.- Denizli Milletvekili Melike
Basmacı’nın, Denizli’nin İncilipınar Mahallesi’nde yaşanan sel baskını için
Pamukkale Belediyesi ile Büyükşehir Belediyesinin sorumluluk almadığına ve
Denizli vekillerinin müdahale etmesini rica ettiğine ilişkin açıklaması
22.- Denizli Milletvekili Cahit Özkan’ın,
Denizli’nin İncilipınar Mahallesi’nde yaşanan sel baskınına ilişkin açıklaması
23.- Ankara Milletvekili Levent Gök’ün,
Bolu Milletvekili Ali Ercoşkun’un doğrudan gündeme alınma önergesini AK PARTİ
Grubunun reddetmesine ilişkin açıklaması
24.- Amasya Milletvekili Mehmet Naci
Bostancı’nın, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
25.- İstanbul Milletvekili Filiz
Kerestecioğlu Demir’in, Amasya Milletvekili Mehmet Naci Bostancı’nın sataşma
nedeniyle yaptığı konuşmasındaki bazı ifadelerine ilişkin açıklaması
26.- Afyonkarahisar Milletvekili Burcu
Köksal’ın, 5 Eylül 2012 tarihinde yaşanan cephanelik patlaması duruşmasında bir
şehit yakınına yapılan muameleye ve kamu görevlilerinin şehit yakınlarına ve gazilere
karşı daha hassas davranmaları gerektiğine ilişkin açıklaması
27.- Samsun Milletvekili Erhan Usta’nın,
Ardahan Milletvekili Öztürk Yılmaz’ın 124 sıra sayılı Kanun Tasarısı’nın tümü
üzerinde CHP Grubu adına yaptığı konuşmasındaki bazı ifadelerine ilişkin açıklaması
28.- Ankara Milletvekili Levent Gök’ün,
yapılan açık oylamada oyların usulsüz gönderilmesi suretiyle Türkiye Büyük
Millet Meclisinin mehabetine gölge düşürülmesini kabul etmediklerine ilişkin
açıklaması
V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, Kayseri Milletvekili Çetin Arık’ın yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
2.- Kayseri Milletvekili Çetin Arık’ın,
Kayseri Milletvekili İsmail Tamer’in yaptığı açıklaması sırasında şahsına
sataşması nedeniyle konuşması
3.- Ankara Milletvekili Levent Gök’ün,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
4.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşması sırasında şahsına sataşması nedeniyle konuşması
5.- Bolu Milletvekili Tanju Özcan’ın,
Antalya Milletvekili Mehmet Günal’ın 124 sıra sayılı Kanun Tasarısı’nın tümü
üzerinde MHP Grubu adına yaptığı konuşması sırasında şahsına sataşması
nedeniyle konuşması
6.- Antalya Milletvekili Mehmet Günal’ın,
Bolu Milletvekili Tanju Özcan’ın sataşma nedeniyle yaptığı konuşması sırasında
şahsına ve Milliyetçi Hareket Partisine sataşması nedeniyle konuşması
7.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın 124 sıra sayılı Kanun
Tasarısı’nın tümü üzerinde HDP Grubu adına yaptığı konuşması sırasında Adalet
ve Kalkınma Partisine sataşması nedeniyle konuşması
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman
başkanlığındaki bir heyetin Sırbistan Ulusal Meclisi Başkanı Maja Gojkovic’in
vaki davetine icabet etmek üzere 22-25 Ekim 2017 tarihleri arasında Sırbistan’a
resmî ziyarette bulunmasına ilişkin tezkeresi (3/1203)
B) Önergeler
1.- Bolu Milletvekili Ali Ercoşkun’un,
(2/713) esas numaralı Kültür Bakanlığı Döner Sermaye Kanununda Değişiklik
Yapılması Hakkında Kanun Teklifi’nin doğrudan gündeme alınmasına ilişkin
önergesi (4/108)
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Kahramanmaraş Milletvekili Fahrettin Oğuz Tor
ve arkadaşları tarafından Türkiye’de kayıt dışı ekonominin araştırılarak
alınması gereken önlemlerin belirlenmesi amacıyla verilmiş olan (10/1432) esas
numaralı Meclis Araştırması Önergesi’nin görüşmelerinin Genel Kurulun 24 Ekim
2017 Salı günkü birleşiminde yapılmasına ilişkin önerisi
2.- HDP Grubunun, 24/10/2017 tarihinde
Şırnak Milletvekili Aycan İrmez ve arkadaşları tarafından, Şırnak Merkez-Cizre
Karayolu üzerinde bulunan 1 no.lu kömür ocağında meydana gelen ve 8 işçinin
yaşamını yitirmesiyle sonuçlanan maden faciası ile madencilik sektöründeki işçi
kıyımının tüm boyutlarıyla araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 24 Ekim 2017 Salı günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
3.- CHP Grubunun, 24/10/2017 tarihinde
Zonguldak Milletvekili Ünal Demirtaş ve arkadaşları tarafından, Şırnak’ta
meydana gelen göçüğün sorumlularının araştırılması ve madenlerde benzer iş
kazalarının yaşanmaması için gereken incelemelerin yapılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 24 Ekim 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
4.- AK PARTİ Grubunun, Genel Kurulun
çalışma saatleri ile gündemdeki sıralamanın yeniden düzenlenmesine;
bastırılarak dağıtılan 501 sıra sayılı Kanun Tasarısı’nın kırk sekiz saat
geçmeden gündemin “Kanun Tasarı ve Teklifleri ile Komisyonlardan Gelen Diğer
İşler” kısmının 1’inci sırasına alınmasına ve 501 sıra sayılı Kanun Tasarısı’nın
İç Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Denizli’nin İncilipınar Mahallesi’nde yaşanan sel baskını
için geçmiş olsun dileğinde bulunduğuna ilişkin konuşması
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501)
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124)
3.- Türkiye Cumhuriyeti Hükümeti ile
Arnavutluk Cumhuriyeti Bakanlar Kurulu Arasında Güvenlik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/740) ve Dışişleri
Komisyonu Raporu (S. Sayısı: 480)
4.- Türkiye Cumhuriyeti Hükümeti ile Kosova
Cumhuriyeti Hükümeti Arasında Suçluların İadesi Anlaşmasının Onaylanmasının
Uygun Bulunduğuna Dair Kanun Tasarısı (1/479) ve Dışişleri Komisyonu Raporu (S.
Sayısı: 121)
5.- Türkiye Cumhuriyeti ile Nijer
Cumhuriyeti Arasında Savunma Sanayi İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/661) ile Milli Savunma Komisyonu ve Dışişleri
Komisyonu Raporları (S. Sayısı: 325)
X.- OYLAMALAR
1.- (S. Sayısı: 124) Türkiye Cumhuriyeti
ile Sırbistan Cumhuriyeti Arasında Cezai Konularda Karşılıklı Adli Yardımlaşma
Anlaşmasının Onaylanmasının Uygun Bulunduğuna Dair Kanun Tasarısı’nın oylaması
XI.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu'nun, İstanbul'da son bir yıl içinde kapanan ve açılan iş yerleri ile
işsiz kalan ve istihdam edilen kişi sayılarına,
Iğdır'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Hakkâri'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Gümüşhane'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Erzurum'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Erzincan'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Elâzığ'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Düzce'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Diyarbakır'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Çankırı'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Bitlis'te son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Bingöl'de son bir yıl içinde kapanan ve açılan
iş yerleri ile işsiz kalan ve istihdam edilen kişi sayılarına,
Bayburt'ta son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Batman'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Aksaray'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Ağrı'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Adıyaman'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kilis'te son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kars'ta son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Karaman'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kahramanmaraş'ta son bir yıl içinde kapanan
ve açılan iş yerleri ile işsiz kalan ve istihdam edilen kişi sayılarına,
Karabük'te son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kırşehir'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kırıkkale'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Kütahya'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına, 
Rize'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Osmaniye'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Niğde'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Nevşehir'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Muş'ta son bir yıl içinde kapanan ve açılan
iş yerleri ile işsiz kalan ve istihdam edilen kişi sayılarına,
Mardin'de son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Malatya'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Siirt'te son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Şanlıurfa'da son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Şırnak'ta son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına,
Van'da son bir yıl içinde kapanan ve açılan
iş yerleri ile işsiz kalan ve istihdam edilen kişi sayılarına,
Yozgat'ta son bir yıl içinde kapanan ve
açılan iş yerleri ile işsiz kalan ve istihdam edilen kişi sayılarına
İlişkin Başbakandan soruları ve Gümrük ve
Ticaret Bakanı Bülent Tüfenkci’nin cevabı (7/15244), (7/15245), (7/15246),
(7/15247), (7/15248), (7/15249), (7/15250), (7/15251), (7/15252), (7/15253),
(7/15254), (7/15255), (7/15256), (7/15257), (7/15258), (7/15259), (7/15260),
(7/15261), (7/15262), (7/15263), (7/15264), (7/15265), (7/15266), (7/15267),
(7/15268), (7/15269), (7/15270), (7/15271), (7/15272), (7/15273), (7/15274),
(7/15275), (7/15276), (7/15277), (7/15278), (7/15279), (7/15280) (EK CEVAP)
2.- Ankara Milletvekili Levent Gök'ün,
Ankara Sincan'da yaşanan elektrik kesintilerine ilişkin Başbakandan sorusu ve
Enerji ve Tabii Kaynaklar Bakanı Berat Albayrak’ın cevabı (7/15382)
3.- Şanlıurfa Milletvekili Osman
Baydemir'in, Şanlıurfa'da yaşanan elektrik kesintilerine, tahsil edilen elektrik
bedellerine ve çiftçilerin uğradığı zararlara ilişkin sorusu ve Enerji ve Tabii
Kaynaklar Bakanı Berat Albayrak’ın cevabı (7/15404)
4.- Niğde Milletvekili Ömer Fethi Gürer'in,
Niğde'nin kasaba ve köylerinde elektrik kesintileri ve sonucunda oluşan
sorunların çözümüne yönelik çalışmalara ilişkin sorusu ve Enerji ve Tabii
Kaynaklar Bakanı Berat Albayrak’ın cevabı (7/15708)
5.- İstanbul Milletvekili Mahmut Tanal'ın,
Şanlıurfa'nın Birecik ilçesinde vatandaşlara kesilen hatalı elektrik
faturalarına ilişkin sorusu ve Enerji ve Tabii Kaynaklar Bakanı Berat
Albayrak’ın cevabı (7/15809)
6.- Niğde Milletvekili Ömer Fethi Gürer'in,
bazı elektrik santrallerinde bakım ve onarım çalışması yapılmasına ilişkin
sorusu ve Enerji ve Tabii Kaynaklar Bakanı Berat Albayrak’ın cevabı (7/16143)
7.- Niğde Milletvekili Ömer Fethi Gürer'in,
enerji yönetiminin karar destek kabiliyetini geliştirecek çalışmalara ilişkin
sorusu ve Enerji ve Tabii Kaynaklar Bakanı Berat Albayrak’ın cevabı (7/16145)
8.- İzmir Milletvekili Murat Bakan'ın,
istihdam artışı yaşanmaksızın üretimde meydana gelen artışın istihdama
yansıması için alınan tedbirlere ilişkin sorusu ve Ekonomi Bakanı Nihat
Zeybekci’nin cevabı (7/16358)
9.- İzmir Milletvekili Murat Bakan'ın, 2017
Temmuz ayı enflasyon oranına ve yükselmesini önlemeye yönelik çalışmalara
ilişkin sorusu ve Ekonomi Bakanı Nihat Zeybekci’nin cevabı (7/16359)
10.- Kocaeli Milletvekili Tahsin Tarhan'ın,
Bakanlık ve bağlı kuruluşlarca 2002-2017 yılları arasında Kocaeli iline yapılan
yatırımlara ilişkin sorusu ve Gümrük ve Ticaret Bakanı Bülent Tüfenkci’nin
cevabı (7/16430)
24 Ekim 2017 Salı
BİRİNCİ OTURUM
Açılma Saati: 15.02
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN – Sayın
milletvekilleri, Türkiye Büyük Millet Meclisinin 12’nci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim. 
Konuşma süreleri beşer dakikadır, Hükûmet bu
konuşmalara cevap verebilir, Hükûmetin cevap süresi yirmi dakikadır. 
Gündem dışı ilk söz, Kayseri Kitap Fuarı hakkında söz
isteyen Kayseri Milletvekili Sayın Çetin Arık’a aittir. 
Süreniz beş dakika Sayın Arık. 
Buyurunuz. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kayseri Milletvekili Çetin Arık’ın,
Kayseri Kitap Fuarı’nda yaşanan olaylara ilişkin gündem dışı konuşması
ÇETİN ARIK (Kayseri) – Değerli milletvekilleri,
Büyükşehir Belediyesi tarafından düzenlenen Kayseri Kitap Fuarı’nda yaşanan
olaylar hakkında gündem dışı söz aldım. Gazi Meclisi ve ekranları başında
bizleri izleyen saygıdeğer yurttaşlarımızı saygıyla selamlıyorum.
Değerli milletvekilleri, ilahiyatçı yazar İhsan Eliaçık,
Kayseri Kitap Fuarı’na gelişi sırasında Kayseri Büyükşehir Belediyesi
tarafından organize edildiği anlaşılan bir grubun saldırısına uğradı; sonra da
emniyet güçleri tarafından güvenlik gerekçesiyle fuara alınmadı. Kendisi de
Kayserili olan Sayın Eliaçık’a yapılan bu çirkin saldırıyı nefretle kınıyor,
tüm Kayserililer adına geçmiş olsun diyorum.
Büyükşehir Belediyesinin organize ettiği bindirilmiş
kıtalar tarafından yapılan bu çirkin saldırı, her ne kadar Kayseri’de
gerçekleşmiş olsa da tüm Kayserilileri derinden üzdü. Kayseri’nin böyle bir
vandallıkla, hoşgörüsüzlükle gündeme gelmesinden dolayı üzüntülerimi belirtmek
istiyorum. (CHP sıralarından alkışlar)
Büyükşehir Belediyesi konuyla ilgili yaptığı
açıklamada, yazarın yayınevinin daveti olmadan Kitap Fuarı’na geldiğini,
görüşlerini paylaşmayan bir grup tarafından protesto edildiğini, güvenlik
gerekçesiyle fuara alınmadığını söylüyor. Biz, Kayseri Dadaloğlu
Şenlikleri’nde, siyasetçi dürüst olmalı, yalan söylememeli, dini siyasete alet
etmemeli, hırsız olmamalı, rüşvet almamalı dedik, Büyükşehir Belediye Başkanı
hop oturup hop kalktı. (CHP sıralarından alkışlar) 
İSMAİL TAMER (Kayseri) – İftira atma ama bak Çetin,
doğru dürüst bir şey söyle, iftira atma. Kayseri Büyükşehir Belediye Başkanı...
ÇETİN ARIK (Devamla) – Ben şimdi niye hop
oturup hop kalktığını çok iyi anlıyorum. Bakınız, Sayın Belediye Başkanı
“Yayıncı kuruluşun daveti yoktu.” diyor. Oysaki Tekin Yayınevi, İhsan Eliaçık
ve İbrahim Kaboğlu’nu davet etmiş. Büyükşehir Belediye Başkanı da bu yazarlara
izin vermeyeceğini, gerekirse polis zoruyla çıkaracağını söylüyor. Bunun
üzerine İhsan Eliaçık, olaydan bir gün önce Başkanın kendisine yönelik bu
tavrını eleştirerek, “Kayseri Büyükşehir Belediye Başkanı, beni Kitap Fuarı’na
sokmamakla, polis zoruyla çıkarmakla tehdit ediyor.” diye takipçileriyle
paylaşıyor. 
Şimdi, ben, buradan, milletin kürsüsünden, milletim
adına, Kayserililer adına Sayın Büyükşehir Belediye Başkanına soruyorum: Hangi
gerekçeyle İbrahim Kaboğlu’na izin vermediniz? Hangi gerekçeyle İhsan Eliaçık’ı
Kitap Fuarı’na sokmadınız? Burası sizin babanızın çiftliği mi, istediğinize
izin verip istediğinize vermiyorsunuz? (CHP sıralarından alkışlar) Yapılan bu
çirkin saldırı, düşünce ve ifade özgürlüğüne saldırı değil midir? 
Sayın Belediye Başkanı, kurulu düzeni, tek adamlığı
tartışılmaz kılmak için mi bu saldırıyı organize ettiniz? Yoksa aldığınız bu
kararla “Kayseri’de tek adam benim.” mi demek istiyorsunuz? Ya da “Bursa,
Balıkesir, Ankara Belediye Başkanlarının başına gelenler benim de başıma gelmesin.”
diye AKP Genel Başkanına göz mü kırpıyorsunuz? (CHP sıralarından alkışlar)
Görmediniz mi “adalet yürüyüşü”nde yolumuza gübre döken Düzce Belediye
Başkanının hâlini? 
Sayın Belediye Başkanı, Sayın Eliaçık “Bakara makara”
diyerek yüce dinimizle dalga geçseydi, yolsuzlukla, hırsızlıkla köşeyi
dönseydi, fuara girmesine izin verir miydiniz? 
İSMAİL TAMER (Kayseri) – Hayret, nasıl onu
savunabiliyorsun sen ya, ayrı ayrı fikirlerdesiniz!
ÇETİN ARIK (Devamla) - Sayın Eliaçık “Müslümanlar,
padişaha, saltanata, hilafete geri dönmeyi değil; demokrasiye, tam demokrasiye
nasıl götürebiliriz, bunları düşünmeliler.” dediği için mi Kitap Fuarı’na
sokmadınız? 
EBUBEKİR GİZLİGİDER (Nevşehir) – Hocanızı da
bulmuşsunuz ha!
ÇETİN ARIK (Devamla) - Yoksa, AKP’nin, din istismarcısı
olduğunu ve en büyük zararı yüce dinimize verdiğini söylediği için mi fuara
almadınız? (CHP sıralarından alkışlar) 
İSMAİL TAMER (Kayseri) – Güzelliklerinden bahset,
Kayseri’nin güzelliklerinden bahset. Yalan söylüyorsun Çetin! Yalan söylüyorsun
burada!
ÖMER FETHİR GÜRER (Niğde) – Doğruyu söylüyor, doğruyu.
ÇETİN ARIK (Devamla) - Sayın Eliaçık “Kur'an, devlet
adamlarından ne ister? Kur'an, devlet adamının sadece oruç tutmasını değil,
sadece namaz kılmasını değil, sadece başını örtmesini değil, müftünün nikâh
kıymasını değil, bunların yanında şu dört şeyi de ister.”
İSMAİL TAMER (Kayseri) – Din olunca karşı çıkıyorsunuz.
ÇETİN ARIK (Devamla) – “Öldürmeyeceksin, çalmayacaksın,
iftira atmayacaksın, tacizde ve tecavüzde bulunmayacaksın, bunu yapanları kamu
kaynaklarından uzaklaştıracaksın.” dediği için mi fuara almadınız? (CHP
sıralarından alkışlar)
İSMAİL TAMER (Kayseri) - Varsa bildiğin bir şey, bunu
nasıl saklayacaksın?
EBUBEKİR GİZLİGİDER (Nevşehir) – Yalan söylemeyeceksin!
İSMAİL TAMER (Kayseri) – Doğruyu söyleyeceksin.
ÇETİN ARIK (Devamla) - Sayın Eliaçık “Bir devlet adamı
ceketiyle gelip ceketiyle gitmeli, geriye miras ve mülkiyet bırakmamalı, tıpkı
Gazi Mustafa Kemal Atatürk.” dediği için mi almadınız? (CHP sıralarından
alkışlar)
Tabii, şimdi ben bunları söyleyince Kayseri’deki mutlu
bir azınlık Kayseri’nin birlik ve beraberliğini zedelediğimden, Kayseri’nin
uyumunu bozduğumdan bahsedecek. Bu uyum, mutlu azınlığın yalanlarına yalan,
yanlışlarına yanlış, eğrisine eğri dememekten geçiyor. 
İSMAİL TAMER (Kayseri) – “Mutlu azınlık” dediğinden
yüzde 59 oy aldı! 
ÇETİN ARIK (Devamla) – Kim ki “Kral çıplak.” derse,
işte o zaman bu mutlu azınlık tarafından şehrin uyumunu bozmakla suçlanıyor,
âdeta aforoz ediliyor. 
Evet, işte, Sayın Eliaçık’ın ve Kaboğlu’nun Kitap
Fuarı’nda okuyucularıyla buluşturulmamasının arkasındaki gerçek de budur. Bir
Kayserili olarak Kayseri’de böyle bir utancı yaşatan Kayseri Büyükşehir
Belediyesini kınıyor, hepinizi saygıyla selamlıyorum. (CHP sıralarından “Brovo”
sesleri, alkışlar)
ÖMER FETHİ GÜRER (Niğde) – Kayseri seninle gurur
duyuyor! Kayseri seninle gurur duyuyor Çetin!
BAŞKAN – Teşekkür ederiz Sayın Arık.
İSMAİL TAMER (Kayseri) – Başkanım, Kayseri’ye
sataşmadan söz istiyorum. 
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
İSMAİL TAMER (Kayseri) – Kayseri’ye sataşmadan söz
istiyorum Sayın Başkan.
MAHMUT TANAL (İstanbul) – Grup başkan vekili var
efendim, grup başkan vekili var.
BAŞKAN – Sayın Tamer…
Sayın Bostancı…
İSMAİL TAMER (Kayseri) – Ben Kayseri Milletvekili
olarak söz istiyorum efendim, Kayseri’ye sataşma var burada!
BAŞKAN – Bir saniye Sayın Tamer.
Sayın Bostancı…
MEHMET NACİ BOSTANCI (Amasya) – Sayın Başkanım, hem
grubumuza yönelik sataşmalar dolayısıyla -din istismarı- Kayseri Büyükşehir
Belediyesi ile yaşanan olay arasında bağ kurulması sebebiyle açıktan bir
sataşma söz konusudur. Bu çerçevede, arkadaşımıza söz verilmesini talep
ediyorum. 
BAŞKAN – Peki, buyurun Sayın Tamer... (AK PARTİ
sıralarından alkışlar)
LEVENT GÖK (Ankara) – Sayın Başkan… Sayın Başkan
lütfen, bir saniye…
BAŞKAN – Sayın Gök, buyurun. 
Bir saniye Sayın Tamer, bir saniye…
LEVENT GÖK (Ankara) – Bir saniye...
BAŞKAN – Sayın Grup Başkan Vekilini bir dinleyelim.
Buyurun.
LEVENT GÖK (Ankara) – Sayın Başkanım, gündem dışı
konuşmalara Hükûmet cevap verebilir.
BAŞKAN – Kayseri Milletvekili olduğu için, Sayın Gök.
LEVENT GÖK (Ankara) – Sayın Başkanım, İç Tüzük’ümüz çok
açıktır yani gündem dışı konuşmalara cevap verme hakkı Hükûmete aittir. 
BAŞKAN – Ama bunu teamülen başka zamanlar da yaptık
Sayın Gök, ilin vekili buna cevap verebilir. Sizden de isteyenler oldu, verdik.
LEVENT GÖK (Ankara) – Sayın Başkanım, gündem dışı
konuşmaların bir özelliği var, adı üzerinde “gündem dışı”. 
MEHMET DOĞAN KUBAT (İstanbul) – Başkanım, sataşmadan
dolayı istendi söz!
MEHMET NACİ BOSTANCI (Amasya) – Sataşmadan söz aldık
efendim.
LEVENT GÖK (Ankara) – Şimdi, sataşılan kişi eğer
Kayseri Büyükşehir Belediye Başkanı ise bir Kayseri Milletvekilinin buna
izafeten cevap vermesi diye bir şey söz konusu değil ki. O Kayseri Belediye
Başkanı sayın vekilimizin yaptığı konuşmaya bir basın açıklamasıyla cevap
verebilir. O nedenle, ancak Hükûmetin cevap verme hakkı vardır. Bu bakımdan,
sayın konuşmacının söz hakkı talebi yerinde değildir. Lütfen, bu konuda da İç
Tüzük çok açıktır, cevabı verecek olan Kayseri Büyükşehir Belediye Başkanıdır,
basın açıklaması yapar, anlatır derdini.
BAŞKAN – Sayın Bostancı…
MEHMET NACİ BOSTANCI (Amasya) – Sayın Başkanım,
grubumuza yönelik açık bir sataşma vardır. Kayseri Büyükşehir Belediye Başkanı
hüdayinabit değil, AK PARTİ’nin oradaki temsilcisi. Kendisine yönelik, İhsan
Eliaçık’a karşı yapılan hareketle bağ kurulduğu için açık bir sataşma söz
konusu. O çerçevede, Sayın Tamer’e grup adına söz istedik 69’a göre. 
BAŞKAN – Sayın Gök…
LEVENT GÖK (Ankara) – Sayın Başkanım, şimdi,
kuralsızlık bir kere hâkim olunca bakın işler nerelere varıyor. Yani gündem
dışı; isteyen çıkacak, orada konuşacak. Konuşulan, hitap edilen ve eleştirilen
kişi Kayseri Büyükşehir Belediye Başkanı yani arkadaşlarımıza ne?
BAŞKAN – Sayın Gök, Sayın Tamer Kayseri Milletvekili
olduğu için sataşmadan söz istiyor ama bazı düzeltmeler yapacağını ifade
ediyor.
AHMET YILDIRIM (Muş) – Yerinden söz verin Başkanım,
yerinden.
LEVENT GÖK (Ankara) – Efendim, yerinden söz
verebilirsiniz ama…
BAŞKAN – Yerinden, peki…
LEVENT GÖK (Ankara) – Yerinden verin o zaman.
BAŞKAN – Sayın Tamer, buyurunuz o zaman, yerinizden
size…
MEHMET NACİ BOSTANCI (Amasya) – Sayın Başkanım, Sayın
Başkanım…
BAŞKAN – Sayın Bostancı, daha sonra siz, isterseniz
grup adına konuşabilirsiniz.
Buyurun Sayın Tamer, açıyorum mikrofonunuzu. 
IV.- AÇIKLAMALAR
1.- Kayseri Milletvekili İsmail Tamer’in,
Kayseri Milletvekili Çetin Arık’ın yaptığı gündem dışı konuşmasındaki bazı
ifadelerine ilişkin açıklaması
İSMAİL TAMER (Kayseri) – Sayın Başkan, teşekkür
ediyorum her şeyden önce.
“Değerli milletvekilimiz” diye ifade edeceğim çünkü
sataşmaya gerek yok; bu arkadaşımız olayları çarpıtarak burada ifade etmeye
çalıştı. Kayseri Fuarı sekiz günde 580 bin kişinin müracaat ettiği ve 121 yazarın
gelip orada kitaplarını imzaladığı, halkla buluştuğu bir fuar anlamında. Altı
ay öncesinden başlamış, kimseye şey vermeden, kendilerinin bir program
çerçevesinde yapmış olduğu bu fuarda, kesinlikle… Bu bahsettiği kişi provokatör
bir kişidir, gelip orada provokasyon çıkarmak için yapılan bir durumdur yoksa
burada siyasi görüşle alakası yoktur.
İBRAHİM ÖZDİŞ (Adana) – Ne münasebet! Ayıptır ya!
İSMAİL TAMER (Kayseri) – Kendisinin bu fuarı tebrik
etmesi gerekirken, Kayseri Belediye Başkanımız Sayın Mustafa Çelik’in
başarılarını tebrik etmesi gerekirken böyle bir şeye girmiştir. 
(Mikrofon otomatik cihaz tarafından kapatıldı) 
İSMAİL TAMER (Kayseri) – Üzüntü duyuyorum böyle bir
açıklama yaptığı için, Kayseri için büyük bir ayıptır diyorum.
Teşekkür ediyorum. 
MUHARREM ERKEK (Çanakkale) – Saldırıyı yapanları
kınayın, ayıp!
BAŞKAN – Peki, teşekkür ederiz. 
ÇETİN ARIK (Kayseri) – Sayın Başkan…
BAŞKAN – Sayın Arık, bir saniye…
Buyurun Sayın Bostancı, grup adına size söz veriyorum.
(AK PARTİ sıralarından alkışlar)
Sayın Arık, daha sonra sizi dinleyeceğim. 
V.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, Kayseri Milletvekili Çetin Arık’ın yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; kıymetli arkadaşımız burada yapmış olduğu konuşmada esasen rasyonel
bir değerlendirme yapmak yerine, tırnak içinde söylüyorum, “Ver coşkuyu!”
havasında bir konuşma yapmıştır. Zaten, beş dakikalık konuşma içerisinde bir
hayli almış olduğu alkış da bu coşku dolu konuşmanın bir tezahürü olarak ortaya
çıktı ama meseleyi rasyonel düzeyde görmek gerekir. 
Bir kere, biz prensip olarak, her kim, ne yazarsa
yazsın –bunu takdir eden okuyuculardır- gidip her yerde serbestçe konuşma,
kitaplarını imzalama hakkının yanındayız. Önce durduğumuz yer burası.
Dolayısıyla Kayseri’de yaşanan hadise müessif bir hadisedir. Esasen, bir
bakıma, tersinden okursanız, itiraz ettiğiniz kişinin de popülerliğine katkı
yapan dramatik bir olaydır ama hepsinden öte çirkin bir olaydır, bunu kabul
etmeyiz. 
İBRAHİM ÖZDİŞ (Adana) – Sayın vekil İhsan Eliaçık’a
“provokatör” dedi ya! Özür dileyin İhsan Eliaçık’tan.
MEHMET NACİ BOSTANCI (Devamla) - İhsan Eliaçık bir
Türkiye Cumhuriyeti vatandaşı olarak her yerde serbestçe gidip konuşma hakkına,
kitap imzalama hakkına sahiptir. Yaşanan olayı siyasete taşıyarak buradan AK
PARTİ’ye ihale etme girişimini doğru bulmuyoruz. 
AYTUĞ ATICI (Mersin) – Belediye Başkanı AKP’li değil
mi?
MEHMET NACİ BOSTANCI (Devamla) - Nitekim, bu olay
yaşanırken polisler gerekli tedbiri almışlar, araya girmişler, olay
çıkartanları oradan uzaklaştırmışlardır. 
MAHMUT TANAL (İstanbul) – Yani bu eylem düşünce
özgürlüğüne yapılan eylem, değil mi Hoca?
MEHMET NACİ BOSTANCI (Devamla) - Ben, sayın
konuşmacıdan şunu beklerdim: “Böyle, buradan, ben, AK PARTİ’ye ne ihale
çıkartırım?” mantığından ziyade, eğer kasıt, tırnak içerisinde, düşünce
özgürlüğüne yönelik bir savunmaysa ortaklaştırıcı bir dil beklerdim, bunu
göremedim. Bunu bir vesile addederek âdeta “Siyaseten nasıl çıkar sağlarım?”
şeklinde anlayabileceğimiz bir bağlama yerleştirdiği için de üzüntülüyüm.
İBRAHİM ÖZDİŞ (Adana) – Vallaha, biz hiç öyle
anlamadık.
MEHMET NACİ BOSTANCI (Devamla) - Teşekkür ederim.
Saygılarımla. (AK PARTİ sıralarından alkışlar)
BAŞKAN – Teşekkürler Sayın Bostancı.
Sayın Gök…
LEVENT GÖK (Ankara) – Sayın Başkanım, arkadaşımızın
konuşmasında AKP Grubuna yönelik bir sataşma mı oldu? 
İSMAİL TAMER (Kayseri) – Evet.
LEVENT GÖK (Ankara) – Yani biz onu görmedik. Belediye
Başkanıyla ilgili bir değerlendirme oldu, bir sayın milletvekiline yerinden bir
söz verdiniz ve AKP Grubu adına konuşan Sayın Bostancı da arkadaşımızın
konuşmasına açıkça bir sataşmada bulundu. Yok, konuşmasını magazinleştirerek
“Ver coşkuyu!” havasında konuştuğunu…
İSMAİL TAMER (Kayseri) – Aynen öyle.
LEVENT GÖK (Ankara) - …ve AKP Grubuna sataştığını ifade
etmek suretiyle arkadaşımıza sataştı. O bakımdan, değerli arkadaşımızın
sataşmadan dolayı bir cevap hakkı vardır.
BAŞKAN – Tamam, Sayın Arık buyurun…
MEHMET NACİ BOSTANCI (Amasya) – Sayın Başkanım…
BAŞKAN – Sayın Bostancı…
MEHMET NACİ BOSTANCI (Amasya) – Kişisel bir sataşma söz
konusu değildir, kıymetli arkadaşımızın yaptığı konuşmanın mahiyetine ilişkin
bir eleştiridir bu, sataşma değildir.
MAHMUT TANAL (İstanbul) – Tutanaklara geçti.
BAŞKAN – Peki, neyse Sayın Bostancı.
Sayın Arık, buyurun. 
Lütfen yeni bir sataşmaya mahal vermeyin.
2.- Kayseri Milletvekili Çetin Arık’ın,
Kayseri Milletvekili İsmail Tamer’in yaptığı açıklaması sırasında şahsına
sataşması nedeniyle konuşması
ÇETİN ARIK (Kayseri) – Teşekkür ediyorum Sayın Başkan.
Yeni bir sataşmaya mahal vermemek için elimden gelen
çabayı göstereceğim. (CHP sıralarından alkışlar)
Ben burada millet adına konuştum. Milletin kürsüsünden,
millet adına konuştum ve Kayserililer adına konuştum. 
İSMAİL TAMER (Kayseri) – Kayseri Belediye Başkanını
suçladın ama. Ya şahsına, olmayan birisinin şahsına hakaret ediyorsun. Millet
adına konuşmadın sen.
ÇETİN ARIK (Devamla) – Burada Sayın Belediye Başkanının
attığı “tweet” var; bakınız “Yayınevinin daveti yoktu.” diyor. Tekin Yayınevi
sayın konuşmacıyı davet etmiş ancak bunun karşılığında Kayseri Büyükşehir
Belediyesi “Ben onu veto ediyorum.” demiş, sizin böyle bir hakkınız yok. 
Sayın Bostancı, siyaset yapıyoruz, ben demokrasiyi
savunuyorum…
İSMAİL TAMER (Kayseri) – Planlama var, plansız değil.
ÇETİN ARIK (Devamla) – …ben hukuku savunuyorum, ben
ifade özgürlüğünü savunuyorum. Ben burada konuşmayacağım da nerede konuşacağım
Sayın Bostancı? (CHP sıralarından alkışlar) Bunu nerede ifade edeceğim? Bu
ifade özgürlüğüne karşı suç değil mi, saldırı değil mi, neden buna engel
oluyorsunuz? 
İSMAİL TAMER (Kayseri) – Bu bir ifade özgürlüğü değil.
İnsanların görüşleriyle alakalı bir şeyimiz yok, saygı duyuyoruz herkesin
görüşüne.
ÇETİN ARIK (Devamla) – Ne olurdu deseydiniz ki…
Görüşlerini kabul etmeyebilirsiniz, paylaşmayabilirsiniz, gelip orada
okuyucularla buluşturulmasını niçin engellediniz, ben bunu soruyorum. İbrahim
Kaboğlu’nu neden engellediniz, bir gerekçe gösterin diyorum. Varsa bir
gerekçesi biz de bilelim diyorum. 
Sayın Büyükşehir Belediyesinin böyle bir hakkı yok,
orası babasının çiftliği değil. (CHP sıralarından alkışlar) O fuarda herkesin
emeği varsa herkes gelecek, düşüncelerini hür bir şekilde ifade edecek,
okurlarıyla buluşacak, benim itirazım bunadır. 
İSMAİL TAMER (Kayseri) – 121 yazar gelmiş, kimi
engellemiş?
ÇETİN ARIK (Devamla) – Hepsi gelecek, İbrahim
Kaboğlu’nu neden engellediniz?
İSMAİL TAMER (Kayseri) – Gelecek. Daha önce…
ÇETİN ARIK (Devamla) – Eliaçık’ı neden engellediniz
diye soruyorum. Neden engellediniz diye soruyorum, sorduğum sorunun cevabı bu.
Geleceksiniz, burada cevap vereceksiniz. 
İSMAİL TAMER (Kayseri) – Ama engelleme yok, altı ay
öncesinden planlanmış başka bir program var orada.
LEVENT GÖK (Ankara) – Buna da Belediye Başkanı cevap
versin.
ÇETİN ARIK (Devamla) – Bakınız, “tweet”i var, Sayın
Eliaçık’ın attığı “tweet” var; bir gün önce “Kayseri Büyükşehir Belediye
Başkanı beni Kitap Fuarı’na sokmamakla, polis zoruyla çıkarmakla tehdit
ediyor.” diyor. Sen kimsin Belediye Başkanı? Sen kimsin de tehdit ediyorsun?
(CHP sıralarından alkışlar)
AHMET AKIN (Balıkesir) – Vallahi çok ayıp!
İSMAİL TAMER (Kayseri) – Kimse kimseyi tehdit etmez.
Türkiye’nin her konumundan, her siyasi görüşten olan 121 yazar geldi; onlardan
bahsedin. 580 bin kişinin geldiği Kitap Fuarı’ndan bahsedin. 
ÇETİN ARIK (Devamla) - Buradan bir kez daha Kayseri’nin
böyle bir…
İBRAHİM ÖZDİŞ (Adana) – Bir kişiye yapılan haksızlık…
ERKAN AYDIN (Bursa) – 123 olsa ne olsa ne olurdu ya?
ÇETİN ARIK (Devamla) - Bir kişiye yapılan haksızlığın
da karşısındayız. Adalet herkes için var. (CHP sıralarından alkışlar)
(Mikrofon otomatik cihaz tarafından kapatıldı)
BAŞKAN – Sayın Arık, teşekkür ediyoruz. 
Süreniz bitti, sağ olun. 
Teşekkür ediyoruz sayın milletvekilleri. 
İSMAİL TAMER (Kayseri) – Kayseri’yi kötülemekle bir
yere gelemezsiniz, bir kere bunlardan vazgeçin.
ÇETİN ARIK (Kayseri) – Kayseri’yi kötülemiyorum.
İSMAİL TAMER (Kayseri) – Kayseri’yi kötülüyorsunuz.
Yazıklar olsun diyorum size. 
BAŞKAN – Sayın Tamer…
AYTUĞ ATICI (Mersin) – “Bir kereden bir şey olmaz.”
diyorlar. 
İBRAHİM ÖZDİŞ (Adana) – Doğru “Bir kereden bir şey
olmaz.”
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları (Devam)
2.- Nevşehir Milletvekili Ebubekir
Gizligider’in, 137’nci PAB Genel Kurulu’na ilişkin gündem dışı konuşması
BAŞKAN
– Sayın milletvekilleri, gündem dışı ikinci söz, Petersburg’da katıldıkları
137’nci PAB Genel Kurulu hakkında edindikleri izlenimler ve ülkemizi temsilen
yaptıkları çalışmalar hakkında söz isteyen Nevşehir Milletvekili Sayın Ebubekir
Gizligider’e aittir. 
Süreniz
beş dakika. 
Buyurun.
(CHP sıralarından alkışlar) 
EBUBEKİR
GİZLİGİDER (Nevşehir) – Teşekkür ediyorum Sayın Başkanım. 
Tabii,
Kayseri bizim komşu şehrimiz. Kayserili bu tartışmalara on beş yıl ve aslında
son altmış yıldır gerekli cevabı vermiş, o yüzden şu anda ben konuşmama devam
edeceğim. 
ÖMER
FETHİ GÜRER (Niğde) – Konuşan da CHP’nin Kayseri milletvekiliydi. 
EBUBEKİR
GİZLİGİDER (Devamla) – Parlamentolar Arası Birlik 137’nci Genel Kurulu
toplantısına 14-18 Ekim tarihleri arasında, Meclis Başkanımızın Başkanlığında
geniş bir heyetle katılım sağladık. Burada çok önemli gündem maddeleri vardı ve
bu toplantıların tarihi itibarıyla belki en geniş katılımlardan birisi
sağlandı. 135 ülke katılım sağladı, 96 Meclis Başkanı da yine gerek görüşlerini
açıklamak gerekse ikili görüşmeler yapmak üzere bu toplantıda yer aldı. Sayın
İsmail Kahraman, Kıymetli Meclis Başkanımız geniş bir heyetle ikili görüşmeler
sağladı, bunların arasında Kıbrıs, Irak, Suudi Arabistan ve yine Türkiye’yle
görüşme isteyen diğer ülkeler vardı. 
Bu
yılki gündem, inançlar ve etnik gruplar arası diyalog vasıtasıyla kültürel
çoğulculuk ve barışa katkıda bulunmak olarak tespit edilmişti. Burada tabii,
yine, her türlü uluslararası toplantıda Türkiye’yi odak almaya çalışan,
Türkiye’yi hedef almaya çalışan Güney Kıbrıs, Suriye ve Ermenistan’ın haksız
iddiaları oldu; bunlara gerekli cevaplar gerek konuşmasında Meclis Başkanımız
tarafından gerekse komisyonlarda her birimiz tarafından verildi.
Yine,
neredeyse boş bulunan bütün üyeliklere ülkemiz tarafından adaylıklar sağlandı
gerek Cumhuriyet Halk Partisi grubu milletvekillerimizden gerekse AK PARTİ
grubundan milletvekillerimizden. Bu bağlamda kendisini tebrik etmek istiyorum,
Çorum Milletvekilimiz Sayın Lütfiye İlksen Ceritoğlu Kurt, Barış ve
Uluslararası Güvenlik Komitesi üyeliğine seçildi. Çok önemli olan, Türkiye'nin
de orada başat rol üstlendiğini düşündüğümüz bir konu gerçekleşti. Biliyorsunuz
2012 yılından bu yana büyük bir insani dram yaşanıyor çok uzaklarda, Güneydoğu
Asya’da. Myanmar-Arakan meselesi, Türkiye'nin de içinde bulunduğu Kuveyt,
Sudan, İran, Bangladeş, Fas ve Endonezya’yla birlikte, acil gündem maddesi
olarak ortaya konuldu ve diğer gündem maddelerinin önüne geçerek rekor bir oyla
seçildi, bundan sonra inşallah, Birleşmiş Milletler gündeminde de bu konu
çalışılacak. 
Aslında,
ben burada şuna vurgu yapmak istiyorum: Birkaç İslam ülkesi bir araya
gelebildiğimizde şahane bir iş çıkarabiliyoruz. Bize burada destek verenler
sadece İslam ülkeleri değildi, mesela Latin Amerika ülkeleri, mesela Afrika
ülkeleri ama bir türlü bu bir araya gelmelerimizi bize yaptırmadılar. Bizler de
bir konuşma yaptık Arakan meselesiyle alakalı, Türkiye'nin gerek AFAD gerek
TİKA gerek Kızılay ve diğer kurumları vasıtasıyla son beş yıldır alanda olduğu,
bu işin maddi ve manevi başat rolünü üstlendiğini paylaştık.
Yine
şunu söylemek istiyorum, uluslararası toplantılarda edindiğimiz izlenim şu:
Bir, buralarda daha fazla ve daha etkin olmalıyız. İki, Türkiye ortak gündem
maddesi, gerek olumlu gerekse olumsuz noktada. Son yıllarda, hangi kıtadan
olursa olsun, hangi görüşten olursa olsun ülkelerin en çok merak ettiği, en çok
sorduğu soru “Türkiye’de neler oluyor, Türkiye’deki gelişmeler ne?”. Tabii
gerek Kafkasların gerek Balkanların gerek Akdeniz’in gerekse Orta Doğu’nun
anahtarının Türkiye’de olduğu artık tespit edilmiş durumda. Cumhurbaşkanımız ve
siyasi hareketimiz son derece büyük bir merakla takip ediliyor ve inşallah, bu
başarılarımız inanın ki dünyada da tespit ediliyor, dünyada da teslim ediliyor.

Ümit
ediyorum ki bundan sonraki toplantılarda da ülke olarak daha büyük katkılar
sağlayacağız ve gerek ikili diyaloglarda gerekse genel kurul gündemleri itibarıyla
ülkemizin hakkının yenmesini engelleyeceğiz ve ülkemizin hakkının teslim
edilmesini sağlamaya çalışacağız. 
Bu
vesileyle size katıldığımız toplantıya dair bilgi vermek istedim. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Gizligider. 
Gündem
dışı üçüncü söz, 2017 yılında yaşanan doğal afetlerden ötürü mağdur olan
üreticiler hakkında söz isteyen Adana Milletvekili Sayın Mevlüt Karakaya’ya
aittir. 
Süreniz
beş dakika Sayın Karakaya. 
Buyurun.
(MHP sıralarından alkışlar) 
3.- Adana Milletvekili Mevlüt Karakaya’nın,
2017 yılında yaşanan doğal afetler nedeniyle mağdur olan üreticilerin durumuna
ilişkin gündem dışı konuşması
MEVLÜT
KARAKAYA (Adana) – Sayın Başkan, değerli milletvekilleri; doğal afetler sebebiyle
mağdur olan çiftçilerimizin sorunlarının giderilmesi, özellikle Ziraat Bankası
ve tarım kredi kooperatiflerine olan borçlarının ertelenmesi, yeniden
yapılandırılmasıyla ilgili gündem dışı söz aldım. Yüce heyetinizi saygıyla
selamlıyorum. 
Değerli
milletvekilleri, aslında tarımda durumumuz hiç iyi değil. Gerçekten, tarımsal
üretimin her alanında, bitkisel üretimde, hayvan yetiştiriciliğinde, su
ürünlerinde durumumuzun iyi olduğunu hiç kimse söyleyemez. Her alanın kendine
göre çok ciddi sorunları var. Tarımsal alana, sektöre baktığımızda, bir tarafta
nüfusta bir azalma olduğunu söylüyoruz, herkes çiftini çubuğunu bırakıyor
diyoruz, diğer tarafta üretimde bir artış yok, toplam gayrisafi yurt içi hasıla
içerisindeki gelirde düşme var ama diğer taraftan destekleri artırdığımızı
söylüyoruz ve sonuç itibarıyla baktığımızda, sektörün borçluluk oranının da
anormal bir şekilde arttığını görüyoruz. 2002 yılında tarım sektörünün,
çiftçilerin bankalara olan borcu yüzde 5 civarında iken -borcun tarımsal
gayrisafi yurt içi hasılaya oranından bahsediyorum- 2016 sonu itibarıyla
geldiğimiz rakam yüzde 45,5. Bugünlerde neredeyse yüzde 50’ye geldi. Bu,
anormal bir artış, biraz önceki söylediğim parametrelerle birleştirdiğimizde
durumun ne kadar kötüye gittiğini herhâlde açık bir şekilde göreceğiz. Tabii
biz, tarımı, tarımla ilgili yaptıklarımızı daha çok destek bazına indirdik.
Eskiden şu kadar destekti, şimdi bu kadar. Biraz önceki söylediğim
parametreleri Allah rızası için dikkate almak durumundayız. Tarım çok farklı bir
geçim alanı değil sadece, tüm sektörleri doğrudan ilgilendiren farklı bir alan,
bunun adını hep birlikte koymamız lazım.
Değerli milletvekilleri, tabii 2016 Aralığından
itibaren yaz aylarına kadar devam eden zaman diliminde, ülkemizin pek çok
yerinde birçok ürün çeşidi zarar gördü. Başta Adana olmak üzere Mersin,
Osmaniye, Hatay ve bu bölgelerde, özellikle Çukurova bölgesinde geçtiğimiz ocak
ayında şiddetli don, mayıs ayında şiddetli yağmur ve dolu, temmuz ayının ilk
günlerinde ise 50 dereceyi bulan şiddetli sıcak ve poyraz narenciye, pamuk,
kavun, karpuz gibi birçok tarım ürününde büyük zararlara neden oldu.
Çukurova’da bu kadar kısa zaman aralığında yaşanan söz konusu doğal olayların
ardından Adana’nın tabii afet bölgesi olarak ilan edilmesi hususunda da bir
teklifte bulunmuştum bu kürsüde. Sadece Çukurova’da değil ülkemizin birçok
yerinde az önce saydığım benzer tabii afetlerin olduğunu ve tarımın genel
durumunu da ifade ettik. 
Değerli milletvekilleri, tabii afete maruz kalan
sektörün bizden talepleri var. 2016 yılında yapılan borç ertelemesine benzer
şekilde, 2017 yılında yaşanan afetlerden zarar gören çiftçilerimizin her türlü
vergi ve SGK prim borcu en az bir yıl süreyle, faizsiz olarak ertelenmelidir.
Üst üste afet yaşayan çiftçilerimizin borçlarını bir defada ödeme imkânı
yoktur. Bu durumdaki çiftçilerimizin borçları faizsiz olarak uzun vadeye
yayılarak yapılandırılmalıdır. Çiftçi kayıt sistemi kaydına bakılmadan tüm
çiftçilerimizin kamu bankalarına ve tarım kredi kooperatiflerine olan tarımsal
kredi borçları faizsiz olarak ertelenmelidir. Özel bankaların da tarımsal
kredilerde borç erteleme ve yapılandırma kapsamına alınması sağlanmalıdır.
Üreticilerimize faizsiz, yeni, uzun vadeli kredi imkânları sunulmalıdır.
Acilen, üretimde kullanılan araç gereç, tohum, fide gibi girdilerin temini için
gerekli nakdî destekler sağlanmalıdır.
Hepinizi saygıyla selamlıyorum. (MHP sıralarından
alkışlar)
ÖMER FETHİ GÜRER (Niğde) – Aynen, doğru, biz de
katılıyoruz.
BAŞKAN – Teşekkür ederiz Sayın Karakaya. 
ÖMER FETHİ GÜRER (Niğde) – Biz de destekliyoruz,
yapsınlar. 
MEVLÜT KARAKAYA (Adana) - Teşekkür ediyorum.
BAŞKAN - Sayın milletvekilleri, şimdi, sisteme giren
ilk 15 milletvekiline yerlerinden birer dakika söz vereceğim. 
Sayın Balbay, buyurun.
IV.- AÇIKLAMALAR (Devam)
2.- İzmir Milletvekili Mustafa Ali
Balbay’ın, İzmir’de taş ocaklarının yarattığı sorunlara ilişkin açıklaması
MUSTAFA ALİ BALBAY (İzmir) – Teşekkür ediyorum. 
Sayın Başkan, sayın milletvekilleri; İzmir’in Menemen
Ovası’nda, “yeşil deniz” diye tabir edilen o güzelim ovada çok ciddi bir çevre
sorunu vardı; taş ocakları açılmaya başlanmıştı. Sayın Bakana bu konuda durumu
anlattık, gerekli raporları ilettik ve Sayın Özhaseki bu taş ocaklarını
durdurduklarını, yeni taş ocağı izni vermeyeceklerini, mevcut izin başvurusunu
da iptal edeceklerini söyledi, teşekkür ediyoruz. Ancak İzmir’deki bu taş
ocakları, sadece Menemen değil, Kemalpaşa bölgesinde de çok ciddi bir sorun. Bu
anlamda, Hükûmeti İzmir’i daha fazla taşlamamaya çağırıyoruz çünkü İzmir “4T,
1K” diye özetleyebileceğimiz, “tarım, turizm, ticaret, teknoloji ve kültür”
diye özetleyebileceğimiz çok büyük bir zenginliğe sahip. Bunların hepsi bir
arada değerlendirilebilir ancak İzmir’e bu gözle bakılmadığı için, özellikle
tarım alanında çok ciddi sorunlar yaşanmakta.
(Mikrofon otomatik cihaz tarafından kapatıldı) 
MUSTAFA ALİ BALBAY (İzmir) - Taş ocağı bunlardan
biriydi. Sayın Bakanı İzmir’e davet ediyoruz, bu konuyu kökten çözmeye
çağırıyoruz. 
BAŞKAN – Sayın Aydın…
3.- Bursa Milletvekili Erkan Aydın’ın,
Hükûmetin bütçeyi har vurup harman savurduğuna, ders kitapları için yeni bir
ihale yapılacağına ve bunun faturasının da halka kesileceğine ilişkin
açıklaması
ERKAN AYDIN (Bursa) – Teşekkür ederim Sayın Başkan.
Yeni bütçe bugün Meclise sunuluyor. Hükûmetin nasıl har
vurup harman savurduğunu hem Komisyonda hem de Genel Kurulda göreceğiz. Belli
ki bunun faturası yine halka çıkacak. Yüksek vergiler altında ezilen halk daha
da ağır bir yük altında bırakılacak.
Bakın, son bir örnek daha: Cumhurbaşkanı ders
kitaplarından şikâyet etti. Millî Eğitim Bakanlığı karar alarak ders kitapları
için yeni bir ihale yapacak, böylelikle 165 milyon TL daha çöpe gidecek.
Kitapların bu kadar aşırı hatalı basılmasının sorumluları kim, bilinmiyor. Yeni
ders kitaplarının ihalesini kimler almaya hazırlanıyor, bilinmiyor ama birileri
sorumlu, birileri de nemalanacak. Net olan, bunun faturası da halkımıza kesilip
cebinden çıkacak. İşte parti devleti, işte AKP iktidarı diyorum.
BAŞKAN – Sayın Yaşar…
4.- İstanbul Milletvekili Serap Yaşar’ın,
Hakkâri’de şehit olan Üsteğmen Ozan Olgu Köreke’ye Allah’tan rahmet dilediğine
ve Sultanbeyli Mülteciler Toplum Merkezine ilişkin açıklaması
SERAP YAŞAR (İstanbul) – Teşekkürler Sayın Başkan.
Öncelikle dün Hakkâri’de şehit olan askerimiz Üsteğmen
Ozan Olgu Köreke’ye Allah’tan rahmet, ailesine sabır ve başsağlığı diliyorum.
Bugün sizlere Sultanbeyli Belediyesinin 2014 yılında
kamu-STK iş birliğiyle açmış olduğu Sultanbeyli Mülteciler Toplum Merkezinden
bahsetmek istiyorum. Bu merkezde mültecilere mesleki eğitim faaliyetleri
çerçevesinde kuaförlük, inşaat işçiliği, terzilik ve el sanatları eğitimleri
verilmekte, bu yolla mülteci kadın ve erkeklerin mesleki bir formasyon
kazanmaları sağlanarak yaşamlarını idame ettirmeleri amaçlanmaktadır. Ayrıca,
kadın mültecilerin eğitimleri sırasında çocuklarını güvenle bırakabilecekleri
bir kreş de düzenlenmiştir. 
Çocuk Karavanı Projesi, çizgi filmler ve çocuk
belgeselleriyle çocuklara bizim kültürümüzü ve dilimizi öğrenme imkânı
sunmaktadır. Bulundukları semte götürülen bu hizmetle toplumumuza entegre
olmaları daha kolaylaşacaktır.
(Mikrofon otomatik cihaz tarafından kapatıldı) 
SERAP YAŞAR (İstanbul) - Hizmet bütünlüğü içinde
gerçekleştirilen, iyi uygulama örneği teşkil eden bu proje nedeniyle
Sultanbeyli Belediyesine teşekkür ediyorum.
BAŞKAN – Sayın Akın…
5.- Balıkesir Milletvekili Ahmet Akın’ın,
Bakanlar Kurulunun bir an evvel resmî ilan tarifesinde artışa giderek yerel
basına sahip çıkması gerektiğine ilişkin açıklaması
AHMET AKIN (Balıkesir) – Sayın Başkan, teşekkürler.
Yerel basınımız bölge insanının ihtiyaçlarını,
eksiklerini, bölgenin sorunlarını yayınladıkları haberlerle teferruatlı bir
şekilde gündeme getirerek yöneticilere aktarılmasına aracı oluyorlar. Yerel
basınımızın ayrıca yöre halkımızın kültürel kimliğini korumak, haklarına sahip
çıkmak, yöreye saygın bir konum kazandırmak gibi önemli bir görevi daha var. Bu
kadar geniş görev ve sorumluluk alanına rağmen, maalesef, yerel basınımızın
gelirleri oldukça sınırlı. En önemli gelir kaynaklarını oluşturan resmî ilanların
sayısının azalmasıyla ekonomik sıkıntıları daha da arttı. Dün bütün yurtta
1.100 yerel gazete feryatlarını duyurmak için aynı manşetle çıktılar, tek yürek
oldular. Bakanlar Kurulu bir an evvel resmî ilan tarifesinde artışa giderek
yerel basına sahip çıkmalıdır. Hükûmeti bu konuda gerekli adımları atmaya davet
ediyorum.
BAŞKAN – Sayın Gaytancıoğlu…
6.- Edirne Milletvekili Okan
Gaytancıoğlu’nun, AKP’nin Türkiye tarımını yönetemez duruma geldiğine ilişkin
açıklaması
OKAN GAYTANCIOĞLU (Edirne) – Teşekkür ederim Sayın
Başkan. 
AKP, Türkiye tarımını artık yönetemez duruma gelmiştir;
üretimi dışlayan politikalarla ülke tarımına yön vermekte, günü kurtarmak için
ithal ürünleri sonuçları ne olur diye düşünmeden ülkeye sokmaktadır. Çiftçinin
kara gün dostu olan Toprak Mahsulleri Ofisi, hasat zamanında Türk çiftçisinin
buğdayının yok pahasına piyasada heba olmasına göz yummuştur. Toprak Mahsulleri
Ofisinin niteliksiz politikaları sonucunda çiftçimiz geçen seneki fiyatların da
altında buğday satmıştır. Aynı Toprak Mahsulleri Ofisi şimdi de yine Türk
çiftçisini düşünmüyor, başka ülkelerden 150 bin ton buğday ithal ediyor. Artık
yeter; Türkiye’nin ihtiyacını Türk çiftçisi karşılasın, saman ithalatına para
ödemeyelim, et ithal etmeyelim. Başka ülkelerin çiftçisini düşüneceğinize artık
Atatürk’ün efendisi olan Türk çiftçisini düşünün. 
BAŞKAN – Sayın Özdiş… 
7.- Adana Milletvekili İbrahim Özdiş’in, raporlu ilaç kullanılan bazı hastalıklarda
SGK’nın ilaç ücretini karşılaması için gerekli olan rapor süresinin üç aya
indirilmesine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Sorum Sayın Sağlık Bakanına: Raporlu ilaç kullanılan
bazı hastalıklarda SGK’nın ilaç ücretini karşılaması için gerekli olan rapor
süresi üç aya indirilmiş. Vatandaşımız zaten kuş kadar olan maaşıyla üç ayda
bir rapor almakla uğraşıyor. Özellikle ilçelerde ve uzak köylerde yaşayanlar
sırf rapor yeniletmek için saatlerce yol gidiyor, devlet hastanesine gitse sıra
bekliyor, özel hastanede ise fahiş fiyat ödüyor. Çoğunluğu yaşlı olan söz
konusu vatandaşlarımız bu uygulamanızdan çok yakınıyor. Bu durum hakkında bir
düzenleme yapmanızı bekliyoruz Sayın Bakan.
Teşekkür ediyorum Sayın Başkan. 
BAŞKAN – Sayın Tümer… 
8.- Adana Milletvekili Zülfikar İnönü
Tümer’in, Sağlık Bakanlığında ek atama bekleyenler ile öğretmen atamalarının
bir an önce gerçekleştirilmesini dilediğine ilişkin açıklaması
ZÜLFİKAR İNÖNÜ TÜMER (Adana) – Sayın Başkan, sağlık
alanında atama bekleyen 450 bin kişiye karşılık açılan 16.500 kişilik kadro tüm
ailelerin umutlarını köreltmiştir. Sağlık Bakanlığının 2017 yılı bitmeden ek
atama bekleyen 433.500 kişinin sesine kulak vermesi gerekmektedir. Öte yandan,
Sağlık Bakanlığının bünyesine atanan ancak aylarca güvenlik soruşturması
nedeniyle bekletilen 12.500 sağlıkçıdan 9.277 kişi göreve başlatılmış ancak
geriye kalan 3.233 kişiye henüz işbaşı yaptırılmamıştır. Dört aydan bu yana
Bakanlık bünyesine atandıkları için başka bir işe başlayamayan, sigortası
yatmayan, ailelerini geçindiremeyen vatandaşlarımız bir an önce görev yerlerinde
işe başlatılmalıdır. 
Ayrıca, Türkiye'nin birçok okulunda kadrolu öğretmen
eksikliği olmasına karşın “ücretli öğretmen” adı altında eğitimi
taşeronlaştırmak ayrı bir üzüntü kaynağıdır. Eğitimlerini ve formasyonlarını
tamamlayan, öğretmenliği sonuna kadar hak eden ancak yıllardır atanamayan
gençlerimizin yanı sıra ağustos ayı için söz edilen en az 10 bin öğretmen
ataması için Hükûmetin acilen girişimde bulunmasını, atamaların bir an önce
gerçekleştirilmesini diliyorum.
BAŞKAN – Sayın Kayışoğlu…
9.- Bursa Milletvekili Nurhayat Altaca
Kayışoğlu’nun, istifa ettirilen Büyükşehir Belediye Başkanının Bursa’da
bıraktığı hasarlara ilişkin açıklaması
NURHAYAT ALTACA KAYIŞOĞLU (Bursa) – Bursa Büyükşehir
Belediye Başkanı istifa ettirildi. Bursa’da bıraktığı hasarlar giderilmesi
mümkün olmayan izler bıraktı. Uzaydan görülen Doğanbey TOKİ’leri, Atatürk adını
silmek için yıkılan stadyum, içinden çıkılamaz trafik keşmekeşi, üç beş kişiye
hizmet eden helitaksi gibi vatandaşa hizmet etmeyen, yeşil Bursa’yı
betonlaştıran eserler bırakıldı. Peki “Bursa’ya 2016’da hızlı tren gelecek.”
deyip vatandaşın 400 milyonunu çöpe atan bakanlar, “Otomotiv test merkezi
yapılacak.” deyip hâlâ yapmayanlar, Doğanbey TOKİ’lerinin sorumlusu bakanlar,
yeşil Bursa’yı betonlaştıran plan değişikliği yapan bakanlar istifa etmeyecek
mi?
BAŞKAN – Sayın Yalım…
10.- Uşak Milletvekili Özkan Yalım’ın, Tapu
ve Kadastro personelinin döner sermayelerinden faydalanamadığına ve taşeron
işçilere hak ettikleri kadroların verilmesini talep ettiğine ilişkin açıklaması
ÖZKAN YALIM (Uşak) – Sayın Başkan, teşekkür ederim.
Tapu ve kadastro personelinin döner sermayesi olmasına
rağmen, maalesef, döner sermayeden faydalanamamaktadır. Bu konuyla alakalı
Sayın Bakanı bir an önce göreve davet ediyoruz ve de bu personelin hak ettiğini
almalarını talep ediyoruz.
Hükûmet, 2015’te taşeron işçilerine billboardlarda,
ekranlarda, basında söz verdi. Hâlâ taşeron işçiye verdiği söz yerine
gelmemektedir. Buradan Hükûmetin bir an önce binlerce kişiye verdiği sözü
yerine getirmesini, taşeron işçilerimizin hak ettikleri kadroların onlara
verilmesini talep ediyorum.
Teşekkür ederim.
BAŞKAN – Sayın Basmacı...
11.- Denizli Milletvekili Melike
Basmacı’nın, Pamukkale Üniversitesinde yapılan yemek bedeli ihalelerine ilişkin
açıklaması
MELİKE BASMACI (Denizli) – Sayın Başkan, bu, hem bir
soru hem de aslında suç duyurusu. Denizli Pamukkale Üniversitesinde personel
sayısı aynı, hasta kapasitesi aynı; 2014 yılında yemek bedeli ihale ediliyor
3,5 milyona, 2015 yılında 5 milyona, 2016 yılında 5 milyona ve yıl 2017, ihale
bedeli 11 milyon. Soru şu: Acaba 2017 yılında ülkemizde enflasyon yüzde 110 mu
arttı yoksa Pamukkale Üniversitesinden birileri 6 milyoncuk lirayı cebine mi
koydu? Merakla bekliyoruz ve takipçisi olacağız. (CHP sıralarından alkışlar) 
BAŞKAN – Sayın Özdemir...
12.- İstanbul Milletvekili Sibel
Özdemir’in, Avrupa Birliğine üyelik müzakerelerinin canlandırılmasına yönelik
ne yapıldığını öğrenmek istediğine ilişkin açıklaması
SİBEL ÖZDEMİR (İstanbul) – Teşekkür ederim Sayın
Başkan.
1963 yılından bu yana süren ve bir devlet politikamız
olan Avrupa Birliğine tam üyelik sürecimizin en zor aşamasını yaşıyoruz. Adalet
ve Kalkınma Partisi iktidarının ve Genel Başkanının iç ve dış politikadaki
tutarsız uygulamaları neticesinde ülkemiz Avrupa değerlerinden, insan hakları,
demokrasi ve hukukun üstünlüğünden uzaklaşmakta, katılım öncesi mali
yardımlarda kesintilere gidileceği kararları alınmaktadır. “Türkiye’nin
Avrupa’ya ihtiyacı yok” anlayışıyla sürecin kopma noktasına götürülme
politikası devlet politikamıza ihanet olmakla birlikte, Avrupa’nın da
Türkiye’ye ihtiyacı vardır.
Buradan Avrupa Birliği Bakanı Sayın Çelik’e soruyorum:
Vize muafiyeti ve Gümrük Birliği Anlaşması’nın güncellenmesi başta olmak üzere,
80 milyon vatandaşımızın hayat standartlarını ilgilendiren üyelik
müzakerelerinin canlandırılmasına yönelik ne yapıyorsunuz?
Teşekkür ederim.
BAŞKAN – Sayın Yıldırım...
13.- Adıyaman Milletvekili Behçet
Yıldırım’ın, Van depreminin 6’ncı yıl dönümüne ve SES sendikası eski üyesi, İHD
eski yöneticisi Mahmut Konuk’a yapılan haksızlığı protesto ettiğine ilişkin
açıklaması
BEHÇET YILDIRIM (Adıyaman) – Teşekkürler Başkanım.
Bugün Van depreminin 6’ncı yıl dönümü. Burada tüm Van
halkını selamlıyor, canlarını yitirenleri rahmetle anıyor, yaralılara tekrar
geçmiş olsun diyorum. Altı yıl önce meydana gelen bu olayın yaralarının hâlâ
sarılmadığı, mağduriyetlerin devam ettiği... Bu durumun düzeltilmesi için
yetkilileri göreve davet ediyorum.
Yine, bugün benim de yirmi dört yıldır
onurla, gururla üyesi olduğum SES sendikasının eski üyesi, İHD’de eski yönetici
ve üyesi Mahmut Konuk’un polisin hedefi durumunda bulunan kişiler arasında
olduğunu öğrendim. Demokrasiden hızla uzaklaştığımız, tek adam yönetimine doğru
yol aldığımız bu dönemde meslektaşıma ve yoldaşıma yapılan bu haksızlığı
buradan protesto ediyorum.
Yargının ayaklar altında olduğu bu zor
süreçte, polis devletine evrilen bu ortamda, yaşamlarını canı pahasına insan
sağlığı ve haklarına adayan meslektaşlarımı ihraç ettiğiniz yetmedi mi? Onları
hedef hâline getirenleri kınıyor, meslektaşımın onurlu mücadelelerini
destekliyorum. 
BAŞKAN – Sayın Kılıç…
14.- Kahramanmaraş Milletvekili İmran
Kılıç’ın, bu karmaşık ortamda dürüst olmanın ve dürüst kalmanın zorlaştığına
ilişkin açıklaması
İMRAN KILIÇ (Kahramanmaraş) – Teşekkür
ederim Sayın Başkan. 
Kenyalı bir şair şöyle der: “Misyonerler
Afrika’ya geldiklerinde onların elinde İncil, bizim de topraklarımız vardı.
Şimdi ise onların toprağı var, bizim ise İncil’imiz.” Siz çalışıyorsunuz, onlar
yiyorlar; Avrupalı işte budur.
Emperyalizmin bir ülkeye girmesi 4 yolla
olur: Fakirlik, cehalet, ihtilaf ve tüketim. Kapitalizmin gelmesiyle bilim,
kapitalizmin hizmetine girdi ve ahlakı, sanatı, edebiyatı burjuvalaştırdı.
Yarar, değerin yerini aldı. İnsana anlam veren 3 ana ilke; doğru, güzel, iyi
ilkeleri gitti, yerine; çıkarcılık, güç, tüketim ilkeleri girdi. Bu karmaşık
ortamda dürüst olmak ve dürüst kalmak zorlaştı. Ama, insana sadakat yaraşır
görse de ikrah, doğruların yardımcısıdır Hazreti Allah. 
BAŞKAN – Sayın Öztürk…
15.- Giresun Milletvekili Sabri Öztürk’ün,
KEİPA Ekonomi, Ticaret, Teknoloji ve Çevre İşleri Komitesi olarak 18-21 Ekim
tarihleri arasında Arnavutluk’a gerçekleştirdikleri ziyarete ilişkin açıklaması
SABRİ ÖZTÜRK (Giresun) – Teşekkür ederim.

Sayın Başkan, değerli milletvekilleri;
KEİPA Ekonomi, Ticaret, Teknoloji ve Çevre İşleri Komitesi olarak 18-21 Ekim
tarihleri arasında Arnavutluk ülkesine bir toplantı için ziyaret
gerçekleştirdik. Başkent Tiran’da yapılan komite toplantısına İstanbul
Milletvekilimiz Sayın Tülay Kaynarca ile Bitlis Milletvekili Sayın Mahmut
Celadet Gaydalı’yla birlikte katıldık. Toplantıda KEİ üye devletlerindeki millî
inovasyon sistemlerinin gelişmesi değerlendirilmiştir. Biz de bu kapsamda
ülkemizde inovasyon alanında yapılan çalışmaları, yapılan AR-GE yatırımlarını,
ülkemizin bu konudaki önemli gelişmelerini ifade ettik.
Toplantı vesilesiyle gittiğimiz
Arnavutluk’ta ayrıca büyükelçiliğimizi, TİKA, Yunus Emre Enstitüsü ve Maarif
Vakfı yetkililerini de ziyaret etme fırsatı bulduk. Bu kuruluşlarımızın
özellikle gönül coğrafyamızda çok güzel hizmetler yaptığını gördük. FETÖ’yle
küresel bir çapta mücadele ettiğimiz bu süreçte bu kurumlarımızın çalışmalarını
çok önemsediğimi ifade ediyor, yüce Meclisi de saygıyla selamlıyorum.
BAŞKAN – Son olarak, Sayın Öz…
16.- Çanakkale Milletvekili Bülent Öz’ün,
OHAL’in neden kaldırılmadığını ve seçilmiş belediye başkanlarının neden istifa
ettirildiğini öğrenmek istediğine ilişkin açıklaması
BÜLENT ÖZ (Çanakkale) – Sayın Başkan, sorum Başbakana:
Ülkemiz on beş yıldır yönetilemiyordu, 15 Temmuzdan sonra hiç yönetilemez oldu.
OHAL, bir türlü FETÖ’yle mücadele olamadı; gün oldu, lastik oldu; gün oldu,
gerçekleri örter oldu. FETÖ’ye “Hakikat damlası.” diyen bakan oldu, FETÖ’ye kol
kanat geren vekil Darbe Komisyonu Başkanı oldu. On beş yılda cumhuriyet
değerlerimizle, 15 Temmuzdan sonra FETÖ’yle mücadele edenlerle savaşır olundu.
“OHAL kalktı. Baskılar bitti. Köyümde özgürce yaşıyorum.” diye seçim afişi
bastırdınız ama ülkede OHAL’le milleti baskı altında yaşamaya mahkûm ettiniz.
15 Temmuzdan önce millî iradeyi FETÖ’ye, şimdi ise seçilmiş iradeyi sarayın
iradesine teslim ettiniz. OHAL’i gerçek adalet korkusundan mı kaldırmıyorsunuz?
Seçilmiş belediye başkanlarını neden istifa ettiriyorsunuz? Soruyoruz:
Yolsuzluk mu var, siyasi çıkar mı var yoksa istifa ettirdiğiniz başkanlar
siyasi FETÖ’cüler mi? 
Teşekkür ederim. 
BAŞKAN – Teşekkür ederiz sayın milletvekilleri. 
Şimdi sayın grup başkan vekillerine yerlerinden
sırasıyla söz vereceğim. 
Sayın Usta’yla başlıyoruz. 
Buyurunuz. 
17.- Samsun Milletvekili Erhan Usta’nın,
Van depreminin 6’ncı yıl dönümüne, uzman erbaşlara tabanca verilmesinin acilen
gündeme alınması gerektiğine, Hakkâri Çukurca’da şehit olan askere Allah’tan
rahmet dilediğine, Mardin Artuklu’da yaralanan 2 polise acil şifa dilediğine,
Şerafettin Karcı’nın şehadetinin 38’inci yıl dönümüne ve taşeron işçilere kadro
verilmesi konusunun ivedilikle halledilmesi gerektiğine ilişkin açıklaması
ERHAN
USTA (Samsun) – Teşekkür ederim Sayın Başkan. 
Dün
Van depreminin 6’ncı yıl dönümüydü. Biliyorsunuz, 7,2 büyüklüğünde bir deprem
olmuştu ve 604 vatandaşımızı kaybetmiştik. Tabii, üzerinden yıllar geçse de
acıları hâlâ yüreğimizde. Ben, depremde hayatını kaybeden vatandaşlarımıza
Allah’tan rahmet, yakınlarına da başsağlığı ve sabır diliyorum. 
Dün
birkaç tane terör olayı oldu. Maalesef terör bütün şiddetiyle devam ediyor,
bütün tedbirlere rağmen. Dün Diyarbakır’da bir uzman çavuş evinden çıkarken
teröristlerin silahlı saldırısına uğrayarak ağır yaralandı. Burada, bu
vesileyle ifade edeyim ki uzman erbaşların, uzman çavuş veya erbaşların
sivildeyken silahları olmaması bunlar açısından büyük bir risk teşkil ediyor,
ciddi bir tehdit oluşturuyor. Uzman erbaşlara zatî tabanca verilmesi acilen
gündeme alınmalıdır. Buradan yine bu hain saldırıyı kınıyorum, yaralanan
askerimize ve ailesine de geçmiş olsun dileklerimi iletiyorum. 
Yine
aynı şekilde, dün, Hakkâri’nin Çukurca ilçesinin karşı tarafında bulunan Kuzey
Irak sınırı yakınında PKK’lı teröristler tarafından el yapımı patlayıcının infilak
ettirilmesi sonucu 1 askerimiz şehit olmuştur. Şehidimize Allah'tan rahmet,
kederli ailesine ve milletimize başsağlığı diliyorum.
Yine,
dün akşam saatlerinde Mardin’in Artuklu ilçesinde PKK tarafından yola
tuzaklanan el yapımı patlayıcının zırhlı polis aracının geçişi esnasında
patlaması sonucu 2 polisimiz yaralandı. Çok şükür, durumlarının iyi olduğunu
öğrendik. Allah'tan kendilerine şifa diliyorum.
Ayrıca,
Niğde’nin Koyunlu kasabasından olan, Eskişehir’de kimya mühendisliği bölümü
öğrencisiyken şehit olan Şerafettin Karcı’nın şehadetinin 38’inci yıl dönümü
bugün. Ben bütün ülkü şehitlerimize ve vatan savunmasında hayatını kaybeden
bütün şehitlerimize Cenab-ı Allah'tan rahmet diliyorum. 
(Mikrofon
otomatik cihaz tarafından kapatıldı) 
BAŞKAN
– Sayın Usta, ek sürenizi veriyorum.
Buyurun.
ERHAN USTA (Samsun) – Teşekkür ederim.
Sayın Başkan, dün Kamu Taşeron Çalışanları Platformu
Milliyetçi Hareket Partisi Grubunu ziyaret ettiler. Hepimizin bildiği gibi,
taşeron işçilerimizin sorunu devam ediyor. Aslında Mecliste grubu bulunan 4
tane siyasi partinin de bu sorunun sona erdirilmesine yönelik sözü var
milletimize. Tabii, ilk önce iktidar partisinin bu konuda sözü var. Ancak bütün
sözlere rağmen, bu sorun hâla çözülememiş durumdadır. Daimî kadro verilmesi konusu
artık ivedilikle halledilmelidir. 
Özel statü konusu görüşülüyor. Bu, aslında, hiçbir
şekilde bu taşeron işçilerin sorununu çözmeyecektir. Bu tür inovatif çözümler
bulmakla baştan böyle iş hallediliyor gibi görünüyor fakat sonradan tekrar
sorun oluşturuyor. Milletimize verilen söz neyse bu söz çerçevesinde
çalışanlarımızın, insanımızın sorunlarını çözmemiz gerekiyor.
Ben Genel Kurulu saygıyla selamlarım. 
BAŞKAN – Teşekkür ederiz Sayın Usta.
Sayın Yıldırım, buyurunuz.
18.- Muş Milletvekili Ahmet Yıldırım’ın,
Şırnak’ta bir kömür ocağında meydana gelen iş cinayetinde hayatını kaybeden 8
kişiye Allah’tan rahmet dilediğine, İhsan Eliaçık’a Kayseri’de yapılan
saldırıyı kınadığına, Van depreminin 6’ncı yıl dönümüne, İmralı Cezaevinde
tutulan Öcalan’ın durumu ve neden ziyaretlerin engellendiği hakkında Adalet
Bakanından açıklama beklediğine ilişkin açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; geçen hafta
Şırnak’ta kaçak olduğu iddia edilen bir kömür ocağında meydana gelen iş
cinayetinde 8 emekçi hayatını kaybetti; Allah'tan rahmet diliyorum, yakınlarına
başsağlığı diliyorum. 
Enerji Bakanı bunun bir kaçak olduğunu, kendi
denetimlerinde olmadığını söyleyerek geçiştirmek istedi. Şırnak gibi bir yerde
-az biraz orayı bilen herkes iyi bilir ki- uçan kuştan kamunun ve güvenliğin
haberinin olduğu gerçeği orta yerdeyken Enerji Bakanı günde onlarca ton kömür
çıkarılan koskoca bir ocaktan habersiz olamaz, bununla da kendi üzerindeki
sorumluluğu atamaz. Bu, apaçık iktidarın desteğiyle açığa çıkmış bir iş
cinayetidir.
Yine, Sayın Başkan, geçen cuma günü İhsan Eliaçık’a
Kayseri’de yapılan saldırıyı kınıyorum. Bu, İhsan Eliaçık’ın düşünceleriyle baş
edemeyenlerin ucuz bir güç gösterisinden başka hiçbir şeye tekabül etmiyor.
Bir de dün Van depreminin 6’ncı yıl dönümüydü; 644
canımızı kaybetmiştik, 5 bine yakın kişi yaralanmıştı. Altı yıl geçti ama
Van’da hâlen yaralar sarılmadı, bunca yılın ardından Van’da büyük oranda kendi
kendine ayağa kalkma süreci yaşanıyor. Etkileri özellikle oradaki DBP’li
belediyeler tarafından ortadan kaldırılıyorken oraya, Van Büyükşehir
Belediyesine ve ilçelerine siyasi iktidar tarafından bir kayyum atandı, pardon,
bir hortum atandı. Oradaki insanların rızkını, çoluk çocuğunun vergisini
hortumlamak için atanmış kişiler, yine bu siyasi iktidar tarafından yolsuzluk
yaptığı gerekçesiyle görevden alınmıştır. 
Sayın Başkan, son olarak şunu ifade etmek istiyorum… 
(Mikrofon otomatik cihaz tarafından kapatıldı) 
BAŞKAN – Sayın Yıldırım, ek sürenizi veriyorum,
buyurun.
AHMET YILDIRIM (Muş) – Teşekkür ederim. 
Yaklaşık on gün önce siyasi iktidara
yakın trollerin sosyal medya hesaplarından on sekiz yıldır İmralı Cezaevinde
tutulan Sayın Öcalan’ın yaşamıyla ilgili bazı paylaşımlarda bulunuldu ve bir
gün sonra ise Bursa Cumhuriyet Başsavcılığı ciddiyetten uzak bir açıklama
yaptı. Özellikle bu ülkede gerginliğin had safhaya çıktığı, özellikle bu ülkede
kardeşlik duygularının tahrip edildiği, gerilimlerin çok rahat ortaya
çıkarıldığı bir dönemde böyle bir hassas konuyla ilgili olarak altı yılı aşkın
süredir avukatlarıyla, üç yılı aşkın süredir ailesiyle, iki buçuk yıldır ise
hiç kimseyle görüşmeyen Sayın Öcalan’la ilgili durumunun ne olduğu ve
ziyaretçilere kendi haklarından kaynaklı haklarının kullandırtılmasıyla ilgili
Adalet Bakanından açık bir cevap bekliyoruz; bu konuda durumu nedir, neden
kendisine dönük ziyaretler yapılmıyor, engelleniyor? Koskoca bir devlet altı
yıldır “koster bozuk” gibi ucube bir gerekçenin arkasına sığınmıştır. Bu konuda
Adalet Bakanlığının ivedi olarak bu sorunun ortadan kaldırılması için açıklama
yapması lazım.
(Mikrofon otomatik cihaz tarafından
kapatıldı)
BAŞKAN – Buyurun Sayın Yıldırım,
tamamlayın.
AHMET YILDIRIM (Muş) – Adalet Bakanının,
bu konuda, tansiyonu yükseltmeye sebep olan bu süreçten özellikle kendinde de
sorumluluk hissederek bu gerginliği düşürecek bir açıklama ve somut bir adım
atması gerektiğini ifade ediyoruz. 
Teşekkür ederim.
BAŞKAN – Teşekkürler Sayın Yıldırım.
Sayın Gök, buyurun.
19.- Ankara Milletvekili Levent Gök’ün, Van
depreminin 6’ncı yıl dönümüne, terör saldırılarında şehit olanlara Allah’tan
rahmet dilediğine, Abdülmecid Efendi Konağı’ndaki heykel ve resim sergisine
yapılan saldırıya, Cumhurbaşkanına “reis” şeklinde hitap edilmesine ve taşeron
çalışanların yaptıkları işe göre memur veya işçi kadrolarına geçirilmesi
taleplerinin dikkate alınması gerektiğine ilişkin açıklaması
LEVENT GÖK (Ankara) – Sayın Başkan, Van
depreminin 6’ncı yılında, hayatını kaybeden tüm yurttaşlarımızı biz de saygı,
minnet ve rahmetle anıyoruz. 
Yine terör saldırıları nedeniyle hayatını
kaybeden şehitlerimize de Allah’tan rahmet diliyoruz. 
Sayın Başkanım, bir ülkenin gelişmişliği
sanata ve kültüre verdiği değerle ölçülür. Yurt dışına gittiğiniz zaman pek çok
ülkelerin başkentlerinde, şehirlerde meydanların ve sokakların, her yerin
heykellerle dolu olduğunu görürsünüz. Kimsenin aklından o heykellerle ilgili
bir saldırı girişimi başlatmak geçmez ancak Türkiye’de önceki gün Abdülmecid
Efendi Köşkü’ndeki heykel ve resim sergisine yapılan saldırı; yine Kayseri’de
ne anlamda olursa olsun oraya giden bir düşünürün, aydının söz söylemesinin
engellenmesi -İhsan Eliaçık ve İbrahim Kaboğlu’nu kastederek söylüyorum- hiçbir
demokratik ülkede, demokrasiyle yönetilen ülkelerde söz konusu dahi olmaz, kimsenin
aklına dahi gelmez; tam tersine teşvik edilir ve ödüllendirilirler. Bu ayıptan
Türkiye’nin bir an önce çıkması lazım. 
Ancak, Sayın Başkanım, bu ayıptan çıkmak
için de bazı koşullar gerekiyor. Örneğin bugün Cumhurbaşkanı “AK PARTİ Genel
Başkanı” sıfatıyla Meclise geldi, Meclisin üzerinde helikopterler uçuyor,
“akrep” diye nitelendirdiğimiz araçlar Meclisi çevrelemiş; onlarca, yüzlerce
koruma ordusu ve Cumhurbaşkanına yani demokratik bir ülkenin Cumhurbaşkanına
“Reis” diye hitap ediliyor, “Reis” diye hitap edilen kişi de el sallıyor. Reis
kabile yönetimlerinde olur Sayın Başkanım. 
HALİL ELDEMİR (Bilecik) – “Reisicumhur”
diyoruz efendim.
LEVENT GÖK (Ankara) - Biz kabile
yönetiminde miyiz? Biz demokratik Türkiye Cumhuriyeti’nde yaşıyoruz,
cumhuriyetimizin bir cumhurbaşkanı vardır, başbakanı vardır. 
(Mikrofon otomatik cihaz tarafından
kapatıldı) 
BAŞKAN – Ek sürenizi veriyorum, buyurun
Sayın Gök. 
LEVENT GÖK (Ankara) – Bir ülkenin,
Türkiye Cumhuriyeti’nin Cumhurbaşkanı kendisine “Reis” denmesini yadırgamıyorsa,
bunu teşvik ediyorsa, işte, Abdülmecid Efendi Köşkü’nde de bir saldırı
gerçekleşir. Bir başkaları da başka yerden aldıkları talimatları uygulayacak
hâle gelir, sanatçıya ve düşünen insanlara saldırır. Bu kültür Türkiye’yi
yozlaştırır Sayın Başkanım. Kaldı ki “Reis” diye hitap edilen kişinin yanına da
kimse yaklaşamıyor. Yanına çağıranlar, onlarca koruma ordusundan ona el dahi
uzatamıyorlar. Böyle bir tablo uygar dünyanın kabul edeceği bir tablo değildir
ve Türkiye’nin saygınlığına da ağır bir darbedir. 
Sayın Başkan, bugün Kamu Taşeron
Çalışanları Platformu Meclisi ziyaret etti, eşit işe eşit ücret ve kadro
istiyorlar. Biz memur işini yapanların memur kadrolarına, işçilik işini
yapanların işçi kadrolarına geçişinin yapılması taleplerini dikkate almalıyız
diyor, hepinizi saygıyla selamlıyorum. 
BAŞKAN – Teşekkür ederiz Sayın Gök. 
Sayın Bostancı, buyurun. 
20.- Amasya Milletvekili Mehmet Naci
Bostancı’nın, Cumhurbaşkanı Meclise gelirken uygulanan güvenlik prosedürünün
normal olduğuna, “reis” kelimesini pejoratif anlamda kullanmak yerine tarihteki
karşılığıyla düşünmenin daha doğru olacağına, devletin kaçak kömür ocaklarına
ihtiyacı olmadığına ve terörle kararlı bir mücadele sürdürüldüğüne ilişkin
açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum. 
Sayın Cumhurbaşkanımız 16 Nisan
referandumu çerçevesinde halkın onayladığı Anayasa mevzuatı esasında partimizle
önce siyasi bağ kurmuş, sonra yapılan kongreyle Genel Başkan olmuştur. Meclise
gelirken uygulanan güvenlik prosedürü normal cumhurbaşkanları için uygulanan
güvenlik prosedüründen ibarettir, abartılı bir durum söz konusu değildir. 
Sayın Gök “reis” kelimesine farklı
anlamlar yüklüyor. Argoda, tabii, bu tür anlamları olduğunu biliyoruz ama
eminim Sayın Gök de cumhuriyetimizin banisi Mustafa Kemal Atatürk’e
“Reisicumhur” dendiğini tarih kitaplarından biliyordur. “Riyaseticumhuriye”
yine yakın tarihimizde kullanılan ifadelerden biriydi. Buradaki “reis” kelimesini
pejoratif anlamda kullanmak yerine, tarihteki karşılığıyla düşünmek hepimiz
bakımından daha doğru olur. 
Öte yandan, Şırnak’taki kömür ocaklarına ilişkin
konudan bahsedildi. Gerçi iki parti grubunun da grup önerisi buna ilişkin,
burada gerekli açıklamalar da yapılacak. Devletin her yerde açık, aleni,
kontrollü kömür ocakları mevcut; kaçak göçek kömür ocaklarına devletin ihtiyacı
yok. Buna göz yummak, arka taraftan “Siz de bu işleri yapın.” demek diye bir
durum asla söz konusu olmaz.
Terörle kararlı bir mücadele sürdürülüyor. Doğru,
şehitler veriyoruz ama bu ülkenin bekası için, varlığı için ödenmesi gereken
bir bedel varsa elbette bu ödenir. Önemli olan, Türkiye Cumhuriyeti’nin varlığı
ve ortak kaderi, geleceği istikametindeki sürekliliğini sağlama iradesidir. 
(Mikrofon otomatik cihaz tarafından kapatıldı) 
BAŞKAN – Ek sürenizi veriyorum Sayın Bostancı, buyurun.

MEHMET NACİ BOSTANCI (Amasya) – Bölgemizde yaşanan
terörün esasen emperyal siyasetlerle bağı olduğunu her analitik şekilde
olaylara bakanlar bilirler. 1975 yılında ASALA isimli, etnik kimlikçi terör
örgütü, güya Ermeniler adına davrandığını iddia eden bu terör şekavet çetesi
Paris Büyükelçimiz İsmail Erez ve şoförünü şehit etmişlerdi. Bir kez daha
şehitlerimize buradan rahmet diliyorum. Bunu hatırlatmamın sebebi hem tarihen
günü geldiği içindir hem de bu tür etnik kimlikçi siyasetlerin Orta Doğu
coğrafyasında kazanını kaynatmak isteyen emperyal siyasetlere karşı bu
coğrafyada yaşayan bütün halkların huzurunu ve selametini isteyen bütün
siyasetlere yönelik bir dikkat çekme girişimidir. Bu yüzden ayrıca hatırlatma
gereğini duydum.
Çok teşekkür ediyorum.
BAŞKAN – Teşekkür ederiz Sayın Bostancı.
Sayın milletvekilleri, gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup oylarınıza sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Türkiye Büyük Millet Meclisi Başkanı İsmail Kahraman
başkanlığındaki bir heyetin Sırbistan Ulusal Meclisi Başkanı Maja Gojkovic’in
vaki davetine icabet etmek üzere 22-25 Ekim 2017 tarihleri arasında Sırbistan’a
resmî ziyarette bulunmasına ilişkin tezkeresi (3/1203)
19/10/2017
Türkiye Büyük Millet Meclisi
Genel Kuruluna
Türkiye Büyük Millet Meclisi Başkanı
İsmail Kahraman Başkanlığındaki heyetin Sırbistan Ulusal Meclisi Başkanı Maja
Gojkovic'in vaki davetine icabet etmek üzere 22-25 Ekim 2017 tarihleri arasında
Sırbistan'a resmî ziyarette bulunması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında Kanun'un
6’ncı maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı


BAŞKAN – Kabul edenler… Kabul etmeyenler… Kabul
edilmiştir. 
Sayın milletvekilleri, Milliyetçi Hareket
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet
Meclisinin gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan, Kahramanmaraş Milletvekili Fahrettin Oğuz Tor
ve arkadaşları tarafından Türkiye’de kayıt dışı ekonominin araştırılarak
alınması gereken önlemlerin belirlenmesi amacıyla verilmiş olan (10/1432) esas
numaralı Meclis Araştırması Önergesi’nin görüşmelerinin Genel Kurulun 24 Ekim
2017 Salı günkü birleşiminde yapılmasına ilişkin önerisi
24/10/2017
Türkiye
Büyük Millet Meclisi Başkanlığına
Danışma Kurulunun 24/10/2017 Salı günü
(bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla. 
 Erhan
Usta
 Samsun
 MHP
Grubu Başkan Vekili 

Öneri:
Türkiye
Büyük Millet Meclisinin gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan Kahramanmaraş Milletvekili
Fahrettin Oğuz Tor ve arkadaşlarınca, Türkiye’de kayıt dışı ekonominin
araştırılarak alınması gereken önlemlerin belirlenmesi amacıyla verilen Meclis
araştırması açılmasına dair (10/1432) esas numaralı önergemizin görüşmelerinin
24/10/2017 Salı günkü birleşimde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Milliyetçi Hareket Partisi
Grubu adına Kahramanmaraş Milletvekili Sayın Fahrettin Oğuz Tor.
Süreniz
beş dakika.
Buyurun.
(MHP sıralarından alkışlar) 
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; Türkiye'de kayıt dışı ekonominin sebep ve sonuçlarının tespit
edilerek alınacak önlemlerin belirlenmesi konusunda Meclis araştırması
açılmasına dair önergemiz üzerinde söz almış bulunuyorum. Bu vesileyle Genel
Kurulu ve bizleri izleyen kıymetli vatandaşlarımızı saygıyla selamlıyorum.
Değerli
milletvekilleri, bu konuya geçen hafta da 497 sıra sayılı Nüfus Hizmetleri
Kanunu Tasarısı’nın görüşülmesi sırasında kısaca değinmiştim. Maliye Bakanı
Sayın Naci Ağbal’ın geçen pazartesi günü “2017 ve 2018 bütçesi” konulu basın
toplantısında sarf ettiği “Son bir yılda 1 milyonun üzerinde bir istihdam
yarattık.” beyanının gerçeği yansıtmadığını, devletin resmî kayıtlarının birçok
yönden Bakanın beyanını teyit etmediğini belirtmiştim. Burada tekraren söylemek
isterim ki Sayın Bakanın söz konusu beyanı resmî kayıtlara göre gerçeği
yansıtmamaktadır Şöyle ki: SGK kayıtlarına göre herhangi bir sosyal güvenlik
kurumuna bağlı olarak bildirilen Ocak 2016 itibarıyla toplam istihdam sayısı 19
milyon 189 bindir, Ocak 2017’de yani bir yıl sonra azalışlar olmuştur, ocaktan
ocağa bir yılda istihdamdaki azalma toplamda 583 bindir. Resmî istihdam
istatistiklerine çıraklar, stajyerler ve kursiyerler dâhil edilmiştir, toplam
aktif çalışan sayısının 198.710’u çırak, 1 milyon 231 bin 424’ü stajyer ve
kursiyerdir. Çırak, stajyer, kursiyer sayıları toplamı 1,5 milyona yakındır. Bu
sebeple istihdam rakamları üzerinde bir değerlendirme yaparken çırak, stajyer
ve kursiyerleri sayılara dâhil etmemek lazımdır diyorum çünkü çırak, stajyer ve
kursiyerler sözlük tanımı itibarıyla herhangi bir meslek edinecek olan kimsenin
geçirdiği uygulamalı öğrenme dönemidir, mesleki bilgisini artırmak maksadıyla
başka birinin nezareti altında yapılan çalışmadır. Bunlar geçici, sadece kısa
vadeli sigortalar bakımından sigortalıdırlar, uzun vade sigortalıları yoktur.
Bunlar bir iş karşılığında çalıştırılmazlar, gerçek işçinin yanında staj
yapanlar kurs görenlerdir. Bu sebeple ocaktan ocağa bir yıllık dönemde 872 bin
stajyer ve kursiyeri, ayrıca 198.710 çırağı yani toplam 1 milyon 70 bin kişiyi
gerçek istihdama dâhil edemeyiz. 1 milyonun üzerinde artış olduğu gözlenen
çırakları, stajyerleri ve kursiyerleri, ayrıca turizm sektöründe ekim
itibarıyla işten çıkarmaları da dikkate aldığımızda istihdamda gidişat pek iyi
görünmemektedir.
Değerli
milletvekilleri, Türkiye İstatistik Kurumu verilerine göre 15 yaş ve daha
yukarı yaştakilerin işsiz sayısı, 2017 yılı Temmuz döneminde geçen yılın aynı
dönemine göre 119 bin kişi artarak 3 milyon 443 bin kişiye çıkmıştır.
İstihdamın en yoğun olduğu ay temmuz ayıdır. Bugün itibarıyla, turizm sektöründe
işten çıkarmaların başladığını göz önüne alırsak işsiz sayısının ekim, kasım
ayları itibarıyla çok daha artacağı kuşkusuzdur. İşsizlik oranı, aynı dönemde
değişim göstermeyerek yüzde 10,7 seviyesinde gerçekleşmiştir; mevsim
etkilerinden arındırılmış işsizlik oranı artarak yüzde 11,2’ye yükselmiştir.
Genç nüfusta işsizlik oranı 1,3 puan artışla yüzde 21,1’e ulaşmıştır. Artan
üniversite sayısına bağlı olarak her yıl üniversitelerden 600-700 bin kişinin
mezun olduğunu, ekonominin beklenen sayıda istihdam yaratamadığını göz önüne
alırsak zaman içerisinde genç nüfustaki işsizlik oranının artması kaçınılmaz
bir gerçektir. 
Değerli
milletvekilleri, TÜİK verilerine göre Temmuz 2017 kayıt dışı çalışanların yani
herhangi bir sosyal güvenlik kurumuna bağlı olmadan çalışanların oranı bir
önceki yılın aynı dönemine göre 0,9 puan artmıştır. Bu çok ciddi bir rakamdır.
Bir yılda kayıt dışı ekonominin yaklaşık yüzde 1 artması demek vergilerin
azalması, primlerin azalması demektir. Genelde, kayıt dışı ekonominin artış
eğilimine girmesi çok tehlikelidir. Tabii, işsizliği önleyelim, önemlidir,
tabii ki enflasyon önemlidir ama kayıt dışının yüzde 35,2 olması bunlardan çok
daha önemlidir. Sadece bu sebep dahi önemine binaen üzerinde durulması,
kesinlikle araştırılması gereken bir durumdur. 
Bu
sebeple, araştırma önergemizin kabul edilerek konunun masaya yatırılması,
alınması gereken tedbirlerin bir an önce tespit edilmesi konularında zaman
geçirilmemelidir diyor, önergemizin kabul edilmesini yüce heyetinizden
bekliyor, saygılar sunuyorum. (MHP sıralarından alkışlar)
BAŞKAN
– Teşekkür ederiz Sayın Tor.
Milliyetçi
Hareket Partisi grup önerisiyle alakalı olarak Halkların Demokratik Partisi
Grubu adına Muş Milletvekili Sayın Ahmet Yıldırım. (HDP sıralarından alkışlar)
Buyurun,
süreniz üç dakika. 
HDP
GRUBU ADINA AHMET YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; kayıt dışı ekonomiyle ilgili olarak Milliyetçi
Hareket Partisi Grubundan verilmiş olan grup önerisi için partim adına söz
aldım, bütün Genel Kurulu saygıyla selamlıyorum.
Bu
ülkede giderek artan kayıt dışı ekonomi aslında toplumsal, siyasal, ekonomik
yaşamın her veçhesinde var çünkü siyasi iktidar anayasal düzenden ayrılmış;
siyasi iktidar, bu ülkede Anayasa'yı, yasaları, hukuku, yargı kararlarını en
fazla çiğneyen kurum hâline gelmiştir. Başta anayasal düzeni korumakla mükellef
olan Hükûmet, bugün, Anayasa'yı en fazla çiğneyen, yasaları en fazla çiğneyen;
Danıştay, Yargıtay ve Anayasa Mahkemesi kararlarını en fazla tanımayan bir kurum
hâline gelmiştir. Neden kayıt dışı ekonomide bunlardan söz ettim? Ülkenin her
şeyi kayıt dışı. Siyasi kayıt dışılık, ekonomik kayıt dışılık, diplomatik kayıt
dışılık ve toplumsal, hukuki, yargısal kayıt dışılık had safhaya ulaşmıştır.
Bütün bunların, bu ülkede, son iki yılda iktidarını sürdürmek uğruna
başlatılmış olan bu kirli güvenlikçi politikalarla alakalı olduğunu düşünüyoruz
çünkü çatışma ve savaş ortamlarında her şey çok kolay gizlenir ve toplumsal
algıdan kaçırılır. Buradan hareketle, bakın, sadece bir örnek vererek ifade
edeyim: Hükûmet, bu ülkede yaptığı bütün şehir hastanelerini, otoyolları,
köprüleri, geçitleri sıfır maliyetle özel sektöre yaptırdığını söylüyor. Biz,
ısrarla, bunların bir karşılığının olduğunu, hazine garantisiyle yapıldığını
söylediğimizde “Hayır, biz bedava yaptırıyoruz.” diye söylüyordu. 2018 bütçesi
önümüzdeki hafta Komisyona, bir ay sonra Genel Kurula geldiğinde göreceğiz ki,
2018 için tam 6,2 milyar -yani 6,2 katrilyon- sadece hazine garantisi verilen
şehir hastanelerine ve köprülere ayrılmıştır.
Yine,
geçen yıl -2017’de- savunma sanayisine 64 milyar ayrılmışken bu yıl ise savunma
harcamaları ve savunma kurumlarının toplam bütçesi 64 milyardan 92 milyara
yükselmiştir. Düşünün, bir ülkede eğitime, sağlığa, işsizliğe, hukuka, yargıya,
toplumsal yaşamın bütün alanlarına dönük bütçe artışları yüzde 1-2’lerde
seyrederken savaş sanayisine, savaş bütçesine ise yüzde 50’nin üzerinde bir
artış sağlanarak bütçeden yer ayrılmıştır. İktidar, cumhuriyet tarihinin en
müsrif iktidarı olmuştur. Hükûmet, büyük şatafatlara ve lükse batmıştır;
Başbakanlık ve Cumhurbaşkanlığı açısından, cumhuriyet tarihinin en büyük gizli
ödeneklerini kullanan Hükûmet hâline gelmiştir. 
(Mikrofon
otomatik cihaz tarafından kapatıldı)
AHMET
YILDIRIM (Devamla) – Bu çatışmalı ortam devam ettiği sürece halkın gözünden
kaçırılarak bu savunma sanayisine ayrılan payın artacağını ve bütçenin belli
bölümlerinin ise sürekli gizli tutulacağını düşünüyoruz. 
Bu
grup önerisi lehinde oy kullanacağımızı ifade ediyorum. 
Teşekkür
ederim. (HDP sıralarından alkışlar) 
BAŞKAN
– Teşekkür ederiz Sayın Yıldırım. 
Cumhuriyet
Halk Partisi Grubu adına Ankara Milletvekili Sayın Bülent Kuşoğlu. (CHP
sıralarından alkışlar) 
Süreniz
üç dakika, buyurun. 
CHP
GRUBU ADINA BÜLENT KUŞOĞLU (Ankara) – Teşekkür ederim Sayın Başkan. 
Sayın
Başkan, değerli arkadaşlarım; hepinizi saygıyla selamlıyorum. 
Milliyetçi
Hareket Partisinin kayıt dışılık konusunda verdiği araştırma önergesini baştan
desteklediğimizi belirtmek istiyorum. 
Gerçekten,
kayıt dışılık, hepimizin bildiği gibi çok önemli bir konu, devlet yönetimiyle
ilgili olarak, ekonomi yönetimiyle ilgili olarak hepimizin dikkate alması
gereken bir konu. 
Biraz
önce, değerli grup başkan vekillerimiz arasında bir tartışma oldu. Dikkat
ederseniz, değerli grup başkan vekilimiz “Bir ülkede Cumhurbaşkanına ‘Reis’
deniyorsa demokrasi yoktur, aşiret devleti vardır.” dedi. Eğer hakikaten “Reis”
deniyorsa o zaman ekonomide de kayıt dışılık vardır, ekonomi sağlam temeller
üzerinde oturmuyordur, kayıt dışılık çok geniştir; bunu ben de ilaveten
söyleyeyim. 
Kayıt
dışılığın çok çeşitli sebepleri var. Ben Plan ve Bütçe Komisyonundan geliyorum,
şimdi Sayın Maliye Bakanı sunum yapıyor. Sunumunda şöyle bir ifade var, 86’ncı
sayfada: “Kayıt dışıyla mücadele ediyoruz, edeceğiz. Daha önce yüzde 32 iken
şimdi 26’ya düşürdük, 26, 27’lere düşürdük.” diyor ama bu düşüş sadece tanımla
ilgili. Kayıt dışılığın tanımını değiştirdikleri için böyle bir düşüş var.
Özellikle bu yeni millî gelir hesaplarından sonra kayıt dışılığın ne olduğunu
da bilmiyoruz, hepsi altüst olmuş vaziyette. Yeni millî gelir hesaplarıyla
birlikte neyin ne olduğu da belli değil, geçmişle karşılaştırma da yapamıyoruz
ve şu anda kayıt dışılığın ne olduğunu bilmemiz de mümkün değil. Onun için bu
kayıt dışılıkla ilgili araştırma önergesinin desteklenmesi gerekir. 
Bir
de şunu söyleyeyim demin Sayın Tor’un yaptığı açıklamalara ilave olarak, çok
önemli bir konu: Kayıt dışılık bir zihniyet meselesi, bir kurumsallaşma
meselesi. Bakın, bizde çok önemli kanunlar çıktı bu dönemde. Neler? Kamu Mali
Yönetimi ve Kontrol Kanunu, Kamu Finansmanı ve Borç Yönetiminin Düzenlenmesi
Hakkında Kanun, SPK, Kamu İhale Kanunu, Sayıştay Kanunu. Bakın, son on yıldan
beri de bunların hepsinde geriye gidiş var, hepsinde -biz yukarıda torba kanunlarla
uğraşıyoruz- bunlarla ilgili yeni düzeltmeler, istisnalar, muafiyetler
getiriyoruz; sürekli olarak geriye gidiş var. Bu, kayıt dışılığı artıran bir
unsur oldu. Devletin kötüye gitmesi, sıkıntılı olması kayıt dışılığı da
artırdı. Onun için muhakkak araştırılması gereken bir konudur. 
Biraz
önce söylediğim millî gelir hesapları aynı şekilde sıkıntılı bir konu. Ayrıca,
nedenleriyle ilgili olarak da üzerinde durulması gereken özellikle son dönemde
literatüre girmiş bazı konular var. Bunlarla ilgili olarak da araştırılması
gerekir diye düşünüyorum.
Hepinizi
bu vesileyle saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Kuşoğlu. 
Adalet
ve Kalkınma Partisi Grubu adına Gaziantep Milletvekili Sayın Abdullah Nejat
Koçer. (AK PARTİ sıralarından alkışlar)
Süreniz
üç dakika, buyurun. 
AK
PARTİ GRUBU ADINA ABDULLAH NEJAT KOÇER (Gaziantep) – Teşekkür ederim Sayın
Başkan. 
Milliyetçi
Hareket Partisinin vermiş olduğu grup önerisiyle ilgili söz almış
bulunmaktayım. Yüce heyetinizi saygıyla selamlıyorum. 
Bu
grup önerisine bakmadan önce Türkiye’nin ekonomik faaliyetlerine ve son
ekonomik durumuna bakmak gerekirse Türkiye 2017 yılında birinci, ikinci
çeyreklerde ortalama yüzde 5 büyümüş, üçüncü çeyrekte yüzde 7 büyüme bekleyen
bir ülke; Avrupa’da 1’inci sırada, dünyada 3’üncü sırada bir ekonomik büyüme
gerçekleştiriyor. Diğer yandan, bölgesindeki ve çevresindeki tüm olaylara
rağmen ihracatını artırmaya devam etmiş, bunu başarmış, sanayi kapasitesinde
sürekliliği sağlamış, istihdamda şubattan bu yana başlayan istihdam
seferberliği kapsamında 1 milyona yakın yeni istihdam sağlamayı başarmış bir
noktada. Bütün bunlarla birlikte yeni dünya düzeni içerisinde Sanayi 4.0’a
hazırlanan, AR-GE politikalarıyla ve KOSGEB destekleriyle de ekonomiye çok
ciddi kaynaklar ayıran bir ülke Türkiye. 
Tabii,
bu ekonomi içerisinde kayıt dışılık önem arz ediyor, her zaman önem arz
etmiştir. Kayıt dışıyla mücadele uzun yıllardır hükûmetlerimizin hep gündeminde
olmuştur ve elde edilen başarılar çok önemlidir. Bugün gelinen nokta, yola
çıkıldığı tarihten itibaren çok önemli başarılarla gelinen noktadır. Bu
noktadan itibaren kayıt dışıyla mücadelenin devamı konusunda gerek
Hükûmetimizin gerekse bakanlıkların çok fazla çalışmaları ve projeleri vardır.
Bu projeler her gün uygulamaya konulmaktadır. Nitekim, Maliye Bakanımızın Plan
ve Bütçe Komisyonundaki 2018 bütçesi sunumunda bununla ilgili mücadelenin
devamı konusunda bir kararlılık ortaya konmuştur, Hükûmetimizin bu kararlılığı
da bizim için önemlidir. 
Bu
nedenle Milliyetçi Hareket Partisinin arzu ettiği araştırma komisyonunun
kurulmasına gerek duymadığımı belirtmek istiyor, yüce heyetinizi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Koçer.
Milliyetçi
Hareket Partisi…
MEHMET
DOĞAN KUBAT (İstanbul) – Karar yeter sayısı efendim.
BAŞKAN
- …grup önerisini oylarınıza sunacaktım fakat bir karar yeter sayısı talebi
geldi.
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Karar yeter sayısı yoktur. 
Birleşime
on dakika ara veriyorum.
Kapanma
Saati: 16.14
İKİNCİ OTURUM
Açılma Saati: 16.28
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN
– Türkiye Büyük Millet Meclisinin 12’nci Birleşiminin İkinci Oturumunu
açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi
öneriyi tekrar oylarınıza sunacağım ve karar yeter sayısı arayacağım: Kabul
edenler… Kabul etmeyenler… 
Kâtip
üyeler arasında anlaşmazlık olduğundan karar yeter sayısını elektronik cihazla
yapacağız.
Üç
dakika süre veriyorum ve süreyi başlatıyorum.
Buyurun.
(Elektronik
cihazla oylama yapıldı)
BAŞKAN
- Sayın milletvekilleri, karar yeter sayısı yoktur.
Birleşime
on beş dakika ara veriyorum.
Kapanma Saati: 16.32
ÜÇÜNCÜ OTURUM
Açılma Saati: 16.46
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN – Türkiye
Büyük Millet Meclisinin 12’nci Birleşiminin Üçüncü Oturumunu açıyorum.
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı.
Şimdi öneriyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… 
Kâtip üyeler
arasında anlaşmazlık olduğundan karar yeter sayısını elektronik cihazla
yapacağız.
Üç dakika süre
veriyorum ve süreyi başlatıyorum.
(Elektronik
cihazla oylama yapıldı)
BAŞKAN – Sayın milletvekilleri, karar yeter sayısı
vardır, grup önerisi kabul edilmemiştir.
Şimdi, Halkların Demokratik Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
2.- HDP Grubunun, 24/10/2017 tarihinde
Şırnak Milletvekili Aycan İrmez ve arkadaşları tarafından, Şırnak Merkez-Cizre
Karayolu üzerinde bulunan 1 no.lu kömür ocağında meydana gelen ve 8 işçinin
yaşamını yitirmesiyle sonuçlanan maden faciası ile madencilik sektöründeki işçi
kıyımının tüm boyutlarıyla araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 24 Ekim 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
24/10/2017
Türkiye Büyük Millet Meclisi
Başkanlığına
Danışma Kurulunun 24/10/2017 Salı günü (bugün) yaptığı
toplantısında siyasi parti grupları arasında oy birliği sağlanamadığından,
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Ahmet
Yıldırım
 Muş  Grup
Başkan Vekili
Öneri:
24 Ekim 2017 tarihinde, Şırnak
Milletvekili Sayın Aycan İrmez ve arkadaşları tarafından, 5723 sıra numaralı,
Şırnak merkez-Cizre kara yolu üzerinde bulunan 1 no.lu kömür ocağında meydana
gelen ve 8 işçinin yaşamını yitirmesiyle sonuçlanan maden faciası ile
madencilik sektöründeki işçi kıyımının tüm boyutlarıyla araştırılması amacıyla
Türkiye Büyük Millet Meclisine verilmiş olan Meclis araştırması önergesinin,
diğer önergelerin önüne alınarak görüşmelerinin 24/10/2017 Salı günkü
birleşiminde yapılması önerilmiştir.
BAŞKAN – Grup önerisine geçmeden önce Sayın Basmacı
sisteme girmiş.
Buyurun Sayın Basmacı.
IV.- AÇIKLAMALAR (Devam)
21.- Denizli Milletvekili Melike
Basmacı’nın, Denizli’nin İncilipınar Mahallesi’nde yaşanan sel baskını için
Pamukkale Belediyesi ile Büyükşehir Belediyesinin sorumluluk almadığına ve
Denizli vekillerinin müdahale etmesini rica ettiğine ilişkin açıklaması
MELİKE BASMACI (Denizli) – Sayın Başkan, şu anda,
maalesef, Denizli ilimizde yağmur var. Pamukkale Belediyesi İncilipınar
Mahallesi 1243 Sokak’ta sel baskını var. 
Büyükşehir Belediye Başkanlığını aradım, dedi ki: “O
mahalle bize ait değil, biz bakmıyoruz.” Pamukkale Belediyesini aradım, dedi
ki: “O mahalle bizim değil, biz bakmıyoruz.” Herhâlde Adana Büyükşehri
arayacağım Denizli’deki mahalle için. Bir an önce, burada sevgili Denizli
vekillerimizden biri varsa müdahale etmesini rica edeceğim. 3 tane evi şu an su
basmış durumda. 
Teşekkür ediyorum Bayın Başkanım.
BAŞKAN – Teşekkürler Sayın Basmacı.
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Denizli’nin İncilipınar Mahallesi’nde yaşanan sel baskını
için geçmiş olsun dileğinde bulunduğuna ilişkin konuşması
BAŞKAN – Biz de geçmiş olsun dileklerimizi iletiyoruz.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 24/10/2017 tarihinde
Şırnak Milletvekili Aycan İrmez ve arkadaşları tarafından, Şırnak Merkez-Cizre
Karayolu üzerinde bulunan 1 no.lu kömür ocağında meydana gelen ve 8 işçinin
yaşamını yitirmesiyle sonuçlanan maden faciası ile madencilik sektöründeki işçi
kıyımının tüm boyutlarıyla araştırılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 24 Ekim 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Şimdi, Halkların Demokratik Partisi grup
önerisinde, önerinin gerekçesini açıklamak üzere, önerge sahibi, Halkların
Demokratik Partisi Grubu adına Şırnak Milletvekili Sayın Aycan İrmez. (HDP
sıralarından alkışlar)
Buyurun, süreniz beş dakika. 
HDP GRUBU ADINA AYCAN İRMEZ (Şırnak) – Teşekkür ederim
Sayın Başkan. 
Sayın Başkan, değerli milletvekilleri; araştırma
önergemize geçmeden önce, 4 Kasımda gözaltına alınan eş genel başkanlarımızın
ve diğer milletvekillerimizin, tüm milletvekilleri gibi, bu Parlamentonun
seçilmiş üyeleri olduklarını ve burada bizimle birlikte olmaları gerekirken
maalesef daha hâlâ cezaevinde rehin durumunda olduklarını ve bu tutulmalarının
kabul edilemez olduğunu bir kez daha belirtmek isterim. 
Sayın Başkan, değerli milletvekilleri; bildiğiniz gibi,
17 Ekim 2017 tarihinde Şırnak merkez-Cizre kara yolu üzerinde bulunan 1 no.lu
kömür ocağında meydana gelen maden faciasında 8 maden işçisi yaşamını yitirdi.
Öncelikle, kazada yaşamını yitirenlere Allah’tan rahmet, ailelerine başsağlığı
diliyorum bir kez daha buradan. 
Ne yazık ki 8 canımızı kurban ettiğimiz Şırnak’taki
maden faciası ilk değil; Hükûmetin işvereni kollayıp koruduğu, yaşamın değil
kârın önemsendiği, yeterli denetim mekanizmalarının devreye konulmadığı ve
yetkililer tarafından gerekli tedbirlerin alınmadığı hâlihazırdaki yanlış
politikalarıyla son olacak gibi de görünmüyor. 
Son yıllarda madencilik sektöründe işçi kıyımına
dönüşen cinayetlerde Soma’da 301, Ermenek’te 18, Siirt Madenköy’de 16 ve en son
Şırnak’ta 11 işçi yaşamını yitirdi. Son iş cinayetiyle birlikte Şırnak’ta son
dört yılda yaşamını yitiren maden işçisi 19, yaralanan işçi sayısı da 11 oldu.
Bu veriler yalnızca kayıt altına alınmış olanlar. Kayıt dışı olanları da
hesapladığımızda sayının bundan daha yüksek olduğunu rahatlıkla söyleyebiliriz.

Şırnak, ham maddesi petrolden oluşan -82 milyon ton
rezervli- asfaltit kömür yataklarına sahip bir ilimiz. Asfaltit kömür Şırnak
merkezinin güneyi ve Silopi ilçesinde yoğunlaşmaktadır. Fakat Cudi Dağı’nda 25
bin hektar gibi geniş bir alana yayılan asfaltit madenlerinde 1700’lü yılların
koşullarında kazmalarla, el arabalarıyla, gırgırlarla kömür çıkarılmaktadır. Bu
koşullar ve yaşanan iş cinayetleri denetimin boyutunu ve ciddiyetini gözler
önüne sermektedir. Önceki yıllarda da işçi cinayetlerinin yaşandığı bu kömür
ocaklarında -bu yeni işçi cinayetlerine rağmen- sorumlular hakkında hiçbir
işlem yapılmadığını biliyoruz. Öncelikle bu açıklamanın doğru olmadığını,
sorumluluktan kaçma girişimi olduğunu belirtmek isterim. İzahatını şu şekilde
yapmak istiyorum: Türkiye Kömür İşletmeleri yani TKİ uhdesinde bulunan Şırnak
sahası, 26 Mart 2002 tarihli sözleşmeyle, Şırnak İl Özel İdaresine redevans
karşılığı işletmeye verilmiştir. Redevans sözleşmesi hükümlerine göre sahada
yapılan işletmecilik faaliyetlerinden ve gerekli güvenlik önlemlerinin
alınmasından işletmeci olarak Şırnak Valiliği İl Özel İdaresi sorumludur. Bu da
yaşanan cinayetlerin sorumlusunun Şırnak Valiliği olduğunu gözler önüne
sermektedir.
Ayrıca, söz konusu ocaklarda bugüne kadar yapılan kömür
üretiminin ve gerçekleşen iş cinayetlerinin muhatabı tespit edilmezken üretilen
kömürün yasal yollardan farklı alanlarda kullanılmak üzere ve yetkililerin
bilgisi dâhilinde satışa sunulduğunu da özellikle belirtmek isteriz. Kaçak
olarak nitelendirilen bu ocaklarda üretilen tonlarca kömür TKİ kantarından geçirilip
tuğla, çimento fabrikalarında ve çevre illerde yakıt olarak kullanılmak üzere
satılmaktadır. Tüm bunlara rağmen ilgili bakanlık bu iş yerinin kaçak olduğunu
söyleyemez çünkü bakanlık bu tetkiki sadece ölümlerin yaşandığı dönemlerde
yapmak sorumluluğunda değildir, aksine tüm bu süreçlerin takipçisi olmak
durumundadır. 
Şırnak’ın
önemli geçim kaynakları tarım, hayvancılık ve madenciliktir. Köylerin
boşaltılması ve insansızlaştırılmasıyla birlikte tarım ve hayvancılık bitme
noktasına gelmiştir. Bu yüzden yaşanan yoğun işsizlik ve yoksulluk nedeniyle
Şırnaklılar çok düşük ücretler karşılığında, sefil koşullarda, yerin metrelerce
altında çalışmak zorundalar. Hiçbir sosyal güvencesi olmayan yurttaşlarımız bu
ölüm kuyularında bile isteye ölüme gönderilmektedir ne yazık ki. Tabii bu
tablonun asıl sorumlusu, redevans sistemi, taşeron, güvencesiz çalıştırma
koşulları ile özelleştirme politikalarının esnek çalışma ve üretim adı altında
işverene tanıdığı sınırsız keyfiyet olanağı ve Şırnak’a uygulanan özel politikalardır.
Oysaki madenlerin güvenli ve çağa uygun şartlarda çalıştırılması, taşeron
sisteminden vazgeçilerek üretimin, ilgili kurumlar aracılığıyla, tüm işçi
sağlığı, güvenliği önlemlerinin yaşama geçirilerek insan odaklı ve kamu yararı
adına yapılması gerekmektedir.
(Mikrofon
otomatik cihaz tarafından kapatıldı) 
AYCAN
İRMEZ (Devamla) – Sayın Başkanım, bir dakika daha…
BAŞKAN
– Lütfen tamamlayın Sayın İrmez.
AYCAN İRMEZ
(Devamla) – Burada bir kez daha belirtmek istiyoruz: Değerli arkadaşlar, asıl
burada önemli olanın kâr güvenliği değil, can güvenliği olması gerekir. Ama ne
yazık ki AKP Hükûmeti iktidar olduğundan beri hiçbir şekilde insanların yaşamı,
hatta bırakın yaşamı, can güvenlikleri dahi söz konusu değildir. Aksi takdirde
tüm bu ölümlerin sorumlusu sizlersiniz ve bu ölümlerin vebali boynunuzda
kalacaktır.
Bu nedenle,
önergemizin elzem bir şekilde, ivedilikle kabul edilmesi gerektiğini bir kez
daha buradan belirtmek istiyorum.
Teşekkür ederim
Sayın Başkan. (HDP sıralarından alkışlar) 
BAŞKAN –
Teşekkür ederiz Sayın İrmez.
Önergenin
gerekçesini açıklamak üzere Sayın Aycan İrmez konuştu. Şimdi, grupları adına,
Milliyetçi Hareket Partisi Grubu adına Antalya Milletvekili Sayın Ahmet Selim
Yurdakul konuşacaktır.
Buyurun. (MHP
sıralarından alkışlar) 
Süreniz üç
dakika.
MHP GRUBU ADINA
AHMET SELİM YURDAKUL (Antalya) – Sayın Başkan, değerli milletvekilleri,
muhterem vatandaşlar; son yayınlanan Sosyal Güvenlik Kurumu verilerine göre
2013 yılında 195 bin, 2014 yılında 226.837, 2015 yılında ise 241.500 iş kazası
yaşanmıştır. Her ne kadar gelişmekte olan bir ülke olsak da bunca iş kazası ve
can kaybının meydana gelmesi bize göre normal değildir. Her bir vatandaşımızın
hayatını koruyan bir iş hayatı yaratmak zor değil. Milliyetçi Hareket Partisi
olarak daha iyi düzenlenmiş bir mevzuat ve daha sıkı bir kontrol mekanizması
oluşturarak iş kazalarını en düşük seviyelere taşımanın mümkün olduğuna
inanıyoruz.
Muhterem vatandaşlar, yüce Türk devleti “ancak her bir
vatandaşının refahı ve huzuru kadar büyüktür” inancıyla çalışmaktadır. Bu
meşakkatli çalışmaların neticesinde devlet, çalışan haklarını ve çalışma
koşullarını azami derecede iyileştirmek için elinden geleni yapar. Bununla
birlikte meydana gelen iş kazalarını “cinayet” olarak ifade etmek doğru bir
yaklaşım değildir. Bizler Türk milleti olarak sevinçte ve güzel günlerde
beraber olduğumuz gibi, kaderde ve tasada da ortak bir milletiz. Her bir
vatandaşımızın gözyaşına ortak olduğumuz için büyük bir milletiz. Bizi bu
coğrafyada yıkılmaz kılan şey, devlet ve millet beraberliğidir; şimdi yapmamız
gereken de budur. 
Türkiye Büyük Millet Meclisi çatısı altında ortak
acılarımızın ve iş kazalarında kaybettiğimiz canların aziz hatıralarını
gözeterek çalışmalı ve her türlü tedbiri almalıyız. Örneğin ilk olarak Soma,
Ermenek ve son olarak Şırnak maden acılarından ders çıkarma yoluna gitmeliyiz. 
Muhterem vatandaşlar, Milliyetçi Hareket Partisi olarak
Soma maden kayıplarından sonra şu tespit ve önerileri yaptık: 
1) Kazaların sebepleri bilimsel
yöntemlerle tespit edilmelidir.
2) Yönetim ve denetim sorunlarının ve
sorumlularının üzerine gidilmelidir. 
3) Maden sahaları teknolojik anlamda
çağımıza uygun hâle getirilmelidir. 
Son olarak, biz Milliyetçi Hareket
Partisi olarak bütün iş kazalarının önlenebilir birer olay olduğunu
düşünüyoruz, yeter ki iş birliği içinde, zamanında gereken önlemleri alalım. 
Hepinizi sevgi ve saygılarımla
selamlıyorum. (MHP sıralarından alkışlar) 
BAŞKAN
– Teşekkür ederiz Sayın Yurdakul. 
Cumhuriyet Halk Partisi Grubu adına
Balıkesir Milletvekili Sayın Ahmet Akın.
Süreniz üç dakika. 
Buyurun. (CHP sıralarından alkışlar) 
CHP GRUBU ADINA AHMET AKIN (Balıkesir) – Sayın Başkan,
çok teşekkür ediyorum.
Çok değerli arkadaşlarım, hepinizi saygıyla
selamlıyorum. 
Şırnak’taki maden göçüğü hakkında verilen öneri üzerine
grubum adına söz aldım. Tekrar hepinize saygılar, sevgiler. 
Şimdi, değerli arkadaşlar, sizden bir ricam var: Bir
dakikanızı ayırıp bir dinlerseniz çok mutlu olacağız, onu öncelikle söyleyeyim.
Bir bakan düşünün -ki tarafsızca- çıkıyor, diyor ki 7 kişinin ölümünden sonra:
“Kazaydı, oldu.” Şimdi, siz, lütfen -sorumlu bir bakan bunu söylüyor- kendi
vicdanınıza sorun: Nasıl bir ülkenin bakanı çıkıp kendisiyle ilgili olan bir
konuda “kaçak” diyebilir? Adama sormazlar mı açık ve net olarak: “Kardeşim, sen
nasıl konuşuyorsun? Sen bunları görmedin mi? Burası babanın çiftliği değil,
burası Türkiye Cumhuriyeti’nin kendisi. Eğer burası kaçak idiyse senin elin
armut mu topluyordu?” (CHP sıralarından alkışlar) Kendi görev alanında olan bir
şeyden “kaçak” diye sıyrılmasını gerçekten ben Sayın Bakana yakıştıramadım. 
Aynı zamanda, Şırnak’taki bu ocak yıllardır Türkiye
Kömür İşletmeleri tarafından ihale ediliyor yani özel sektöre ihale olarak
devrediliyor. 2017’nin Mart ayında da en son ihale yapıldı mı, yapılmadı mı?
Bunu da sizlere soruyoruz. Aynı zamanda, yapılan ihaleyi de ben size burada
göstereyim, bakın ihalenin evrakı da burada: 22/3/2017. Yani 2015’te, 2016
yılında değil, 2017 yılında ihale yapılmış. Şimdi, buna, böyle olup da çıkıp da
“kaçak” derseniz bizim de size söyleyeceğimiz tek şey şu olur: Kaçak olan
iktidarın kendisi, kaçak olan bakanın kendisi deriz, açık ve net. Çünkü kaçak
olmayan bir şeyi kaçak olarak söylemek hiç yakışmadı değerli arkadaşlar. 
Bakın, bu kazalarda “kaçak” diyerek sıyrılmak yerine,
özelleştirmeden, taşeronlaştırmadan ve denetimsizlikten kaçmayı engelleyin
yeter. Burası yıllardır ihale ediliyor. 2013 yılında da başka bir bakan çıktı,
dedi ki: “Burası kapatıldı.” Şimdi, arkadaşlar, ya bakanlarınız arasında bir
iletişim kopukluğu var ya da bakanlarınız havaya veya saraya bakıyor. “Bakan”
dediğin işine bakar. (CHP sıralarından alkışlar) Onun için burada bunu da
üstüne basa basa söylemek istiyorum. 
Burada gerçekten bir ihmal varsa bu ihmal teknik ve
bilimsel olarak incelenmek zorundadır. Orayı bilmek için uzman olmaya gerek
yok; yüksek şevler var, su birikintileri var. Gerçekten, çok özür dileyerek
söylüyorum bunu ama burada üretilen mallar nerede satılıyor, biliyor musunuz?
Sosyal Yardımlaşma Kurumu tarafından dağıtılıyor. Şimdi, soralım: Bunlar üretilirken
kaçak da satılırken nasıl yasal oluyor? 
Ayrıca, 1 kilometre ilerisinde devletimizin kontrol
noktası var, bırakın buradan kamyonların, tırların geçmesini, buradan insan
bile geçemez. Onun için ben diyorum ki: Buradan, daha fazla ölümlere sebep olmamak
için lütfen işinizi doğru dürüst yapın. 
Saygılar. (CHP sıralarından alkışlar)
BAŞKAN – Teşekkür ederiz Sayın Akın.
Adalet ve Kalkınma Partisi Grubu adına Konya
Milletvekili Sayın Abdullah Ağralı, buyurun. (AK PARTİ sıralarından alkışlar)
Süreniz üç dakikadır.
AK PARTİ GRUBU ADINA ABDULLAH AĞRALI (Konya) – Teşekkür
ederim Sayın Başkanım.
Sayın Başkan, değerli milletvekilleri; HDP Grubunun
verdiği araştırma önergesi hakkında AK PARTİ Grubu adına söz almış bulunuyorum.
Bu vesileyle Genel Kurulu saygıyla selamlıyorum.
Şırnak’ta kanunlara aykırı olarak çalıştırılan maden
ocağında meydana gelen göçükte hayatlarını kaybeden işçilerimize Allah’tan
rahmet diliyorum, yakınlarına sabırlar diliyorum. 
İş kazaları hem Hükûmet olarak hem de insani olarak
istemediğimiz, milletçe üzüldüğümüz, yaşanan acıyı hep birlikte hissettiğimiz
siyasetüstü yaklaşılması gereken bir olaydır. Şırnak-Cizre kara yolu 1 no.lu
kömür ocağında meydana gelen kazada, kaza alanı hukuki açıdan TKİ’nin uhdesinde
bulunan, Şırnak ili dâhilindeki saha. Yöredeki madencilik faaliyetlerinin
güvenlik zafiyetine neden olmadan, güvenlik bakımından sorumlu mülki idarenin
kontrol ve denetimi altında yapılması, sahadaki kaçak üretimin önlenmesi,
sahadan elde edilen gelirin bölge ekonomisine ve istihdamına katkıda bulunması
ve sahada güvenli madencilik yapılması maksadıyla 26/3/2002 tarihli Sözleşme
hükümleri kapsamında Şırnak Valiliği Özel İdaresine verilmiştir. 
Sahada üretim faaliyetleri devam ederken 2013 yılında
maden ve iş sağlığı güvenliği mevzuatı kapsamında üretim faaliyetler hem
Çalışma ve Sosyal Güvenlik Bakanlığı hem de Maden İşleri Genel Müdürlüğünce
gerekli güvenlik önlemleri alınana kadar durdurulmuştur. Ancak aradan geçen üç
yılı aşkın sürede gerekli güvenlik önlemlerinin alınması ve sahada yeniden
üretime başlanılması yönünde herhangi bir faaliyette bulunulmamıştır. Şırnak
Valiliği tarafından sahada yeniden faaliyete başlanacağı kanaati
getirilmediğinden, sahanın bölge ve ülke menfaatlerine uygun bir şekilde ihale
edilebilmesi için sözleşmenin tasfiye edilmesine TKİ’yle yapılan karşılıklı
mutabakatla karar verilmiştir. 
Söz konusu saha TKİ tarafından Nisan 2017’de yeniden
ihale edilmiştir. Söz konusu ihaleyi kazanan Standart AŞ, Kaan AŞ, Acar AŞ
ortaklığıyla 14/4/2017 tarihi itibarıyla sözleşme imzalanmıştır. TKİ’nin
gerçekleştirdiği ihaleyi kazanan konsorsiyumun, sahadaki üretimin sağlıklı ve
emniyetli bir şekilde yapılabilmesi için bütün güvenlik önlemlerini alarak
MİGEM’e başvuru yapması zorunludur. Bu başvurunun ardından MİGEM gerekli incelemeleri
yaparak uygun görürse önce çalışma izni verir, bu sahada üretim yapılabilmesi
için MİGEM izni gerekiyor. İhaleyi kazanan firma, sahadaki üretimin sağlıklı ve
emniyetli bir şekilde yapılabilmesi için tüm güvenlik önlemlerini sağlayacak
bir proje hazırlamış, hazırlanan proje TKİ Genel Müdürlüğü tarafından Maden
İşleri Genel Müdürlüğünün onayına sunulmuştur. Maden İşleri Genel Müdürlüğünün
oluşturulan teknik elemanlarınca mahalde iki tetkik yapılmış, yapılan
incelemede işletme güvenliği açısından tehlikeli durumların devam ettiği...
(Mikrofon otomatik cihaz tarafından kapatıldı) 
ABDULLAH AĞRALI (Devamla) – …herhangi bir önem
alınmadığı, ruhsat sahasında üretime yönelik faaliyetlerin durdurulmasının
devam edilmesi kanaatine varılmıştır. Söz konusu üzücü olayla ilgili…
LEVENT GÖK (Ankara) – O on dakika daha önceydi, şimdi
üç dakika.
ERKAN AYDIN (Bursa) – Bitti, bitti efendim, İç Tüzük
gereği bitti. 
MELİKE BASMACI (Denizli) – Efendim, “İç Tüzük’e el
kaldırırken gol yedik.”
ERKAN AYDIN (Bursa) – İç Tüzük gereği kısalttık
efendim. 
ABDULLAH AĞRALI (Devamla) - …Enerji Bakanlığımız ve
Çalışma ve Sosyal Güvenlik Bakanlığımız müfettişlerince bir soruşturma kurulu
oluşturulmuştur, olayın failleriyle ilgili gereken yasal işlemler
başlatılmıştır.
LEVENT GÖK (Ankara) – Biz “hak, hukuk, adalet” derken
size de diyorduk arkadaşlar. 
BAŞKAN – Sayın Ağralı, arkanızı dönüp bir dakika
isteseniz vereceğim aslında ama istemiyorsunuz.
Teşekkür ediyorum, sağ olun
ABDULLAH AĞRALI (Devamla) – Teşekkür ediyorum.
Genel Kurulu saygıyla selamlıyorum. (AK PARTİ
sıralarından alkışlar)
BAŞKAN – Teşekkürler.
MELİKE BASMACI (Denizli) – Kısaltanlar… O eller
kırılacak. 
LEVENT GÖK (Ankara) – Hak, hukuk, adalet sizlere de
lazım, sizlere de. 
BAŞKAN – Sayın milletvekilleri, Halkların Demokratik
Partisi grup önerisini…
FİLİZ KERESTECİOĞLU DEMİR (İstanbul) – Sayın Başkan,
karar yeter sayısı istiyoruz. 
BAŞKAN – Karar yeter sayısı istiyorsunuz.
…oylarınıza sunuyorum: Kabul edenler…
Kabul etmeyenler… Karar yeter sayısı vardır, öneri kabul edilmemiştir.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, 24/10/2017 tarihinde
Zonguldak Milletvekili Ünal Demirtaş ve arkadaşları tarafından, Şırnak’ta
meydana gelen göçüğün sorumlularının araştırılması ve madenlerde benzer iş
kazalarının yaşanmaması için gereken incelemelerin yapılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 24 Ekim 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
24/10/2017
Türkiye Büyük Millet Meclisi
Başkanlığına
Danışma Kurulunun 24/10/2017 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Levent
Gök
 Ankara
 CHP
Grubu Başkan Vekili
Öneri: 
Zonguldak Milletvekili Ünal Demirtaş ve arkadaşları
tarafından Şırnak'ta meydana gelen göçüğün sorumlularının araştırılması ve
madenlerde benzer iş kazalarının yaşanmaması için gereken incelemelerin
yapılması amacıyla 24/10/2017 tarihinde Türkiye Büyük Millet Meclisi
Başkanlığına verilmiş olan Meclis Araştırma Önergesi’nin (1427 sıra no.lu),
diğer önergelerin önüne alınarak görüşmelerinin 24/10/2017 Salı günlü
birleşimde yapılması önerilmiştir.
BAŞKAN – Önerinin gerekçesini açıklamak üzere, öneri sahibi
Cumhuriyet Halk Partisi Grubu adına Zonguldak Milletvekili Sayın Ünal Demirtaş.
(CHP sıralarından alkışlar)
Süreniz beş dakika, buyurun. 
CHP GRUBU ADINA ÜNAL DEMİRTAŞ (Zonguldak) – Teşekkür
ederim Sayın Başkan.
Genel Kurulu ve ekranları başında bizleri izleyen
vatandaşlarımızı saygıyla selamlıyorum.
Değerli milletvekilleri, maalesef, iş kazaları
Türkiye'nin kanayan yarasıdır. 17 Ekim 2017 tarihinde Şırnak’ta bulunan bir
maden ocağındaki şev kayması sonucu yaşanan iş kazasında maalesef 8 maden
işçimiz yaşamını feci şekilde yitirmiştir. Kazada yaşamını yitiren işçilerimize
ve bugüne kadar iş kazalarında yaşamını yitirmiş tüm işçilerimize bir kez daha
Allah’tan rahmet diliyorum, yakınlarına başsağlığı diliyorum.
Değerli milletvekilleri, kömür madenciliği dünyanın en
tehlikeli ve en riskli işidir. AK PARTİ hükûmetleri döneminde madenlerdeki
özelleştirmeler sonucu her gün bir başka büyük maden kazasıyla sarsılıyoruz.
Son yedi yılda Dursunbey’de, Kemalpaşa’da, Karadon’da, Elbistan’da, Ermenek’te,
Siirt’te ve Soma’da yaşanan büyük maden kazası facialarından maalesef ders
çıkarılmadı. İş kazaları sonucu meydana gelen işçi ölümleri durmuyor, aksine
artarak devam ediyor. Daha önceki maden ve iş kazalarında olduğu gibi bu feci
kazada da işverenlerin kâr hırsı, taşeronlaşma ve denetimsizlik sonucu göz göre
göre meydana gelmiştir.
Değerli milletvekilleri, bu kazanın ardından Enerji ve
Tabii Kaynaklar Bakanlığı kazanın meydana geldiği ocağın kaçak ve ruhsatsız
olduğunu açıklayarak kendi sorumluluğunu başkalarının üzerine atmaya
çalışmıştır. Bakanlığın yaptığı bu ciddiyetsiz açıklama doğru değildir. 2013
yılında Maden İşleri Genel Müdürlüğü tarafından yapılan denetim sonucu,
sahadaki faaliyetler işletme ve iş güvenliği riski barındırdığı gerekçesiyle
durdurulmuştur. Ancak durdurma kâğıt üzerinde kalmış, fiilen ocak işletilmeye
devam etmiştir. Bu durdurma kararına rağmen maden ocağında 2013 yılından
günümüze kadar üretim, dekapaj ve hazırlık çalışmaları sürdürülmüş ve kaza da
bu işler yürütülürken meydana gelmiştir. Enerji Bakanlığı ve Çalışma Bakanlığı
maden ocağının kaçak olarak çalıştırılmasına göz yummuşlardır. Daha da ötesi,
Bakanlıkça kaçak ve ruhsatsız olduğu açıklanan maden ocağı ne gariptir ki
Türkiye Kömür İşletmeleri Kurumu tarafından bu yılın mart ayında ihaleye
çıkarılmıştır. Bu redevans ihalesini ise 3 firmadan oluşan bir iş ortaklığı
kazanmıştır.
Değerli arkadaşlarım, kaçak olan bir maden ocağını hiç
kimse ihaleye çıkaramaz. (CHP sıralarından alkışlar) Ya maden ocağı kaçak değil
ya da TKİ yani devletin resmî kurumu kaçak olan maden ocağını ihaleye
çıkarmıştır. Bunlardan hangisi doğrudur? 
Değerli milletvekilleri, bu maden ocağının 1 kilometre
ötesinde de bir karakol vardır. Bu karakol niçin vardır? Terör örgütü
tarafından bu ocağın basılmasını engellemek için vardır. Yine, madenden çıkan
kömürler de bu güvenlik noktasından fiş verilerek kamyonlarla taşınmaktadır.
Peki, güvenlik güçlerinin gözü önünde bu maden ocağı kaçak olarak
çalıştırılabilir mi, böyle bir şey mümkün müdür? Elbette mümkün değildir.
Değerli milletvekilleri, yine bu ocaktan çıkarılan
kömürlerin TKİ’nin kantarlarından geçirildiği, çevrede bulunan iş yerlerine
satıldığı ve hatta bu kömürlerin kamu kurumlarına satıldığı bilinmektedir. Bu
durumda, Enerji Bakanlığının ve Çalışma Bakanlığının denetim görevini yerine
getirmediği çok açıktır, kaçak çalıştırmaya göz yumdukları ortaya çıkmaktadır.
Bu bakanların görevlerini ihmal ettikleri de çok net bir şekilde ortaya
çıkmaktadır.
Değerli milletvekilleri, aynı maden ocağında üç yıl
önce aynı şekilde meydana gelen iş cinayetinde de 5 işçimiz yaşamını yitirmiş,
yine 11 işçimiz de yaralanmıştı. Bu kaza, üç yıl önceki kazanın bir tekrarıdır.
Şırnak’taki ocaklarda son dört yıl içerisinde meydana gelen iş kazalarında 19
işçimiz yaşamını yitirmiştir. Sadece Şırnak’taki maden ocaklarında yaşanan bu
olaylar bile AKP Hükûmetinin işçi sağlığı ve iş güvenliğine hiçbir önem
vermediğini açıkça ortaya koymaktadır. Bu nedenlerle, AKP iktidarında Türkiye,
iş kazalarında rekorlar kırmıştır ve Şırnak’taki kaza sonucu bir kez daha
ortaya çıkmıştır ki aşırı kâr hırsı…
(Mikrofon otomatik cihaz tarafından kapatıldı) 
ÜNAL DEMİRTAŞ (Devamla) –…taşeronlaşma ve denetimsizlik
daha çok işçimizin yaşamını yitirmesine yol açacaktır.
Bu nedenlerle grup önerimizin kabul edilmesini
saygılarımla dilerim. (CHP sıralarından alkışlar) 
BAŞKAN – Teşekkür ederiz Sayın Demirtaş. 
Sayın Özkan, sisteme girmişsiniz, 60’a göre söz
talebiniz var. 
Buyurun.
IV.- AÇIKLAMALAR (Devam)
22.- Denizli Milletvekili Cahit Özkan’ın,
Denizli’nin İncilipınar Mahallesi’nde yaşanan sel baskınına ilişkin açıklaması
CAHİT ÖZKAN (Denizli) – Sayın Başkan, değerli
milletvekilleri; biraz önce, Denizlimizin İncilipınar Mahallesi’nin 1243
numaralı sokağında sel felaketi olduğuna ilişkin ve Denizlimizde afet
niteliğinde yağmur yağdığına ilişkin bir söz ve beyanda bulunuldu; onun için
söz aldım. Yüce Meclisi saygıyla selamlarım.
Öncelikle Denizlimizin İncilipınar Mahallesi’nde ve il
genelinde herhangi bir afet değil, rahmet yağmaktadır. Çiftçimizin ve
vatandaşımızın yüzünü güldürecek rahmetlerin devam etmesini Yüce Allah’tan
niyaz ediyorum. 
Bu beyan üzerine, Denizli Büyükşehir Belediye
Başkanımızı, Pamukkale Belediye Başkanımızı aradım, aynı zamanda DESKİ Genel
Müdürümüzü de aradık ve mahalle muhtarımız Sayın Kadir Göksu’yu da aradık ve
her birisi de Denizli’de afet niteliğinde herhangi bir yağış olmadığını, rahmet
yağdığını ifade etti ve aynı zamanda böyle bir durum söz konusu olsa bile bir
sokakta değil, birkaç sokak ve mahalleyi içine alacak felaketin söz konusu
olması gerekirdi. Özellikle muhtarımız “Şimdi oradan geldim, herhangi bir
şikâyet olmadı, bana da bir şikâyet ulaşmadı.” diyor. 
Bu ve benzeri şikâyetlerle ilgili inşallah yarın Sayın
Genel Kurulda söz alacağız, aynı zamanda basın toplantısı da yapacağız. 
MELİKE BASMACI (Denizli) – Sayın Başkanım…
BAŞKAN – Sayın Basmacı… 
MELİKE BASMACI (Denizli) – Sayın Başkanım, hani,
bilinsin diye söylüyorum: Biraz önce Sayın Bakan Sema Ramazanoğlu geldi,
görüntüleri seyretti “Elimizden geleni yapıyoruz, DESKİ’nin araçları suyu
çekmeye gitti, haberiniz olsun.” dedi. Sayın vekilin de bilgisi olsun. 
Teşekkür ediyorum. 
BAŞKAN – Peki.
Teşekkür ederiz sayın milletvekilleri. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 24/10/2017 tarihinde
Zonguldak Milletvekili Ünal Demirtaş ve arkadaşları tarafından, Şırnak’ta
meydana gelen göçüğün sorumlularının araştırılması ve madenlerde benzer iş
kazalarının yaşanmaması için gereken incelemelerin yapılması amacıyla verilmiş
olan Meclis araştırması önergesinin, Genel Kurulun bilgisine sunulmak üzere
bekleyen diğer önergelerin önüne alınarak 24 Ekim 2017 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Sayın milletvekilleri, şimdi, grup önerisiyle
ilgili diğer siyasi parti gruplarına mensup milletvekillerine üçer dakika söz
vereceğim. 
Milliyetçi Hareket Partisi Grubuna mensup milletvekili
olarak Kahramanmaraş Milletvekili Sayın Fahrettin Oğuz Tor, buyurunuz. (MHP
sıralarından alkışlar)
Süreniz üç dakika. 
MHP GRUBU ADINA FAHRETTİN OĞUZ TOR (Kahramanmaraş) –
Sayın Başkan, değerli milletvekilleri; Şırnak Cizre’de kömür ocağında meydana
gelen göçük konusunda verilen grup önerisi hakkında Milliyetçi Hareket Partisi
adına söz almış bulunuyorum. Bu vesileyle Genel Kurulu saygılarımla
selamlıyorum. 
Öncelikle, bir ekmek, bir aş için, çocuklarının rızkını
temin etmek için binbir zorluğa katlanarak zor şartlarda çalışan tüm emekçi
kardeşlerimize iş kazasız, göçüksüz, sigortalı günler diliyorum.
Bu cümleden olarak, Şırnak Cizre'de göçük sırasında
meydana gelen iş kazası neticesinde vefat eden 6 kardeşimize de Allah’tan
rahmet diliyorum, yakınlarına başsağlığı diliyorum.
Değerli milletvekilleri; konuyla ilgili olarak Enerji
ve Tabii Kaynaklar Bakanlığınca yapılan açıklamada "Şırnak'ta meydana
gelen kazanın olduğu maden sahası işletme ve iş güvenliği riski barındırdığı
için MİGEM tarafından 2013 yılında faaliyeti durdurulmuş bir sahadır. Kazanın
meydana geldiği saha için MİGEM tarafından verilmiş çalışma ruhsatı söz konusu
değildir. Yapılan işlem kaçak işlemdir”. denilmiştir.
Yapılan resmî açıklamadan da anlaşılacağı üzere, adı
geçen maden işletmesinin 2013 yılında faaliyeti durdurulmuş olsa da esasında
faal olduğu meydana gelen göçük, iş kazası sebebiyle anlaşılmıştır. Buradan
çıkarılacak bir sonuç varsa o da faaliyeti durdurulan bir işletmenin daha
sonraki süreçlerde faal olup olmadığı konusunda bir denetim, bir kontrol
yapılmadığıdır. Demek ki faaliyetin durdurulmasıyla iş bitmemiştir.
Konuyla ilgili olarak Çalışma ve Sosyal Güvenlik
Bakanlığının da söyleyeceklerinin olması gerektiğini düşünüyorum. Zira,
faaliyette olduğu dönemde maden iş yeri, iş müfettişlerince denetlenmiş midir,
denetlenmemiştir? Ayrıca maden iş yeri, kapandıktan sonra burada çalışanların
durumu nedir? Herhangi bir şikâyet söz konusu olmuş mudur, olmuş ise ne
yapılmıştır?
Değerli milletvekilleri, 2010 yılında toplam 62 bin
küsur iş kazası yaşanmıştır. Bunların 1.454'ü ölümle sonuçlanmıştır. 2014
yılında sayı 1.624’e yükselmiştir. Bugün itibarıyla her ay ortalama 150’den
fazla kişi iş kazası sonucu vefat etmektedir. İş kazalarının ekonomik, sosyal
çok ciddi, acı ve ağır sonuçları vardır. 2015 yılında 65 bin küsur kişi iş
kazası sonucu gelir almaktadır. Temmuz 2017 itibarıyla yedi aylık dönemde 71
bine yükselmiştir, gidişat 120 binleri işaret etmektedir. 2015 yılında iş
kazası sonucu ölüm geliri alan hak sahibi 85 bin küsurken 2017’de, yedi aylık
dönemde 57 bin küsuru bulmuştur, gidişat 100 bini göstermektedir. Bunun anlamı,
2017’de 100 bin dul, öksüz ve yetim demektir, feci bir durumdur. Tedbir
almayanlar, sorumluluk mevkisinde bulunanlar bakımından ağır vebali vardır. İş
kazalarında Avrupa 1’incisi olan ülkemizin bu acılı durumu önlemesinin yolu
tedbirleri artırmaktan geçmektedir.
Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ederiz Sayın Tor.
Halkların Demokratik Partisi Grubuna mensup
milletvekili olarak Şırnak Milletvekili Sayın Leyla Birlik. (HDP sıralarından
alkışlar)
Süreniz üç dakika, buyurun. (HDP sıralarından alkışlar)
HDP GRUBU ADINA LEYLA BİRLİK (Şırnak) – Sayın Başkan,
teşekkür ediyorum.
Ben de cezaevinde rehin tutulan eş başkanlarımı,
milletvekili arkadaşlarımı ve diğer tüm siyasi tutsakları saygıyla
selamlıyorum.
Öncelikle, 17 Ekim günü Şırnak ilimizdeki maden
faciasında yaşamını yitiren 8 işçiye, maden emekçisine Allah’tan rahmet,
ailelerine de başsağlığı diliyorum.
Son yıllarda Türkiye’de yaşanan maden facialarına her
gün bir yenisi eklenmektedir. Bilindiği gibi Soma, Karadon, Küre ve en sonunda
Şırnak’ta meydana gelen göçükte 8 işçi yaşamını yitirmiştir. AKP’nin iktidarda
olduğu 2002 yılından beri 1.571 işçi yaşamını yitirmiştir. Bunlar, bu iktidar
tarafından sadece birer rakam olarak görülüyor olmalı ki bugüne kadar yaşanan
bu katliamlarla ilgili tek bir bakanlık veya devlet görevlisi hakkında herhangi
bir işlem yapılma ihtiyacı duyulmamıştır. 
AKP iktidarı yetkilileri bu cinayetleri “kader”,
“fıtrat” olarak tanımlayarak insan hayatına verdiği önemi ortaya koymuştur;
oysaki hazırlanan raporlar bu felaketlerin bağıra bağıra geldiğini ancak ilgili
bakanlıkların iktidarda kalma uğruna yandaş sermayenin kâr hırsına göz
yumduğunu ortaya koymuştur. Tam da bu nedenledir ki insanlar daha morgdan
cenazelerini dahi almamışken iktidarından başka hiçbir kaygısı olmayan
ustasından aldığı feyzle Enerji Bakanı “Kömür ocağı ruhsatsızdır.” gibi
ciddiyetsiz bir açıklama yapmıştır. Hepimiz biliyoruz ki 2017 yılında Resmî
Gazete’de bu kömür ocağının ihalesinin yapıldığı çok nettir. 
Yine aynı şekilde Şırnak Valiliği “Faciaya ilişkin
sorumluların terör örgütleriyle bağlantılarını araştıracağız.” deyip Bakanından
daha vahim bir açıklama yapmıştır.
Şimdi sormak istiyorum: Çıkardığı kömürü devletin bir
kurumu olan TKİ kurumunun yapmış olduğu ihaleyle alan şirket, vergisini de
devlete ödeyerek devletin ilgili kurumlarının bilgisi dâhilinde ve gözlerinin
önünde iş yapan bu şirketin “Terörle bağlantısı araştırılıyor.” demek ne anlama
geliyor? Söz konusu kömür ocağını işleten sözleşmeli şirketin mi örgüt bağlantıları
araştırılacak, devletten ihale sonucu işletmeyi alan şirketin mi örgütle
bağlantısı araştırılacak ya da maden ocağında hayatını kaybeden emekçilerin mi
örgütle bağlantıları araştırılacak, merak ediyoruz doğrusu. 
Valilik, söz konusu açıklamayla işçilerin örgütle
bağlantısını kurarak işçi ölümlerini meşrulaştırmaya çalışmıştır. 
AKP Hükûmetinin iktidarı boyunca her alanda olduğu gibi
madenlerde de insan hayatı hiçe sayılarak -üretim ve denetim- madenleri işleten
firmaların deneyim ve birikimden ziyade siyasal aidiyetleri üzerinden
değerlendirerek ihale almaları söz konusudur; bunun sonuçlarını daha önce
Soma’da, Ermenek’te ve şimdi Şırnak’ta da görüyoruz. 
İş cinayetlerinin önlenebilmesi için işçi sağlığı ve iş
güvenliği tedbirlerinin alınması, denetimlerinin yapılması iktidarın en temel
görevidir. İnsan yaşamı ve emeğini en kutsal değerler olarak gören bizler bu
cinayetlerin peşini bırakmayacağız. Kul hakkı yiyerek iktidarını devam
ettirmeye çalışanlar ne bu dünyada ne de öteki dünyada bunun vebalinden kurtulamayacaklardır.
(HDP sıralarından alkışlar)
BAŞKAN – Teşekkür ederiz Sayın Birlik.
Cumhuriyet Halk Partisi grup önerisini oylarınıza
sunuyorum…
LEVENT GÖK (Ankara) – Karar yeter sayısı talep ediyoruz
efendim.
BAŞKAN – Karar yeter sayısı istiyorsunuz.
Kabul edenler... Kabul etmeyenler... Karar yeter sayısı
vardır, öneri kabul edilmemiştir. 
Adalet ve Kalkınma Partisi grup önerisine geçiyoruz
şimdi.
Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
4.- AK PARTİ Grubunun, Genel Kurulun
çalışma saatleri ile gündemdeki sıralamanın yeniden düzenlenmesine;
bastırılarak dağıtılan 501 sıra sayılı Kanun Tasarısı’nın kırk sekiz saat
geçmeden gündemin “Kanun Tasarı ve Teklifleri ile Komisyonlardan Gelen Diğer
İşler” kısmının 1’inci sırasına alınmasına ve 501 sıra sayılı Kanun
Tasarısı’nın İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi
24/10/2017
Türkiye Büyük Millet Meclisi
Başkanlığına
Danışma Kurulunun 24/10/2017 Salı günü (bugün) yaptığı
toplantıda siyasi parti grupları arasında oy birliği sağlanamadığından İç
Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim.

 Mehmet
Naci Bostancı
 Amasya
 AK
PARTİ Grubu Başkan Vekili 
Öneri: 
Bastırılarak dağıtılan 501 sıra sayılı Kanun
Tasarısı’nın kırk sekiz saat geçmeden gündemin “Kanun Tasarı ve Teklifleri ile
Komisyonlardan Gelen Diğer İşler” kısmının birinci sırasına; yine bu kısımda
bulunan 124, 480, 121, 325, 10, 482, 479, 142, 361, 477, 478, 101, 100, 463 ve
457 sıra sayılı Kanun Tasarılarının ise yine bu kısmın sırasıyla 2, 3, 4, 5, 6,
7, 8, 9, 10, 11, 12, 13, 14, 15 ve 16’ncı sıralarına alınması ve diğer işlerin
sırasının buna göre teselsül ettirilmesi,
Genel Kurulun 31 Ekim 2017 Salı günü ile 1 ve 2 Kasım
2017 Çarşamba ve Perşembe günleri saat 24.00’e kadar çalışmalarını sürdürmesi;
501 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak görüşülmesi ve bölümlerinin ekteki cetveldeki
şekliyle olması,
önerilmiştir.




501 sıra sayılı
Helal
  Akreditasyon Kurumu Kuruluş ve Görevleri Hakkında Kanun
Tasarısı
(1/886)




Bölümler


Bölüm Maddeleri


Bölümdeki Madde Sayısı




1. Bölüm


1 ila 8 inci maddeler
  arası


8




2. Bölüm


9 ila 15 inci maddeler
  arası
(13 üncü maddenin birinci
  fıkrası; 13 üncü maddenin ikinci fıkrası; 13 üncü maddenin üçüncü, dördüncü
  ve beşinci fıkraları ile
Geçici Madde 1 dâhil )


10




Toplam Madde Sayısı


18



BAŞKAN – Önerinin gerekçesini açıklamak üzere, öneri
sahibi Adalet ve Kalkınma Partisi Grubuna mensup İstanbul Milletvekili Sayın
Tülay Kaynarca. 
Süreniz beş dakika.
Buyurun. (AK PARTİ sıralarından alkışlar)
AK PARTİ GRUBU ADINA TÜLAY KAYNARCA (İstanbul) – Sayın
Başkan, değerli milletvekilleri; AK PARTİ grup önerisi üzerinde Grubum adına
söz aldım. Genel Kurulu saygıyla selamlıyorum.
Grup önerimiz, çalışma gündemi ve saatleriyle ilgili.
Önerimiz, basılarak dağıtılan 501 sıra sayılı Kanun Tasarısı’nın -ki bu tasarı
Helal Akreditasyon Kurumunun Kuruluş ve Görevleri Hakkındaki Kanun Tasarısı’yla
ilgili- gündemin “Kanun Tasarı ve Teklifleri ile Komisyonlardan Gelen Diğer
İşler” kısmının 1’inci sırasına alınması; yine, aynı şekilde, 20 uluslararası
sözleşmenin, az önce gündemde ifade edilen sözleşmelerin sırasıyla alınması ve
diğer işler kısmına teselsül ettirilmesiyle ilgili. 
Yine çalışma takvimimizde bu hafta olduğu gibi,
önümüzdeki hafta da saat 15.00’te başlayıp 24.00’te salı itibarıyla, çarşamba
ve perşembe günleri de saat 14.00’te başlayıp 24.00’te bitirilmesi üzerine
-önümüzdeki hafta, 31 Ekim ve devamını kastediyorum- bu şekliyle çalışma
takviminin oluşturulması öngörülmüştür. 
Genel Kurula sunuyor ve Genel Kurul çalışmasının
hayırlı olmasını diliyorum. (AK PARTİ sıralarından alkışlar)
BAŞKAN – Teşekkür ederiz Sayın Kaynarca.
Şimdi, diğer siyasi parti gruplarına mensup
milletvekillerine üçer dakika söz vereceğim.
Halkların Demokratik Partisi Grubuna mensup
milletvekili, İstanbul Milletvekili Sayın Filiz Kerestecioğlu Demir. (HDP
sıralarından alkışlar) 
Buyurun süreniz üç dakika.
HDP GRUBU ADINA FİLİZ KERESTECİOĞLU DEMİR (İstanbul) –
Teşekkürler Sayın Başkan.
Değerli milletvekilleri, çalışma saatleri düzeni
getiriyorsunuz ama çalışmıyorsunuz. 
YILMAZ TUNÇ (Bartın) – Hem içeride hem dışarıda
çalışıyoruz. 
FİLİZ KERESTECİOĞLU DEMİR (Devamla) – Yani söylemek
isterim ki üçüncüdür karar yeter sayısı isteniyor ve milletvekilleri,
gerçekten, burada değiller. Meclisin gündemi nedir, hakikaten, halkın gündemi
midir, bu da belli değil ama biz elimizden geldiğince bu zorlu dönemde de
muhalefetimizi hakkıyla yerine getirmeye çalışacağız, çalışmaya devam edeceğiz.
Öncelikle, Van depreminde hayatını kaybeden
vatandaşlarımızın ailelerine başsağlığı dilemek isterim ve gerçekten, bir
depremi kınamanın ya da onu önlemenin en önemli yolu, insan hayatını ranta, kâr
hırsına feda etmemektir. 
Şu anda WikiLeaks belgelerini haber yaptıkları için
gazeteciler yargılanıyorlar İstanbul Adliyesinde, bunu da hatırlatmak isterim
ve gerçekten, herhâlde bu da dünya tarihinde bir ilk olabilir. 7 milyar kişinin
gördüğü, internetten izleyebildiği WikiLeaks belgelerini haberleştirdiği için
şu anda gazeteciler tutuklu ve yargılanıyorlar. Onlar da umuyorum ki
duruşmaları sonunda serbest kalırlar.
Şimdi, bugün gerçekten, ilginç bir haber daha vardı
Genel Kurulun dikkatini çekmek istediğim; Şırnak Tümgeneral Ömer Keçecigil
İlköğretim Okulunda çocukların kaleminden yazılıp panoya asılmış: “1) Kürtçe
konuşmayacağım.” Çocukların kalemiyle yazılmış. “2) Ders içinde konuşmayacağım.
3) Sınıfta kavga etmeyeceğim.” Şimdi, bilmiyorum, bu öğretmenle ilgili herhangi
bir soruşturma açılacak mı? 
Ama OHAL sürecinde bildiğiniz gibi Zarok TV
kapatılmıştı. Cizre’de Berivan, Diyarbakır’da Ferzad Kemanger ve Ali Erel,
Yüksekova’da Dayika Uveyş okulları ve gerçekten birçok belediyede kayyum
atamasıyla, bunun sonucunda, Kürtçe hizmet veren kreşler, Kürtçe oyun
sergileyen tiyatrolar, Kürtçe üzerine çalışma yapan Kürdi-Der, İstanbul Kürt
Enstitüsü gibi kurumlar kapatıldı, Mardin Artuklu Üniversitesinde de bu alanda
ciddi çalışmaları olan öğretim üyeleri işten çıkarıldı. 
Şimdi, Erdoğan yaptığı konuşmalarda defaaten diyordu
ki: “Dönemimizde ret, inkâr, asimilasyon politikaları bitmiştir.” Ama görüyoruz
ki bütün bunlar, bu dönemde yapıldı arkadaşlar, dikkatinize sunmak istedim.
Saygılarımla. (HDP sıralarından alkışlar) 
BAŞKAN – Teşekkür ederiz Sayın Kerestecioğlu.
Cumhuriyet Halk Partisi Grubuna mensup milletvekili
olarak Trabzon Milletvekili Sayın Haluk Pekşen. (CHP sıralarından alkışlar)
Süreniz üç dakika, buyurun. 
CHP GRUBU ADINA HALUK PEKŞEN (Trabzon) – Sayın Başkan,
saygıdeğer milletvekilleri; OHAL ihtiyacı doğduğunda Parlamentoya Hükûmetiniz
bir söz verdi: “OHAL kanun hükmünde kararnamelerini derhâl Parlamentoya usulüne
uygun getireceğiz, Anayasa’nın emrettiği nitelikte de Parlamentonun takdirine
sunacağız ve bunlar yasalaşacak.” Buna defalarca söz verildi, taahhüt edildi
ama bugüne kadar 28 tane OHAL kanun hükmünde kararnamesi çıkmasına rağmen
yalnızca 5 tanesi geldi. Hani OHAL kanun hükmünde kararnamelerinin OHAL
amacıyla hiçbir uyarlılığının olmaması başka bir şey. Bu OHAL kanun hükmünde
kararnamelerine karşı yargı denetimi yollarını kapatmanıza, yargıyı bloke
etmenize rağmen bunun önünü kapatmanız apayrı bir şey ama ben hangi
mazeretlerle, hangi gerekçelerle o OHAL kanun hükmünde kararnamelerini buraya
getirmediğinizi doğrusu merak ediyorum, öğrenmek istiyorum, vatandaşlar adına
da sormak istiyorum. 
İnsanlar en temel haklarını, en temel anayasal
haklarını, bu Parlamentoda denetleme haklarına sahip olamayacaklarsa, bu
Parlamento OHAL’i denetleyemeyecekse neyi denetleyecek? (CHP sıralarından
alkışlar) Sokağa çıkıyorsunuz, vatandaş soruyor, diyor ki: “Siz milletvekili
olarak benim hukukumu korumak için ne yaptınız?” Bize soruyor, sevgili AK PARTİ
milletvekilleri, size sormuyor mu? Soruyor. Bugün sessiz kalıyorsunuz,
sanıyorsunuz ki sessiz kalmakla iyi bir şey yapıyorsunuz, hiç öyle olmadığını
anladınız. Yarın bu koltukları boşalttığınız zaman, eminim, bugün belediye
başkanlarının başına gelenlerin büyük bir kısmı sizler için de varit olacaktır.
“Eyvah”ın hiçbir anlamı yok.
FEVZİ ŞANVERDİ (Hatay) – Hadi, sen işine bak!
HALUK PEKŞEN (Devamla) – Ben işime bakıyorum, siz keşke
işinizi yapsanız. Siz işinizi yapsaydınız, bu ülkede yasalar işleseydi,
Anayasa, anayasal düzen işleseydi bu ülke, bugün bu ağır koşullar altına sizin
sayenizde girmezdi. İşinizi yapmadığınız için Türkiye bugün bu ağır koşullar
içerisindedir. Bizim gündeme getirdiklerimizi... Bu ülkenin sorunlarını
Parlamento gündemine taşıdığımız zaman siz keşke talimatlara değil, yasalara,
anayasal düzene uymuş olsaydınız bugün Türkiye, bu ağır bedelleri ödememiş
olurdu. 
Bu ağır bedellerin içerisinde Anayasa Mahkemesinin
Başkanını ve o üyelerin tamamını da 80 milyonun vicdanına şikâyet ediyorum. Bu
80 milyonun vicdanında bu Anayasa Mahkemesi Başkanının çıkıp da bu halkın
vicdanına söyleyeceği bir tek cümlesi varsa onu da duymak isterim. Bir Anayasa
Mahkemesi Başkanı düşünün ki OHAL kanun hükmünde kararnamelerinin hiçbiri bu
toplumun vicdanında hak ettiği bir yer bulamamasına rağmen hâlâ o koltukta
oturabiliyor. Bence burada asıl hesap vermesi gereken de o Anayasa Mahkemesinin
Başkanıdır. Ama burada söylediğim bir sözü bir kez daha hatırlatayım: Yüce
Divan yalnızca siyasetçiler için, bürokratlar için değildir, Anayasa Mahkemesi
başkanları içindir de. Bir gün o Anayasa Mahkemesi Başkanının, Yüce Divan merdivenlerini
çıkarıp o yukarıdaki koltuğunda oturduğunu ama alnından boncuk boncuk terler
geldiğinde de buranın hesabını vereceğini unutmamasını isterim.
Hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederiz Sayın Pekşen.
Adalet ve Kalkınma Partisi grup önerisini oylarınıza
sunuyorum: Kabul edenler... Kabul etmeyenler... Öneri kabul edilmiştir. 
İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI
(Devam)
B) Önergeler
1.- Bolu Milletvekili Ali Ercoşkun’un,
(2/713) esas numaralı Kültür Bakanlığı Döner Sermaye Kanununda Değişiklik
Yapılması Hakkında Kanun Teklifi’nin doğrudan gündeme alınmasına ilişkin
önergesi (4/108)
Türkiye
Büyük Millet Meclisi Başkanlığına
(2/713) esas numaralı Kanun Teklifi’min,
İç Tüzük’ün 37’nci maddesi uyarınca doğrudan Genel Kurul gündemine alınması
hususunda gereğini arz ederim. 
Saygılarımla. 
 Ali
Ercoşkun
 Bolu
BAŞKAN – Önerge
üzerinde Bolu Milletvekili Ali Ercoşkun konuşacaktır. 
Buyurunuz Sayın
Coşkun. (AK PARTİ sıralarından alkışlar) 
Süreniz beş
dakika. 
ALİ ERCOŞKUN
(Bolu) – Sayın Başkan, değerli milletvekilleri; İç Tüzük değişikliğinden sonra
kullandığımız bir hak için karşınızdayım. Yani, bildiğiniz gibi, geçtiğimiz
dönem İç Tüzük 37’yle alakalı bir hak, tabiri caizse gasbedilmişti diyebilirim.
Ama, bu dönem, milletvekillerimizin gerek kendi bölgelerinde, illerinde gerekse
Türkiye genelini ilgilendiren konularda kanun teklifi verebilmesi ve bu
konudaki görüşlerini aktarabilmesi için önemli bir icraatı, inşallah, bu
süreçte kullanmaya gayret edeceğiz. 
Bildiğiniz gibi,
Kültür Bakanlığı Döner Sermaye Kanununda Değişiklik Yapılması Hakkında bir
kanun teklifi bu.
Bu teklifin temelinde,
Kültür Bakanlığı Döner Sermaye Kanunu’nun 9’uncu maddesine bir fıkra
eklenmesini teklif ediyoruz. Döner Sermaye İşletmesi Merkez Müdürlüğünün hukuk
hizmetlerinin yürütülmesiyle avukatlık vekâlet ücretlerinin ödenmesinde
26/9/2011 tarihli ve 659 sayılı Genel Bütçe Kapsamında Kamu İdareleri ve Özel
Bütçeli İdarelerde Hukuk Hizmetlerinin Yürütülmesine İlişkin Kanun Hükmünde
Kararname hükümleri uygulanır maddesi.
Yani, 659 sayılı Genel Bütçe Kapsamındaki Kanun
Teklifi’nde belirtilmeyen Döner Sermaye Kanunu’ndaki bu hükümler işletilerek,
burada o kurumda çalışan avukatların bazı haklardan faydalanabilmesini teklif
ediyoruz Tanju Bey, siz de avukat olarak meslektaşlarınızla ilgili bu konuyu
iyi bilirsiniz. Bu sayede, açıkçası, Türkiye genelindeki bütün kurumlarda
yaşanan bazı sıkıntıların giderilmesini bu manada öneriyoruz. Tabii, bu
önerimiz, benim şahsî önerim, çeşitli milletvekili arkadaşlarım tarafından da
bu noktada destekleniyor ama Genel Kurulun takdiriyle neticelenmiş olacak. 
Ben sözü çok fazla uzatmak istemiyorum çünkü tek
maddelik bir değişiklik bu ve bu tek maddelik değişiklikle birlikte eğer Genel
Kurul takdir ederse değişikliğin gündeme alınmasını bu vesileyle teklif etmiş
oluyorum. 
Bolu açısından geçtiğimiz haftada bazı
üzücü vefatlar söz konusu oldu, bunu da buradan belirtmek istiyorum çünkü
“Boluspor fırtınası” olarak bilinen ve şanlı Boluspor forması yanında gerek
Ümit Millî Takımı gerekse de A Millî Takım formasını taşıyan Çetiner Erdoğan
vefat etti. Kendisine Allah’tan rahmet diliyorum. Gene, Şoförler Odası
Başkanımız Sayın Nihat Alpat Öztürk ve Yukarı Çarşı esnaflarından Adnan Varlık
da vefat ettiler bu hafta. Bolu için önemli şahsiyetlerdi. Allah’tan rahmet
diliyorum, kalanlarına sabırlar diliyorum. 
Bu vesileyle Genel Kurulu saygıyla selamlıyorum.
(AK PARTİ sıralarından alkışlar)
TANJU ÖZCAN (Bolu) – “Ret” oyu kullanacaklar. 
LEVENT GÖK (Ankara) – Ali Bey, biz kabul
ediyoruz.
BAŞKAN – Teşekkür ederiz Sayın Ercoşkun. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
TANJU ÖZCAN (Bolu) – Bu nasıl iş?
LEVENT GÖK (Ankara) – Sayın Başkanım, çok ibretlik. 
TANJU ÖZCAN (Bolu) – Ali Bey’e bir güvensizlik mi var
arkadaşlar? 
ALİ ERCOŞKUN (Bolu) – Yok, alakası yok, demokrasinin
gereği. 
IV.- AÇIKLAMALAR (Devam)
23.- Ankara Milletvekili Levent Gök’ün,
Bolu Milletvekili Ali Ercoşkun’un doğrudan gündeme alınma önergesini AK PARTİ
Grubunun reddetmesine ilişkin açıklaması
LEVENT GÖK (Ankara) – Sayın Başkanım, İç Tüzük’e göre
değerlendirme yapan arkadaşımız, AK PARTİ Grubuna mensup bir milletvekili
arkadaşımız. Getirdiği konuyu biz de uygun gördük, kanun teklifinin
görüşülmesi, sıraya alınması bakımından Cumhuriyet Halk Partisi olarak
destekledik ama AK PARTİ Grubuna mensup bir arkadaşımızın verdiği kanun teklifine
AK PARTİ Grubunun “hayır” demesini anlamış değiliz; bu nasıl bir iştir, ne
oluyor? 
BAŞKAN - Sayın Bostancı izah edecek sanırım. 
24.- Amasya Milletvekili Mehmet Naci
Bostancı’nın, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, Sayın
Levent Gök’e ve kafası karışık olan arkadaşlar varsa onlara açıklamak için ve
kayıtlara geçmesi için söz aldım. 
İç Tüzük 37’ye göre, milletvekilleri kanun teklifinde
bulunabiliyorlar. Bizim yaklaşımımız, bu tip tekliflerin komisyonlarda müzakere
edilmesi ve Mecliste grubu bulunan bütün parti sözcülerinin müzakereleri
neticesinde tekemmül ederek Meclise gelmesi istikametinde. Daha çok, burada
yaşanan, 37 marifetiyle kıymetli vekillerimizin sözlerini ve tekliflerini
kamuoyuna duyurmasıdır. Sağlıklı kanun yapma tekniği bakımından komisyonlardan
geçmesini gerekli gördüğümüz için kategorik olarak 37’ye karşıyız. 
Teşekkürler.
BAŞKAN – Peki. 
Sayın Gök…
LEVENT GÖK (Ankara) – Efendim, Sayın Naci Bostancı
konuşurken “Kafası karışık.” gibi bir söz etti, sataşmadan dolayı söz
istiyorum.
MEHMET NACİ BOSTANCI (Amasya) – Hiçbir sataşma yok.
Sayın Başkanım, hiçbir sataşma yok. “Ne olduğunu anlayamadık…”
LEVENT GÖK (Ankara) – Sayın Başkanım, benim kafam çok
berrak, ben ne dediğimi biliyorum. 
MEHMET NACİ BOSTANCI (Amasya) – Ama “Anlayamadım.”
dedi, ben de anlatmak için dedim.
LEVENT GÖK (Ankara) – Üzüldüm yani bu açıklamadan
dolayı. 
BAŞKAN – Sayın Gök, burada bir sataşma yok ama. 
MEHMET NACİ BOSTANCI (Amasya) – Hiçbir sataşma yok.
LEVENT GÖK (Ankara) – Ama efendim, “Kafası karışık.”
demek suretiyle yani benim anlattığımın gerçek olmadığını ifade etmeye
çalışıyor. 
BAŞKAN – Size yerinizden…
LEVENT GÖK (Ankara) – Sayın Başkanım, bu, ciddi bir
sataşma. Bir Grup Başkan Vekili olarak sataşmadan dolayı söz istiyorum Sayın
Başkanım.
MEHMET NACİ BOSTANCI (Amasya) – Sayın Başkanım, hiçbir
sataşma yok. “Anlayamadım.” dedi, ben de anlamasına katkı yapmak için dedim, ne
var bunda? 
LEVENT GÖK (Ankara) – Ama benim kafam karışık değil ki.

Lütfen, efendim, ciddi bir sataşma. 
MEHMET NACİ BOSTANCI (Amasya) – Bu kadar yüksek bir
alınganlık düzeyi olmaz.
LEVENT GÖK (Ankara) – Bu, bir alınganlığın ötesinde;
“Kafası karışık.”, “Ne söylediğini bilmeyen.” anlamına gelir. 
BAŞKAN – Buyurun Sayın Gök. (CHP sıralarından alkışlar)

V.- SATAŞMALARA İLİŞKİN KONUŞMALAR (Devam)
3.- Ankara Milletvekili Levent Gök’ün,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; biz konuşurken ne söylediğimizi biliyoruz, ne anlattığımızı
biliyoruz ama kafası karışık olan, AK PARTİ Grubu. İç Tüzük değişikliği
yaparken 37’nci maddede dediniz ki: “Her hafta bir siyasi partinin bir
milletvekilinin verdiği kanun teklifi görüşülsün.” Peki, sizlerin oylarıyla
geçti. Şimdi bir AK PARTİ milletvekilinin hukukunu savunmak da bize düştü. Yani
böyle bir garip tecelli de herhâlde ilk defa Mecliste oluyor. Ama biz,
biliyorsunuz, yürüyüş yaptık -“hak” “hukuk” “adalet” derken- o sadece
Cumhuriyet Halk Partisinin yürüyüşü değildi, Cumhuriyet Halk Partisi tüm herkes
için yürümüştü. Şimdi de Bolu Milletvekilimiz Sayın Ali Ercoşkun’un hislerine
tercüman oluyorum değerli arkadaşlarım. 
ALİ ERCOŞKUN (Bolu) – Yok, öyle bir şey yok.
LEVENT GÖK (Devamla) – Biz bir muhalefet partisi olarak
AK PARTİ Grubuna mensup bir arkadaşımızın verdiği kanun teklifinin öne
alınmasını kabul ediyoruz. Yani Cumhuriyet Halk Partisinin böyle bir kafa
karışıklığı söz konusu değil, tam tersine, arkadaşımızı destekliyoruz. Uygun
bir öneri getirdi öne alalım görüşelim bunu. Yani asıl böyle bir kafa
karışıklığı AKP Grubunda var, Sayın Naci Bostancı’da var. Ben de size
sataşıyorum, herhâlde siz de bana cevap verirsiniz. Bir AK PARTİ’li
milletvekilinin verdiği kanun teklifine “hayır” oyu veren AK PARTİ Grubunun bu
durumunu anlamak da mümkün değildir. 
Şimdi, yani bir milletvekili ne yapacak değerli
arkadaşlarım? Milletvekiline diyorsunuz ki siz: “Bundan sonra kanun teklifi
vermeyin. Komisyonlardan geçsin, Hükûmetten gelsin.” E, milletvekili ne?
Değerli arkadaşlarım, AK PARTİ Grubunda bir milletvekili bir kanun teklifi
veremeyecek mi? Yani yazıktır, günahtır. Milletvekillerinin böyle seviyesini
yerlerde süründürmenin bir âlemi var mı? Biz AK PARTİ Grubunun bu tutumunun
kayıtlara geçmesini istiyoruz Sayın Başkanım. Böyle bir tablo kabul edilebilir
değildir, kendi milletvekilinin verdiği bir kanun teklifini dahi içine
sindiremeyen bir AK PARTİ Grubunun Türkiye'ye vereceği hiçbir hizmet de yoktur.
Hepinizi saygıyla selamlarım. (CHP sıralarından
alkışlar) 
BAŞKAN – Teşekkürler Sayın Gök.
MEHMET NACİ BOSTANCI (Amasya) – Sayın Başkan…
LEVENT GÖK (Ankara) – Ben sataştım efendim, Naci Bey'e
sataştım.
ALİ ERCOŞKUN (Bolu) – Sayın Başkan…
TANJU ÖZCAN (Bolu) – Sayın Başkan…
BAŞKAN – Sayın Coşkun, Sayın Bostancı…
Sayın Özcan, hayırdır?
TANJU ÖZCAN (Bolu) – Efendim, müsaade ederseniz,
kayıtlara geçmesi açısından söylemek istiyorum.
Ben de Bolu Milletvekiliyim. Bolu Milletvekilimiz Sayın
Ali Ercoşkun’un kanun teklifinin kendi partili milletvekilleri tarafından
reddedilmesinden sonra telefonlarımız susmuyor. Ben kayıtlara geçmesi açısından
söylüyorum: Bolu Milletvekili Sayın Ali Ercoşkun’u kutluyorum. Ben de bir Bolu
Milletvekili olarak bu kanun teklifine destek verdim, kendisini yarı yolda
bırakan AK PARTİ Grubunu da huzurunuzda kınıyorum efendim. (CHP sıralarından
“Bravo” sesleri, alkışlar) 
BAŞKAN – Sayın Bostancı…
MEHMET NACİ BOSTANCI (Amasya) – Sayın Levent Gök’ün
sataşma olarak addettiği aynı kategoride söz istiyorum efendim. “Kafa
karışıklığı.” 
LEVENT GÖK (Ankara) – Sataştım Sayın Başkanım,
sataştım, resmen sataştım. Kabul ediyorum.
BAŞKAN – Sayın Ercoşkun, siz…
ALİ ERCOŞKUN (Bolu) – Sayın Başkanım, ben sadece
kayıtlara geçmesi için söylüyorum.
BAŞKAN – Buyurun, önce sizi dinleyelim.
Sayın Bostancı, bir saniye.
ALİ ERCOŞKUN (Bolu) – Benim vermiş olduğum kanun
teklifi grubumuz tarafından reddedilmiş değildir, sadece öne alınması
reddedilmiştir. 
BAŞKAN – Peki, teşekkürler. 
Sayın Bostancı, buyurun.
4.- Amasya Milletvekili Mehmet Naci
Bostancı’nın, Ankara Milletvekili Levent Gök’ün sataşma nedeniyle yaptığı
konuşması sırasında şahsına sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; burada yaptığımız
işin gerçek anlamını görmek gerekir. Ali Bey biraz önce ifade etti. Biz teklifi
reddetmedik, gündeme alınmasını kabul etmedik. 
LEVENT
GÖK (Ankara) – Teklif nerede görüşülecek? 
MEHMET
NACİ BOSTANCI (Devamla) – Milletvekilleri elbette kanun teklifi verirler, yeri
ve zamanı geldiğinde uygun görüşmeler yapılarak… Bu işin bir mutfağı vardır,
Levent Bey o mutfakta da çok çalışmıştır, bilir. Dolayısıyla o mutfak
çalışmaları çerçevesinde bütün bu teklifler zaten milletvekilleri marifetiyle
gelir. 
Şimdi
Sayın Gök, AK PARTİ’li bir milletvekilinin hakkını hukukunu korumak için söz
aldığını söyledi, gözlerimizi yaşarttı. Esasen, sanki AK PARTİ’li
milletvekilinin hakkını koruyormuş gibi yaparak bunun üzerinden CHP’nin
propagandasını yaptı.
ERTUĞRUL
KÜRKCÜ (İzmir) – E herhâlde siyaset budur yani.
MEHMET
NACİ BOSTANCI (Devamla) – Zaten sizler de gördünüz, burada siyasi pozisyondan,
o propaganda dilinden bağımsız bir hak, hukuk ve adalet arama tarzındaki bir
dile şahsen ben rastlamadım. Buradaki arkadaşların kendileri de Sayın Gök’ün
sözlerinin hangi bağlama oturduğunu gayet iyi takdir ederler. 
Bizim
yaklaşımımız şu: Bu işler komisyonlarda görüşülürse kolektif bir şekilde çok
daha iyi bir tarzda tekemmül eder ve neticede o şekilde işler yürür. Elbette
arkadaşlarımız yine kanun teklifleri vereceklerdir. Öyle milletvekillerinin
-hangi partiden olursa olsun- herhangi bir şekilde itibarlarının, iş yapma,
görev yapma yollarının yerlerde sürünmesi diye bir durum da söz konusu
değildir. Bunları açıklamak için söz aldım. 
Saygılar
sunuyorum. (AK PARTİ sıralarından alkışlar) 
BAŞKAN
– Teşekkürler Sayın Bostancı.
LEVENT
GÖK (Ankara) – Sayın Başkan…
BAŞKAN
– Buyurun Sayın Gök. 
LEVENT
GÖK (Ankara) – Sayın Başkan, tekrar kayıtlara geçsin.
Sayın
Bostancı şöyle ifade ediyor: “Biz kanun teklifini reddetmedik, gündeme
alınmasını reddettik.” Yani kanun teklifinin görüşmesi nasıl gündeme alınacak?
Yani bu teklif, sayın milletvekilinin verdiği teklifin elbette gündeme alınması
için kabul edilmesi gerekiyor. Yani dolayısıyla siz onu baştan bloke ediyorsunuz,
baştan reddediyorsunuz. Yani burada birbirimizi hiç kandırmaya gerek yoktur.
Ben AK PARTİ Grubunun bu tutumunun da Türkiye’ye ibretlik bir vakıa olarak
geçtiğini tekrar kayıtlar altına aldırıyorum efendim. 
Sağ
olun. (CHP sıralarından alkışlar) 
BAŞKAN
– Peki, teşekkürler Sayın Gök.
Sayın
milletvekilleri, birleşime on beş dakika ara veriyorum ve grup başkan
vekillerini arkaya davet ediyorum.
Kapanma
Saati: 17.51
DÖRDÜNCÜ OTURUM
Açılma Saati: 18.11
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN – Sayın
milletvekilleri, Türkiye Büyük Millet Meclisinin 12’nci Birleşiminin Dördüncü
Oturumunu açıyorum.
Alınan karar gereğince, sözlü soru önergeleri ile diğer
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sıraya alınan Helal Akreditasyon Kurumu Kuruluş
ve Görevleri Hakkında Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine başlayacağız.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Helal Akreditasyon Kurumu Kuruluş ve
Görevleri Hakkında Kanun Tasarısı (1/886) ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (S. Sayısı: 501)
BAŞKAN - Komisyon? Yok.
Ertelenmiştir. 
2’nci sıraya alınan Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124) (x)
BAŞKAN - Komisyon ve Hükûmet? Burada.
Komisyon Raporu 124 sıra sayısıyla bastırılıp
dağıtılmıştır.
Şimdi, tasarının tümü üzerinde görüşmelere
başlayacağız.
Gruplar adına ilk söz, Milliyetçi Hareket Partisi Grubu
adına Antalya Milletvekili Sayın Mehmet Günal’a aittir.
Sayın Günal, buyurun. (MHP sıralarından alkışlar) 
Süreniz yirmi dakika.
MHP GRUBU ADINA MEHMET GÜNAL (Antalya) – Sayın
milletvekilleri, hepinizi saygıyla selamlıyorum.
Milliyetçi Hareket Partisi olarak, Türkiye'nin içinden
geçtiği bu kritik süreçte, bugün de anlaşmasını imzaladığımız ülkelerle olan
ilişkilerimize ilave olarak terörle mücadele ve dış politika konusundaki
tutumumuz bellidir. Ben bu anlaşma vesilesiyle bu hususların altını bir kez
daha çizerek sizlerle bu meselelere bakışımızı paylaşmak istiyorum. Biz çünkü
hep “Önce ülkem ve milletim, sonra partim, sonra ben.” anlayışı içerisinde bu
meselelere yaklaşıyoruz. 
Kamuoyunda son günlerde yaşanan gelişmelere ilişkin bazı
tartışmalar yaşanmakta, bazı öneriler getirilmekte, ancak bu çerçeveden
bakılmadığı zaman gelişmeleri anlamlandırmak ve anlamak mümkün olmamaktadır.
Özellikle içinde bulunduğumuz süreçte, Türkiye'nin değişik bölgelerde
sıkıştırılması, sadece Irak ve Kerkük’teki korsan referandum süreci değil,
Suriye’de yaşananlar, bütün vesayet savaşları çerçevesinde terör örgütlerinin
üzerimize gönderilmesi, geçtiğimiz süreçte yaşadığımız FETÖ darbe teşebbüsünden
sonra Türkiye'nin daha kritik bir konuma gelmesine neden olmuştur. Bu kapsamda,
son günlerde yine başka bir husus, Yunanistan cephesinde adalarla ilgili
yaşanan gelişmeler, Kıbrıs meselesindeki gelişmeler dikkatimizi çeken
hususlardır. Bu nedenle, Milliyetçi Hareket Partisi olarak, içinden geçtiğimiz
bu süreçte Türkiye Cumhuriyeti devletine ve güvenlik güçlerimize dış politika
ve terörle mücadele konusundaki desteğimizi sürdürmeye devam edeceğimizi baştan
belirtmek istiyorum. 
Sayın Genel Başkanımız bugünkü grup konuşmasında da
açık bir şekilde belirtti ve özellikle Kerkük’teki gelişmeler, bundan sonra
izlenmesi gereken yolla ilgili de somut önerilerde bulundu. Gerçekten de son
dönemde her taraftan sıkıştırılan ülkemiz, Kerkük’teki korsan referandum
teşebbüsü sonrasında biraz daha, Batı’dan da, yine dediğim gibi, sıkıştırılmaya
başlandı. “Bunu kabul etmemiz mümkün değildir.” dedik. Şimdi gelinen noktada
yeni bir statünün oluşturulmaya çalışıldığı görülüyor. Televizyon
programlarında izliyoruz, değişik yorumcular, siyasetçiler Kerkük’ün statüsüyle
ilgili önerilerde bulunuyorlar. Bazen de gariptir ki yüzde paylaşımlarla
yaklaşımları ortaya koyan siyasiler var.
Şimdi, buradan çıkan sonuç… Şöyle bir şey öneriyorlar
veya bir yerlerde bir proje pişiriliyor. Kimisi “yüzde 32” diyor, kimisi “yüzde
33” diyor, “3’e bölelim, 4’e bölelim.” gibi bir şey söylüyorlar. Arkadaşlar, bu
oranların bu şekliyle tartışılması mevcut fiilî durumun resmiyete
dönüştürülmesi önerisidir. Bizim önce, Kerkük’ün geçmişteki statüsüne uygun
hâle getirilmesi yani 2003’teki müdahaleden… Hatta daha önce, 1991 sonrası tapu
kayıtlarının, oradaki nüfus kayıtlarının yakıldığını biliyoruz. 
Şimdi, bu fiilî durumda “Herkesin aldığı alanı,
oturalım, paylaşalım. Buradan IŞİD’i kovduk, peşmergeler çıktı.” demek doğru
bir yaklaşım değildir. Çünkü oralar geçmişten bugüne Türkmen yurdudur. Bunu
yeniden söylememize gerek yok, nüfus kayıtlarında var, arşivlerde var,
uluslararası raporlarda var, elçiliklerin kendi merkezlerine gönderdikleri
raporlarda var. Yani neredeyse tamamına yakını Türkmen yurdu olan yerin statüsünü
belirlerken böyle afaki oranlarla “Bunu kabul edelim.” veya “Görüşelim.” demek
doğru değildir. Dolayısıyla…
TANJU ÖZCAN (Bolu) – Anlatmıyor musunuz bunlara?
MEHMET GÜNAL (Devamla) – Bunları söylüyoruz, bugün de
somut olarak önerdik. Tanju Bey, size de söylüyorum. Yani geçen gün Öztürk
Bey’le de televizyondaydık, ona da söyledim. Sayın Davutoğlu’na da söylüyoruz,
Sayın Öztürk Yılmaz’a da söylüyoruz; soruyorsan açıkça söyleyeyim, ikisine de
söyledik. 
TANJU ÖZCAN (Bolu) – Hayret yani…
MEHMET GÜNAL (Devamla) – Niye? Birisi “Yüzde 33’e
bölelim, 3 tane.” dedi, birisi “Yüzde 32’ye bölelim.” dedi. Derdimiz isim veya
görüş tartışmak değil, Türkiye’nin bu dış politikasında, hep birlikte, siz de
dâhil olmak üzere… Onun için isim vermeden konuşuyorum arkadaşlar. 
Burada bu statünün kabulü doğru değildir. Önce nüfus ve
tapu kayıtlarıyla ilgili hususların düzeltilmesi… Bunun için de net bir şekilde
Sayın Genel Başkanımız bugün önerilerde bulundu; burada bir komisyon
kurulmasını, nüfustaki kayıtlarla ilgili geçmişe dönük incelemelerin
yapılmasını, Kerkük’ten sürülenlerin, Türkmen yurtlarından sürülenlerin tekrar
oraya yerleştirilmesini, normalleşme sonrasında bunun yaşanmasını söyledi. Ki
2007’de bunların zaten… Şu andaki mevcut Irak Anayasası’na göre de, Merkezî
Hükûmetin yaptığı düzenlemeye göre de çoktan yapılması lazımdı bunun. Korsan
referandumdan önce de söyledik. 2007’ye kadar bunların yapılması, nüfus
hareketlerinin düzenlenmesi gerekiyordu; tam tersi oldu, oradaki Türkmenler
sürüldü ve yerleştirildi. 
Onun için, burada derdimiz filanca şunu söyledi, bunu
söyledi demek değil, bugün bu konuya dikkat çekmek ve burada dikkatli olunması
gerektiğini hem Hükûmet yetkililerine hem devlet birimlerine hem de bütün
siyasi kurumlara söylüyoruz. Burada eski usule dönülmeden, normalleşme
sağlanmadan ve o kayıtlar düzenlenmeden fiilî durumun görüşülerek
kabullenilmesi doğru değildir diyoruz özet olarak ve bu konuda da dikkatli
olmamız gerekiyor.
TANJU ÖZCAN (Bolu) - Sen partiye bir şey söylemedin ki,
bana söyledin.
MEHMET GÜNAL (Devamla) - Şimdi, buradaki statü sorunu
süreç içerisinde yeniden tartışılır ama bu normalleşme sağlanmadan tartışılmaz.
Birtakım şeyler yapılabilir, diplomatik yollarla görüşmeler yapılabilir.
Merkezî Hükûmetle daha önce yapılan görüşmeler var, yeniden bu köşeye
sıkışmışlıktan kurtulup yeni bir sürecin başlaması gerekir. Tabii, burada,
bütün unsurların; Kürtlerin, Türkmenlerin, Arapların, Süryanilerin, kim varsa
haklarının korunması, adil bir çözüm bulunması gerekir ama mevcut durumu
kabullenmek doğru değildir değerli arkadaşlar. 
Suriye konusunda da burada yaşanan çatışmalar devam
ediyor. Zaman zaman, maalesef, özellikle stratejik ortağımız olduğunu söyleyen
ve müttefiklik sözlerini sıkça gündeme getiren Amerika Birleşik Devletleri’nden
ve bazı Batılı müttefiklerimizden ağza alınmayacak şeyler duyuyoruz. Zaman
zaman biraz çevirip toparlamaya çalışıyorlar, tevil ediyorlar ama bugün
geldiğimiz noktada, maalesef, realiteye baktığımız zaman, bir anda IŞİD diye
bir şey çıkıyor, sonra yerleşiyor; arkasından oraya PYD/PKK’nın unsurları
geliyor, bir anda tersine dönüyor, bu sefer oradaki birimler elini kolunu
sallayarak gidiyor, diğerleri seyrediyor. Dolayısıyla, bu vesayet savaşlarında
asıl arkadaki güçleri görmemiz lazım. Eğer Amerika Birleşik Devletleri gerçekten
müttefikliği dikkate alıyorsa bunun gereğini yapması lazım. Hem bir taraftan
tırlar dolusu silah vereceksiniz, öbür taraftan gelip “Buradaki referandumu
sadece erteleyin.” diyeceksiniz, “İptal edin.” demeyeceksiniz, sonra da bir
taraftan Amerikan birlikleri geçerken IŞİD seyredecek. Buraya “Demokratik
Suriye Güçleri” adı altında yerleştireceksiniz, sonra da hiçbir şey olmamış
gibi bize diplomatik birtakım yorumlarla, sözcülerin açıklamasıyla yumuşatmaya
çalışacaksınız. Yok vize uygulamasından, başka müeyyidelerden bahsedeceksiniz.
Bunları yeniden bir dikkate almakta fayda var. Eğer böyleyse bizim de oturup
onlarla bu hususları konuşmamız lazım. Müttefiklik hukukuna uygun davranmaları
konusunda gerekli uyarıları yapmak bizim görevimizdir. Buradan da bu hususları
belirtmeyi bir borç biliyoruz.
Değerli arkadaşlar, son haftalarda medyada da birtakım
tartışmalara konu olan Ege adalarıyla ilgili sorunda bazı gelişmeler yaşanıyor.
Türkiye’nin güneydoğudaki birtakım tartışmalarından, Suriye’deki, Irak’taki
içinde bulunduğumuz durumdan faydalanarak Yunanistan’ın silahlı kuvvetler
mensuplarının, Genelkurmay Başkanının, kuvvet komutanlarının, hatta son dönemde
Çipras’ın kendisinin uçağa binerek oradaki tahriklere devam ettiğini görüyoruz.
Maalesef, Amerika Birleşik Devletleri ziyaretinden sonra onların da bunları
şımartarak F16’ların modernizasyonu ve yeni F16’ların Yunanistan’a verilmesi
konusunda bir karar aldıklarını da izledik. Şu işe bakın ki bir taraftan ipotek
altına alınmış olan Yunanistan bile -Avrupa’ya ekonomisini bırakmış, borç
batağı içerisinde- Ege’de bayrak gösterip bizi tahrik etmeye, “Başka bir cephe
şu anda açılmaz.” diye düşünerek, buralarda fiilî durum yaratmaya çalışıyor.
Kıbrıs’ta yaşananlardan sonra burada Yunanistan’la ilgili gelişmeler konusunda da
Amerika Birleşik Devletleri’yle yeniden bu hususların görüşülmesinin, NATO
kapsamında da bunların değerlendirilmesinin doğru olacağını düşünüyoruz. Çünkü,
burada bir oldubittiye yol açılırsa ve bunlara gerekli tepkiler gösterilmezse
fiilî duruma dönüşüyor ve o adalara şu anda sivil yerleşimler sağlanıyor ve her
seferinde de tatbikat adı altında oralardan bazı görüntüleri, hatta
Yunanistan’ın Genelkurmay Başkanlığı dâhil resmî web sitesinde paylaşarak
bunları bize dayatmaya çalışıyor. 
Türk milleti bunların üstesinden gelecek güçtedir, biz
Türk Silahlı Kuvvetlerimize güveniyoruz. Onların yıpratılmasına da asla müsaade
edilmemesi gerektiğini… Hele böylesine hassas birkaç cephede birden mücadele
verilirken, bir taraftan terörle mücadele, bir taraftan Suriye’de operasyonun
devam etmesi, sonrasında Irak’ta yaşanan gelişmelere baktığımız zaman, bu
hususları, toptancı bir yaklaşımla, millî bir dış politika çerçevesinde ele
almak gerektiğini düşünüyoruz. 
İnşallah, bu konularda Amerika Birleşik Devletleri de
tutumunu gözden geçirir. Yapılacak çalışmalarda eğer Türkiye’yle uzun süreli
bir ilişki içerisinde olmak istiyorlarsa bu ikircikli tutumu bırakıp, samimi
bir şekilde oturup görüşmelerinde fayda vardır, aksi takdirde sadece vize
yaptırımlarıyla falan bu işlerin çözülmesi mümkün değildir. Öncelikle bunları
hatırlatmak gerekir ama onların pek niyeti yok gibi görünüyor; önceki gün
yapılan açıklamalar, Büyükelçiliğin açıklamaları… Bugün Sayın Genel Başkanımız
net bir şekilde, biraz da ironik bir şekilde bu konulara değindi. Bizlere
düşen, burada bu tip çalışmalarda kamuoyunu aydınlatmak, Türkiye’nin çıkarları
için hep birlikte -iktidarıyla muhalefetiyle- hareket etmektir, eğer bir duruş
gerekiyorsa onu da göstermeye hazırız diyoruz. İnşallah, bundan sonraki
çalışmalarda bunlar dikkate alınır, topyekûn bir millî politika izlemek üzere
Meclisimiz bu konularda bilgilendirilir ve ortak bir tutum geliştirilir
diyorum. 
Bizim de Milliyetçi Hareket Partisi olarak, bu üslup,
bu tutum sürdürüldüğü sürece, terörle mücadele edildiği sürece ve Türkiye’nin
çıkarları için mücadele edildiği sürece destek olmaya devam edeceğimizi
söylüyorum. 
Anlaşmanın hayırlı olmasını diliyor, hepinize saygılar
sunuyorum. (MHP sıralarından alkışlar) 
BAŞKAN – Teşekkür ederiz Sayın Günal. 
Buyurunuz.
TANJU ÖZCAN (Bolu) – Sayın Başkanım, hatip konuşmasında
ismimi zikrederek Kerkük konusunda kafamızın karışık olduğunu söylemiştir.
Sataşmadan dolayı söz istiyorum. 
MEHMET GÜNAL (Antalya) – O demindi, ben söylemedim, onu
başkası söylemişti. 
TANJU ÖZCAN (Bolu) – Hatip ismimi de zikrederek bunu
söylemiştir. 
BAŞKAN – Peki, buyurun. (CHP sıralarından alkışlar) 
MEHMET GÜNAL (Antalya) – Sayın Başkanım, ben öyle bir
şey söylemedim. 
BAŞKAN – Bir açıklasın bakalım. 
MEHMET GÜNAL (Antalya) – Hayır, “kafa karışıklığı” diye
bir şey söylemedim yani öyle bir şey söylemedim. İsim sordu, ben de “Öztürk
Yılmaz” dedim. 
V.- SATAŞMALARA İLİŞKİN KONUŞMALAR (Devam)
5.- Bolu Milletvekili Tanju Özcan’ın,
Antalya Milletvekili Mehmet Günal’ın 124 sıra sayılı Kanun Tasarısı’nın tümü
üzerinde MHP Grubu adına yaptığı konuşması sırasında şahsına sataşması
nedeniyle konuşması
TANJU ÖZCAN (Bolu) – Sayın Başkan, değerli
milletvekilleri; değerli hatip -ki kendisini çok sever, sayarım- Kerkük’le
ilgili benim itiraz etmediğim değerlendirmelerini sıralarken bana da bulunduğum
yerden Kerkük konusunda bizlerin de kafasının karışık olduğunu söyledi. Şunu
Genel Kurulun bilmesi gerekiyor: Herhâlde Kerkük konusunda, Irak konusunda,
Orta Doğu politikaları konusunda kafası karışık olmayan tek parti biziz. (CHP
sıralarından alkışlar) Biz öteden beri söylüyoruz, hem Suriye’nin hem Irak’ın
toprak bütünlüğünden yana olduğumuzu ifade ediyoruz, Irak’ın ve Suriye’nin
bölünmemesi gerektiğini ifade ediyoruz, bunu her ortamda paylaşıyoruz ama
değerli hatip bunu söylerken ben aslında değerli hatibin kafasının karışık
olduğunu düşünüyorum. Neden bunu söylüyorum? Çünkü son zamanlarda hemen hemen
her politikasına destek verdiği AK PARTİ’nin Orta Doğu ve Irak politikaları
konusunda başından itibaren tutarsız eylem ve söylemler içerisinde olduğunu hep
birlikte görüyoruz. 
Değerli Hatip, bunlar, daha yakın zamana kadar Orta
Doğu’yu bu hâle getiren, Irak’ı ve Suriye’yi bu hâle getiren Büyük Orta Doğu
Projesi’nin eş başkanı olduklarını açıkça ifade eden parti; bunu defalarca
Genel Başkanları söyledi. Şu anda da Irak ve Suriye konusunda yine kafaları
karışık; ne yaptıklarını bilmiyorlar, ne yapmaları gerektiğini de bilmiyorlar. 
ERKAN AYDIN (Bursa) – Kandırılıyorlar. 
TANJU ÖZCAN (Devamla) – Artık son zamanlarda ne
söylediklerini de bilmiyorlar. Eminim sizi de en az benim kadar rencide
etmiştir Sayın Cumhurbaşkanının “Türkçülük yapmayın.” şeklindeki eleştirisi. 
Genel Kurulu saygıyla selamlıyorum. (CHP sıralarından
alkışlar) 
BAŞKAN – Teşekkür ederiz. 
MEHMET GÜNAL (Antalya) – Sayın Başkan…
BAŞKAN – Sayın Günal… 
MEHMET GÜNAL (Antalya) – Sayın Başkanım, müsaade
ederseniz düzelteyim çünkü her tarafı yanlış oldu. Yani aslında ben demedim ama
çok kısa… 
BAŞKAN – Buyurun, buyurun, hiç açıklama yapmanıza gerek
yok, sataştı. 
Buyurun. 
6.- Antalya Milletvekili Mehmet Günal’ın,
Bolu Milletvekili Tanju Özcan’ın sataşma nedeniyle yaptığı konuşması sırasında
şahsına ve Milliyetçi Hareket Partisine sataşması nedeniyle konuşması
MEHMET GÜNAL (Antalya) – Teşekkür ederim. 
Galiba konuşma ihtiyacı hissetti Tanju Bey, onun için…
Ben ona hiçbir şey söylemedim, baştan bir kere söyleyeyim. Sadece sordu, “İsim
söyle.” dedi, ben de iki tane isim verdim. 
Şimdi söylüyorum bir daha, “Kafa karışık.” falan
demedim; çok net, kafanız karışık değil. Öztürk Bey “Yüzde 32, 32, 32 bölelim;
yüzde 4’ünü de Hristiyanlara verelim.” dedi, benim de olduğum televizyon
programında söyledi. Benim öbür söylediğim de, Sayın Ahmet Davutoğlu da -onu da
söylüyorum- “Yüzde 33, 33, 33 bölelim.” dedi. Ben de diyorum ki: Böyle bir şey
kabul edilemez. 
“Bu kafa karışıklığı.” falan demedim, doğrudan
söylüyorum. “Böyle bir şey kabul edilemez çünkü bu, mevcut statünün kabulüdür.”
dedim. Siz sorunca söyledim. “Ben isimleri önemsemiyorum.” dedim. Niye? Burada
bir şey var, eğer bir proje varsa, dışarının projesi, bunu kim seslendirirse
seslendirsin biz buna karşı çıkarız. Niye? Çünkü o zaman “Bu yaşanan fiilî
durum. Efendim, işte, geriye doğru Barzani kaçıyor. Yok, Talabani gitti, bilmem
ne oldu.” deyip bizi fiilî bir şeye razı ediyorlar demektir. Bunu kim söylerse
biz buna karşı çıkarız. Dolayısıyla, ben söylemedim, siz sorunca “Sizin
partiden de var.” deyip Öztürk Bey’in adını… “Kafa karışık” falan demedim,
kafası netti. Ha, sordum ben de “Bunu kabul mü edeceğiz?” “Hayır.” dedi. Onun üzerine
televizyonda tartışmayı kestik. 
Şunu söylüyorum: Bunun kabul edilebilir olmadığını
hepimizin savunması lazım; Türkmenlerin statüsü orada yeniden belirlenip nüfus
hareketleri düzeltilmeden, normalleşme sağlanmadan, tapu kayıtları yerine
getirilip kendi sürüldükleri topraklara yerleştirilmeden Kerkük’te bir statünün
tartışılması doğru değildir diyoruz. Bundan daha net bir görüş olamaz. Ha,
varsa arkadaşların farklı görüşü… Demin sizin de dediğiniz gibi, hemşehriniz,
milletvekiliniz başka bir şey söylüyor, siz söylüyorsunuz, herkes
söyleyebiliyor. Ha, partiniz adına eğer Öztürk Bey’in söylediğinden farklı bir
şey varsa onu dinlemekten memnun olurum. Ben diyorum ki: Partiyle alakası yok
bu işin, bizim partimizin de üstünde millî bir meseledir Kerkük meselesi.
Kerkük Türk yurdudur, oranın normalleşmesi sağlanmadan burada bir statü
tartışılmamalıdır diyorum.
Kafanız karışık değil, çok net, bir daha söylemiş
olayım. 
Teşekkür ederim. (MHP sıralarından alkışlar)
BAŞKAN – Teşekkür ederiz Sayın Günal.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124) (Devam)
BAŞKAN
– Gruplar adına ikinci konuşmacı, Halkların Demokratik Partisi Grubu adına
Adana Milletvekili Sayın Meral Danış Beştaş. (HDP sıralarından alkışlar)
Süreniz
yirmi dakika, buyurun.
HDP
GRUBU ADINA MERAL DANIŞ BEŞTAŞ (Adana) - Sayın Başkan, değerli milletvekilleri;
ben öncelikle, konuşmama başlamadan önce, hâlen cezaevinde rehin tutulan Eş
Genel Başkanımız Selahattin Demirtaş, Figen Yüksekdağ, Abdullah Zeydan, İdris
Baluken, Burcu Çelik, Selma Irmak, Çağlar Demirel, Ferhat Encu ve Gülser
Yıldırım’ı sevgiyle ve saygıyla selamlamak istiyorum. (HDP sıralarından
alkışlar) Üç yüz elli beş gündür özgürlüklerinden yoksunlar, tam üç yüz elli
beş gün; 4 Kasımda bir yılını dolduracak bu arkadaşlarımız. Niye sadece onları
söyledim? Cezaevinde şu anda milletvekili olmayıp yine rehin durumda olan
belediye eş başkanlarını unutmadım tabii. Sevgili Gülten Kışanak’ın, Sevgili
Bekir Kaya’nın, Nurhayat Altun’un, Belkıza Epözdemir’in, Tuncer Bakırhan’ın, 85
belediye eş başkanının da hâlâ cezaevinde olduğunu ve onları da saygıyla ve
sevgiyle selamladığımı buradan ifade etmek istiyorum.
Niye
buradan başladım? Doğrusu, biz arkadaşlarımızı tek bir an unutmadık, unutmamız
asla söz konusu değil. Bir yandan bu 4 Kasım darbesine karşı sözümüzü
söylerken, mücadelemizi yükseltirken diğer yandan da örgütlenmemizi,
çalışmalarımızı, bu faşizm uygulamalarına karşı demokratik siyaseti ilerletmeyi
de bir hedef olarak önümüze koyduk.
Emin
olun şu anda sıralar boş, özellikle iktidar partisi sıraları bomboş. Bu, bugün
mü böyle? Hayır, değil, her zaman böyleydi. Bu bir alışkanlık hâline dönüştü
çünkü Meclisten bir şey beklemediklerinin, buranın sadece istenilen yasaları
çıkaran, istenildiğinde oy veren, tartışmalara dâhil olmayan ve aslında tek
adam rejiminin artık yürürlükte olduğunun aynı zamanda ilanıdır. 4 Kasım bunun
başlangıcıydı. 
4
Kasımdan önceye gidersek, 1 Kasımdı aslında. 1 Kasım Seçimleri Türkiye’de
demokrasiden vazgeçildiğinin ilanıydı. Türkiye tarihinde ilk kez 1 Kasım Seçimi
gibi bir seçim yapıldı. Tek başına iktidar olamayan AK PARTİ, her türlü hukuk
dışı yöntemi kullanarak kendini iktidar yaptırdı ve yeri gelince de “Halk beni
seçti.” diyor. Nasıl seçti, buradan çok tartıştık, çok konuştuk, onu başka konuşmalarımızda
yine ifade edeceğiz ama emin olun ki bugün birçok analizci, birçok bilim
insanı, birçok hukukçu, birçok siyasetçi Halkların Demokratik Partisinin dün
söylediklerinin bugün gerçekleştiğini görüyor, yarın sizler de göreceksiniz.
Biz burada konuşuyoruz, belki dinleyen yok ama halk bizi duyuyor, halk
dinliyor. Biz her felaketi, her olumsuzluğu, her yaşatılanın yarın nelere mal
olacağını buradan dilimiz döndüğünce, süremiz yettiğince ifade etmeye çalıştık.
20 Mayısta dokunulmazlıklar kaldırılınca “Halk iradesine darbe yapıyorsunuz.”
dedik, “Bu Parlamentonun saygınlığı, itibarı ve demokratik ölçüsü kalmaz.”
dedik ve bugün aynen onu yaşıyoruz. Parlamentonun üyeleri eksik, Anayasa
değişikliği yapıldı, oylama yapıldı burada. Hem de burada -geçenlerde ilgimi
çekti- hâlâ stenografların önünde Selahattin Demirtaş’ın resmi var. Figen
Yüksekdağı’ın yok belki, düşürüldü ama tutuklu milletvekillerinin resimleri
var, listede isimleri var, her seferinde okunuyor ve kendileri burada oy
kullanamıyor çünkü rehin durumdalar ve Meclis Başkanı hiçbir beis görmeden, hiç
rahatsız olmadan Eş Genel Başkanımız Sayın Demirtaş’ın mektubuna, talebine
“Sizi yasama dokunulmazlığından alıkoymuyoruz ki, siz katılabilirsiniz.” diyor.
Ya, komik ama komik de değil aynı zamanda, trajik. Dünyadan haberi yok.
Kendisine verilen talimatları harfiyen yerine getireceğim diye kendi bakanıyla,
mevzuatıyla, Meclis İç Tüzük’üyle çelişen bir Meclis Başkanının yazışmalarından
sadece bir örnek.
4
Kasım darbesinden önce de belediyelere kayyum atanmıştı, hatırlarsınız.
Öncesinde başlayan ve sonrasında devam eden bir süreç vardı. Kürdistan
illerinde DBP’nin, Demokratik Bölgeler Partisinin 85 belediyesine -çok az sayı
kaldı- kayyum atandı. Kayyumu buraya getirdi iktidar partisi, geçmedi. Tepki
karşısında “Biz geri çekiyoruz.” dediler ama götürüp kanun hükmünde
kararnameyle kayyum sistemini getirdiler ve belediyelere kayyum atamakla
yetinmediler, belediye eş başkanlarının tümünü siyasi sebeplerle, kendi
ajandalarına uygun olarak cezaevine kapattılar. Ne oldu? Halk iradesi bir
yandan yerel yönetimlerde tasfiye edildi, bir yandan genel seçimler sonucu
Parlamentoya gelen milletvekillerinin önce tutuklanması, sonra yargılanması,
sonra da milletvekilliklerinin düşürülmesi süreci harfiyen yol haritasına göre
işletiliyor.
Peki,
niye sadece HDP milletvekilleri? Şu anda Enis Berberoğlu’nu atlayamıyorum
tabii, kendisi de hâlâ cezaevinde, sonrasında alındı. Ama biz bunu da
söylemiştik ve “Söylemiştik.” demekten de hayâ ediyoruz gerçekten. Bugünlerin
geleceğini görüyorduk. HDP milletvekillerinin dosya sayıları son bir ay içinde,
tartışmalarla birlikte, yüzde 500 oranında artırıldı. Savcılıklara talimatlar
verildi, illere talimatlar verildi, son gün fezlekelerimiz geldi, son gün. Hem
de nasıl fezlekeler? Hepsi muhalefet etmek suçu, iktidara söz söylemek,
iktidarı eleştirmek, iktidarın yanlışlarını söylemek, ezberleri bozacak
açıklamalarda bulunmak. Biz buraya iktidarı alkışlamaya gelmedik, biz buraya
yanlışların altına imza koymaya gelmedik. Halk bizi seçtiğinde, biz gerçekten
ülkenin demokratikleşmesi, hak ve özgürlüklerin tesisi ve Türkiye'de herkesin
barış ve huzur içinde yaşayabileceği bir Türkiye için geldik. Gerçekleri
söylemekten kaçınırsak kendimize olan saygımızı yitiririz, biz, biz olmaktan
çıkarız. HDP, tam da bu. Diğer partilerin fezlekeleri gelmedi, onlara yeni
fezlekeler gelmedi. 
Bu
istatistikleri burada okuduğum için bir daha okumayacağım. Niye? Bir tek suç
işleyen -tırnak içinde tabii- HDP'ye mensup milletvekilleri mi? Biz, suç filan
işlemediğimizi biliyoruz. Ben arkadaşların tümünün dosyasını -kendimin de dâhil
olmak üzere- biliyorum. Düşünce ve ifade özgürlüğü kapsamında yargılanıyoruz.
10 Ekim katliamıyla ilgili burada hiç konuşmamışsam on defa konuşmuşum, benim
hakkımda devam eden 10 Ekim davasıyla ilgili yargılama var. Neymiş? Basın
açıklamasında konuşmuşum. Ne yasama sorumsuzluğunu dinliyorlar ne kürsü
dokunulmazlığını ne milletvekillerinin hak ve ödevlerini. Yargı korkuyor, yargı
baskı altında, yargı direnemiyor çünkü herkesin olduğu gibi onların başında da
Demokles’in kılıcı gibi ihraç edilme, işten atılma, tutuklanma, disiplin
soruşturması görme gibi bir dolu tehdit var. Tehditle HDP milletvekillerine
ceza verilerek kendilerini kurtarmaya çalışıyorlar. İşte, bu nedenle hukuk
devleti olmak, hukuk devleti olma iddiası o kadar kolay değil; bunun gerekleri
vardır, bunun gereklerinin yapılması lazım.
Şimdi,
gelelim günümüzün sorusuna: 16 Nisan Anayasa değişikliğinde bu ülkede tek adam
rejimi oylandı, diktatörlük oylandı, faşizm oylandı; bütün yetkiler bir kişiye
verilsin mi, verilmesin mi… Yani halka şu dendi: “Bizim her dediğimizi artık,
bundan sonra kabul edeceksiniz; evet mi, hayır mı?” Ve birçok hileyle, birçok
yolsuzlukla, YSK’nın bile işin içine dâhil olmasıyla 16 Nisanda büyük şehirleri
kaybeden iktidar partisi nasıl bir hikmetse referandumda “evet” oyu
çıkarttırdı. Hâlbuki Türkiye istatistiklerine göre İstanbul’u kaybeden salt
çoğunluğu almaz ama burada karşımızda böyle bir tablo oluştu.
Şimdi,
bugünlerde ne tartışıyoruz? Belediye başkanlarının istifası. Eyvah eyvah, bütün
Türkiye durmuş “Gökçek ne zaman istifa edecek? Topbaş etti, Niğde edecek mi,
Bursa edecek mi, edecekse ne zaman edecek?” Gündem bu çünkü bomba gibi düştü.
Şimdi, bu, gerçekten kimseyi ilgilendirmiyor mu? Şu anda İstanbul Büyükşehir
Belediye Başkanının, milyonlarca oyla seçilen bir Belediye Başkanının
istifa ettirilmesi bu kadar önemsiz mi? Tabii, burada ne Topbaş’ın ne Gökçek’in
ne Niğde Belediye Başkanının ne de Bursa’nın avukatı falan da değilim ha, hiç
umurumda da değil o anlamda. Ben ilkesel konuşuyorum, ilkelerle konuşuyorum.
Dün, kayyum atanmasına sessiz kalanlar, belediye eş başkanlarının kelepçeli
cezaevine kapatılmasına sessiz kalanlar, bugün çıkmış diyorlar ki: “Ya, onlar
halk iradesiyle geldi.” İşte böyle bir ayrımcılığa, böyle bir çifte standarda
da girmiyoruz. Biz diyoruz ki: Kayyum atanması, nasıl halk iradesine bir
darbeyse, demokratik bir hukuk devletinde olmaması gerekiyorsa bu şekilde, tek
bir kişinin talebiyle, emriyle ve talimatıyla, hele hele gerekçeleri halktan gizlenerek,
siyasi partilerden gizlenerek istifa ettirilmesi de demokratik bir hukuk
devletinde kabul edilemezdir.
Peki,
ne tartışılıyor gerçekten? Şu anda, bir yanda karakola dönüşen belediyeler var,
kayyum atananlar; diğer yanda AKP’nin, daha doğrusu, AKP Genel Başkanı
Erdoğan’ın bir listesi var: İstifa edecek belediye başkanları listesi. Gelin,
mevzuata bakalım. Ne diyor mevzuat? İçişleri Bakanlığı müfettişleri ne iş
yapar? Belediyeleri denetler; yolsuzluklarını, usulsüzlüklerini denetlemekle
yükümlü. İçişleri Bakanlığı denetledi mi bu belediyeleri? Hayır, öyle bir şey
duymadık.
Parti
etiği, parti ilkeleri… Doğru, bir siyasi parti kendi üyelerine yönelik disiplin
soruşturması açabilir. Kurallara karşı gelmiştir, disiplin soruşturması açar,
gerekli cezalandırmalar verilebilir. Diğer yandan başka ne yapılabilir? Bir
ceza soruşturması yapılabilir. Belediye başkanı herkes gibi suç ve cezadan muaf
değildir, onlar da yargı önünde hesap verebilirler suç işlemişlerse. Bunun
görev yeri de, sorumluluk yetkisi de tabii ki savcılardadır, yargıdadır.
Şimdi,
ortada suç var mı, yok mu, bilmiyoruz; ortada bir disiplin soruşturması var mı,
yok mu, bunu da bilmiyoruz. İçişleri Bakanlığı gerçekten bu belediyelere
ilişkin bir soruşturma yürüttü de bunun sonucunda bir rapor var mı, bunu da
bilmiyoruz. Biz bilmiyoruz derken ben 80 milyon adına bilmiyoruz diyorum.
Birçok kulis bilgisi, sağda solda tartışmalar var tabii ki, açıkça yapılan
suçlamalar da var, parsel parsel satışlar da var. Başbakan yardımcısı kendi
belediye başkanına dedi ki: “Ankara’yı parsel parsel sattın.” ve bunun üzerine
gidilmedi. 2 belediye başkanı örneği vereyim, Melih Gökçek çeyrek asırdır bu
ilde belediye başkanı. Halk şikâyet ettiği için mi istifa ettiriliyor? Hayır,
hiç öyle bir şey yok; halk kimin umurunda. Tümüyle AKP’nin bir acelesi var, bir
şey inşa ediyorlar; bu inşa edilen şey de faşizmi tahkim etmek, tek adam
rejimini oturtmak. Peki, nedir? Gerçekten, Melih Gökçek haftalardır Beştepe’de
ne konuşuyor? Eminim, iktidar partisi milletvekillerinin hepsi de bilmiyordur,
yönetim kadrosunda olanlar belki bilirler. Melih Gökçek neyin hazırlığını
yapıyor? Bu arada istifa etmeden önce acaba suçlarını örtmek için ona zaman mı
tanınıyor? Evrakları mı düzeltiyor? Ne yapıyor Melih Gökçek, direniyor mu,
direnmiyor mu? Direnmiyorsa ne pazarlığı var Beştepe’yle arasında; çok çıplak
söylüyorum, açık yüreklilikle söylüyorum. Ne konuştular Erdoğan’la? Karşılıklı
ellerinde ne var? Halk soruyor, ben halk adına soruyorum. Niye bu kadar uzun
sürdü? Bunlar yok, yanıt yok. 
Efendim,
şimdi, Gökçek işte vedalaşacakmış da, bavullarını topluyormuş da… Her gün ana
haber bültenlerinde -Türkiye’nin hiçbir problemi yok- “Tablosunu indiriyor.”,
yok, “Çekmecesini boşaltıyor.”, “Topbaş aniden işte istifa etti.” bu işin artık
gırgırı bile yapılıyor. Peki, nedir bu gerçekten? Bu doğru mudur? Bir parti
kendi milyonlarca oy almış belediye başkanını benim iç hukukumdur diye görevden
alıp halka hesap vermemeli mi? Halka hesap vereceksiniz. Siz Kadir Topbaş’ı,
Melih Gökçek’i ya da diğer sıradaki belediye başkanlarını neden istifa
ettirdiğinizi, zorla ayrıca… İstifa gönüllü bir müessesedir, istifa öyle… “Ben
sana istifa et.” diyorum deyince azildir o. Görevden atamıyor seçimle gelmiş.
Görevden atılmanın yolları bellidir; suç olmalı, İçişleri Bakanlığı rapor
vermeli ya da kayyum atanmalı. Bunun hukuki yolları belli. Hiçbir hukuki kılıfı
yok, hiçbir siyasi kılıfı da yok, hiçbir açıklama yapılmıyor. Yollarımızı
ayırıyoruz… Yarın öbür gün başka makamlarda görev yapacaklar. Peki, biz bunları
öğrenemeyecek miyiz? Yirmi dört yıldır belediye başkanlığı yapmış bir şahsın
istifa gerekçelerini halkın bilmek hakkı yok mu? Tabii ki var. Tabii ki halka
hesap vermektir siyaset kurumunun temel unsurlarından bir tanesi. Peki,
savcılıklar suç varsa niye duruyor hâlâ? Niye Bekir Kaya’yı, Gültan Kışanak’ı,
Fırat Anlı’yı bir gece yarısı operasyonla gözaltına alıyor da, Melih Gökçek’in
ne ayrıcalığı var ya da Kadir Topbaş’ın? Eğer suç varsa… İtham etmiyorum. Peki,
bunların hiçbiri yoksa, biat mı etmediler, neye biat etmediler? Acaba kanunsuz
bir emir mi var? Şimdi, bütün bu soruları, yüzlerce soruyu ortaya atabilirim,
halk adına bunları ortaya atabiliriz ve bunlar haklı sorulardır ve bu konuda
iktidardan gerçekten cevap bekliyoruz. İstifa ettirmek demokratik etik
değerlere uygun mudur değil midir? Sırada kim var biliyor musunuz?
Milletvekilleri var. Belediye başkanlarından sonra -bakalım kaç belediye
başkanı istifa ettirilecek- AKP grubuna diyecekler ki: “Senin, senin, senin ben
istifa etmeni istiyorum.” Başkanlık Divanı da ben de, istifanı kabul ettim,
dokunulmazlığın da kalktı, hadi güle güle. Artık, cezaevine mi gider, başka bir
suçlamayla mı karşılaşır onu bilmiyoruz. “Biz bunu söylemiştik.” dedirtmeyin
bize. Gerçekten, siyaset böyle yürümez. 
Şimdi
bakanlar tartışılıyor, zaten istenildiği zaman değiştiriliyor. Bu yönetmek
değil, bu ancak dikta rejimlerinde uygulanabilecek bir yöntemdir. Zaten bence
Erdoğan şunu derse ki, demiş sanırım yani emin olmadığım için sanırım diyorum
“Ya, siz 16 Nisanda bana yetki vermediniz mi? E, ben yaparım.” Böyle bir şey
olabilir mi? Başkan olmak, halkın tümünü bir kalemde silmek hakkı verir mi;
belediye başkanlarını, halk iradesini, milletvekillerini, sivil toplumu,
herkesi, kendisine karşı olan herkesi bir kalemde silme hakkını verir mi? Tabii
ki vermez. 
Şimdi,
kamuoyuna açıklama yapmak zorundasınız ve ne yaptıklarını gerçekten biz
öğrenmek istiyoruz, kamuoyu bunu öğrenmek istiyor. İşin magazin kısmını
geçelim, işin bavul toplama bölümünü geçelim, şu anda milyonlarca insanın merak
ettiği soru: “Benim belediye başkanım niye istifa ediyor?” Çok sevdiğinden
falan değil ha, Melih Gökçek çok iyi belediye başkanı olduğundan da değil.
Hani, ben, dedim ya, onların savunmasını yapmıyorum. Ben demokratik bir hukuk
devletinde olması gereken ilkeleri soruyorum ve son sorum: Gerçekten, parsel
parsel sattılar, size vermediler mi, o yüzden mi istifa ettiriyorsunuz yoksa
bir şeyler istediniz de yapmadılar mı? Ne istediniz de yapmadılar? Bunu
açıklayın. Eğer FETÖ’cülükle suçluyorsanız istifa isteyemezsiniz, savcılar
göreve gelir. Savcı gelir, gereğini yapar. Ne istediniz de vermediler? Niye
istifa ettiriyorsunuz? Bu konuda kamuoyu adına sizlere soruyorum ve yanıt
bekliyoruz. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederiz Sayın Beştaş. 
MEHMET
NACİ BOSTANCI (Amasya) – Sayın Başkan… 
BAŞKAN
– Sayın Bostancı… 
MEHMET
NACİ BOSTANCI (Amasya) – Sayın konuşmacı yaptığı konuşmada belediye
başkanlarının istifa etme süreçlerine ilişkin partimizi suçlayıcı, töhmet
altında bırakıcı ifadeler kullanmıştır. Bu çerçevede, 69’a göre…
BAŞKAN
– Buyurun. 
V.- SATAŞMALARA İLİŞKİN KONUŞMALAR (Devam)
7.- Amasya Milletvekili Mehmet Naci
Bostancı’nın, Adana Milletvekili Meral Danış Beştaş’ın 124 sıra sayılı Kanun
Tasarısı’nın tümü üzerinde HDP Grubu adına yaptığı konuşması sırasında Adalet
ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; AK PARTİ, on beş
yıldan bu yana iktidarda, halkın üzerine kalemle çizgi çektiği için değil, her
zaman halkı, onun eğilimlerini, beklentilerini ve taleplerini esas alan bir
siyaset yürüttüğü için iktidar oldu. Bundan sonra da iktidar olmak için
-elbette herkes, sadece AK PARTİ değil, demokratik akıl bunu gerektirir- halkı
esas alacaksın. 
AHMET
YILDIRIM (Muş) – Halk seçmiş ama.
MEHMET
NACİ BOSTANCI (Devamla) – Biz bir siyasi parti olarak MKYK’da ve MYK’da yani
partinin üst kurullarında çeşitli yerlerde görev yapan arkadaşların siyasal
performanslarını, halkla olan ilişkilerini elbette değerlendiririz, buna
ilişkin birtakım verileri toparlarız. Amacımız daha yüksek bir performans,
halkla daha yakın ilişkidir. Sayın belediye başkanlarına ilişkin değerlendirme
MKYK’da yani partinin üst kurullarında halkla AK PARTİ’yi temsil eden belediye
başkanlarının ilişkilerine dair kimi değerlendirmeler çerçevesinde alınmıştır.
Bu arkadaşlarımızın orada, o görev içerisinde yeteri kadar faydalı
olamayacakları ama başka bir görevde faydalı olacaklarına dair bir
değerlendirme bu süreç için esas alınmıştır. Bunları mahrem bir şekilde yapmak
da mümkündü ama açıklığı esas alan bir siyasi parti olarak her ne oluyor ve her
ne yapılıyorsa halkla paylaşıldığı için belediye başkanlarının bu halka yönelik
performansları da bu şekilde değerlendirilerek kendilerinden bu siyasi kararın
hukuki şartının yerine getirilmesi talep edilmiştir.
MEHMET
TÜM (Balıkesir) - Millî irade ne oluyor, millî irade, millî irade? Millî irade
nerede kalıyor?
MELİKE
BASMACI (Denizli) - Sarayda.
MEHMET
NACİ BOSTANCI (Devamla) – Hukuki şartı kişisel olarak istifadır. Arkadaşlarımız
AK PARTİ’nin içindedirler, yine bu siyasi hareketle birlikte koşmaya devam
edeceklerdir. Burada faydalı olmaz başka bir yerde faydalı olur. AK PARTİ her
türlü faydayı da hesabı da halkla birlikte yapar ve ona verir. (AK PARTİ
sıralarından alkışlar)
BAŞKAN
– Teşekkür ederiz Sayın Bostancı.
Sayın
Kerestecioğlu söz talebiniz mi var?
FİLİZ
KERESTECİOĞLU DEMİR (İstanbul) – Evet.
BAŞKAN
– Buyurun açıyorum.
Sayın
Köksal, sizin de 60’a göre bir söz talebiniz var. Sayın Kerestecioğlu’ndan
sonra size vereceğim.
Buyurun.
IV.- AÇIKLAMALAR (Devam)
25.- İstanbul Milletvekili Filiz
Kerestecioğlu Demir’in, Amasya Milletvekili Mehmet Naci Bostancı’nın sataşma
nedeniyle yaptığı konuşmasındaki bazı ifadelerine ilişkin açıklaması
FİLİZ KERESTECİOĞLU DEMİR (İstanbul) – Aslında
ben sadece demokrasi geleneği açısından halkın özellikle istediğinin kendi
yerelinde kim gerçekten o işi iyi yapıyorsa, oranın taleplerini göz önüne
alıyorsa onun seçilmesi olduğunu ve partili başkanlıkların olmaması gerektiğini
ifade etmek için söz aldım ama bu dönemde anlaşılıyor ki -gerçekten bir kamuoyu
yoklaması mı yaptırıyorlar ya da böyle bir şeye biz demokrasi diyebilir miyiz
yani insanların seçtiği belediye başkanlarının görevden alınması ve buna
zorlanmasına- öyle bir dönem yaşıyoruz ki her şeyi partiye bağladılar, partiyi
Cumhurbaşkanına bağladılar, sonra da her şeyi Cumhurbaşkanına bağladılar. Yani
şu anda gerçekten hani tereyağı fiyatından hangi belediye başkanının ne
olacağına, kimin grup başkan vekili olacağına kadar her şey AKP Genel Başkanının
tasarrufunda. 
BAŞKAN – Teşekkürler.
FİLİZ KERESTECİOĞLU DEMİR (İstanbul) -
Buna da demokrasi demiyoruz. 
BAŞKAN - Sayın Kerestecioğlu teşekkür
ederiz. 
Sayın Köksal, sizin 60’a göre bir söz
talebiniz var.
Buyurun. 
26.- Afyonkarahisar Milletvekili Burcu
Köksal’ın, 5 Eylül 2012 tarihinde yaşanan cephanelik patlaması duruşmasında bir
şehit yakınına yapılan muameleye ve kamu görevlilerinin şehit yakınlarına ve
gazilere karşı daha hassas davranmaları gerektiğine ilişkin açıklaması
BURCU KÖKSAL (Afyonkarahisar) – Sayın
Başkan, seçim bölgem Afyonkarahisar’da 5 Eylül 2012 tarihinde yaşanan
cephanelik patlaması sonucu 25 askerimiz şehit oldu. Bugün de bu patlamanın
davasının Afyonkarahisar’da görülen duruşmasında 25 askerimizin aileleriyle
beraberdik fakat duruşma çıkışı ne yazık ki çok üzücü bir olay yaşadık. Bir
şehit yakının mahkeme heyetine sormuş olduğu bir soru üzerine mahkeme savcısı
tarafından “Atın bunları dışarı.” şeklinde azarlandığını, bu şekilde hitap
edildiğini gördük. Beş yıldır adalet arayan şehit yakınlarına bu şekilde
muamele edilmesi hepimizi derinden üzdü. 
Kamu görevlilerinin özellikle görevlerini
yaparken şehit yakınlarına ve gazilere karşı daha hassas, daha nezaketli, daha
hak ettikleri gibi davranmaları gerektiğini düşünüyoruz. Yaşanan bu üzücü
olayın tekrar yaşanmamasını ve şehit yakınları ve gazilere herkesçe hak
ettikleri değerin verilmesini diliyoruz. 
BAŞKAN – Teşekkür ederiz Sayın Köksal. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124) (Devam)
BAŞKAN - Sayın milletvekilleri, şimdi
konuşma sırası, Cumhuriyet Halk Partisi Grubu adına Ardahan Milletvekili Sayın
Öztürk Yılmaz’da. (CHP sıralarından alkışlar)
Süreniz yirmi dakika, buyurun. 
CHP GRUBU ADINA ÖZTÜRK YILMAZ (Ardahan) – Sayın Başkan,
değerli milletvekilleri; Türkiye Cumhuriyeti ile Sırbistan Cumhuriyeti Arasında
Cezai Konularda Karşılıklı Adli Yardımlaşma Anlaşması’na ilişkin Cumhuriyet
Halk Partisi Grubu adına söz almış bulunuyorum, yüce Meclisi saygıyla
selamlıyorum. 
Öncelikle, dış politikada en önemli konu, öngörü ve
söylediklerinizin altına imza atabilmektir. Zaman sizi çabuk doğrular veya
yanlış bir noktaya iter ama önemli olan: Doğru tektir. Eğer doğruyu doğru
zamanda söylerseniz haklı çıkarsınız. Bazen haklı çıkmak da yetmiyor çünkü bir
şeyleri zamanında da yapmak lazım; haklı çıkmak sadece, tek başına bir değer
olmuyor.
Öncelikle şunu söyleyeyim: Bugün Irak’ta yaşanan
gelişmeler tarihî gelişmelerdir. Irak’la ilgili, bu zamana kadar, Cumhuriyet
Halk Partisi olarak söylediğimiz uyarılarımızın hepsi harfiyen çıkmıştır ve
zamanında, vaktiyle bizi eleştirenler, öyle veya böyle, niyeti ne olursa olsun,
bugün bir şekilde hak verir hâle gelmiştir. Çünkü o bölgede bu gelişmelerin bir
şekilde bölgede iç çatışmaya yol açacağına, savaşa yol açacağına, bölgenin daha
fazla ufalanmasına, taşeronlaşmasına ve bölgedeki diğer kuvvetlerin bir şekilde
araziye inmesine yol açacağına ilişkin uyarılarda bulunmuştuk; bu uyarılarımız
harfiyen olmuştur. 
Şimdi, bundan sonra çıkış yolu nedir? Dün ben Mecliste
bir basın toplantısı yaptım. Orada bazı uyarılarda bulunduk. Gelinen aşama
kritiktir ve ulusal çıkarlar açısında da önemlidir, bir kere daha altını çizmek
isteriz. Şu anda Irak topraklarında olan, yani daha önce Irak Anayasası’na göre
statüsü tartışmalı olan bölgeler bugün itibarıyla Irak ordusunun ve onu
destekleyen Haşdi Şabi’nin kontrolüne geçmiştir. 
Dün bazı uyarılarda bulunduk. Biz Irak’ın
toprak bütünlüğünü destekliyoruz, bir.
İki: Bölgesel Kürt yönetiminin Irak Anayasası’na göre
belirlenmiş sınırlar içerisinde kalması da keza bizim desteklediğimiz bir konu
Irak’ın toprak bütünlüğü içerisinde.
Üç: Irak’ta savaşın yaygınlaşmaması için, bölgede daha
fazla risk ve çatışma alanı çıkmaması için bundan sonra Irak ordusunun,
bölgesel Kürt yönetiminin Irak Anayasası’nda belirlenmiş sınırlarına geçmemesi
gerektiğini söyledik çünkü bunun da başka yansımaları olacaktır.
Bir başka uyarı da Haşdi Şabi’nin bu kentlerden, kent
merkezlerinden uzak durması gerektiğine işaret ettik. Çünkü bu bölgenin
kodları, yirmi dört saat bu bölge için uzundur, burada her an kırılgan bir
durum yaratabilir, keza o oluyor.
Şimdi, Türkiye olarak yapılması gereken nedir? Türkiye
olarak yapılması gereken konu şudur: Şu anda Irak’ta merkezî ordu Haşdi Şabi ve
peşmerge arasında bir çatışma vardır. Bunun sürekli devam etmesi hâlinde
Irak’ın bölünmesine yol açacak, bölgede etnik tansiyonu iyice tırmandıracaktır.
Türkiye'ye düşen rol nedir? Türkiye’nin çatışmalara bir tarafın yanında yer
almadan üst bir noktada kalabilmesi ve Erbil ile Bağdat arasındaki diyaloğu
geliştirecek bir pozisyon takınması lazım. Aksi takdirde bundan sonraki süreçte
her şey daha karmaşık ve kötüye gidebilir. Bizim bunun için -yarın İbadi
burada- şunu belirtmemiz lazım: Irak ordusunun Irak’ın kendi toprak bütünlüğünü
sağlaması Irak’ın en doğal hakkıdır. Bu, sorgulanamaz bir haktır ama Irak’ın
kendi anayasasına uygun bir yönetim yapısı oluşturup yoluna devam etmesi de bir
sorumluluktur. Bu uyarıda da bulunmak isteriz.
Şimdi, tarihî süreç nasıl işledi, nereden gelindi
buraya? Irak işgale uğradı, Saddam Hüseyin devrildi, Bremer Irak’a atandı ve
2003’ten 2005 yılına kadar geçen sürede “Bremer anayasası” dediğimiz Irak’ın
geçici anayasası yürürlüğe girdi. O geçici anayasanın bütün maddeleri bir
tarafa konuldu, bir tek maddesi saklı kaldı; o da 158’inci maddeydi, anayasada
140’ıncı madde olarak yerini korudu. Orada tartışmalı bölgelerden
bahsediliyordu yani Musul, Kerkük ve diğer alanların tartışmalı bölge olduğu
belirtiliyordu. Neden? Çünkü o dönem o anayasanın yapımında en büyük rol alan
Talabani ve Barzani eli güçlü olduğu için, Bölgesel Kürt Yönetimi’nin kendi
sınırları belirlendikten sonra Kürt nüfusun yaşadığı alanları “statüsü
tartışmalı bölge” olarak bırakmışlardı ve bunun için bir son tarih vardı; 31
Aralık 2007 yılına kadar bunların çözülmesi gerekiyordu. Ne isteniyordu?
1) Normalleşme yani Saddam öncesi dönemde büyük toplu
göçler olmuştu ve göç ettirilenlerin tekrar yerine dönmesi isteniyordu. 
2) Normalleşmenin akabinde bir nüfus sayımı isteniyordu
ve o nüfus sayımına göre de Kerkük’ün statüsünün bir referandumda belirlenmesi,
bu referanduma göre ayrı mı kalacağı yani özerk bir yapıda mı kalacağı,
Bağdat’a mı bağlı olacağı veya Erbil’e mi bağlı olacağı konusu düzenleniyordu.
Bunların hiçbir tanesi olmadı. 
Kerkük, Irak’ın en özel kentidir;
Türkmen’in, Kürt’ün, Arap’ın ve Hristiyan’ın yaşadığı bir kenttir. Kerkük’le
ilgili o nedenle “özel bir statü” dedik çünkü Irak Anayasası buna cevaz
vermekte. Irak Anayasası’na göre bir vilayet kendi başına, münferiden veya
birkaç vilayetle bir araya gelmek suretiyle ayrı bir bölge oluşturabilir. Yani
“Bölgesel Kürt Yönetimi’ne benzer başka bölgeler oluşturabilir.” deniyor. Bu
Irak Anayasası’nda yazan bir durum. Biz “Madem öyle Irak Anayasası buna cevaz
veriyor, fazla da bir maliyet yok, o zaman Kerkük’ün ayrı, özerk bir bölge
olması gerekir.” dedik. Neden? Çünkü kentte Barzani’nin hâkim olduğu dönemde
kentin Kürtleştiğinden bahsediliyordu, şimdi İbadi’nin olduğu bir dönemde de
kentin Araplaştığından bahsedilecek. “Buna hiç gerek yok.” dedik. Kerkük özel
bir statüde olsun -ne Bağdat’a ne Erbil’e- Irak’ın bir kenti, Irak toprakları
içerisinde bir kent, Irak’ın toprak bütünlüğü içerisinde bir kent ama özel bir
statüde olsun. Yani statüsü özel olunca Kerkük’e toplu nüfus kaydırmaları
yapılamaz çünkü Irak federal bir yapı. Irak federal bir yapı olduğu için
vilayet meclisi seçimi oluyor, vilayet meclisi seçiminden sonra da vali ve
belediye başkanı belirleniyor. Hâl böyle olunca o zaman Kerkük’e müthiş bir göç
oluyor, her etnik grup kendi göçünü Kerkük’e yığmak istiyor çünkü vilayet
meclisini kontrol altına almak istiyor. Buna gerek kalmaması için “Kerkük’ün
özel bir statüde olması gerekir.” dedik. Bu, Türkiye'nin esasen bu zamana
kadar, uzunca yıllar Dışişlerinin, Dışişleri bürokrasisinin ve benim de o
dönemde -bundan on beş yıl evvel Orta Doğu Dairesinde başkâtip olduğum zaman-
gündeme getirdiğimiz bir konu. Başka sihirli bir formül yok. Ne yapmamız lazım?
Hem bir taraftan diyoruz ki: “Kerkük özeldir.” Peki, özelse özel bir statüsü
olmalı Irak Anayasası içerisinde, oranın ayrı bir durumu olmalı. E, buna Irak
Anayasası da cevaz veriyor, niye biz bunu tartışıyoruz? Kaldı ki bu konudaki
önerimiz somut bir öneriydi. Ben bunu iki yıldır bu kürsüden söylüyorum.
Bakınız, dış politikada en önemli şey realist olabilmektir, hayalci olmamaktır.
Siz, bugün “Nasıl olsa bir zamanlar Barzani güçlüydü Kerkük’ü aldı, şimdi İbadi
güçlü o da alsın...” Bu yanlıştır. Bu, sorunun çözümüne katkı sağlamaz.
Ayrıca, şunu söyleyelim: Bakınız, burada
“yenen”, “yenilen” diye bir kavram yok. Arkadaşlar, biz, ulusal çıkarlarımız
açısından bakmamız gereken doğru bir açıdan bakmalıyız. Ayrıca, biz, hiçbir
milleti bu savaştan dolayı aşağı göremeyiz, hiçbirini de yukarıda görmememiz
gerekir. Yeni bir durum var, o durum da Irak’ın toprak bütünlüğünün sağlanması
ve anayasa çerçevesinde oradaki yapının devam ettirilmesidir, doğru olan budur,
bunun ötesi fantezidir, Türkiye’nin başına iş açar. Bu uyarıyı buradan yapmak
istedim.
Şimdi, Mehmet Bey sağ olsun, söyledi, cevap
vermeyeceğim çünkü açıkçası neyine cevap vereyim? Sayın Bahçeli de bugün benzer
şeyleri söyledi, AKP’nin de benzer noktada olduğunu görüyoruz. Bunu tartışmayı
bile doğru bulmuyorum, açık söyleyeyim. Dolayısıyla Kerkük özel bir statüde
olmalı. 
AHMET YILDIRIM (Muş) – Haşdi Şabi’ye kaptırdıktan sonra
mı? Önceden söyleseydiniz bunu.
ÖZTÜRK YILMAZ (Devamla) – Haşdi Şabi’ye de kalmamalı.
Kesinlikle, Haşdi Şabi’nin, zaten, arkadaşlar, kentlerden uzaklaşması gerekir. 
Bugün, bakınız, burada bu Meclis çatısı altında şunu
bilmeliyiz: Paramiliter bir güç, kime ait olursa olsun, kontrol edilemez bir
güçtür ve tehlikelidir. Onun için kent merkezlerinden, ne olursa olsun, her ne
adla olursa olsun, her kim desteklerse desteklesin... 
Şunu bilmeliyiz: Irak’ta etnik olarak başlayan bu
savaşın daha çok uzayacağını görüyoruz. Şimdi, zaten fay hatları derin olan
mezhep konusuna da son verilmesi gerekir. Bu bölgeye olan müdahalelerin
engellenmesi lazım. Bizim doğru durmamız gereken nokta budur. Yarın İbadi
geldiğinde, bence bunlar özel bir konu hâlinde kendisiyle konuşulmalı. 
Biz bu zamana kadar taraf olduk ve Suriye
dosyasından önemli ölçüde uzaklaştırıldık, Irak’ta keza olaylara müdahale
edemedik. Olaylar bizim önümüzde oldu, biz olayları takip ettik ama artık,
şimdi, doğru bir noktada durup Irak’ı sakinleştirmek, oradaki anayasal yapıyı
korumak, Irak’ın toprak bütünlüğünü sağlamak gerekir. Burada da Irak’ın bütün
etnik unsurlarıyla diyalog ve bir yol gerekir, bu da dış politikanın realizmle
alakalı olan bölümüdür. Ayaklarınız yere basmıyorsa hata yaparsınız. 
Şimdi, Suriye’yle ilgili şunu söyleyeyim:
Sayın Cumhurbaşkanı “İdlib’te önemli ölçüde iş bitti.” dedi. Bakınız, İdlip’te
bizi bekleyen en önemli konu, yine bu Meclis çatısı altındaki bütün siyasi
partileri bekleyen en önemli konu, sınırımızdaki Heyet Tahrir Şam yani büyük
ana omurgasını oluşturan El Nusracıların sınırdan uzaklaştırılmasıdır. Onlar o
sınırdan uzaklaştırılmadıkça kentlerimizin güvenliği olmayacaktır. Önümüzdeki
dönemde eğer bir şekilde halledilemezse olaylar, oraya bir hava bombardımanı
başlarsa, o silahlı unsurların kaçabileceği tek yer, altı yıldır devirmek
istedikleri Esad değil, komşu Türkiye olacaktır ve bu da arazideki şartları
Türkiye’nin aleyhine geliştirecektir.
Bizim Suriye’yle ilgili yapmamız gereken
en önemli konu, iş işten geçmeden, bir an önce… Suriye’yle ilgili Astana
süreci, sadece kısmi ateşkesle giden bir süreç. Bizim yaramıza merhem olmuyor,
Suriye’nin toprak bütünlüğünü sağlamamıza merhem olmuyor. Ayrıca, Cenevre
süreci çökmüş, işlemiyor. Bizim yapmamız gereken, Suriye’de bütünlükçü bir
çözümü bütün unsurlarla, Suriye’nin toprak bütünlüğünü destekleyen bütün
unsurlarla masaya yatırıp diplomatik bir şekilde yol bulmaktır, yol almaktır;
bunun dışındaki bütün çözümler, Suriye’nin bölünmesi, bizim çıkarımıza değildir,
Suriye’nin birlikte kalması bizim çıkarımızadır. Onun için burada, bugün
göreceli bir avantaj, göreceli bir başarı, askerî küçük bir başarı, siyasi bir
süreçle eğer tahkim edilmiyorsa o başarı kadük kalır ve bir süre sonra da sizin
aleyhinize döner. 
Avrupa Birliği konusuyla ilgili birkaç
söz söylemek istiyorum. Şimdi, Avrupa Birliği, biliyorsunuz, çok üst perdeden
konuşuluyor: “Bizim Avrupa Birliğine ihtiyacımız yok, onların bize ihtiyacı
var.” Ya, ben bunları çok siyasi ve gereksiz görüyorum. Dünyada, gök kubbe
altında herkesin birbirine ihtiyacı var. Önemli olan akıllı olabilmek ve bizim
çıkarımıza uygun olduğu ölçüde ilişkileri geliştirebilmektir. Avrupa Birliği,
şu anda Türkiye'yi bir şekilde marazlı göstermeye çalışıyor, bunun için gerekçe
arıyor, 16 Nisan referandumuyla ilgili bu gerekçeyi kendi kamuoyuna yaymak
istiyor “Türkiye'de demokrasi bitti, otokratik bir eğilim var, bakınız işte
bütün bunlar gelişiyor.” Siz onu düzeltmek için hiçbir şey yapmıyorsunuz. Bu
yanlıştır. Türkiye'nin manevra alanı daralıyor. 
Bakınız, katılım öncesi fonlar: Bu
fonlardan kim yararlandı, nasıl yararlandı, ne kadar şeffaf oldu, onları
bilmiyoruz ama 2014-2020 yılları arasında 4,5 milyar avro Türkiye'ye, katılım
öncesi, Türkiye'yi müzakereye hazırlamak için sunulması gereken fonlar vardı ve
Almanya’nın bir çelme takmasıyla bu fonlar katılım için değil, ne için gidiyor
biliyor musunuz? 1999’da Türkiye AB’ye aday olarak kabul edildiğindeki adaylık
kriteri olan Kopenhag Siyasi Kriterlerini tekrar karşılasın diye gidiyor yani
insan hakları, temel hak ve hürriyetler. Bu, Türkiye'nin on yedi yıl, on sekiz
yıl AB’yle ilişkilerde geri düşmesi anlamına geliyor. Buna, yazıktır, en
azından ihtiyacınız da yoksa bu söylenmez, başka şekilde yapılır, buna hiç
gerek yok. 
Son bir şey arz etmek istiyorum. ABD’yle olan
ilişkiler: Vize krizinin ve karşılıklı yapılan açıklamaların ve atılan
adımların bir şekilde olayı çözmek için değil, daha da tırmandırmak için, o
yönde geliştiğini üzülerek görüyoruz. Bizim şahsen söyleyeceğimiz şudur: Biz, bu
sorunun, ABD’yle ilgili sorunun bir şekilde, bir diplomatik yolla, görüşerek,
görüşmelerle çözüme kavuşturulması gerektiğini düşünüyoruz. Aksi takdirde,
Türkiye AB’yle sorunlu, ABD’yle sorunlu, bölgeyle sorunlu… Bakınız, en büyük
tehlikeyi söyleyeyim size: Bu Irak konusunda Türkiye'nin İran’la çatıştırılması
senaryoları konuşuluyor; Haşdi Şabi’nin Başika’ya saldırması, akabinde
Türkiye'nin karşılık vermesi ve İran'la karşı karşıya getirilmesi. Bu
senaryolar, hayalî, fantastik senaryolar değil. Bizim, bu hassas dönemde bize
gelen bir bilgiyi, konuşmamız gereken bir ifadeyi elli defa tartmamız lazım ve
ondan sonra açıklama yapmamız gerekiyor yoksa Türkiye'nin manevra alanı, bu üst
perdeden yapılan içi boş konuşmalarla iyice zayıflatılıyor. 
Şunu söyleyelim: Bizim şu andaki en büyük gücümüz, bu
zamana kadar Türkiye'nin en büyük gücü, her zaman demokrasimiz olmuştur;
Türkiye'nin açık bir toplum olması, çok partili hayatta olması, Türkiye'nin
demokratik bir karakterinin olması olmuştur. Bugün o konuda da ciddi soru
işaretleri vardır ve bu, dış politikada bizim elimizi zayıflatmak isteyen
çevrelere de önemli bir enstrüman sağlamış bulunuyor.
Bu vesileyle yüce Meclisi saygıyla selamlıyorum. (CHP
sıralarından alkışlar) 
BAŞKAN – Teşekkür ederiz Sayın Yılmaz.
ERHAN USTA (Samsun) – Sayın Başkanım…
BAŞKAN – Sayın Usta, buyurun.
IV.- AÇIKLAMALAR (Devam)
27.- Samsun Milletvekili Erhan Usta’nın,
Ardahan Milletvekili Öztürk Yılmaz’ın 124 sıra sayılı Kanun Tasarısı’nın tümü
üzerinde CHP Grubu adına yaptığı konuşmasındaki bazı ifadelerine ilişkin
açıklaması
ERHAN USTA (Samsun) – Teşekkür ederim Sayın Başkan.
Şimdi, az önce de sayın hatip ifade etti, “MHP” dedi;
bizim pozisyonumuzla ilgili belki orada anlaşılamayan bir şey varsa diye bir
açıklama ihtiyacı hissettim.
Bir defa, dış politikada muhataplarınızın sizin
kararlılığınızı görmesi lazım. En önemli şey, bana göre, budur; biz bu yönde
gayret sarf ediyoruz. 
Şimdi, bu Kerkük özelinde ise -bugün Sayın Genel
Başkanımız da grup konuşmasında ifade etti- bir defa, burada Irak Merkezî
Hükûmetinin öncülüğünde diyalog süreci başlatılmalıdır; bu, olması gereken bir
husustur. Bunu yaparken Irak'ın bağımsızlığı ve üniter yapısının hiçbir şekilde
bozulmaması bizim üzerinde durduğumuz en önemli hususiyettir. 
Şimdi, tabii, bu diyalog süreci başlatılmalı ancak
burada Türkmenler mutlaka masada olmalıdır. Kerkük’ün siyasi ve idari nihai
statüsünün belirlenmesinde de bir defa, ilk atılması gereken adım,
normalleşmenin sağlanmasıdır yani orada bozulan nüfus yapısının düzeltilmesi
gerekiyor. 
(Mikrofon otomatik cihaz tarafından kapatıldı) 
ERHAN USTA (Samsun) – Hemen bitiriyorum.
BAŞKAN – Buyurun Sayın Usta.
ERHAN USTA (Samsun) – Teşekkür ederim.
Özellikle, ABD işgalinin başladığı 2003 yılına geri
gidilmeli; orada yurdundan zorla sürülen insanlar var, onların yurtlarına
kavuşması sağlanmalı, oraya göç ettirilenlerin de kendi memleketlerine, kendi
evlerine dönmesi sağlanmalı. Bundan sonra yapılacak bir sayımdan sonra, nüfus
yapısı ortaya çıktıktan sonra da Kerkük’ün statüsünün belirlenmesi yoluna gidilmelidir.
Bizim söylediğimiz budur.
Teşekkür ederim.
BAŞKAN – Teşekkürler Sayın Usta.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124) (Devam)
BAŞKAN – Sayın milletvekilleri; şimdi, yirmi dakika
süreyle soru-cevap işlemini gerçekleştireceğiz.
Yirmi dakikanın on dakikası sayın milletvekillerine,
geri kalan on dakikası Sayın Bakana aittir. 
Şimdi sırasıyla, Sayın Aydın, buyurunuz.
BAŞKAN – Burada değil mi Sayın Gök?
LEVENT GÖK (Ankara) – Efendim, sanırım Deniz Bey'i
ziyarete gitti, herhâlde gelecektir ama şu anda görmüyoruz.
BAŞKAN – Peki, atlıyoruz o zaman.
Sayın Basmacı, buyurun.
MELİKE BASMACI (Denizli) – Sayın Başkan, Sayın Bakanın
hakka, hukuka ne kadar önem verdiğini bildiğim için bana gelen bir ihbar -bence-
sizinle paylaşmak istiyorum: Pamukkale Üniversitesi Hastanesinde yemek ihalesi,
rektör tarafından telefonunda byLock tespit edilen, FETÖ’den gözaltına alınmış,
25/11/2016 tarihinde MHP’den ihraç edilmiş ve eşi Pamukkale Üniversitesi satın
almada görevli memur olan bir iş adamına 11 milyona yani 2015 ve 2016’daki
rakamların 2,5 katına ihale edilmiş mi? Sayın Bakanım, bu konuda yardımınıza ve
vicdanınıza ihtiyacım var.
Teşekkür ediyorum.
BAŞKAN – Sayın Özdemir…
SİBEL ÖZDEMİR (İstanbul) – Teşekkür ederim Sayın
Başkan.
Hükûmetinizin tutarsız ve öngörüsüz iç ve
dış politika uygulamaları neticesinde ülkemiz Avrupa değerlerinden, insan
hakları, demokrasi ve hukukun üstünlüğünden hızla uzaklaşmaktadır ve geçtiğimiz
hafta -bildiğiniz üzere- Brüksel’de yapılan Avrupa Birliği Liderler Zirvesi’nde
Türkiye de gündeme alındı ve katılım öncesi mali yardımlarda kesintiye
gidilmesi ve fonların farklı şekilde kullandırılmasına yönelik yeni bir
çalışmanın yapılması kararı alındı. Bunlar yaşanırken Sayın Avrupa Birliği
Bakanı ve Başmüzakerecimizden herhangi bir cevap alamadık. Neden pozitif bir
gündem oluşturamadı? Katılım öncesi mali yardımlarda kesintiye gidilecek
olmasına yönelik politikası nedir Hükûmetin? Yargı bağımsızlığı, ifade
özgürlüğü, hukuk devleti ilkeleri gibi sorun alanlarının iyileştirilmesine
yönelik nasıl bir politika izlenecektir?
BAŞKAN – Sayın Arslan…
KAZIM ARSLAN (Denizli) – İçişleri
Bakanına soruyorum: 
1) Partinizin belediye başkanlarını
istifa ettiriyorsunuz. Bunların sebebi nedir? Bu istifaların temelinde yatan yolsuzluklar
mıdır, suistimaller mi vardır? Bunun aydınlatılması gerekir. Bu tür bilgileri
yargıya ne zaman intikal ettireceksiniz?
2) Şimdiye kadar AKP’li belediye
başkanları hakkında kaç soruşturma yapılmıştır? Soruşturma sonucu yargıya
intikal ettirilmiş kaç dava vardır?
3) CHP’li belediyelere üst üste
gönderdiğiniz soruşturma sayısı ne kadardır? Bunların sonuçları nedir?
4) Büyükşehir uygulamalarından ve
hizmetlerinden dolayı birçok şikâyet alıyoruz. Özellikle su, kanalizasyon ve
mezarlık hizmetlerinden dolayı yeni bir düzenleme yapmayı düşünüyor musunuz? 
Teşekkür ederim.
BAŞKAN – Sayın Özdiş…
İBRAHİM ÖZDİŞ (Adana) – Teşekkür ediyorum
Sayın Başkan.
Sorum Çalışma ve Sosyal Güvenlik
Bakanına.
ÇAYKUR Rize başta olmak üzere, Orman ve
Şeker-İş’te çalışan mevsimlik geçici işçi statüsündeki vatandaşlarımızdan
bahsetmek istiyorum. Yılın dört ayı çalışan, sekiz ay boşta kalan, kimsenin işe
almadığı, maaşlarından İşsizlik Fonu kesintisi yapılan ancak İşsizlik Fonu’ndan
yararlanamayan mevsimlik geçici işçilerin sesini duyun, taleplerini görün,
mağduriyetlerini giderin Sayın Bakan.
Teşekkür ediyorum Sayın Başkan.
BAŞKAN – Sayın Karadeniz… Yok.
Sayın Tümer…
ZÜLFİKAR İNÖNÜ TÜMER (Adana) – Sayın
Bakan, sağlık alanında atama bekleyen 450 bin kişiye karşılık açılan 16.500 kişilik
kadro tüm ailelerin umutlarını köreltmiştir. Sağlık Bakanlığının 2017 yılı
bitmeden ek atama bekleyen 433 bin 500 kişinin sesine kulak vermesi
gerekmektedir. 
Öte yandan, Sağlık Bakanlığının bünyesinde atanan ancak
aylarca güvenlik soruşturması nedeniyle bekletilen 12.500 sağlıkçıdan 9.277
kişi göreve başlatılmış ancak geriye kalan 3.233 kişi henüz işbaşı
yaptırılmamıştır. Dört aydan bu yana Bakanlık bünyesinde atandıkları için başka
bir işe başlayamayan, sigortası yatmayan, ailelerini geçindiremeyen
vatandaşlarımızın bir an önce görev yerlerine başlatılması gerekmektedir. Bu
konuda duyarlılığınızı rica ediyorum.
Teşekkür ederim.
BAŞKAN – Sayın Özcan…
TANJU ÖZCAN (Bolu)- Teşekkür ediyorum Sayın Başkan.
Sayın Başkan, AKP’nin son istifa ettirttiği 6 belediye
başkanıyla birlikte Türkiye seçmeninin yaklaşık yüzde 25’inin iradesinin
ortadan kalktığı anlaşılıyor. Yine, bu Hükûmet tarafından görevden alınan
HDP’li belediyelerin bulunduğu yerlerdeki seçmen sayısına baktığımızda, şu anda
Türkiye seçmeninin yüzde 50’sinin iradesi açıkça gasbedilmiş durumda. Bugün,
Sayın Genel Başkanımız bu gerekçelerle, artık bu durumun katlanılamaz hâle
geldiği gerekçesiyle erken yerel seçim talebinde bulundu, Hükûmetinize de
“Hodri meydan” dedi. Bu konuda Hükûmetinizin tavrı ne olacak? Başınızı kuma
gömmeye devam mı edeceksiniz?
BAŞKAN – Sayın Tanal…
MAHMUT TANAL (İstanbul) – Teşekkür ederim
Sayın Başkan.
Sayın Bakanım, tabii, siz Sağlık
Bakanısınız. Sağlıkla ilgili bir soru sormak isterim. O da şu: Aynı hasta veya
aynı teşhis konmuş olan farklı 2 hastayı aynı hastanede farklı doktorlar tedavi
etmekte ancak gelen faturaların bir tanesi 10 bin TL ise diğeri 20 bin TL.
Bunun örneği var mıdır? Bunun örneği var. Neresi var? Bilecik Devlet Hastanesi
mesela. Bilecik Devlet Hastanesi zarar eden bir hastane konumunda. Acaba
-oradaki hastaları dinleseniz- hastanın tedavi koduyla girilen ilaç mı
kullanılmış yoksa başka ilaçlar kullanılarak -siz bir yıllık bu şekilde global
olarak ihale yetkisini verdiğiniz için- devlet soyulmakta mıdır? Bu konuyla
ilgili bir çalışmanız, bir tedbiriniz olacak mı?
Teşekkür ederim.
BAŞKAN – Sayın Arslan bir daha girmiş
sisteme. Süre var.
Buyurunuz.
KAZIM ARSLAN (Denizli) – Çalışma ve
Sosyal Güvenlik Bakanına soruyorum: 
1) Devletin birçok kurumunda ve belediyelerde taşeron
işçi çalıştırılmaktadır. Bu taşeron şirketleri AKP’nin işçi bulma kurumu gibi
çalışmaktadır. AKP’ye kaydını yaptırmayan bir işçinin taşeron işçi olarak
çalışma imkânı maalesef yoktur. Bu siyasi parti kayıtlı olarak taşerona işçi
almaya ne zaman son vereceksiniz?
2) Taşeron olarak çalıştırılan birçok işçinin ücretleri
zamanında ödenmemektedir. Bu ödemelerin süresinde yapılması ve kıdem tazminatı
gibi ödemelerin de zamanında yapılması için ne tür tedbirler almayı
düşünüyorsunuz?
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Bir başka sorum da şu: Sağlık personeline sürekli
şiddet uygulanıyor Sayın Bakanım. Bu konuyla ilgili bir tedbiriniz uygulanacak
mı?
Bir de bu mezun olan doktorlarla ilgili çalışma
saatleri çok, Anayasa’mızın 18’inci maddesi uyarınca angarya hükmünde. Yani
yirmi dört saat, üst üste, gece gündüz yeni mezun olan doktorlar hakikaten
çalışmakta. Bu da çalışma hayatı açısından hem verimliliği düşürmekte hem de
insani koşulları aşan bir çalışma tarzı. Bu anlamda bir önlem, tedbir alacak
mısınız?
Bu sağlık çalışanlarıyla ilgili şiddet açısından,
şiddetin uygulanması açısından, aza indirmek için bununla ilgili acil ne
tedbirler almayı düşünüyorsunuz?
Teşekkür ederim.
BAŞKAN – Sayın Tümer…
ZÜLFİKAR İNÖNÜ TÜMER (Adana) – Sayın Bakan, Türkiye'nin
birçok okulunda kadrolu öğretmen eksikliği olmasına rağmen “ücretli öğretmen”
adı altında eğitimi taşeronlaştırmak ayrı bir üzüntü kaynağıdır. Eğitimlerini
ve formasyonlarını tamamlayan, öğretmenliğini sonuna kadar hak eden ancak
yıllardır atanamayan gençlerimizin yanı sıra, ağustos ayı için söz edilen en az
10 bin öğretmen ataması için Hükûmetin acilen girişimde bulunması
gerekmektedir. 
Atamaların bir an önce gerçekleştirilmesini diliyor,
gereğini bilgilerinize sunuyorum.
BAŞKAN – Sayın Kayışoğlu…
NURHAYAT ALTACA KAYIŞOĞLU (Bursa) – Teşekkürler.
Sayın Bakan, Bursa’da yoğun bakım üniteleri yetersiz ve
yoğun bakımlık hastalar çoğunlukla acil servislerde bekletilmek zorunda
kalıyorlar. Hemen her gün birileri bizi arayıp yoğun bakım ünitesi bulmamızı
istiyorlar ve yakın şehirlere naklediliyor bu hastalar çoğunlukla da. Aile
için, yakınlar için de tabii büyük bir eziyete dönüşüyor yoğun bakımdaki
hastası için şehir dışına gidip gelmek. Bununla ilgili çözüm öneriniz nedir?
Herhangi bir çözüm planınız var mı?
Teşekkürler.
BAŞKAN – Son olarak Sayın Balbay.
Buyurun.
MUSTAFA ALİ BALBAY (İzmir) – Teşekkür ediyorum Başkan.
Sorum Sağlık Bakanına: Biz siyasette yirmi dört saat
çok uzun derdik ama sağlıkta daha uzunmuş, Sayın Deniz Baykal’ın durumuyla
birlikte bunu daha bir yaşıyoruz, kavrıyoruz. 
Yalnız, bu sağlıktaki şehir hastanelerinin, özellikle
bu merkezîleştirmenin, uzak yerlerden hastaların gelmesini çok güçleştireceği
yönünde ciddi kaygılar var ve yoğun bakım ünitelerinin de ihtiyaca cevap
veremediği, çok yetersiz kaldığı yönünde kaygılar var. Ama özellikle şehir
hastanelerinin 19’uncu yüzyıldan kalma bir anlayış olduğu, dünyada bugün
bırakıldığı değerlendirmeleri var. Bakanın bu konudaki bilgilendirmesini rica
ediyorum. 
BAŞKAN – Teşekkür ederiz. 
Sayın Bakan, kalan süre size aittir.
Buyurunuz. 
SAĞLIK BAKANI AHMET DEMİRCAN (Samsun) – Teşekkür
ediyorum Sayın Başkan.
Sayın Basmacı’nın bahsettiği, Pamukkale Üniversitesi
Hastanesindeki yemek ihalesiyle ilgili bu bilgiyi âdeta ihbar kabul edip bunun
üzerinde gerekli çalışma yapılacak. Bundan endişeniz olmasın. 
MELİKE BASMACI (Denizli) – Teşekkür ediyorum. 
SAĞLIK BAKANI AHMET DEMİRCAN (Samsun) – Ben teşekkür
ediyorum. 
Ben özellikle Sağlık Bakanlığıyla ilgili, sağlıkla
ilgili sorulara cevap vermek istiyorum. Arkadaşlara da teşekkür ediyorum,
ağırlıklı olarak sağlıkla ilgili sorular sordular. Bu nedenle atlamak
istemiyorum. 
Sayın Tümer sorusunda 16.500 kadronun dışında, atama
bekleyen 433 bin sağlıkla ilgili eğitim görmüş kişiden bahsetti ki önemli
elbette. Ancak takdir edersiniz, Türkiye'de Sağlık Bakanlığında olduğu gibi
bütün bakanlıklarda kadro sorunu var, kadro tahsis edildikçe, biz yeterince
kadro temin ettikçe atamaları yapıyoruz.
MAHMUT TANAL (İstanbul) – Başka bir iktidar daha mı
var? Siz iktidardasınız, kadroyu açın Sayın Bakanım. 
SAĞLIK BAKANI AHMET DEMİRCAN (Samsun) – Tabii, ülkenin,
sağlığın, hastanelerin ihtiyaçlarını esas alarak, halkın ihtiyaçlarını da esas
alarak bu atamaları yapıyoruz. 
Güvenlik soruşturmasına gelince: Tabii ki güvenlik
soruşturması yapmak zorundayız yeni göreve getirilenler için. Bunu ilgili
yerlerden istiyoruz. Gelen bilgiler derhâl değerlendirmeye alınıyor ve ataması
yapılıyor. Şimdi, mesela, yarın itibarıyla, yeni kura döneminde 10 bin yeni
ataması olacak uzman hekim ve pratisyen arkadaşlarımızın. Onların listesini
hemen gönderdik, güvenlik soruşturmasıyla ilgili çalışmaları devam ediyor. Yani
bize güvenlik soruşturması gelmiş olanları geciktirmeden değerlendiriyoruz, hiç
kimseyi atama noktasında bekletmiyoruz. 
Sayın Tanal’ın aynı hastanede aynı hastalıktan tedavi
görmüş 2 kişiye ait faturanın birbirinden çok farklı olduğu değerlendirmesini
ele almak istiyorum. Elbette, arkadaşlar, bunun derhâl üzerine gideceğiz,
değerlendireceğiz. 
Buradan bir konuya geçmek istiyorum. Biz sağlıkta
dijital dönemi başlattık ve bunu giderek geliştiriyoruz. Bundan sonra e-Nabız
Sistemi üzerinden vatandaşın almış olduğu tedavilerin ve yapılmış olan
tetkiklerin hepsi ilgili yerlerden doğrudan görülebilecek ve mükerrer tetkikler
veyahut da lüzumsuz, mükerrer tedaviler yapılmayacak, bunlar takip edilecek. Bu
konuda sadece Sağlık Bakanlığı değil, Çalışma ve Sosyal Güvenlik Bakanlığımıza
bağlı Sosyal Güvenlik Kurumuyla da birlikte hareket edeceğiz. Bu, aynı zamanda,
sağlıkta israfın da önüne geçecek bir çalışma. 
Yine, sağlıkta şiddetle ilgili, Sayın Tanal’ın sormuş
olduğu soruyu… Maalesef, Türkiye’de, sağlık hizmeti veren hastanelerimizde ve
diğer yerlerde sağlık çalışanları şiddete maruz kalıyor. Bununla ilgili daha
önceden alınmış tedbirler var ve biz kamu olarak şiddete uğrayan hekimlerimiz
ve sağlık çalışanlarımız için hukuki destek veriyoruz. Yeni bir yasal
düzenlemeyle de bu desteğin bütün, diğer özel alanlarda hizmet veren
sağlıkçılara da verilmesini sağlayacağız. 
Tabii ki sağlıkta şiddet konusu gerçekten
kabul edilebilir bir şey değil. İnsanlara şifa dağıtan ellere el kalkmaması
lazım. İnsanların derdiyle ilgilenen ve onları tedavi eden kişilere şiddetin
uygulanması önemli bir zaaf ve önemli bir kayıp. Biz bu konuda çalışmalar
başlattık, bunun sebepleri üzerinde çalışıyoruz ve buna karşı ne yapılabilir…
Tabii ki vatandaş hastaneye geldiğinde, özellikle acil servislerde -herkes için
kendi hastası acil hastadır- hasta orada yeterli ihtimam görmediği hissine
kapılırsa burada bir “frotman”, bir sürtüşme olacaktır. Biz hekim
arkadaşlarımızın da orada çalışan diğer personelimizin de bu konuda vatandaşa
karşı hizmette vatandaşın gerilimine neden olacak kusurlar içerisine girmemesi
konusunda gerekli eğitim çalışmalarını da yapmaya hazırlanıyoruz ve bunları
yapacağız. Ama sağlıkta şiddeti asla kabul etmiyoruz, kınıyoruz. Orada sağlık
çalışanına kalkan eli, uygulanan şiddeti kendimize yapılmış addediyoruz.
Bununla ilgili çalışmaları hep birlikte Meclisimizde ve Sağlık Bakanlığında
devam ettireceğiz.
Sayın Kayışoğlu’nun yoğun bakım üniteleriyle ilgili ve
Bursa’daki yetersizlikle ilgili sorduğu soruya gelince: Gerçekten yoğun bakım
üniteleri fevkalade önemli ve Türkiye bu konuda çok büyük mesafeler katetti on
beş yıllık süre içerisinde ama bazı yerlerde yoğun bakım ünitelerinin, yoğun
bakım yataklarının normalden fazla işgal edildiğine şahit oluyoruz süre olarak.
Bunların da önüne geçecek tedbirleri almak için takip ediyoruz, gayret
ediyoruz; yoğun bakım ünite sayısını da artırıyoruz. Yeni hastanelerimiz ve
mevcut hastanelerimizde bu konuda çalışmalarımız var. 
Şehir hastaneleriyle ilgili konuya
gelince, Sayın Balbay bahsetti: Şehir hastaneleri Türkiye’de yeni bir vizyonun
başlangıcı, gerçekten meseleyi sadece bir bina olarak görmeyelim. Türkiye
sağlık hizmetleri noktasında dünya ortalamasının önünde bir seviyede ve sahip
olduğumuz gayrisafi millî hasılanın üzerindeki bir sağlık hizmetini
vatandaşımıza sunuyoruz. Şehir hastaneleri vatandaşımıza layık olduğunun en güzelini
sunacak hastanelerdir. Onların gelişmesi bittiğinde hizmetlerin kalitesinin
artışını da birlikte izleyeceğiz.
Ben, Sağlık Bakanlığıyla ilgili soruları böyle
cevaplandırdıktan sonra, diğer bakanlıkları ilgilendiren soruları ise
bakanlarımızın yazılı olarak cevaplayacağını burada açıklamak istiyorum.
Sorulan sorular için arkadaşlarımıza teşekkür ediyorum,
cevabım bu kadar Sayın Başkanım. 
BAŞKAN – Sayın Bakan, söz süreniz bitti, tamamlayın
lütfen, buyurun.
SAĞLIK BAKANI AHMET DEMİRCAN (Samsun) – Ben, diğer
bakanlıklarla ilgili soruları, bakan arkadaşlarımızın yazılı olarak
cevaplayacağını söylüyorum ve teşekkür ediyorum.
BAŞKAN – Peki, teşekkür ederiz.
Sayın milletvekilleri, tasarının tümü üzerindeki
görüşmeler tamamlanmıştır.
Şimdi, maddelerine geçilmesini oylarınıza sunuyorum:
Kabul edenler… Kabul etmeyenler… Kabul edilmiştir.
1’inci maddeyi okutuyorum:
TÜRKİYE CUMHURİYETİ İLE
SIRBİSTAN CUMHURİYETİ ARASINDA CEZAİ KONULARDA KARŞILIKLI ADLİ YARDIMLAŞMA
ANLAŞMASININ ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 5 Haziran 2013 tarihinde Belgrad’da
imzalanan “Türkiye Cumhuriyeti ile Sırbistan Cumhuriyeti Arasında Cezai
Konularda Karşılıklı Adli Yardımlaşma Anlaşması”nın onaylanması uygun
bulunmuştur.
BAŞKAN – 1’inci madde üzerinde Halkların Demokratik
Partisi Grubu adına Muş Milletvekili Sayın Ahmet Yıldırım. (HDP sıralarından
alkışlar)
Süreniz on dakika, buyurun.
HDP GRUBU ADINA AHMET YILDIRIM (Muş) – Teşekkür ederim
Sayın Başkan.
Sayın Başkan, değerli milletvekilleri; dış politikada
uzunca bir süredir yanlış bir yola girmiş olan Hükûmetin faturasını bütün
halkımıza ödeteceği ve olumsuz sonuçlarının şimdiden ekonomik ve siyasi olarak
görülmeye başlandığı bu politikalarını uzunca bir süreden beri eleştiri konusu
yaptık. Özellikle, Suriye ve Irak politikaları bağlamında BOP’un eş
başkanlığından, Orta Doğu’da yeniden dizaynın oyun kuruculuğundan değersiz bir
yalnızlığa ve açık söylemek gerekirse bunun yanı sıra özellikle Kürt
karşıtlığının son beş altı ayda Kürt düşmanlığına dönüştüğü bir hata evrilmiş
durumdadır. 
İlk iliği Kobani’de yanlış ilikleyen Hükûmet, giderek
Orta Doğu’daki etki gücünü kaybetmiş, bir oyun kurucu olmak bir yana sadece
İran’ın, Rusya’nın ve belli ülkelerin kara gücü olarak kendi askerlerini
kullandırtan bir noktaya varmıştır. Bugün Orta Doğu’da; gerek Bab’da gerek
Cerablus’ta gerekse en son İdlib’de sonucun ne olacağı belli olmayan, İran’ın
ve Rusya’nın politikaları istikametinde kendi kara gücünü kullandırtma ve bunun
karşılığında da hiçbir şey alamama bir yana elindekini bile kaybeden noktaya
varmıştır çünkü Kürt meselesi üzerinden kurgulamış olduğu ilişkiyi
“kaybet-kaybet” denklemi üzerine kurgulayan Hükûmet, bizi -açık söylemek
gerekirse- Kürt düşmanlığı konusundaki ispat sürecinden de kurtarmıştır.
Şimdiye kadar sözüm ona PKK karşıtlığı, şiddet karşıtlığı, kamu güvenliği
üzerinden bir hat izlediğini söyleyen siyasi iktidar, gelinen nokta itibarıyla
Irak Kürdistan Bölgesel Yönetimi’ndeki gelişmeler neticesinde “vana kapatmak”
“açlıkla terbiye etmek” gibi söylemlerle meselenin PKK karşıtlığı veya şiddet
süreçleriyle ilgili olarak kamu güvenliği almak olmadığını, meselenin Hükûmetin
Kürt düşmanlığı ve bu konudaki bir düşünce virüsü taşıdığı gerçekliğini ayan
beyan ortaya çıkarmıştır çünkü bundan üç dört ay önceye kadar özellikle
Kürdistan Bölgesel Yönetimi’nde var olan ekonomik gücünü, diplomatik gücünü,
siyasi gücünü son referandum sonrası takındığı tavırla İran’a kaptırmıştır.
Kerkük işgaliyle birlikte gelişen ve İran’ın yayılmacı politikalarına verdiği
ve ne kadar bilinçli olduğunu bilmediğimiz destekle şu anda ticaret hacmini
tümüyle Bağdat ve Tahran’a kaptırmış durumdadır. En fazla ihracat hacmine sahip
olduğu Kürdistan Bölgesel Yönetimiyle olan ticari ilişkisini de kaybetmekle yüz
yüze gelmiştir. Vana kapatmaktan söz edenler bu ülkenin enerji kaynaklarını,
döviz girdisini ciddi anlamda kaybetmiştir. 
Ve şunu rahatlıkla ifade etmek isterim ki gerek
Suriye’de Rojava politikaları gerekse Irak’ta Kürdistan Bölgesel Yönetimi
politikaları bu ülkeye sadece siyasi itibar, siyasi imaj kaybettirmemiştir;
ekonomik olarak kaybettirmiştir, diplomatik olarak kaybettirmiştir ve siyasi
olarak kaybettirmiştir. 
Bir bilen varsa çıksın gelsin, burada Suriye ve Irak’ın
çarpık politikalarından sonra Türkiye’nin ekonomik olarak, siyasi olarak, diplomatik
olarak neyi kazandığını ifade etsin. Kazandığı bir şey var; izlemiş olduğu Kürt
düşmanlığı politikası üzerinden sadece bu ülkede yaşayan Kürt vatandaşlarımızın
devlete ait olan aidiyet ve sahiplenme duygusunu sağlamış ve bunu
kazanabilmiştir. Çünkü kendi sosyolojisinden ve demografisinden uzak ve
bihaber, milliyetçilik ötesinde alabildiğine ırkçılığa tekabül eden ve toplumu
zehirleyen söylemlerle izlemiş olduğu politikayla giderek uluslararası toplum
nezdinde faturasını 80 milyon insanın ödeyeceği bir yalnızlık noktasına
gelmiştir. 
Burada
şunu ifade edelim: 2017 ve 2018 arasındaki sadece bir ekonomik gösterge, bu
ülkenin insanlarının yoksullaştırılmasına nasıl hizmet ettiğini çarpıcı bir
şekilde ortaya koymuştur. 2018 Merkezî Yönetim Bütçe Kanunu Tasarısı bugün
Maliye Bakanı tarafından Komisyona sunuldu. 2017’de bu ülkenin toplam bütçesi 645
milyar lira idi, 2018’de öngörülen bütçe 762 milyar liradır; 2018’de bir önceki
yıla göre bütçe artışı yüzde 16. Peki, bizim adına “savaş ekonomisi” dediğimiz savunma
harcamalarına ayrılan pay ise 64 milyardan 92 milyara çıkmış, bu artış yani
savaş ekonomisindeki artış ise yüzde 45’e tekabül ediyor. Ekonominiz ve
bütçeniz sadece yüzde 16 artarken siz yüzde 45’lik bir savaş payı artışını bu
ülkenin önüne koyduğunuz andan itibaren bu, daha fazla işsizlik, daha yüksek
enflasyon, öngörülemez döviz hedefleri ve daha fazla bütçe açığına hizmet
etmekten başka bu ülkeye hiçbir şey sağlayamayacaktır. 
Değerli
milletvekilleri, bir diğer husus ise bu ülkede yoksulluğun dış politikada
izlenen yanlışlıklar neticesinde öyle bir noktaya geldiği orta yerde duruyor ki
Aile ve Sosyal Politikalar Bakanlığının verilerine göre bu ülkede 10 milyon 610
bin yurttaşımız sosyal yardım alıyor yani bu ülkede her 8 yurttaşımızdan 1’i
sosyal yardım alıyor. AKP övünebilecekse bu ülkede neredeyse her 8 kişiden
1’ini sadaka kültürüne mahkûm ettiğiyle övünebilir. Bu ülkeyi yoksul ve
yurttaşlarını ise neredeyse dilenci gibi görüp siyasi iktidara embesil gibi
bağlı hâle getiren bu anlayışla övünebiliyorsa bu siyasi iktidar varsın
buyursun, övünsün. 
Düşünün,
Bakanlık verisidir, 10 milyon 610 bin yurttaşımızın sosyal yardım aldığı bu
ülkenin bu ekonomik tablosu, ülkenin son iki buçuk yıl içerisinde girmiş olduğu
içte ve dışta Kürt karşıtlığı üzerine kurulmuş olan iç ve dış politikadan
bağımsız ele alınamaz. Öyle ki bu kirli savaşa karar vermiş olan iktidar aklı,
her şeyi aşırı güvenlikçi politika temelinde ön plana çıkararak yüz yıllık
toplumsal meselenin çözümünü siyasi iktidarı etkisizleştiren, sivil siyaseti
yok sayan ve güvenlikçi politikalara havale eden bir noktaya varmıştır. İki
buçuk yıl önce bu savaşın özellikle kendi yurttaşlarımız arasında toplumsal
kamplaşmaya hizmet edeceğini bile bile ülkenin doğusu ile batısı, Kürt’ü ile
Türk’ü, Alevi’si ile Sünni’si arasındaki kardeşlik köprüleri iki-iki buçuk yıl
önceye göre alabildiğine zayıflamıştır. Burada savaşların birer kara delik
olduğunu, çatışmacı politikaların kara delik olduğunu, en fazla değeri olan
canı aldığını, malı aldığını, ahlakı, vicdanı, her şeyi alıp silip süpürdüğünü
ısrarla dile getirmemize rağmen, ülke 80 milyon insanıyla alabildiğine mutsuz
olmuş bir ülkeye evrilmiş durumdadır. Gerilimci politikayı, dışta Kürtlere
dönük izlemiş olduğu düşmanlık politikasını sadece içte iktidarını haksızca
ayakta tutmak üzerine kurgulamış olan bu siyasi iktidar, bu savaş
politikalarına karşı, onu durdurabilecek olan ve iki buçuk yıl boyunca bu
ülkede hiçbir gencin ölmemesini sağlayan Sayın Öcalan üzerinde de tecridi
artırarak ve onun dış dünyayla bağlantısını kopararak, onun verebileceği
mesajlarla toplumsal tansiyonu düşürebileceğini bildiği hâlde, o savaş
politikalarıyla eş zamanlı olarak onun üzerindeki katı tecrit politikasını
artırmış ve dış dünyayla bağlantısını kesmiştir.
Bu
yolun bu ülkede hiç kimseye kazandırmayacak bir yol olduğunu ve bu çarpık dış
politikanın artık her açıdan bu ülkeye zarar veren bir noktaya dönüştüğünü
ifade ederek bütün Genel Kurulu saygıyla selamlıyorum. (HDP sıralarından
alkışlar)
BAŞKAN
– Teşekkür ederiz Sayın Yıldırım. 
Cumhuriyet
Halk Partisi Grubu adına Antalya Milletvekili Sayın Mustafa Akaydın. (CHP
sıralarından alkışlar)
Süreniz on dakika buyurun.
CHP GRUBU ADINA MUSTAFA AKAYDIN (Antalya) – Sayın
Başkan, çok değerli milletvekilleri; ben de bu süreyi Türkiye’deki eğitim
sorunları üstüne kullanmak istiyorum. Hepinizi sevgi ve saygıyla selamlarım. 
Konuşmamın başında, özellikle 20 Temmuz darbesi
itibarıyla, Türkiye’de birtakım sanal iddialarla, doğru dürüst bir iddianame
olmadan mahkûm edilen, açlık greviyle karşı karşıya kalan çok değerli
öğretmenlerimizi, Barış İçin Akademisyenler davalarında, konularında işsiz
bırakılan akademisyenlerimizi sevgi ve saygıyla anarak sözlere başlamak
istiyorum.
Değerli milletvekilleri, 19’uncu yüzyıl iktisatçıları
-aramızda iktisat profesörlerinin de olduğunu biliyorum- özellikle eğitimle
ilgili şöyle bir saptama yapmışlardı, dediler ki: “Dünyada ekonomik sermaye,
parasal sermaye ne kadar önemliyse beşerî sermaye de bu kadar önemlidir.” Yani
insanın eğitilmişliği, insanın kalitesi ekonomik sermaye kadar önemlidir. Bu
konuyla ilgili çok değişik araştırmalar yapıldı ve dünya ülkelerinde görüldü ki
eğitim kalitesi yükseldikçe, eğitime gayrisafi millî hasıladan, bütçeden
kaynaklar aktarıldıkça, insanların eğitilmişlik düzeyi artınca toplumun refah
düzeyi de artıyor. Batı ülkeleri için geçerli olan benim bildiğim şöyle bir
parametre var: Eğer bir insanın kaliteli eğitimi için belli bir sermaye
aktarırsanız ki bu, Batı ülkelerinde yaklaşık 25 bin euro civarında, bu insanın
o topluma bu paranın dışında katacağı katma değer 100 bin euro civarında. Yani
eğitim bu kadar önemli bir konu. 
Değerli arkadaşlarım, bir ülkeyi köle veya esir yapmak
istiyorsanız artık sadece silahlı kuvvetlerle o ülkeleri işgal etmek, saldırmak
gerekmiyor; o ülkeyi eğitim anlamında çökertirseniz bunu başarmış
sayılabilirsiniz. AK PARTİ’li arkadaşlarım beni bağışlasın, 2002’den bugüne
yaşadığımız on beş yıllık süreçte eğitimde tam anlamıyla bir çöküş yaşıyoruz. 6
bakan değişti, 6 bakan 6 tane yeni eğitim teorisi ortaya attı, bir şeyler
yapmaya çalıştı. Bunların bir kısmı iyi niyetliydi ama bu teorilerin hepsi
çöktü. Bunların içinde en önemlilerinden biri 4+4+4 sistemidir. Ve 4+4+4
sistemiyle hiçbir dünya ülkesinde olmayan, ortaokullarda mesleki eğitim öğretim
verilmeye başlandı ve sonuç olarak da bu mesleki eğitim öğretimin kalitesi bir
türlü istenilen yere -imam-hatip ortaokullarını kastediyorum- ulaşmadığı için
de şu anda bir sürü manipülasyonlar yapılıyor.
Değerli arkadaşlar, “FATİH Projesi” diye bir proje
atıldı ortaya, sene 2010. Bu proje 2015 yılında tamamlanacaktı ve bunun bütçesi
de 8,5-9 milyar Türk lirası civarında olacaktı. Dünyanın birçok ülkesindeki
bilişim CEO’ları Türkiye'ye akın etti. Bu projenin hâlâ ne durumda olduğunu
doğru dürüst, ciddi olarak Türkiye'de bilen yok. Millî Eğitim bakanlarımız da,
sağ olsun, bu konunun üstüne toprak örtmek durumundalar. “2017’de bitecek.”
diyorlardı, 2017’de de bitmeyeceği anlaşıldı ve şu anda da gerçekleşme durumu
zannediyorum yüzde 10-15 civarında olup tablet bilgisayarların birçoğu da artık
ekonomi dışına atıldı, öğrenciler tarafından çöp kutusuna yerleştirildi. Bunu,
aklıma gelen birkaç tane önemli konuyu özetlemek anlamında söylüyorum.
Bundan birkaç ay önce, değerli arkadaşlar, TEOG sınavı
gibi Türkiye'de yüz binlerce, hatta milyonun üstünde kişiyi ilgilendiren bir
sınavın kaldırıldığı Millî Eğitim Bakanı tarafından reis bey açıkladıktan daha
sonra öğrenildi. Ve bir taksi durağında, Sayın Millî Eğitim Bakanı düştüğü
acıklı durumu kapatmak için kendisi de reis beyin laflarına sığınarak ne
dediğini hiç kimsenin anlamadığı birtakım laflar etti. Şimdi, TEOG’un ne
olduğunu hiçbirimiz bilmiyoruz. Önümüzdeki hafta TEOG’la ilgili… “TEOG
kaldırıldı, yerine şu sistem getirilecek.” deniliyor. Arkadaşlar, eğitime
talebin bu kadar çok yüksek olduğu, arzın da bu kadar yetersiz ve kalitesiz
olduğu bir ülkede mutlak ve mutlak bir değerlendirme yapmak zorundasınız, bunun
adı da genellikle “sınav”dır bütün dünya ülkelerinde, yani bir tür sınav
yapılacak. Ama açık uçlu sorularla yapılacak bir sınavın bu ülkede, eğitimde
ciddi bir kaos, veli ve öğrenci mutsuzluğu yaratacağı konusunda sizleri uyarmak
istiyorum.
Değerli arkadaşlar, bir konuda parti grubumun bilgisi
dışında kendi görüşlerimi iletmek isterim: Üniversite giriş sınavında yapılan
değişikliği kısmen de olsa destekliyorum. Bakın, Türkiye'de bundan yıllarca
önce yani 1960 yılından itibaren sınavla giriş sistemleri gerçekleştirilirken,
öğrencileri üniversiteye veya fen liselerine yerleştirirken yapılan iş şuydu:
Sadece zihinsel yetenek sınavı yapılırdı ve bu sınav sonuçlarına göre hiçbir
dershaneye gitmeyen, ilave öğretmen desteği almayan çocuklar bile, Anadolu’nun
her köşesinden çocuklar bile zihinsel yetenek testlerini sadece test
kitaplarından çalışarak başarabilirlerdi, fen liselerine ve üniversitelere
girebilirlerdi. Bence Türkiye’de yapılması gereken en önemli işlem -yapılırsa-
tüm üniversite giriş sınavlarının, hatta ortaöğretim sınavlarının sadece Türkçe
okuduğunu anlama ve zihinsel yetenek testleriyle -bunların bir kısmı
matematikseldir, bir kısmı gene ana dilde becerilere dayanır, bir kısmı da
geometriye dayalıdır- yapılmasıdır. Ben bu şekilde öğrenci alınmasından
yanayım. Üniversiteye giriş sınavının birinci aşaması matematiksel
beceri ve Türkçeye ayrıldığı için de ben Yükseköğretim Kurulu Başkanını kısmen
de olsa kutluyorum.
Değerli milletvekilleri, PISA sınavlarındaki durumumuz
belli. Bakın, bu sene -2017 verileriyle konuşuyorum- hem OECD’nin eğitimle
ilgili dünya raporları yayınlandı ağustos ayında hem de UNICEF’in çocuklarla
ilgili dünya raporları yayınlandı haziran ayında. Buradaki durumumuza
bakarsanız değerli arkadaşlar, OECD ülkeleri içinde eğitim kalitesi açısından,
eğitimin başarısı açısından değerlendirmede Meksika’yla birlikte 10 üstünden
sıfır puanla sonuncuyuz. Yani şuna da gülümseyerek değinmek istiyorum, reis bey
de bugüne kadar iki doğru laf etti: “İstanbul’a ihanet ettik.” dedi, yeni;
bundan bir süre önce de birkaç konuşmasında “Türkiye’de eğitimi ve kültürü
berbat ettik.” dedi. Yani bunu reis beyin bile itiraf ettiği bir ülkede
yaşıyoruz arkadaşlar. Çocuklarımızın eğitim kalitesi açısından gene OECD
ülkeleri içinde sonuncuyuz haziran ayı raporlarına göre. 
Sayın Başbakanımız çok yakın bir geçmişte
dedi ki: “Ben Türkiye’ye iki yıl sonrasını vadediyorum, ikili öğretimi tamamen
ortadan kaldıracağım.” Arkadaşlar, bunun becerilebileceğine gerçekten inanıyor
musunuz? Yani bu bütçelerle, gayrisafi millî hasıladan ayrılan bu paylarla 2019
yılında Türkiye’de ikili öğretimin kalkabileceğine inanıyor musunuz? Yani en
basit hesapla bile Türkiye’ye 100 bin yeni derslik lazım; bazıları bunun
bütçesel kapsamının 150 milyar liraya kadar çıkabileceğini söylüyor arkadaşlar.
Yani eğitime ayrılan yatırım bütçesinin Türkiye’de 2002’den bugüne kadar ne
kadar gerilediğini bu kürsülerden defalarca söyledik sizlere ve muhtemelen de
gene bu sene yüzde 8-8,5 arasında olacağını düşünüyoruz. Taş çatlasa eğitimin
bütün yatırım alanlarına 10 milyar lira bir bütçe ayrılacak, bunun önemli bir
kısmı da din eğitimine gidecek hepimizin beklediği gibi. Bunlarla bu
dersliklerin yapılması mümkün değil. 
Arkadaşlar, size bir parametre daha vermek isterim.
Dünyada AR-GE’ye yapılan gayrisafi millî hasılanın her yüzde 1’i kadarlık bir
yatırım, ihracatınızda yüzde 6,5 kadar bir artışa neden oluyor. Defalarca bu
kürsüden de dile getirdim. AR-GE’ye gayrisafi millî hasılanın yüzde 1’ini
ayırmak, bizim, milletler ailesi içinde refah toplumunu yakalamamızı imkânsız
kılacak bir orandır. Bunu en az yüzde 2’ye veya 3’e çekmek gerektiği
inancındayım. 
Değerli arkadaşlarım, sözlerimin sonunda, müfredat
konusunda yapılan skandalları söylemeye artık dilim varmıyor. Geçen sene sanki
gökten vahiy gelmiş gibi Sayın Millî Eğitim Bakanı “Biz müfredatı
değiştiriyoruz. 100 bin kişiden de bu konuda katkı alıyoruz.” dedi. Kimse bu
100 bin kişinin kim olduğunu bilmiyor. Muhtemelen, sadece EĞİTİM-BİR-SEN
tarafından hazırlanmış bir müfredat dayatmasıyla karşı karşıyayız. 
Ve ısrarla söylüyorum: Bilimsel eğitimden Darwin’in
çıkarılması, evrim teorisinin çıkarılması, bilimsel eğitime yapılabilecek en
büyük ihanetlerden biridir ve İslam dünyasına bile bakıldığında, herhâlde bunu
başarmış olan Suudi Arabistan’dan sonra 2’nci ülke de Türkiye olacaktır.
Değerli arkadaşlarım, bundan birkaç sene önce Türkiye en azından İslam
ağırlıklı ülkeler coğrafyasında bilimde 1’inciydi. Bugün artık İran bile bizim
3 sıra üstümüzde.
Hepinize sevgiler, saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın Akaydın.
Milliyetçi Hareket Partisi Grubu adına İstanbul
Milletvekili Sayın Ekmeleddin Mehmet İhsanoğlu.
Sayın İhsanoğlu, sizin şahıslar adına da konuşmanız
var. Sürenizi birleştiriyorum, on beş dakika süreniz var. 
Buyurun. (MHP sıralarından alkışlar)
MHP GRUBU ADINA EKMELEDDİN MEHMET
İHSANOĞLU (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Sözüme başlarken gündem maddesi olan bu uluslararası
anlaşmalar tabirine biraz dikkatinizi çekmek istiyorum. Bu cetvelde 13 tane
metin var. Bu metinlerin hiçbiri antlaşma değildir, bunlar anlaşmalardır.
“Antlaşma” demek başka bir şey, “anlaşma” demek başka bir şey. Antlaşma, eski
tabirle muahede, “treaty” yani Lozan bir antlaşmadır. Ama, iki ülke arasında
yapılan anlaşma antlaşma değildir. Zaten metne baktığınızda göreceksiniz
-hiçbir tabir bir yerde- 13 örnekten 12’si değişik ülkelerle; 2’si Katar’la,
1’i Fransa’yla, 1’i Çin’le, 2’si Britanya’yla, 2’si Nijer’le, Ukrayna’yla,
Kosova’yla, Arnavutluk’la, Sırbistan’la; hiçbirinde “antlaşma” tabiri geçmiyor.
Burada “anlaşmanın uygun bulunduğuna dair kanun tasarısı” veyahut “mutabakat
zabtının uygun bulunduğuna dair bir kanun tasarısı” yazıyor. Binaenaleyh,
bunlar antlaşma değildir, bunlar anlaşmalardır; sekretaryanın bu hususu göz
önünde bulundurmasını temenni ederim ve Komisyondaki arkadaşların, bilhassa
Komisyon Başkanımızın bunun dikkatinden geçmemesi lazım gelir. 
Sayın Başkan, ben bu konuşmamda iki husus üzerinde
durmak istiyorum: Birincisi, dış politika meseleleri üzerinde; ikincisi,
hepimizin bugün dikkat kesildiği Kerkük meselesi üzerinde. 
Şimdi, dış politikadaki gelişmeler, komşularımızdaki
gelişmeler bizi üzecek noktaya kadar gelmiştir. Yani, Irak’taki hadiseler,
gelişmeler; Suriye’deki hadiseler, gelişmeler bizim iç huzurumuz, bizim
güvenliğimiz ve bizim beka meselemiz hâline gelmeye başlamıştır ki burada
iktidar ile muhalefet arasında fazla bir fark, bir görüş farkı yoktur. Ve
şüphesiz ki muhalefet ve iktidar mensupları bugünkü bu sıkıntıdan çıkmanın
yollarını ararken birbirlerine destek olmaları lazım.
BAŞKAN – Sayın milletvekilleri, hatip şu anda kürsüde
konuşma yapıyor, arkada kendi aranızda konuşuyorsunuz; lütfen, dinleyelim sayın
hatibi. 
Buyurun Sayın İhsanoğlu. 
EKMELEDDİN MEHMET İHSANOĞLU (Devamla) – Teşekkür ederim
Sayın Başkan.
Şimdi, Türkiye'nin bugün takip ettiği dış politika
bizim istikrarımızı ve huzurumuzu tehlikeye sokacak noktaya gelmiştir. Bizim
temennimiz, bunun bu şekilde devam etmemesidir, bizim dış politikamızın millî
menfaat ekseninde olmasıdır. Millî menfaat demek, ülkenin güvenliği, ekonomisi,
toplumun ferahı ve egemenliğinin zedelenmemesi meselesidir; millî menfaat
budur, zaten başka bir kriter de olmaması lazım gelir. 
Şimdi, Türkiye'nin kırmızı çizgileri maalesef
istediğimiz gibi kalmadı yani Suriye’yle olan 911 kilometrelik sınır 98
kilometreye düşmüştür; bu, çok tehlikeli bir hadisedir, onun için biz partide
Fırat Harekâtı’nı ve İdlib Harekâtı’nı destekledik fakat dış politikada ilk
attığınız adım son atmanız gereken adımsa veya son attığınız adım ilk atılması
gereken adımsa orada bir sıkıntı vardır. O bakımdan bizim temennimiz, Sayın
Başbakanın göreve geldiği günden itibaren söylediği gibi, bölgede ve dünyada
dostlarını artıran, düşmanlarını azaltan bir dış politika anlayışının bölgesel
iş birliğini güçlendirmesi ve bölgesel kalkınmayı komşularımızla birlikte
sağlamamızı hedefleyen bir politika görmek istiyoruz fakat ne yazık ki
komşularla olan münasebetler daha da sıkıntılı bir devreye geliyor ve bu arada
da dost olmayanlara, eski dostları dost olmama statüsüne değiştirmekte hızlı
gelişmeler görüyoruz.
Şimdi, buradan çıkmak için ne yapmak lazım: Birincisi,
stratejik bir planın olması lazım ve bu stratejik planın hakikaten derin bir
plan olması lazım. Uzun vadeli birkaç adımdan oluşan -birinci adım, ikinci
adım, üçüncü adım- değişik ihtimaller üzerine kurulması lazım, bunun yapılması
lazım gelir. Bir aksiyon, bir reaksiyon ve arka arkaya farklı istikametlere
savrulmak çok zararlıdır. Türkiye küçük bir tekne değil ki hızlı bir şekilde
hareket etsin, Türkiye büyük bir transatlantik gemidir. Bunun hareket
istikameti, hareket kabiliyeti hızlı olmaz, olması yanlış olur. Onun için
Türkiye’de dış politikada istikrar unsuru, tutarlılık unsuru ve güvenirlilik
unsurunun sağlam bir şekilde tutulması lazım ve bu politika her şeyden önce
şahıs merkezli olmamalı, kurumlar arasında, kurumlar vasıtasıyla olmalı. 
Şimdi, mesela, Irak’la olan münasebetlerimizde, hepimiz
hatırlıyoruz, Başika kampı meselesi vardı. Başika kampı ne oldu? Başika kampı,
o gün bizim devlet erkânımız ile bir Musul Valisi arasında varılan anlaşmaya
göre yapılmıştır ama -Merkezî Hükûmet Bağdat’ın üzerinden geçmeden olduğu için-
geçen sene Bağdat Hükûmeti bize dedi ki: “Çekin askerlerinizi.” ve Arap Ligi’ne
gitti, başka uluslararası kuruluşlara gitti, bizim aleyhimize kararlar
çıkarttı. Başika kampında kimler eğitim gördü? Peşmergeler eğitim gördü, Başika
kampında peşmergeler. Peki, biz bunu Bağdat Hükûmeti vasıtasıyla yapsaydık daha
iyi değil miydi? Orada Necifi ailesine mensup birisinin bizi desteklemesi,
onunla bizim anlaşma yapmamız doğru bir şey değil. Bu, ancak resmî bir merkezî
devlet, federal devlet sistemi içerisinde olur. O bakımdan, bu konuda bizim
gerçekten dış politikada bu zor günlerde bu hususlara itibar etmemiz lazım ve
tabii diplomasinin çok değişik enstrümanları var, onların kullanılması lazım
yani bir “double-track” dedikleri, iki güzergâhlı, çok güzergâhlı politikalar
var, arka kapı diplomasisi var ve değişik yollar var. Bunları denemek lazım
çünkü dış politikada her şeyin iç politikada olduğu gibi alenen söylenmesi
mümkün değildir, faydasından bir şey çıkmaz, zararı olur. O bakımdan, bu
stratejik planlama içerisinde küçük ittifaklar vesaire olabilir ama bir günde
dünyanın iki büyük kutbu arasında savrulmak da herhâlde doğru dürüst bir dış
siyaset anlayışı değildir. O bakımdan, bugünlerde bu beka sorunuyla karşı
karşıya geldiğimiz bir zaman içerisinde bunları gözden geçirmemiz lazım ve
tabii, Türkiye’nin millî menfaatleri, Türkiye’nin toprak bütünlüğü, Türkiye’de
merkezî hükûmetin egemenliği ancak komşularındaki benzerlerinin bulunmasıyla
mümkündür. Yani Suriye’nin toprak bütünlüğü, Suriye’nin egemenliği, Irak’ın
toprak bütünlüğü, Irak’ın egemenliği korunduğu müddetçe bizimki de
korunacaktır. Aksi takdirde onlarınki bölündüğü zaman bu zincirleme reaksiyonu
durdurmak mümkün değildir. Buna dikkatle bakmak lazım. Mesele sırf o iki ülkede
değil, bütün bölgeyi dalga dalga bu hadiseler sarıyor. Yemen’e bakmak lazım,
Libya’ya bakmak lazım, Körfez’deki Körfez ülkeleri ile İran arasındaki
meselelere bakmak lazım. Körfez’deki beş ülke arasındaki kavga, Suudi Arabistan
bir tarafta Katar bir tarafta ve Körfez İşbirliği Teşkilatının çökmek üzere
olduğunu görmek lazım. Bugün, Kuveyt Emirinin beyanatı var “çöküyor” diyor.
Bütün bunlarda bizim taraf tutan bir politika takip etmemiz değil, bitaraf olan
ve herkesle iyi geçinen… Çünkü biz büyük devletiz ve biz bu bölgede söz
sahibiyiz. Ama bunu davul zurnayla yapamazsınız, davul zurnayla yaparsanız
millet gelir, beş dakikada seyirlik durumunda olur ve kaçar sizden. Bunun
ustaca yapılması lazım, bunun üslubu var, esasları var, diplomasinin enstrümanları
var, bunlarla yapılır. O bakımdan biz diyoruz ki: Bu dönemde, bu beka dönemini,
beka mücadelesi verdiğimiz ve herkesin bu konuda hassas davrandığı bir dönemde
bunları iyiden tezekkür etmek lazım. 
Ben üçüncü olarak konuşmamda Sayın
Başkan, değerli milletvekili arkadaşlarım; Kerkük üzerinde durmak istiyorum.
Bugün Kerkük’te bizim, hepimizin belirli bir hassasiyeti vardır ve biz Kerkük’ü
Misakımillî hududu içerisinde bildiğimiz için ve orada Türkmenlerin varlığıyla
ilgili çok hassas olduğumuz için bu konuyla hepimiz ilgileniyoruz. Fakat şurada
bir husus var, ona dikkat etmek lazım. Kerkük, sırf son günlerde değil, Irak’ta
Irak devleti oluştuktan sonra yani Bağdat, Basra ve Musul vilayetlerinin
İngiliz işgali altında birleştirilip Irak devleti, önce krallığı inşa ediliyor,
1958’de de darbe oluyor, 1958’den sonraki darbe içerisinde Arap Baas Partisi
iktidara hâkim oluyor. İşte, Arap Baas Partisinin iktidarı esnasında
Türkmenlere karşı çok büyük baskılar yapıldı ve onlar orada yalnız kaldılar.
Saddam geldiği zaman daha kötüsü oldu. 2003’teki Amerikan işgaliyle yine bu
sefer Arap Baas Partisi değil, peşmergelerin ve Kuzey Irak’taki federal
Kürdistan bölgesinin baskısı altında işte Kerkük işgal edildi peşmergeler
tarafından. Son olarak da referandumdan sonra Talabani peşmergesinin çekilmesi
ve Bağdat ordusunun ve Haşdi Şabi’nin Kerkük’e girmesi neticesinde oradaki
Türkmenlere kendi vatanlarında kalma imkânı sağlanıyor. 
Şimdi, Türkiye’nin önünde çok önemli bir
sorumluluk ve fırsat vardır; bunun da çok doğru bir şekilde yapılması lazım
geliyor. O bakımdan ben, müsaadenizle bugün Sayın Başkanımızın, Genel
Başkanımızın söylediklerine atıf yaparak sözümü bitirmek istiyorum. 
Şimdi,
2003’te Kerkük’e müdahale edildi ve orada demografik şey yapıldı; bu, Saddam
zamanında da yapıldı. O bakımdan Kerkük’teki Türkmenlerin maruz kaldığı
demografik zorlamalar sırf son günlerin eseri değil, ta Saddam’dan itibaren
devam ediyor. Onun için, bugün yeniden teşekkül ederken Kerkük’te özel bir
statünün düşünülmesi lazım. Yarın Irak Başbakanı Sayın Abadi geliyor, görüşme
olacak. 2014’te de geldi, görüşme oldu fakat görüşme bittikten sonra gitti,
“Güçlerinizi Başika kampından çekiniz.” dedi. Şimdi, bizim temennimiz, yarın
Hükûmetimizin, Iraklı müttefikleriyle, komşularıyla, muhataplarıyla Kerkük
meselesini iyi tezekkür etmeleri ve bunu ahdî ve akdî bir belgeye
bağlamalarıdır. Çünkü bugün eğer biz Kerkük için bir özel statü sağlama
imkânını kaybedersek bir daha gelmez. Bugün, bir fırsat doğmuştur; bu
referandumdan bir fırsat doğmuştur, bu fırsatı bizim iyi değerlendirmemiz
lazım, bu da yarın bizim Hükûmetimizin Irak Hükûmetiyle, iki Başbakanın
görüşmesine bağlı bir hadisedir. O bakımdan, biz diyoruz ki: Bu şerden hayır
doğsun ve Kerkük tekrar eski demografik yapısına dönsün, Kerkük’ün statüsü yeniden
belirlensin ve Türkiye orada söz sahibi olsun. Bugün haritalar yeniden
çiziliyor, bunların hepsini konuşuyoruz, biliyoruz ama bu bir gerçektir, bu bir
gerçektir, bunu unutmamak lazım, göz ardı etmemek lazım çünkü haza harita
değişirse bizim burada da harita değişecektir, bunu bilmek lazım. Eğer biz
haritaların, bu Sykes-Picot haritalarının bugünkü statükosunu koruyamazsak
yarın bunun ceremesini çekeceğiz. 
Bu
sözlerimle hepinizi saygıyla selamlarım. Yaklaşan Cumhuriyet Bayramı’mız
münasebetiyle de hepinizin bayramını tebrik ederim. Teşekkür ederim efendim,
sağ olunuz. (MHP sıralarından alkışlar)
BAŞKAN
– Teşekkür ederiz Sayın İhsanoğlu.
Şahıslar
adına ikinci konuşmacı, Eskişehir Milletvekili Sayın Cemal Okan Yüksel. (CHP
sıralarından alkışlar)
Süreniz beş dakika buyurun. 
CEMAL OKAN YÜKSEL (Eskişehir) – Sayın Başkan, değerli
milletvekilleri; gerçi bu uluslararası sözleşmeyle ilgili şahsım adına, bir
zorunluluktan dolayı söz aldım ama bugün, Türkiye Cumhuriyeti Hükûmetine, daha
önce ele geçiremedikleri, ulaşamadıkları birtakım belgeler vermek istiyorum.
Sayın Bakanım, lütuf buyurup dinlerseniz, sizin
vasıtanızla ben Sayın Dışişleri Bakanımıza ve Sayın Hükûmet yetkililerimize
birtakım belgeler iletmek istiyorum.
Sevgili milletvekilleri, İstanbul Milletvekilimiz Enis
Berberoğlu’nun ceza almasından sonra partimiz Enis Berberoğlu davasını izlemek
için bir komisyon kurdu, ben de bu komisyonun bir üyesiyim. İncelemelerimiz
esnasında 2015 senesinde o zamanki İstanbul Milletvekilimiz Osman Korutürk
tarafından bir soru önergesi verildiğini tespit ettik. Bu soru önergesinin
içeriğinde Sayın Bakanım, Sayın Korutürk 17 Ocak 2015 tarihinde MİT tırlarıyla
ilgili gizli bilgi ve belgelerin Hollanda Parlamentosunda milletvekili olarak
görev yapan 2 parlamenter tarafından Hollanda Adalet Bakanı, Hollanda
İstihbarat Şefine iletildiği ve bu konuyla ilgili Hollanda Parlamentosuna soru
önergeleri verildiğiyle ilgili bizim Meclisimize bir soru önergesi vermiş.
Bunun üzerine biz Türkiye Cumhuriyeti devletini incitmeden, sorumlu devlet
adamları olarak, hiç arka kapılara sapmadan, direkt Hollanda Parlamentosuyla
ilişkiye geçtik ve yazışmalar yaptık. Biraz önce tarafıma Hollanda Parlamentosu
Genel Sekreteri Bay Van Dijk tarafından ulaştırılan bir belge var. Bu
mektupta… Ben açıklamayacağım mektubun içeriğini devlet sırrı olduğundan
veçhile, sorumlu parlamenterler olarak Hükûmetinize bunu iletmek üzere size
vereceğim ama işin özünü anlatmak istiyorum, söz alma nedenimi. 
Enis
Berberoğlu, gizli kalması gereken devlet sırlarını siyasi ve askerî casusluk
maksadıyla elde etmek ve yayınlamak suçlamasıyla ömür boyu hapse, sonra yirmi
beş seneye indirilerek yirmi beş sene hapis cezasına çarptırıldı. Hiçbir tanık,
konuyla ilgili hiçbir kişi bu belgelerin Enis Berberoğlu tarafından verildiğini
söylemedi, bir ifade yok ama mahkeme böyle bir karar verdi. Hiçbir şekilde
kabul manasına gelmemek üzere, bu belgeler Enis Berberoğlu tarafından
verilseydi dahi -avukatların savunması böyledir- belgelerin 27 Mayıs 2015
tarihinden önce yani Cumhuriyet gazetesinin yayınından önce, işte, çeşitli
basın organlarında yayınlandığıyla ilgili deliller sunuldu ve mahkeme gerekçeli
kararında dedi ki: “Evet, bu belgeler eğer yayınlanmış olsaydı, başka kişiler
tarafından bilinseydi devlet sırrı olmazdı.” Fakat Aydınlık gazetesinde
yayınlanan flu bir fotoğraf ve tahmin; bize delil, belge vermediniz. 
Şimdi,
elimde kendi tercüme ettiğim Felemenkçe ve İngilizce metinlerden size çok kısa
bir pasaj okuyorum; devlet sırrı yok, soru önergesiyle -bu kamuya açık- Raymond
Knops, Dışişleri Bakanı Koenders’e şunu soruyor: “Tüm raporlara ve suçlamalara
rağmen ve bu endişe verici bulguları dikkate alarak Türkiye tarafından Suriye
ve Irak’taki cihatçılara verilen muhtemel desteğe dair kanıta sahip
olmadığınızı iddia etmeyi sürdürüyor musunuz? Cevap, diyor ki Koenders:
“Hükûmet, Türkiye’nin Suriye ve Irak’taki cihatçılara verdiği iddia edilen
destekle ilgili raporların farkındadır. Hükûmet, aynı zamanda geçtiğimiz yıl
Türk kamyonlarının Suriye’ye silah götürdüğü iddialarını kanıtlayan ve Temsilciler
Meclisi Üyesi Bay Omtzigt’in tarafımıza ulaştırdığı belgelerin de farkındadır.”
Ve devam ediyor bizi aklayacak bir ifadeyle, diyor ki: “Bununla birlikte bu
belgeler silahların nihai varış yerinin kanıtı değildir. Üstelik Hükûmet
Türkiye’nin cihat örgütlerine destek sağladığını doğrulayamamaktadır. Bu konuda
Türkiye’nin IŞİD ve El Nusra’yı ulusal terör örgütleri listesine aldığını
lütfen unutmayın.” Yani burada diyor ki Hollanda Hükûmeti Cumhuriyet
gazetesinin yayınından beş ay önce bu bilgilere ve belgelere, MİT tırlarıyla
ilgili gizli belgelere vâkıf olmuş. Bu belgelerin devlet sırrı olma niteliği
kaybolmuş. 
Sevgili
Bakanım, bir milletvekilimiz aylardır suçsuz yere gizli devlet belgelerini
açıklamaktan dolayı hapishanede yatıyor. Türk yargısının eski günlerine,
güvenilir günlerine dönebilmesi için mahkemenin şimdi Hükûmetinize sunacağım
belgelerle ilgili vereceği karar bu belgelerin 9 Ocak 2015 tarihi itibarıyla
Hollanda Parlamentosu…
(Mikrofon
otomatik cihaz tarafından kapatıldı) 
CEMAL
OKAN YÜKSEL (Devamla) – Sayın Başkanım… 
BAŞKAN
– Sayın Yüksel, lütfen tamamlayın.
CEMAL
OKAN YÜKSEL (Devamla) – Hollanda Parlamentosunun Genel Sekreterinin tarafıma
ıslak imzayla ilettiği bilgilere ve soru önergeleri ve Dışişleri Bakanı
Koenders’in verdiği cevaplara göre: 9 Ocak 2015 tarihi itibarıyla vâkıf
oldukları da göz önüne alındığında Enis Berberoğlu’nun -hiçbir şekilde
verdiğini kabul etmiyoruz ama- vermekle suçlandığı belgelerin artık yabancı bir
devletin elinde olduğunu ve devlet sırrı sayılamayacağını sayın Hükûmetinizin
takdirlerine sunuyorum ve bu belgelerin İngilizce, Felemenkçe ve Türkçe
tercümelerini Sayın Dışişleri Bakanına ve Hükûmet yetkililerine iletip
gereğinin yapılması için desteğinizi rica ediyorum.
Teşekkür
ederim efendim. (CHP sıralarından alkışlar) 
BAŞKAN
– Teşekkür ederiz Sayın Yüksel.
Sayın
milletvekilleri, 1’inci madde üzerinde soru-cevap işlemi yok. Daha doğrusu
sisteme giren milletvekili olmadığı için bunu yapmıyoruz.
1’inci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
2'nci
maddeyi okutuyorum:
MADDE 2- (1) Bu Kanun
yayımı tarihinde yürürlüğe girer.
BAŞKAN – 2’nci madde üzerinde konuşmacı? Yok. 
Soru-cevap işlemi yok. 
Maddeyi oylarınıza sunuyorum: Kabul edenler... Kabul
etmeyenler... Kabul edilmiştir.
3'üncü maddeyi okutuyorum:
MADDE 3- (1) Bu Kanun
hükümlerini Bakanlar Kurulu yürütür.
BAŞKAN - Kabul edenler... Kabul etmeyenler... Kabul
edilmiştir.
Sayın milletvekilleri, tasarının tümü açık oylamaya
tabidir.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler... Kabul etmeyenler... Kabul edilmiştir.
Sayın milletvekilleri, bundan sonraki uluslararası
anlaşmaların oylamalarının tamamında da ayrı ayrı elektronik oylama cihazıyla
yapılmasını oylarınıza sunuyorum: Kabul edenler... Kabul etmeyenler... Kabul
edilmiştir.
Açık oylamaya ilişkin genel kuralları her seferinde
tekrar etmeyeceğim. Şu anda okuyacağım, bilginize sunacağım kurallar bütün açık
oylamalar için geçerlidir. 
Oylama için verilen süre içinde sisteme giremeyen
üyelerin teknik personelden yardım istemelerini, bu yardıma rağmen de sisteme
giremeyen üyelerin, oy pusulalarını, oylama için öngörülen süre içinde
Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise hangi
bakana vekâleten oy kullandığını, oyunun rengini ve kendisinin ad ve soyadı ile
imzasını da taşıyan oy pusulasını, yine, oylama için öngörülen süre içerisinde
Başkanlığa ulaştırmalarını rica ediyorum.
Bu anlaşmanın oylaması için üç dakika süre veriyorum,
oylama işlemini başlatıyorum.
(Elektronik cihazla oylama yapıldı)
BAŞKAN – Sayın milletvekilleri, oylama işlemi esnasında
pusula gönderen sayın milletvekillerinin isimlerini burada okuyacağım. Lütfen,
burada olduklarını beyan etsinler.
Suat Önal? Burada.
Bennur Karaburun? Yok.
Bennur Hanım’ı tekrar okuyabiliriz.
Serkan Bayram? Burada.
Selahattin Minsolmaz? Burada.
İmran Kılıç? Burada.
Emrullah İşler? Yok.
Hüseyin Samani? Yok.
Yusuf Selahattin Beyribey? Yok.
Mustafa Şahin? Yok.
Taner Yıldız? Yok.
Buradaydı ama çıkmış. Ben gördüm. Sayın
Taner Yıldız çıkarken bana bilgi vererek çıktı. 
MEHMET NACİ BOSTANCI (Amasya) – Sayın
Başkanım, bazı arkadaşlar oy kullanıp pusula verdikten sonra dışarı
çıkmışlardı. Ben de mesaj gönderdim Genel Kurula gelsinler diye. Biraz önce
buradaydı Taner Bey.
BAŞKAN – Mikrofon da bozuldu. 
Sayın milletvekilleri, Sayın Taner Yıldız
çıkarken bize bilgi verip öyle çıktı, bilgimiz dâhilindedir. 
Sayın Numan Kurtulmuş? 
MEHMET DOĞAN KUBAT (İstanbul) – Vekâleten
verdi. 
BAŞKAN – Vekâleten verdi, tamam.
Sayın Yıldız Seferinoğlu? Yok. 
Sayın Cahit Özkan? Burada.
Sayın Ramazan Can? Yok.
Sayın Nureddin Nebati? Burada.
Sayın Halis Dalkılıç? Buradaydı, ben
gördüm ama yok şu anda.
MEHMET DOĞAN KUBAT (İstanbul) – O da
buradaydı efendim.
BAŞKAN – Sayın Halis Dalkılıç? Yok.
Sayın Harun Karaca? Yok.
Sayın Alim Tunç? Yok.
Sayın Fevai Arslan? Burada.
Sayın Ahmet Uzer? Yok.
Sayın Mehmet Öntürk? Yok.
Sayın Abdulkadir Akgül? Yok.
Sayın Hasan Karal? O da yok.
LEVENT GÖK (Ankara) - Sayın Başkan, siz ilan edin
lütfen sonucu. 
Sayın Başkan, sonucu ilan eder misiniz?
BAŞKAN – Sayın milletvekilleri, Sayın Suat Önal burada
mı? Burada. Evet, biz yanlış koymuşuz.
Sayın milletvekilleri, toplantı yeter sayısı yoktur.
Birleşime on dakika ara veriyorum.
Kapanma Saati: 20.37
BEŞİNCİ OTURUM
Açılma Saati: 20.48
BAŞKAN: Başkan Vekili Pervin BULDAN
KÂTİP ÜYELER: Fehmi KÜPÇÜ (Bolu), Ömer SERDAR (Elâzığ)
-----0-----
BAŞKAN – Sayın
milletvekilleri, Türkiye Büyük Millet Meclisinin 12’nci Birleşiminin Beşinci
Oturumunu açıyorum.
124 sıra sayılı
Kanun Tasarısı’nın tümünün açık oylamasında toplantı yeter sayısı
bulunamamıştı. 
Şimdi açık
oylamayı tekrarlayacağım. 
LEVENT GÖK (Ankara) – Sayın Başkan…
BAŞKAN – Sayın Gök, buyurunuz.
IV.- AÇIKLAMALAR (Devam)
28.- Ankara Milletvekili Levent Gök’ün,
yapılan açık oylamada oyların usulsüz gönderilmesi suretiyle Türkiye Büyük
Millet Meclisinin mehabetine gölge düşürülmesini kabul etmediklerine ilişkin
açıklaması
LEVENT GÖK (Ankara) – Sayın Başkan, az önce yapılan
oylamada gönderilen pusuladaki arkadaşlarımızın büyük bir çoğunluğunun burada
olmadığını üzülerek tespit etmiş bulunuyoruz. Bu, Parlamento tarihimize,
Türkiye Büyük Millet Meclisine yapılmış büyük bir saygısızlıktır.
Elbette biz tutanakları aldığımız zaman kimin olup
olmadığını anlayacağız. Ancak yapılacak oylamada böyle usulsüz oylamaların
gönderilmesi suretiyle Türkiye Büyük Millet Meclisinin mehabetine gölge
düşürülmesini kabul etmediğimizi ifade ediyoruz. Tutanakları aldıktan sonra da,
hangi arkadaşlarımızın burada olup olmadığını anladıktan sonra da gerekli
işlemleri başlatacağımızı bilgilerinize arz ederim. 
BAŞKAN – Peki, teşekkür ederiz Sayın Gök. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Sırbistan
Cumhuriyeti Arasında Cezai Konularda Karşılıklı Adli Yardımlaşma Anlaşmasının
Onaylanmasının Uygun Bulunduğuna Dair Kanun Tasarısı (1/483) ve Dışişleri
Komisyonu Raporu (S. Sayısı: 124) (Devam)
BAŞKAN – Sayın milletvekilleri, şimdi oylama için süre
vereceğim ancak pusula yazıp gönderen sayın milletvekillerinin, lütfen, Genel
Kuruldan çıkmamalarını rica ediyorum. 
AHMET YILDIRIM (Muş) – Yok ki çıksın. 
BAŞKAN – Oylama için üç dakika süre veriyorum ve oylama
işlemini başlatıyorum. 
(Elektronik cihazla oylama yapıldı)
BAŞKAN – Sayın
milletvekilleri, Türkiye Cumhuriyeti ile Sırbistan Cumhuriyeti Arasında Cezai
Konularda Karşılıklı Adli Yardımlaşma Anlaşmasının Onaylanmasının Uygun
Bulunduğuna Dair Kanun Tasarısı açık oylama sonucu:
“Oy sayısı  : 190
Kabul : 190(x)
 Kâtip Üye Kâtip
Üye
 Ömer Serdar Fehmi
Küpçü
 Elâzığ  Bolu”
Tasarı
kabul edilmiş ve kanunlaşmıştır.
3’üncü
sıraya alınan, Türkiye Cumhuriyeti Hükümeti ile Arnavutluk Cumhuriyeti Bakanlar
Kurulu Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
3.- Türkiye Cumhuriyeti Hükümeti ile
Arnavutluk Cumhuriyeti Bakanlar Kurulu Arasında Güvenlik İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/740) ve Dışişleri
Komisyonu Raporu (S. Sayısı: 480)
BAŞKAN –
Komisyon? Yok. 
Ertelenmiştir. 
4’üncü
sıraya alınan, Türkiye Cumhuriyeti Hükümeti ile Kosova Cumhuriyeti Hükümeti
Arasında Suçluların İadesi Anlaşmasının Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız.
4.- Türkiye Cumhuriyeti Hükümeti ile Kosova
Cumhuriyeti Hükümeti Arasında Suçluların İadesi Anlaşmasının Onaylanmasının
Uygun Bulunduğuna Dair Kanun Tasarısı (1/479) ve Dışişleri Komisyonu Raporu (S.
Sayısı: 121)
BAŞKAN –
Komisyon? Yok. 
Ertelenmiştir. 
5’inci sıraya
alınan, Türkiye Cumhuriyeti ile Nijer Cumhuriyeti Arasında Savunma Sanayi
İşbirliği Anlaşmasının Onaylanmasının Uygun Bulunduğuna Dair Kanun Tasarısı ile
Milli Savunma Komisyonu ve Dışişleri Komisyonu Raporları’nın görüşmelerine
başlayacağız.
5.- Türkiye Cumhuriyeti ile Nijer
Cumhuriyeti Arasında Savunma Sanayi İşbirliği Anlaşmasının Onaylanmasının Uygun
Bulunduğuna Dair Kanun Tasarısı (1/661) ile Milli Savunma Komisyonu ve
Dışişleri Komisyonu Raporları (S. Sayısı: 325)
BAŞKAN –
Komisyon? Yok. 
Ertelenmiştir. 
Bundan sonra da
komisyonların olmadığı anlaşıldığından, kanun tasarı ve teklifleri ile
komisyonlardan gelen diğer işleri sırasıyla görüşmek için, 25 Ekim 2017
Çarşamba günü saat 14.00’te toplanmak üzere birleşimi kapatıyorum. 
Kapanma Saati: 20.54




(x) 124 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




