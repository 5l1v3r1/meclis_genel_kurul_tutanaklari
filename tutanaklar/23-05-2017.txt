



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 95’inci
Birleşim
 23
Mayıs 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Hülya Nergis’in, 21 Mayıs 1864’te gerçekleşen
Çerkez sürgünü ve soykırımının 153’üncü yıl dönümüne ilişkin gündem dışı
konuşması
2.- Balıkesir Milletvekili Mehmet Tüm’ün, görevlerine son verilen kamu
görevlilerinin durumuna ilişkin gündem dışı konuşması
3.- Batman Milletvekili Mehmet Ali Aslan’ın, Araplarla ilgili
geliştirilen nefret söylemleri ve Arapçaya karşı takınılan ötekileştirici
yaklaşımlara ilişkin gündem dışı konuşması

IV.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün, Balıkesir Milletvekili Mehmet
Tüm’ün yaptığı gündem dışı konuşması sırasında Adalet ve Kalkınma Partisine
sataşması nedeniyle konuşması
2.- Balıkesir Milletvekili Mehmet Tüm’ün, Aksaray Milletvekili İlknur
İnceöz’ün sataşma nedeniyle yaptığı konuşması sırasında CHP Grubuna sataşması
nedeniyle konuşması
3.- Samsun Milletvekili Erhan Usta’nın, Batman Milletvekili Mehmet Ali
Aslan’ın yaptığı gündem dışı konuşması sırasında Milliyetçi Hareket Partisine
sataşması nedeniyle konuşması
4.- Manisa Milletvekili Özgür Özel’in, Trabzon Milletvekili Salih
Cora’nın yaptığı açıklaması sırasında Cumhuriyet Halk Partisine sataşması
nedeniyle konuşması


5.- Trabzon Milletvekili Salih Cora’nın, Manisa Milletvekili Özgür
Özel’in sataşma nedeniyle yaptığı konuşması sırasında şahsına sataşması
nedeniyle konuşması
6.- Manisa Milletvekili Özgür Özel’in, Trabzon Milletvekili Salih
Cora’nın sataşma nedeniyle yaptığı konuşması sırasında şahsına sataşması
nedeniyle konuşması

V.- AÇIKLAMALAR
1.- Batman Milletvekili Mehmet Ali Aslan’ın, Samsun Milletvekili Erhan
Usta’nın sataşma nedeniyle yaptığı konuşmasındaki bazı ifadelerine ilişkin
açıklaması
2.- Mersin Milletvekili Baki Şimşek’in, Batman Milletvekili Mehmet Ali
Aslan’ın yaptığı açıklamasındaki bazı ifadelerine ilişkin açıklaması
3.- Ankara Milletvekili Ali Haydar Hakverdi’nin, Bitlis Adilcevaz’da 5
köy muhtarının görevlerinden alınmasına ilişkin açıklaması
4.- Kocaeli Milletvekili Fatma Kaplan Hürriyet’in, taşeron işçi
çalıştırma uygulamasına derhâl son verilmesi ve tüm taşeron işçilerin eşit
haklarla kadroya alınması gerektiğine ilişkin açıklaması
5.- İstanbul Milletvekili Didem Engin’in, ülkenin bir oldubittiyle AKP
devletine dönüştürülmesine milletin ilk sandıkta “dur” diyeceğine ilişkin
açıklaması
6.- Uşak Milletvekili Özkan Yalım’ın, verilen sözlerin tutularak 1
milyon 700 bin civarındaki taşeron işçinin kadrosunun verilmesini beklediğine
ilişkin açıklaması
7.- Trabzon Milletvekili Salih Cora’nın, 19 Mayıs 2017 tarihinde
Beylikdüzü Belediyesince yapılan ve CHP Genel Başkanı Kemal Kılıçdaroğlu
tarafından açılışı gerçekleştirilen Rauf Denktaş heykeline ilişkin açıklaması
8.- Niğde Milletvekili Ömer Fethi Gürer’in, atanamayan öğretmenlerin
durumuna ve sözleşmeli öğretmen alımındaki uygulamalara ilişkin açıklaması
9.- Balıkesir Milletvekili Ahmet Akın’ın, Dünya Süt Haftası’na ve
hayvancılığın gelişmesi, üreticilerin mağdur olmaması için yetkilileri ve
Bakanlığı acilen göreve davet ettiğine ilişkin açıklaması
10.- Adana Milletvekili İbrahim Özdiş’in, sağlık emekçilerine yıpranma
payı getirilmesi çalışmalarının ne aşamada olduğunu ve döner sermaye
ücretlerinin emekliliğe yansımaması ile sağlıkta şiddet konularında ne zaman
bir girişimde bulunulacağını öğrenmek istediğine ilişkin açıklaması
11.- Kahramanmaraş Milletvekili İmran Kılıç’ın, sözün ağızdan bir kere
çıktığına ama bıraktığı tesirin çok uzun sürdüğüne ve atalarımızın bir
söylerken bin kere düşünmeyi tavsiye ettiklerine ilişkin açıklaması
12.- Kocaeli Milletvekili İlyas Şeker’in, 22 Mayıs 1955 tarihinde 98
yaşında vefat eden Nene Hatun’u 62’nci ölüm yıl dönümünde rahmetle andığına
ilişkin açıklaması
13.- İstanbul Milletvekili Mahmut Tanal’ın, İstanbul’un Üsküdar
ilçesinin sorunlarına ilişkin açıklaması
14.- Adıyaman Milletvekili Behçet Yıldırım’ın, Cumhurbaşkanı, AKP
yöneticileri ve bakanların OHAL’i savunan ifadelerde bulunduklarına ilişkin
açıklaması
15.- Burdur Milletvekili Mehmet Göker’in, Burdur’un Çeltikçi ilçesinde
meydana gelen şiddetli dolu afeti nedeniyle üreticilerin karşılaştıkları
zararları gidermeye yönelik bir çalışma başlatılmasını talep ettiğine ilişkin
açıklaması
16.- Mersin Milletvekili Baki Şimşek’in, yedi aydır tutuklu bulunan
binlerce er ve askerî okul öğrencisinin durumuna ilişkin açıklaması

17.- Mersin Milletvekili Serdal Kuyucoğlu’nun, 21 Mayıs 1864’te gerçekleşen
Çerkez sürgününün 153’üncü yıl dönümüne ve Cumhurbaşkanı bir parti genel
başkanı olduğuna göre Meclis personeli ile devlet memurlarının partili
olmalarının önünün açılıp açılmayacağını öğrenmek istediğine ilişkin açıklaması
18.- Samsun Milletvekili Erhan Usta’nın, 21 Mayıs 1864’te gerçekleşen
Çerkez sürgününün 153’üncü yıl dönümüne, 21 Mayısta şehit olan Uzman Erbaş Enes
Sakınç ile Jandarma Uzman Çavuş Hasan Sevinç’e ve tüm şehitlere Allah’tan
rahmet dilediğine, İngiltere’nin Manchester kentinde meydana gelen patlama
nedeniyle geçmiş olsun dileğinde bulunduğuna, THY Euroleague Avrupa şampiyonu
olan Fenerbahçe’yi tebrik ettiğine ve Sakarya’da Atatürk heykeline karşı
yapılan saldırıyı nefretle kınadığına ilişkin açıklaması
19.- İstanbul Milletvekili Filiz Kerestecioğlu Demir’in, Çerkez
sürgününü ve dünyada hâlâ birçok halkın yaşadığı göç ve soykırımı kınadığına,
Nuriye Gülmen ve Semih Özakça ile onların eylemine destek verenlere yapılan
muamelelere ilişkin açıklaması
20.- Manisa Milletvekili Özgür Özel’in, THY Euroleague Avrupa şampiyonu
olan Fenerbahçe’yi tebrik ettiğine, İngiltere’de yaşanan terör olayını
Cumhuriyet Halk Partisi olarak kınadıklarına, iktidar partisinin olağanüstü
hâli bahane ederek grev ertelemelerine devam ettiğine, Sakarya’da Atatürk
anıtına yapılan alçakça saldırıyı kınadıklarına, Çerkezlerin acısını
paylaştıklarına, Sözcü gazetesine FETÖ yakıştırması yapılmasına ve Nuriye
Gülmen ile Semih Özakça’nın tutuklanma taleplerini kınadıklarına ilişkin
açıklaması
21.- Kırıkkale Milletvekili Ramazan Can’ın, Gazi Mustafa Kemal Atatürk’e
yapılan saldırıları esefle kınadıklarına, THY Euroleague Avrupa şampiyonu olan
Fenerbahçe’yi tebrik ettiğine, İngiltere’de terör olayında hayatını
kaybedenlere Allah’tan rahmet dilediğine ve 25 Mayıs 1983’te vefat eden Necip
Fazıl Kısakürek’i rahmetle andığına ilişkin açıklaması
22.- İstanbul Milletvekili Filiz Kerestecioğlu Demir’in, iktidar
partisince çocukların cinsel istismarıyla ilgili bir önergenin kabul edilmemesi
için Meclisin kapattırıldığına ilişkin açıklaması
23.- Manisa Milletvekili Özgür Özel’in, Meclisi çalıştırma görevinin
iktidar partilerine ait olduğuna ve iktidar partisi toplantı ve karar yeter
sayısını sağlayamıyorsa iktidar etme yetisini kaybettiğinin tescillendiğine
ilişkin açıklaması
24.- Kırıkkale Milletvekili Ramazan Can’ın, çocuk istismarıyla ilgili
gerekli komisyonların kurulduğuna ve karar yeter sayısı istemenin İç Tüzük’te
verilen bir hak olduğuna ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Edirne Milletvekili Okan Gaytancıoğlu ve 22 milletvekilinin, yağ
üreticisinin korunması, gıda güvenliğinin sağlanması, bu konudaki
dolandırıcılığın önlenmesi ve Irak ve Suriye’ye yapılan ihracat ve ithalatın ne
derece gerçeği yansıttığının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/532)
2.- Antalya Milletvekili Devrim Kök ve 23 milletvekilinin, Antalya’nın
Manavgat ilçesi Değirmenözü Mahallesi Köprüçayı Nehri’nde devam eden HES projesinin
yol açacağı zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/533)
3.- İzmir Milletvekili Kamil Okyay Sındır ve 23 milletvekilinin, kırmızı
et üretiminde yaşanan sorunların ve fahiş fiyat artışlarındaki nedenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/534)

VII.- ÖNERİLER
A) Siyasi Parti Grubu Önerileri
1.- HDP Grubunun, Van Milletvekili Bedia Özgökçe Ertan tarafından, çocuk
istismarının mutlak surette önlenmesi, cinsel istismara uğrayan çocukların
toplumsal yaşama tam iyilik hâline ulaşmış şekilde adaptasyonlarının sağlanması
ve Türkiye’nin uluslararası çocuk hakları sözleşmelerinden doğan yükümlülüklerinin
yerine getirilmesi amacıyla 22/5/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 23
Mayıs 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi
23 Mayıs 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), İshak GAZEL (Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 95’inci Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce üç milletvekiline gündem dışı söz
vereceğim.
Gündem dışı ilk söz, 21 Mayıs Çerkez soykırımının yıl
dönümü münasebetiyle Çerkez sürgünü hakkında söz isteyen Kayseri Milletvekili
Sayın Hülya Nergis’e aittir.
Sayın Nergis, buyurunuz.
Süreniz beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Hülya Nergis’in, 21 Mayıs 1864’te gerçekleşen
Çerkez sürgünü ve soykırımının 153’üncü yıl dönümüne ilişkin gündem dışı
konuşması
HÜLYA NERGİS (Kayseri) – Sayın Başkan, değerli
milletvekilleri; bundan yüz elli üç yıl önce yaşanan büyük Çerkez sürgünüyle
ilgili şahsım adına gündem dışı söz almış bulunuyorum. Hepinizi saygıyla
selamlıyorum.
1862 ve 1864 yılları arası, Osmanlı topraklarına
zorunlu göçün yoğun olarak yaşandığı yıllardır. Coğrafi konum olarak Hazar
Denizi’nin batısından Karadeniz’in doğusuna, güneyde Azerbaycan ve Gürcistan’a,
kuzeyde de Rusya topraklarına kadar uzanan coğrafya Çerkezlerin ana
vatanlarıdır. Sıcak denizlere inmeye çalışan Çarlık Rusyası ile Çerkezler
yaklaşık üç yüzyıl savaşmıştır. Bu savaşlarda Rus ordularına çoğu kez ağır
kayıplar verdirilmesine rağmen Rusların sayısal üstünlükleri, etnik bir yok
etme politikasını ısrarla sürdürmeleri üzerine göç kaçınılmaz hâle gelmiştir.
İnsanlık tarihine kara bir leke olarak geçmiş olan büyük Çerkez sürgününde
Çerkezlerin yaklaşık yüzde 80’i ana yurtlarından çıkarılmıştır.1,5 milyon kişi
yola çıkmış, yaklaşık üçte 2’si ana karaya ulaşmış, üçte 1’i ise hastalıktan ve
açlıktan ölmüştür. Osmanlı topraklarına ulaşanlar, Balkanlardan Filistin’e
kadar yerleşim bölgelerine yerleştirilmiştir. 
Türkiye’de ilk defa, sürgünün 125’inci yılına tekabül
eden 21 Mayıs 1989 tarihinde Ankara’da anma töreni düzenlenmiştir. Rus
askerlerinin Kuzey Kafkasya’da yaptığı baskınlarla alakalı Kont Lev Nikolayeviç
Tolstoy “Köylere gece karanlığında dalıvermek âdet hâline gelmişti. Gece
karanlığının örtüsü altında Rus askerlerinin ikişer üçer kişi evlere girmesini
izleyen dehşet sahneleri öylesineydi ki bunları hiçbir rapor görevlisi
aktarmaya cesaret edemezdi.” der. Fransız gazeteci A. Fonvill anılarında
1864’te yaşanan büyük göçü anlatırken “Gemicilerin gözü doymuyordu, 50-60
kişilik yerlere 200-300 kişi alıyorlardı. Yanlarına aldıkları biraz su ve ekmek
beş altı günü aşınca tükeniyor, açlıktan salgın hastalıklara yakalanıyorlardı,
yolda ölüyorlar ve denize atılıyorlardı. 600 kişiyle yola çıkan gemiden ancak
370 kişi sağ kalabilmişti.” demektedir. Gürcü tarihçisi Simon Canaşia Şapsığ
bölgesi Cubga’da 91 yaşında bir ihtiyarla karşılaşır “1864’ün Mayısında neler
oldu?” diye sorar. İhtiyar hem ağlar hem anlatır. “Deniz kıyısında yedi yıl
boyunca atılmış insan kemikleri vardı. Kargalar erkek sakallarından ve kadın
saçlarından yuvalarını kurarlardı. Deniz yedi yıl boyunca karpuz gibi insan
kafataslarını fırlatır, kıyıya atardı.” dediğini nakleder.
Bu sıkıntılı zamanda mazlum ecdadımıza kucak açan
Osmanlı İmparatorluğu’nun 32’nci padişahı Sultan Abdülaziz Han’ı rahmetle
anıyorum. Tarihin her döneminde Türk halkı mazlumlara kucak açmıştır.
İktidarımız döneminde demokratikleşme yolunda atılan adımlar, ana dilin önünün
açılmış olması ve okullarda seçmeli dil olarak okutulmaya başlanması,
üniversitelerde Çerkez dili ve edebiyatı bölümlerinin açılması Çerkezler
tarafından heyecan ve takdirle karşılanmıştır. Kafkasyalılar yüz elli üç yıldır
kendilerini Türk milletinin asli unsuru olarak görmekte ve hiçbir ayrıma tabi
tutulmadan bu topraklarda acıda, kederde ve sevinçte yekvücut olarak
hayatlarını sürdürmektedirler. 
Kültürel değerler insanlığın ortak mirasıdır. Anadolu
coğrafyası kültürel zenginlikleriyle âdeta bir mozaik oluşturmaktadır. Bu da
İslam’ın sunmuş olduğu hoşgörü anlayışının tezahürüdür. Bu çeşitlilik kültürel
zenginliğimiz olarak gelecek nesillere nakledilecektir.
Sürgünde hayatını kaybedenleri saygı ve rahmetle
anıyor, yeryüzünde yaşayan tüm insanların barış, huzur ve kardeşlik duyguları
içerisinde yaşamalarını diliyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederiz Sayın Nergis.
Gündem dışı ikinci söz görevlerine son verilen kamu
görevlileri hakkında söz isteyen Balıkesir Milletvekili Sayın Mehmet Tüm’e
aittir.
Buyurunuz. (CHP sıralarından alkışlar) 
Süreniz beş dakika.
2.- Balıkesir Milletvekili Mehmet Tüm’ün, görevlerine son verilen kamu
görevlilerinin durumuna ilişkin gündem dışı konuşması
MEHMET TÜM (Balıkesir) – Sayın Başkan, değerli
milletvekilleri; sizleri saygıyla selamlıyorum. 
İngiltere’de yaşanan terör eylemini şiddet ve nefretle
kınıyorum. 
Yüz elli üç yıl önce Çarlık Rusyasında katliama uğrayan
Çerkez halkının acısını paylaşıyorum. 
Değerli milletvekilleri, 15 Temmuz darbe süreciyle
başlayan tek adam anlayışı ve Cumhurbaşkanının AKP’nin Genel Başkanı olmasıyla
birlikte ülkemizde yeni bir dönem başlamıştır. Türkiye'de, tarafsızlık yemini
etmiş Cumhurbaşkanı artık tarihe karışmıştır, onun yerine taraflı bir genel
başkan gelmiştir. 
Değerli arkadaşlarım, 15 Temmuzu bahane ederek on aydır
uyguladığınız OHAL’le Türkiye'de adaleti, demokrasiyi, hukuku, insan haklarını
katlettiniz. Ülkemizde hiç kimsenin can ve mal güvenliği kalmamıştır. AKP,
Türkiye'yi konuşma, düşünme, haber alma, yazma ve çalışma özgürlüğü olmayan tutsak
bir ülke durumuna getirmiştir. Gelinen yerde, adalete, hukuka, hatta Meclisin
çalışma yöntemine tek adam karar vermektedir. Basındaki manşetleri tek adam
belirliyor. 
Tüm aykırı sesleri susturuyorsunuz. Cumhuriyet
gazetesi, Sözcü gazetesi, Hürriyet internet sitesi bunun en belirgin
örneklerindendir. Seçilmiş siyasetçileri, gazetecileri, akademisyenleri,
aydınları sırf sizi eleştirdi diye cezaevlerine atıyorsunuz. Geçmişte,
Ergenekon ve Balyoz davalarında olduğu gibi, olmayan suçlar, olmayan örgütler
yaratıyorsunuz. İnsanlar hak arayacak hiçbir yer ve makam bulamıyorlar.
Seslerini duyurmak, işlerini geri almak için yetmiş beş gündür açlık grevi
yapan Nuriye Gülmen ve Semih Özakça’yı dinlemek yerine gözaltına aldınız. Hak
aramayı suç sayıyorsunuz. Bu yaptığınız zulümdür. İnsanları ölüme mahkûm
ediyorsunuz. 
Kim konuşursa, kim hakkını ararsa FETÖ’cü olmakla
suçluyorsunuz. FETÖ’yü ziyaret edenler, dizinin dibinde oturanlar, ona biat
edenler sizin partinizin en etkili, yetkili kişileri değil midir? Bunları görmezlikten
geliyorsunuz. 
Hukuk adına, insanlık adına her şeyi sulandırdınız.
Asıl darbeyi siz yaptınız. 120 bin kamu görevlisini işten attınız. Yeni doğan
bebekleri annelerinden ayırdınız. Çocukları, yaşlıları açlığa, sefalete, hatta
ölüme terk ettiniz. Türkiye’nin en büyük üniversite kıyımını siz yaptınız.
Milyonlarca mağdur yarattınız. O kadar gözünüz döndü ki hiç kimse adalet
arayamaz duruma geldi. Bağımsız yargıyı tümden yok ettiniz, hâkim ve savcı diye
kendi militanlarınızı atadınız. Şimdi bunların eliyle yargısız infazlar
yapıyorsunuz. Sizler bu kadar zulüm karşısında kendi vicdanlarınıza nasıl hesap
vereceksiniz? Çocuklarınızın yüzüne nasıl bakacaksınız?
Değerli arkadaşlar, Türkiye tarihinde ne yazık ki
birçok darbeye hep birlikte tanık olduk. Hiçbir darbe döneminde sizin mağdur
ettiğiniz kadar, insanlar mağdur edilmedi. Sendikaların, emekçilerin,
yoksulların, işsizlerin üzerinde baskı kurdunuz. Demokrasi adına, hak aramak
adına her türlü gösteri ve toplantıyı yasakladınız. Böyle bir demokrasi dünyanın
neresinde vardır? Bunun adı olsa olsa faşizmdir, diktatörlüktür. 
16 Nisanda neler yaptığınızı, halkın oylarını nasıl
gasbettiğinizi tüm dünya âlem bilmektedir. Millî iradeyi hiçe sayan, onu
ayaklar altına alan bir ülkede demokrasiden, hukuktan asla söz edilemez.
Değerli arkadaşlar, adalet devletin temelidir. Siz
devletin temeliyle oynadınız ve adaleti öldürdünüz. Adaletin öldüğü yerde
insanlık ölmüş demektir. Bu ülkenin kurucu felsefesi olan 23 Nisanın içini
boşalttınız. 19 Mayısı yasakladınız, kutlayanlar hakkında soruşturma açtınız.
Halkına adalet sağlamayan bir iktidar asla ayakta kalamaz. Sizin de sonunuz
yakındır. Sizin amacınız laik Türkiye Cumhuriyeti’ni ortadan kaldırmaktır. Buna
halkımız asla izin vermeyecektir, bunu asla başaramayacaksınız.
Değerli arkadaşlar, iktidara düşen görev bu zulümlere
neden olan OHAL’den derhâl vazgeçmektir. Bir an önce, kanun hükmünde
kararnameler olarak çıkardığınız diktatörlük yasalarına son veriniz. Suçsuz
yere cezaevlerine attığınız yurttaşlarımızın mağduriyetini gideriniz ve
özgürlüklerini iade ediniz.
(Mikrofon otomatik cihaz tarafından kapatıldı) 
MEHMET TÜM (Devamla) – FETÖ darbesini bahane ederek
yaptığınız darbeye son veriniz. Bu kayyumcu anlayışa sahip ülkenin gideceği
hiçbir yer yoktur. Bu dikta anlayışınız…
Bir dakika verir misiniz Sayın Başkan?
BAŞKAN – Sayın Tüm, lütfen bitiriniz.
MEHMET TÜM (Devamla) – Bu dikta anlayışı devam ederse
bunun hesabını halka veremezsiniz. Şimdi, “Efsane geri döndü.” diye çığlıklar
atıyorsunuz. Hukuk devletinde efsanelere asla yer yoktur. Her gün efsaneler,
reisler yaratarak demokrasiden adım adım uzaklaşıyorsunuz. Türkiye sahte
kahramanlar, savaş bilmeyen başkomutanlar, şeyhler ve müritler ülkesi değildir.
Türkiye laik, demokratik, sosyal hukuk devletidir ve sonsuza kadar böyle kalacaktır.
BAŞKAN – Sayın Tüm, süreniz doldu.
MEHMET TÜM (Devamla) – Tüm halkımızın beklediği ve
istediği budur. Gelin, bu tek adamcı anlayıştan bir an önce vazgeçiniz.
İLKNUR İNCEÖZ (Aksaray) – Başkan, süresi doldu.
MEHMET TÜM (Devamla) – Bir kere de olsa demokrasiden,
toplumsal uzlaşmadan, barıştan söz ediniz. Barıştan ve özgürlükten korkmayınız.
BAŞKAN – Sayın Tüm…
MEHMET TÜM (Devamla) – Demokrasinin olduğu bir ülkede
herkese yer vardır.
Teşekkür ediyorum. (CHP sıralarından “Bravo.” sesleri,
alkışlar)
BAŞKAN – Teşekkür ediyorum Sayın Tüm.
Sayın İnceöz…
İLKNUR İNCEÖZ (Aksaray) – Sayın Başkan, az evvel, hatip
konuşması içerisinde 16 Nisanda halkın oylarını gasbetme, diktatörlük vesaire
gibi ithamlarla grubumuzu itham etmek suretiyle ağır bir töhmet altında bırakmıştır,
69’a göre sataşmadan söz talep ediyorum.
BAŞKAN – Buyurun Sayın İnceöz. (AK PARTİ sıralarından
alkışlar)
Sayın İnceöz, normalde gündem dışı konuşmalara hükûmet
adına bakanlar cevap verir ama siz sataşmadan söz istiyorsunuz.
Buyurun.
IV.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün, Balıkesir Milletvekili Mehmet
Tüm’ün yaptığı gündem dışı konuşması sırasında Adalet ve Kalkınma Partisine
sataşması nedeniyle konuşması
İLKNUR İNCEÖZ (Aksaray) – Sayın Başkan, değerli milletvekilleri;
öncelikle, gündem dışı konuşma içerisinde, Hükûmetten ziyade burada grubumuzu,
partimizi, Hükûmetimizi her şekilde ilzam ve itham edici, ağır töhmet altında
bırakıcı bir konuşma gerçekleşmiştir. Kendisini gerçekten ben esefle
dinlediğimi belirtmek istiyorum. Cumhuriyet Halk Partisi milletvekili olarak
acaba hangi ülkede yaşıyor? 
Bir kere, 15 Temmuz günü yaşadıklarımızı, 15 Temmuz
gecesi yaşadıklarımızı bu kadar hafif bir tabirle, bu kadar senaryoyla buradan,
kürsüden, milletin kürsüsünden bu bombalanan Meclis çatısı altında söylemini ve
konuşmasının tamamını, içeriğini reddettiğimi özellikle belirtmek istiyorum. 
Bakın, 15 Temmuz çok ağır bir darbe ve işgal
girişimiydi. O gece üç parti grubundan milletvekili arkadaşlarımızla
buradaydık, Meclis bombalandı. 17-25 Aralıkta söylediğimiz bir şey vardı ki
paralel devlet yapılanması; 17-25 Aralıktan sonra paralel devlet yapısına
inanmayanlarla, o gün mücadele başlattığımız süreçte, 15 Temmuzda bunların
nasıl o paralel yapıdan bir FETÖ terör örgütüne, silahlı bir terör örgütüne
döndüğüne hep beraber tanık olduk. Sanki böyle bir terör örgütüyle mücadele
basit bir mücadeleymiş gibi, keyfiyet içeriyormuş gibi 15 Temmuzu küçültücü,
yok edici bir konuşmayı reddediyorum. 
MUSTAFA AKAYDIN (Antalya) – Nerede içinizdeki
FETÖ’cüler?
İLKNUR İNCEÖZ (Devamla) – 15 Temmuz ağır bir darbe ve
işgal girişimiydi. 
İBRAHİM ÖZDİŞ (Adana) – Kontrollü, kontrollü. 
MUSTAFA AKAYDIN (Antalya) – Kontrollü darbe. 
İLKNUR İNCEÖZ (Devamla) – Elbette ki olağanüstü hâl,
kanun hükmünde kararnamelerle bununla mücadele edecektir. Bu mücadele kırk
yılın mücadelesi. 
MUSTAFA AKAYDIN (Antalya) – Nerede Adil Öksüz’ü
saklayanlar?
İBRAHİM ÖZDİŞ (Adana) – Kontrollü darbe, kontrollü. 
İLKNUR İNCEÖZ (Devamla) – Sadece bizim iktidarımız
döneminde ortaya çıkmış, örgütlenmiş bir terör örgütünden bahsetmiyoruz, temeli
eskiye dayanan ve silahlı olduğuna 15 Temmuz gecesi de şahitlik ettiğimiz bir
terör örgütünden bahsederken buradaki mücadeleyi küçültücü, şehitlerimizin
ruhuna saygısızlık edici şekilde bir konuşmayı gerçekten reddediyorum. 
Hepinizi saygıyla selamlıyorum. (AK PARTİ sıralarından
alkışlar) 
FATMA KAPLAN HÜRRİYET (Kocaeli) – O kadar da değil.
Besleyin, büyütün, ondan sonra “Şehitlere saygı.” deyin. 
MUSTAFA AKAYDIN (Antalya) – FETÖ’yü kim besledi,
FETÖ’yü? 
BAŞKAN – Buyurunuz Sayın Özel. 
ÖZGÜR ÖZEL (Manisa) – Sayın Başkanım, Sayın Grup Başkan
Vekili cevap için kürsüdeyken şehitlere saygısızlık etmekle grubumuzu itham
etmiştir. Buna cevap hakkımızı kullanmak istiyoruz. Grubumuz adına Mehmet Tüm
kullanacak efendim.
BAŞKAN – Buyurun Sayın Tüm. (CHP sıralarından alkışlar)

2.- Balıkesir Milletvekili Mehmet Tüm’ün, Aksaray Milletvekili İlknur
İnceöz’ün sataşma nedeniyle yaptığı konuşması sırasında CHP Grubuna sataşması
nedeniyle konuşması
MEHMET TÜM (Balıkesir) – Değerli arkadaşlar, hiç
kimseye hakaret etmedim ancak yarası olan gocunur. Şunu söyledim: Yani tek tek
Amerika’ya gidip Fetullah Gülen’in elini biz öpmedik, kimlerin öptüğünü herkes
biliyor. Fetullah terör örgütü dediğiniz örgütle birlikte yola çıktınız, ikiz
kardeşsiniz, bu ülkenin tüm imkânlarını birlikte paylaştınız, ordunun yarısı
gitti, yargının yarısı gitti. Kim teslim etti? 81 il emniyet müdürünün 75’ini
kim teslim etti onlara? Biz mi teslim ettik?
Onun için, bu darbe, kontrollü bir darbedir. Bu darbeyi
fırsata çevirdiniz. Size muhalif olan ne kadar insan varsa, ne kadar basın
varsa hepsini yok etmeye çalışıyorsunuz. Cumhuriyet gazetesinin yazarlarının
FETÖ’yle ne ilgisi var? Sözcü gazetesinin FETÖ’yle ne ilgisi var? 
Sizin derdiniz aslında FETÖ değil. Şu anda zaten eğer
derdiniz FETÖ olsa kendi içinizdeki FETÖ’cüleri temizlersiniz. O FETÖ terör
örgütüne o okulları açtıran, o Bank Asyayı açtıran o genel müdürler, o
müsteşarlar, o bakanlar nerede? Allah aşkına, bu FETÖ terör örgütü her yere
girmiş ama sizin içinize girmemiş. Peki, bu Amerika’ya gidip el öpenler
kimlerdir? Çok iyi biliyorsunuz. Peki, bir vekilinizi feda ettiniz mi? Ama
yoksul vatandaşları, onların okullarına giden, onların dershanelerine giden
insanları cezaevine attınız, aç susuz bıraktınız yani beş günlük, yeni doğmuş
bebekleri annelerinden ayırdınız… Bunun neresi yanlış arkadaşlar, Allah aşkına
söyler misiniz? O nedenle, bundan vazgeçiniz. 
Milyonlarca insanı mağdur ettiniz. Bu ülkede çok darbe
oldu, darbelere tanık olduk ama en büyük darbeyi siz yaptınız bu ülkeye,
insanları mağdur ediyorsunuz. Sizin varsa yoksa derdiniz tek adamdır ve tek
adamı aldınız. Bu tek adam anlayışıyla bu ülkeyi kurtaracak mısınız? Bundan
vazgeçiniz. Bu ülke tekrar rotasına dönmeli. Bu ülkeyi tek kurtaracak şey,
demokratik parlamenter sistemdir. Tek adam anlayışından vazgeçeceksiniz. Bu
ülkede özgürlüğü, demokrasiyi herkes için isteyeceksiniz, sadece kendi
yandaşlarınız için, rant kesimleri için istemeyeceksiniz, bu ülkede herkes için
isteyeceksiniz. 
Saygılar sunuyorum. (CHP sıralarından alkışlar) 
BAŞKAN – Teşekkürler Sayın Tüm. 
İLKNUR İNCEÖZ (Aksaray) – Sayın Başkan…
BAŞKAN – Sayın İnceöz…
İLKNUR İNCEÖZ (Aksaray) – Kayıtlara girmesi bakımından
söylüyorum: Hatibin konuşması içerisinde söylediği “kontrollü darbe” iddiasını,
bundan evvel, daha evvel Anayasa Komisyonu görüşmeleri sırasında da birkaç kez
Cumhuriyet Halk Partisi Grubu içerisinden tekrar ettiklerinde bunu düzeltme
yoluna gitmişlerdi. 
Şimdi, bu ithamı ispat etmeyen -hatip de dâhil olmak
üzere- Cumhuriyet Halk Partisi Grubu üyeleri müfteri konumuna düşmüşlerdir.
İddialarını ispat etmeye davet ediyorum. (CHP sıralarından gürültüler)
MAHMUT TANAL (İstanbul) – Bir söz istiyoruz efendim.
ÖZGÜR ÖZEL (Manisa) – Hepimiz söz istiyoruz.
İLKNUR İNCEÖZ (Aksaray) – 15 Temmuzda şehitlerimize,
gazilerimize, burada, bu söylem hakaret etmektir, kemiklerini ve ruhlarını
sızlatmaktır. 
ÖZGÜR ÖZEL (Manisa) – Sayın Başkan, Sayın Grup Başkan
Vekili gibi ben de tutanaklara geçmesi açısından buradan söyleyeyim. 
Bu Mecliste araştırma komisyonları defalarca kuruldu.
Dopingi Araştırma Komisyonuna üç ay yetmedi, dördüncü ayı talep etti; Hekime
Karşı Şiddeti Araştırma Komisyonuna üç ay yetmedi, dördüncü ayı talep etti;
Soma’yı Araştırma Komisyonuna üç ay yetmedi, dördüncü ayı talep etti; 15
Temmuzu Araştırma Komisyonuna dönemin Cumhurbaşkanının, bugününün Adalet ve
Kalkınma Partisi Genel Başkanının talimatı üzerine üç ay yetti, FETÖ’yü
araştırmayı üç ayda bitirdiler.
İLKNUR İNCEÖZ (Aksaray) – Bunu da ispatlayın.
ÖZGÜR ÖZEL (Manisa) – O günden bugüne kadar taslak
raporu bile yazmadılar. Yazacakları rapor muhtemelen ki kalın bir rapor
olacaktır ama şunu bilsinler: Darbe Araştırma Komisyonuna tuğla kadar rapor
yazarlarsa briket kadar karşı oy yazacağız. Orada da kontrollü darbe neymiş
okuyup öğreneceksiniz.
Teşekkür ederim. (CHP sıralarından alkışlar)
BAŞKAN – Teşekkürler.
MAHMUT TANAL (İstanbul) – Sayın Başkan…
BAŞKAN – Buyurun Sayın Tanal.
MAHMUT TANAL (İstanbul) – Biraz önce sayın hatip dedi
ki…
BAŞKAN – Sayın Tanal, Sayın Özel cevap verdi.
MAHMUT TANAL (İstanbul) – Ama bakın, “tüm CHP grubu”
dedi.
İLKNUR İNCEÖZ (Aksaray) – Böyle bir usul yok Başkan,
böyle bir usul yok.
MAHMUT TANAL (İstanbul) – “Tüm üyeleri” dedi Sayın
Başkanım.
BAŞKAN – Tamam, Grup Başkan Vekili Sayın Özel tüm grup
adına cevap verdi Sayın Tanal.
MAHMUT TANAL (İstanbul) – Efendim, bakın, benim
kişiliğimle, şahsiyetimle ilgili sayın AKP Grup Başkan Vekili bir açıklamada
bulunmuştur. Ne diyor?
BAŞKAN – Sayın Tanal, isminiz zikredilmedi.
MAHMUT TANAL (İstanbul) – Hepimize “Hepsi müfteridir.”
dedi ama.
BAŞKAN – Grup adına Grup Başkan Vekili cevap verdi
Sayın Tanal, lütfen.
MUHARREM ERKEK (Çanakkale) - “Grup üyeleri” dedi.
MAHMUT TANAL (İstanbul) – Efendim, açık ve net,
buradaki hepimize “tüm grup üyeleri” dedi.
BAŞKAN – Tamam, Sayın Özel cevap verdi Sayın Tanal.
MAHMUT TANAL (İstanbul) – Efendim, yani orada grup
adına verdi ama bir milletvekili olarak ben kendi adıma cevap vermek istiyorum.
Bu bir sataşmadır Sayın Başkan.
İLKNUR İNCEÖZ (Aksaray) – Hayır, hayır, yok öyle bir
usul.
BAŞKAN – Teşekkür ederim Sayın Tanal.
Sayın Özel, lütfen siz görüşün Sayın Tanal’la.
MAHMUT TANAL (İstanbul) – Efendim, o zaman 63’üncü
maddeye göre usul tartışması açmak istiyorum, açık ve net, bu tutumunuzdan
dolayı.
BAŞKAN – Sayın Tanal, lütfen…
Birleşime on dakika ara veriyorum.
Kapanma Saati: 15.22
İKİNCİ OTURUM
Açılma Saati: 15.36
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), İshak GAZEL (Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 95’inci Birleşiminin İkinci Oturumunu açıyorum.
Gündem dışı üçüncü söz, son zamanlarda Araplarla ilgili
geliştirilen nefret söylemleri ve Arapçaya karşı takınılan ötekileştirici
yaklaşımlarla ilgili söz isteyen Batman Milletvekili Sayın Mehmet Ali Aslan’a
aittir.
Süreniz beş dakika Sayın Aslan. 
Buyurun. (HDP sıralarından alkışlar)
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Batman Milletvekili Mehmet Ali Aslan’ın, Araplarla ilgili
geliştirilen nefret söylemleri ve Arapçaya karşı takınılan ötekileştirici
yaklaşımlara ilişkin gündem dışı konuşması
MEHMET ALİ ASLAN (Batman) – Sayın Başkan ve Sayın Genel
Kurulu saygıyla selamlıyorum. 
Tabii, bugün Çerkez soykırımı ve sürgününün 153’üncü
yıl dönümü. Kendilerine de Çerkezce “…”(x) yani “merhaba” diyoruz. Dün,
kendileri, Kayseri’de Kafkas dernekleri öncülüğünde 3 bin kişilik bir yürüyüş
gerçekleştirdi. Çerkez soykırımı ve sürgününün tanınmasını istiyorlar, ana
dilde eğitim haklarını istiyorlar, yine ana dillerinde radyo ve televizyon
istiyorlar. Tabii ki bütün ana dillere bu haklar verilmeli. Allah’ın verdiği
bir haktır, kul kuldan esirgeyemez. Yine, kendilerine Çerkezce “…”(x)
yani “Yolunuz aydın olsun.” diyorum. 
Bugün, maalesef, 20 Mayıs 2016 dokunulmazlıkların
kaldırılması, sivil, siyasi ve Meclis darbesinin 1’inci yıl dönümündeyiz. Bu
vesileyle de rehin tutulan, başta Eş Genel Başkanlarımız Sayın Selahattin
Demirtaş, Sayın Figen Yüksekdağ ve bütün vekillerimizi onların nezdinde selamlıyorum.
Türkiye’de yaklaşık yüzde 10 Arap nüfusu vardır -ama
gerek iktidar gerek ana muhalefet de buna maalesef dâhil oldu- son zamanlarda
Araplara ve Arapçaya karşı ötekileştirici eylemlerde bulunuyorlar, nefret
söylemlerinde bulunuyorlar. Geçtiğimiz günlerde Adana ve Mersin’de Arapça
tabelalar indirilmişti ve ben bunu dile getirmiştim. AKP ve MHP belediyeleri
bunu yapmıştı demiştim çünkü Kırıkhan’da AKP’li belediye görüntü kirliliği
yapıyor dolayısıyla kaldırdıklarını söylemişlerdi. Maalesef, Hatay Büyükşehir
Belediyesi de yani ana muhalefet partisi CHP’li belediye de buna dâhil oldu,
onlar da Arapça tabelaları indirdi. 
Yine, çok ilginçtir ki bir dönem milletvekilliği
yapmış, 24’üncü Dönem MHP Kocaeli Milletvekili Twitter’ında maalesef şunu
söyleyebilmiştir: “Arap toplumunun aslında ne kadar ikiyüzlü, ne kadar ilkesiz,
ne kadar rezil olduğunu bu fotoğraftan anlayabilirsiniz.” demiş,
milletvekilliği yapmış biri. Dünyada yaşayan 500 milyon Arap’a hakarettir.
Tabii, Peygamberimiz (ASV)’ın dilinin de Arapça olduğunu unutmayalım, son kitap
Kur’an-ı Kerim’in de dilinin Arapça olduğunu unutmayalım. Yani biz
kardeşleşmeyi böyle mi sağlayacağız? Maalesef bu büyük bir yanlış yoldur,
bundan bir an önce çıkılması gerekiyor.
Bakın, Kuveyt’e gitmiştim, oradaki Türkiyeli iş
adamları oranın sermayesini Türkiye’ye çekebilmek için değil kırk dereden su
getirmek, dört yüz dereden su getirmeye çalışıyorlar. Oradan buraya yönlendirme
yapmaya çalışıyorlar ama burada iktidarıyla, ana muhalefetiyle, muhalefetiyle
Arapça diline ve Araplara karşı eylem ve söylemlerde sorunlar yaşanmaktadır.
Peki, burada yaptığınızı, Türkiye’de yaptığınızı Arap ülkelerinde savunabiliyor
musunuz, gidip sermayeyi çağırdığınızda “Biz sizin tabelalarınızı indiriyoruz,
biz Arap toplumuna hakaret ediyoruz.” diyebiliyor musunuz? Hayır. Dolayısıyla,
bu yanlış yoldan bir an önce dönülmeli, özür dilenmeli, öz eleştiri
verilmelidir. Biz kayyumlar döneminde de gördük, sadece Arapça değil, Kürtçe
tabelalar, Süryanice tabelalar, Ermenice tabelalar yine indirilmişti. Böyle bir
kardeşlik anlayışı olamaz. 
Bakın, Hazreti Muhammed (ASV) bununla ilgili ne
buyurmuş: “Irkçılık yapan, ırkçılık için savaşan ve ırkçılık uğrunda ölen
bizden değildir.” Yine “Kavmiyetçilik davasına kalkan, onu yaymaya çalışan, bu
dava yolunda mücadeleye girişen bizden değildir.” diye buyurmuş. Burada
“Arap’ın Arap olmayana üstünlüğü yoktur.” diye buyurmuş. Yine “Arap olmayanın
da Arap olana üstünlüğü yoktur, üstünlük ancak kötü iş yapmamaktadır.”
buyurmuş. Dolayısıyla bu yapılanlar da kötü işlerdir. Kimse kendi ırkını, kimse
kendi nesebini, soyunu başka soylara, neseplere, kavimlere karşı silah olarak
kullanamaz ve diğerini küçültücü ifadelerde bulunamaz.
Teşekkür ediyorum; sağ olun. (HDP sıralarından
alkışlar)
BAŞKAN – Teşekkür ederiz Sayın Aslan. 
ERHAN USTA (Samsun) – Sayın Başkan… 
BAŞKAN – Sayın Usta…
ERHAN USTA (Samsun) - Hatip konuşmasında bir eski
Milliyetçi Hareket Partisi milletvekilinden bahsederek sanki oradan Milliyetçi
Hareket Partisinin kurumsal kimliğine karşı bir sataşmada bulunmuştur. 
Söz hakkı istiyoruz. 
BAŞKAN – Buyurun. 
IV.- SATAŞMALARA İLİŞKİN KONUŞMALAR (Devam)
3.- Samsun Milletvekili Erhan Usta’nın, Batman Milletvekili Mehmet Ali
Aslan’ın yaptığı gündem dışı konuşması sırasında Milliyetçi Hareket Partisine
sataşması nedeniyle konuşması
ERHAN USTA (Samsun) – Teşekkür ederim Sayın Başkan. 
Az önce hatip “bir eski Milliyetçi Hareket Partisi
milletvekili” diye bahsetti, kim olduğunu da bilmiyorum ama kim olduğunun da
bir önemi yok, belki de şu anda bizim üyemiz bile olmayabilir; velev ki olsun,
bir kişinin sözleri üzerinden bir kurumu töhmet altında bırakmak yanlıştır. 
Bizim, Milliyetçi Hareket Partisi olarak hiçbir şekilde
ne Araplara ne ülkemizde yaşayan Arap kardeşlerimize, artık bizim milletimizin
bir ferdi olmuş Arap kökenli kardeşlerimize ne de dünyadaki Araplara karşı
herhangi bir şekilde olumsuz tavrımız, ötekileştirici veya onları aşağılayıcı,
küçük görücü, dillerine karşı herhangi bir şekilde hasmane tutumumuz olması
mümkün değildir, Milliyetçi Hareket Partisinin anlayışında hiçbir şekilde böyle
bir şey yoktur. Bunu bir defa tespit etmemiz lazım. 
Bir de tabii ki burada esas yapılmak istenen şey nedir,
onu da anlamak mümkün değil. Yani sürekli… Mesela, az önce Çerkezlerin
sürgünüyle ilgili konudan bahsederken de işte yine böyle toplumda bir anlamda
fitne çıkarılmaya yönelik olarak, toplumda birileri sanki birileri tarafından
sürekli ötekileştiriliyormuş gibi bu toplumun temel dinamiklerini yıkmaya
yönelik konuşmaları da kınıyorum. Bu tür konuşmaların hiçbir şekilde yeri yoktur.
Türkiye Büyük Millet Meclisinin çatısı altında da bu tür konuşmaların
yapılmaması gerekir. 
Tekraren söylüyorum: Milliyetçi Hareket Partisinin bu
milletin hiçbir ferdine karşı bir şekilde ötekileştirici, küçümseyici bir tavrı
olamaz. Bunu kabul etmiyoruz. 
Teşekkür ederim. 
BAŞKAN – Teşekkürler Sayın Usta. 
MEHMET ALİ ASLAN (Batman) – Sayın Başkan… 
BAŞKAN – Sayın Aslan… 
MEHMET ALİ ASLAN (Batman) – Ben bu konuyla ilgili iki
dakikalık söz istiyorum çünkü benim söylediğim çarpıtılmış durumda yani sanki
fitne yapıyormuşuz anlamında, zaten açık açık söyledi. 
BAŞKAN – Sayın Aslan, Sayın Usta size sataşmada
bulunmadı… 
MEHMET ALİ ASLAN (Batman) – Ama fitne… 
BAŞKAN - … sadece partisinin bu konudaki görüşlerini
açıkladı. 
Size, eğer isterseniz yerinizden söz hakkı verebilirim.

MEHMET ALİ ASLAN (Batman) – Tamam. 
BAŞKAN – Mikrofonunuzu açıyorum. 
Buyurun. 
V.- AÇIKLAMALAR
1.- Batman Milletvekili Mehmet Ali Aslan’ın, Samsun Milletvekili Erhan
Usta’nın sataşma nedeniyle yaptığı konuşmasındaki bazı ifadelerine ilişkin
açıklaması
MEHMET ALİ ASLAN (Batman) – Ya, birincisi, şunu hemen
dile getireyim: Adana ve Mersin bildiğim kadarıyla Milliyetçi Hareket
Partisinin belediyeleri, bu konuda Arapça tabelaları indirmişlerdir. 
İkincisi, “fitne”den söz edildi. Oysaki Çerkez katliamı
ve sürgününü yapan Rusya’dır. Kafkas dernekleri bunun tanınmasını istiyor ve
bunu dün Kayseri’de büyük bir yürüyüşle dile getirdiler. Yani Çerkez
vatandaşlarımızın, yurttaşlarımızın bu taleplerini dile getirmesi ve
dolayısıyla, bize düşen de, milletvekilleri olarak -halkımızın bir bütün
olarak- yani farklılıklarını burada dile getirmek, sorunlarını dile getirmek
neden fitne olsun? Bir Çerkez’in kendi ana diliyle -Allah onu Çerkez yaratmış-
eğitim talep etme hakkı ve bunun dillendirilmesi neden fitne olsun, ben anlamış
değilim.
Yine, aynı şekilde, kendi ana dilinde televizyonda ve
radyoda yayın istemesi…
(Mikrofon otomatik cihaz tarafından kapatıldı)
BAŞKAN – Tamamlayın.
Buyurun.
MEHMET ALİ ASLAN (Batman) – …niye fitne olsun gerçekten
anlamış değilim.
Geçen günlerde de ben dile getirdim, madem demokrasi
kabul edilmiyor, madem Anayasa'ya bağlılık yok –görüyoruz, ayaklar altına
alınmış- ben referans olarak diyorum ki: Allahutaala Kur’an-ı Kerim’de demiş
ki: “…”(x) “Sizi çok dilli yarattım.” Ya, çok dilli
yaratmışsa çok dilli yaşamalarını istiyor demek. Biz bu çok dilliliği, çok
kültürlülüğü, çok halklılığı yaşatmak için, geleceğe taşımak için neden imtina
ediyoruz, neden bunu anayasal güvenceye almıyoruz ve neden biz bunu dile
getirirken, işte, bölücü oluyoruz, fitneci oluyoruz, bilmem ne oluyoruz? Eğer
Allah’ın yarattığını korumak bölücülükse ben bölücüyüm kardeşim. Ama yok eğer
ben samimi olarak bunların yaşamasını ve yaşatılmasını arzu…
(Mikrofon otomatik cihaz tarafından kapatıldı)
MEHMET ALİ ASLAN (Batman) – …ediyorsam, e buna da
kimsenin kulak tıkamaması gerekiyor ve bunun için ayrıca oturumlar yapılması
gerekiyor. Birbirimizi iyi anlayalım. Yani buradaki kastımız herhangi bir fitne
yaratmak değil tabii ki.
ERKAN HABERAL (Ankara) – Başkan, böyle bir usul yok.
Bir dakika dediniz, üç dakika oldu, böyle bir usul yok.
BAKİ ŞİMŞEK (Mersin) - Sayın Başkan…
BAŞKAN - Teşekkür ederiz Sayın Aslan.
BAKİ ŞİMŞEK (Mersin) – Sayın Başkan, Mersin’le ilgili
bir açıklama yapmak istiyorum, tabelalar ve dil konusunda…
BAŞKAN – Buyurun size de yerinizden söz vereyim.
2.- Mersin Milletvekili Baki Şimşek’in, Batman Milletvekili Mehmet Ali
Aslan’ın yaptığı açıklamasındaki bazı ifadelerine ilişkin açıklaması
BAKİ ŞİMŞEK (Mersin) – Sayın Başkanım, tabii, Mersin’de
yüzlerce yıldır Arap kardeşlerimiz, Türk kardeşlerimiz ve Kürt kardeşlerimiz
bir ve beraber yaşamaktadır. Mersin’de hiç kimse hiç kimseye hangi dili
konuştuğunu, hangi mezhepten olduğunu sormaz. Mersin böyle bir kültüre
sahiptir. Bizim mezarlıklarımızda bile Müslümanlar, Hristiyanlar ve Ermeniler
yan yana yatarlar. Hiç kimse Mersin üzerinden siyaset yapmaya çalışmasın. Ama
takdir edin ki, şu anda Mersin merkezinde, Silifke Caddesi’nde yürüdüğünüz
zaman Türkiye Cumhuriyeti’nin bir kentinde mi yürüyorsunuz, başka bir ülke
topraklarında mı yaşıyorsunuz bunu anlamak mümkün değildir. Oranın bir
vatandaşı olarak, bir Türk vatandaşı olarak dükkanlarda ne satıldığını bizim o
levhalardan anlamamız mümkün değildir. Onun için, Mersin Büyükşehir Belediyemiz
de bu şekilde bir karar almıştır ve tabelalarda böyle hem görüntü kirliliğine
hem de karışık ifadelere yer verilmemesi konusunda uyarılarını yapmıştır.
Esnafımız da buna hassasiyet göstermiştir.
Teşekkür ediyorum. 
ERTUĞRUL KÜRKCÜ (İzmir) – Türkçe okuyamayan Araplar ne
yapsın?
BAŞKAN – Teşekkürler Sayın Şimşek.
Sayın milletvekilleri, şimdi, sisteme giren ilk on beş
milletvekiline yerlerinden söz vereceğim.
İlk söz Sayın Hakverdi’nin.
Buyurun.
3.- Ankara Milletvekili Ali Haydar Hakverdi’nin, Bitlis Adilcevaz’da 5
köy muhtarının görevlerinden alınmasına ilişkin açıklaması
ALİ HAYDAR HAKVERDİ (Ankara) – Teşekkür ederim Sayın
Başkanım.
Bitlis Adilcevaz’da beş köy muhtarı dün görevlerinden
alındı; Esenkıyı, Aşağısüphan, İpekçayır, Gümüşdöven, Akyazı köylerinin
muhtarları. Bu muhtarları, referandum öncesi kaymakam gidip “Köyünüzden ‘evet’
çıkmaz ise mühürlerinizi elinizden alırım.” diye tehdit etmişti. Bu köylerde
“hayır” çıktı ve referandum sonrası bu muhtarlar terör örgütü üyeliğiyle
suçlanıp mühürleri ellerinden alındı. Beş köy muhtarı, bir tanesi 80 yaşında
bir amcamız, bizzat tanıyorum ve kırk yıldır o köyün muhtarı, hiçbir şeyle de
alakası yok ama bugün hiçbir delil olmadan, terör örgütü üyeliği gerekçesiyle
mührü elinden alındı, haklarında açılmış bir soruşturma dahi yok. 
Bu yapılan zulümdür. Asıl terör, ülkeyi bölmektir,
“senden”, “benden” diye bölmektir, asıl terörist kendi gibi düşünmeyenleri
işinden, ekmeğinden etmektir. 
BAŞKAN – Sayın Hürriyet…
4.- Kocaeli Milletvekili Fatma Kaplan Hürriyet’in, taşeron işçi
çalıştırma uygulamasına derhâl son verilmesi ve tüm taşeron işçilerin eşit
haklarla kadroya alınması gerektiğine ilişkin açıklaması
FATMA KAPLAN HÜRRİYET (Kocaeli) – Teşekkür ediyorum
Sayın Başkan.
Taşeron işçilere Kasım 2015 seçimlerinden önce verilen
ve yüz gün içinde tutulacağı söylenen kadro sözünün üzerinden tam bir buçuk yıl
geçti. AKP, taşerona kadro sözünü tutmadığı gibi, kiralık işçi yasasını
Meclisten geçirdi yani patronlara verdiği sözün gereğini yerine getirdi. Patron
sever, işçi düşmanı daha birçok değişiklikle sendikalılık oranı düştü, ortalama
işçi ücretleri reel olarak düştü, iş kazaları büyük oranda arttı. Taşeron
işçisinin kadroya alınması için verdiğimiz yasa teklifleri, her seferinde ne
yazık ki AKP’ye takıldı. AKP, patronlara verdiği sözleri tutuyor ama ne yazık
ki işçileri hep görmezden geliyor. Yalan propagandalarla milyonlarca işçinin
umudu artık sömürülmemeli, taşeron işçilerin kadro umutları yeni bir seçim
tartışmasına asla meze yapılmamalıdır. Bu akıl dışı, hukuk dışı ve insanlık
dışı taşeron işçi çalıştırma uygulamasına derhâl son verilmelidir, tüm taşeron
işçiler eşit haklarla kadroya alınmalıdır.
Teşekkür ediyorum.
BAŞKAN – Sayın Engin…
5.- İstanbul Milletvekili Didem Engin’in, ülkenin bir oldubittiyle AKP
devletine dönüştürülmesine milletin ilk sandıkta “dur” diyeceğine ilişkin
açıklaması
DİDEM ENGİN (İstanbul) – AKP kongresinde açıklanan yeni
sözde atılım döneminin sloganları “demokrasi”, “değişim” ve “reform”muş.
İnönü’nün meşhur söylemiyle “Hadi canım sende!” İçi boşaltılmış kavramlarla,
inandırıcılığı ve gerçekçiliği kalmamış söylemlerle yine bir hayal ve aldatma
politikası. 
Artık bütün dünya biliyor ki Adalet ve Kalkınma Partisi
Türkiyesinde adalet yok baskı var; kalkınma da yok, talimatla sözde istihdam,
talimatla sözde yatırım var. Liyakat yok, yandaşlık var. Yargı bağımsızlığı
yok, partili hâkimler ve partili savcılar var. Hukuk devleti yok, parti devleti
hedefi var. Özgürlükler yok, gözaltılar, tutuklamalar var. Demokrasi yok, tek
adam var ve ona biat var. Tüm bu yaptıklarınıza da milletimizin itirazı var, bu
itiraz haykırışı her geçen gün büyüyerek güzel ülkemizin oldubittiyle AKP
devletine dönüştürülmesine ilk sandıkta “dur” diyecektir.
BAŞKAN – Sayın Yalım…
6.- Uşak Milletvekili Özkan Yalım’ın, verilen sözlerin tutularak 1
milyon 700 bin civarındaki taşeron işçinin kadrosunun verilmesini beklediğine
ilişkin açıklaması
ÖZKAN YALIM (Uşak) – Teşekkür ederim Sayın Başkan.
Sayın Başkan, sözüm Sayın Başbakana ve Hükûmetedir. 1
Kasım 2015 öncesi birçok ilde billboardlarda, televizyonlarda, dergilerde,
gazetelerde bütün taşeronlara kadro verileceği sözü verildi. Bugün 1 milyon 700
bin civarında olan taşeron işçiye hâlâ kadro verilmedi. 
Sayın AKP hükûmetleri, bakın, verdiğiniz sözün
arkasında durun, bir an önce 1 milyon 700 bin civarındaki taşeron işçinin
kadrosunu verin diyorum. 
Teşekkür ederim.
BAŞKAN – Sayın Cora…
7.- Trabzon Milletvekili Salih Cora’nın, 19 Mayıs 2017 tarihinde
Beylikdüzü Belediyesince yapılan ve CHP Genel Başkanı Kemal Kılıçdaroğlu
tarafından açılışı gerçekleştirilen Rauf Denktaş heykeline ilişkin açıklaması
SALİH CORA (Trabzon) – Sayın Başkan, 19 Mayıs 2017
tarihinde Beylikdüzü Belediyesince yapılan, CHP Genel Başkanı Kemal
Kılıçdaroğlu tarafından açılışı gerçekleştirilen Rauf Denktaş heykelinin
arkasında Kıbrıs’ın eli kanlı katili Makarios’un Londra Antlaşması’nda çekilen
fotoğrafını sembolize eden rölyefler bağımsızlık ruhuna gölge düşürmüştür. Bu
rölyef Kıbrıs’ta yaşanan kanlı Noel olaylarının emrini veren, “Türkler
geldiğinde adada kurtaracak tek bir Türk bile bulamayacaklar.” diyen küstah,
azılı bir katili asla masum gösteremez. Bu açılış hangi maksatla yapılmış
olursa olsun, zihnimizde acı hatıralar bırakan caninin her gün gözümüzün önünde
bu şekilde durmasına müsaade edemeyiz. Eğer ille de bir iş yapılacaksa kurtuluş
mücadelesinin gerçek kahramanlarının, ilk Türk hava harp şehidimiz Pilot
Yüzbaşı Cengiz Topel’in, Beşparmak Dağlarına tankı çıkaran kahraman
askerlerimizin, eşinin ve 3 çocuğunun katledildiği haberini aldığı esnada
hamile bir Rum kadının ameliyatına koşup giden ve geçtiğimiz aylarda ebediyete
uğurladığımız Tabip Binbaşı Nihat İlhan’ın hatıraları yaşatılsın. 
BAŞKAN – Sayın Gürer…
8.- Niğde Milletvekili Ömer Fethi Gürer’in, atanamayan öğretmenlerin
durumuna ve sözleşmeli öğretmen alımındaki uygulamalara ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Atanamayan öğretmenler önemli bir sorun olmaya devam
etmektedir. Bu arada sözleşmeli 20 bin öğretmen alımı yapılacak yere 60 bin
aday mülakata girmiştir ve mülakat puanlarıyla atama yapılmaktadır. Dolayısıyla
mülakatta alınan puanlardan sonra sıralamalar değişmektedir. Örneğin 120’nci
sırada mülakata giren bir adayın puanının değişmesi sonucu sıralamada
değişiklikler olmaktadır. Fakat sonuçlar açıklanınca sadece puan duyurusu
yapılmaktadır ve sırası açıklanmamaktadır. Sıralamasını bilmeyen aday tercih
işlemleri sırasında büyük problemler yaşamaktadır. Adayların geçen yıllarda 40
tercih hakkı varken bu sene 20 tercih hakkına düşürülmüştür. Hem sıralama
bilmeden hem de tercih hakkı yarı yarıya düşürüldüğü için adaylar mağdur
olmaktadır. Bu problemlere çözüm bulunmalıdır. Sıralamaların açıklanması ve
tercih hakkının eskiden olduğu gibi 40 tercihe yükseltilmesi gerekir. Ayrıca,
mülakat, tercih noktasında ayrımlara neden olmaktadır, kaldırılmalıdır. 
BAŞKAN – Sayın Akın…
9.- Balıkesir Milletvekili Ahmet Akın’ın, Dünya Süt Haftası’na ve
hayvancılığın gelişmesi, üreticilerin mağdur olmaması için yetkilileri ve
Bakanlığı acilen göreve davet ettiğine ilişkin açıklaması
AHMET AKIN (Balıkesir) – Sayın Başkan, teşekkürler. 
Şu anda Dünya Süt Haftası içerisindeyiz. Balıkesir de
süt ve süt ürünlerinde büyük bir üretime sahip bir ilimiz fakat asla ve asla
hak ettiklerini alamıyorlar. Süt, sudan ucuz durumda. Ya yapılması gerekenler
yapılmıyor ya da Bakanlık gerekli görevi yerinde yapmıyor. Onun için buradan
uyarıyoruz Bakanlığı: Lütfen, köylüye sahip çıkın. Hayvancılıkla uğraşanlar,
sütle uğraşanlar birer birer iflas ediyorlar, icralar kapıda bekliyor. Her
fırsatta millîlik ve yerlilik vurgusu yapan AKP, maalesef, ülkemizi ithal
hayvan cenneti hâline getirdi, köylüye destek olacağına köstek olmaya devam
ediyor. 
Başta Balıkesir olmak üzere ülkemizin her bölgesinde
hayvancılığımızın gelişmesi, üreticimizin mağdur olmaması için yetkilileri ve
Bakanlığı derhâl ve acilen göreve davet ediyorum. 
Köylerimiz boşalıyor, köylerde yaşlılar kaldı,
torunlarına hasret gidiyor herkes. 
BAŞKAN – Sayın Özdiş…
10.- Adana Milletvekili İbrahim Özdiş’in, sağlık emekçilerine yıpranma
payı getirilmesi çalışmalarının ne aşamada olduğunu ve döner sermaye
ücretlerinin emekliliğe yansımaması ile sağlıkta şiddet konularında ne zaman
bir girişimde bulunulacağını öğrenmek istediğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.

Sorum Sağlık Bakanına: Cumhurbaşkanının uzun süre önce
sözünü verdiği, sizin de geçtiğimiz aylarda “Çalışma yapıyoruz.” dediğiniz
konu, sağlık emekçilerine yıpranma payı getirilmesi çalışmalarınız ne aşamada? 
Ayrıca, döner sermaye ücretlerinin emekliliğe
yansımaması ve sağlıkta şiddeti önlemek için Ceza Kanunu’na bir madde eklemek
gibi konularda girişimleriniz ne zaman olacak? Kendi çalışanlarınıza ne zaman
sahip çıkacaksınız Sayın Bakan? 
Teşekkür ediyorum Sayın Başkan. 
BAŞKAN – Sayın Kılıç…
11.- Kahramanmaraş Milletvekili İmran Kılıç’ın, sözün ağızdan bir kere
çıktığına ama bıraktığı tesirin çok uzun sürdüğüne ve atalarımızın bir
söylerken bin kere düşünmeyi tavsiye ettiklerine ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan. 
Yunus’umuz ne güzel söylemiş: 
“Söz ola kese savaşı, söz ola kestire başı.
Söz ola ağulu aşı bal ile yağ ede bir söz.”
Söz ağızdan bir kere çıkar ama bıraktığı tesir çok uzun
sürer. Bundan dolayı atalarımız bir söylerken bin kere düşünmeyi, ölçüp biçip
de konuşmayı tavsiye etmişlerdir. Aklına eseni söyleyenler kadar düşünerek
yerinde ve zamanında konuşanların ibret dolu nice hikâyeleri anlatılagelmiştir.
İnsanlara bin kere yap diyeceğine bir kere yap da görsünler. Sözleriniz
yürekten gelmedikçe hiçbir zaman iki kalbi birleştiremezsiniz. Sözlerinizi
dinletebilmek için kendinizi konuştuğunuz kimsenin yerine koyun. Hitabın
tesirlisi göze bakıp kalbe hitap etmektir. İnsanın cümlelerine egemen
olabilmesi için konusuna egemen olması gerekir. “Söyleyene değil, söylenen söze
bak.” demiştir Hazreti Ali Efendi’miz.
BAŞKAN – Sayın Şeker…
12.- Kocaeli Milletvekili İlyas Şeker’in, 22 Mayıs 1955 tarihinde 98
yaşında vefat eden Nene Hatun’u 62’nci ölüm yıl dönümünde rahmetle andığına
ilişkin açıklaması
İLYAS ŞEKER (Kocaeli) – Teşekkürler Sayın Başkan.
1857 yılında Erzurum’da doğan ve henüz 20 yaşındayken
1877-78 Osmanlı-Rus Savaşı’nda düşmana karşı kahramanca mücadele ederek adını
tarihe yazdıran Nene Hatun o günleri şöyle anlatıyor: “Ağabeyim Hasan cepheden
ağır yaralı olarak eve gelmişti. Kollarımın arasında öldü. Sabaha karşı
minarelerden ‘Moskof Aziziye’ye girdi.’ diye haykırışlar başlayınca, kardeşimin
alnından öpüp 3 aylık yavrumu Allah’a emanet ettikten sonra ağabeyimin tüfeğini
ve satırımı alıp dışarı fırladım. Düşmanda iyi silah vardı, bizde ise iman.
Dadaşlar arasına karıştım, satırım durmadan kalkıp iniyordu.”
93 Harbi’nin sembolü hâline gelen Nene Hatun ölümünden
önce kendisini ziyaret eden Amerikalı subaya “Ben o zaman gereken şeyi
yapmıştım, bugün de gerekirse aynı şeyi yaparım.” diye cevap veriyor.
22 Mayıs 1955 tarihinde 98 yaşında vefat eden Nene
Hatun’u 62’nci ölüm yıl dönümünde rahmetle anıyorum, mekânı cennet olsun.
BAŞKAN – Sayın Tanal…
13.- İstanbul Milletvekili Mahmut Tanal’ın, İstanbul’un Üsküdar
ilçesinin sorunlarına ilişkin açıklaması
MAHMUT TANAL (İstanbul) – Teşekkür ederim Sayın Başkan.
Değerli Başkanım, değerli milletvekilleri; Üsküdar
Meydanı’nda inşaat çalışması var. Bu çalışma nedeniyle esnafımız ve halkımız
mağdur. Üsküdar ilçesinin 14 mahallesinin imar sorunu var ancak imar sorunu
giderilmedi. Belediye başkanlık seçimlerinde belediye başkan adayı Yavuztürk
Mahallesi’ne 8 kat imar izni verileceğini söyledi, seçimi aldıktan sonra imar
iznini Yavuztürk Mahallesi’nde unuttu. 
Üsküdar ilçemizin otopark sorunu var. Okul çevrelerinde
uyuşturucular cirit atıyor, emniyet herhangi bir tedbir almıyor. Üsküdar
ilçemizin gençlerinin zaman geçirebilecekleri alanları yok. Üsküdar ilçemizde
istihdam alanı yok, istihdam alanının mutlak surette yaratılması lazım. Üsküdar
ilçemiz sahili en uzun bir ilçe olmasına rağmen vatandaşımız denizden
yararlanamıyor.
BAŞKAN – Teşekkürler Sayın Tanal.
Sayın Yıldırım…
14.- Adıyaman Milletvekili Behçet Yıldırım’ın, Cumhurbaşkanı, AKP
yöneticileri ve bakanların OHAL’i savunan ifadelerde bulunduklarına ilişkin
açıklaması
BEHÇET YILDIRIM (Adıyaman) – Teşekkürler Başkanım.
AKP, pazar günü yeni bir dönemin başlangıcı olan bir
kongre yaptı. Hayırlı olsun diyeceğim ama kamuoyu, hayırlara vesile olacak en
ufak bir ifade, bir mesaj alamadı; mevcut durumu daha da zorlaştıracak, bu
çatışmalı, kaotik durumu daha da derinleştirecek mesajlar vardı. Gerek Sayın
Cumhurbaşkanı gerek AKP yöneticileri gerekse bakanlar OHAL’i savundu.
Sağlık Bakanının CNN TÜRK’e verdiği röportajda, OHAL’in
çok iyi bir şey olduğunu, OHAL’le Türkiye’nin çok iyi idare edildiğini,
neredeyse OHAL’in sağlığa yararlı olduğunu çağrıştıracak ifadeler kullanması
başlı başına bir garabettir. Bir Sağlık Bakanının “sağlık” kelimesinin özüne
bile ters olan OHAL’i savunması asla kabul edilecek bir durum değildir çünkü
Dünya Sağlık Örgütünün tanımıyla sağlık “Ruhen, bedenen –altını çiziyorum-
sosyal olarak tam bir iyilik hâlidir.” Ben de buradan diyorum ki AKP’nin bu
zihniyeti de OHAL de sağlığa zararlıdır. OHAL ve kanun hükmündeki kararnameyle
ihraç edilen akademisyenlerin açlık grevlerine bile müdahale eden bir
zihniyetten ne beklenir?
BAŞKAN – Sayın Göker…
15.- Burdur Milletvekili Mehmet Göker’in, Burdur’un Çeltikçi ilçesinde
meydana gelen şiddetli dolu afeti nedeniyle üreticilerin karşılaştıkları
zararları gidermeye yönelik bir çalışma başlatılmasını talep ettiğine ilişkin
açıklaması
MEHMET GÖKER (Burdur) – Sayın Başkan, dün Burdur’un
Çeltikçi ilçesinde meydana gelen şiddetli dolu afeti bölgede bulunan ceviz,
kiraz ve erik ağaçlarına ciddi zararlar vermiştir. Özellikle Çeltikçi ilçesine
bağlı Kuzköy ve Tekke köylerindeki meyve ağaçlarını vuran dolu afeti yaklaşık
1.500-2.000 dönüm tarım arazisine zarar vermiş ve dolu nedeniyle büyük kayıplar
meydana getirmiştir. 
Bu bilgiler ışığında, Burdur Gıda Tarım ve Hayvancılık İl
Müdürlüğünün hasar tespit çalışmalarını bir an önce tamamlamasını ve
üreticilerin karşılaştıkları zararları gidermeye yönelik Bakanlığınızca bir
çalışma başlatılmasını acilen talep ediyorum.
BAŞKAN – Sayın Şimşek…
16.- Mersin Milletvekili Baki Şimşek’in, yedi aydır tutuklu bulunan
binlerce er ve askerî okul öğrencisinin durumuna ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, yaklaşık yedi aydır binlerce er ve askerî
okul öğrencisi tutukludur. Bu kürsüden defalarca gündeme getirmemize rağmen hiç
kimsenin gözü görmüyor, kulakları duymuyor. Yedi aydır henüz ortada iddianame
bile yoktur. Bizleri ziyaret eden, bütün milletvekillerini ziyaret eden
Sarıkamış’taki, Silivri’deki, Mamak’taki erlerin aileleri artık perişandır.
Bunlar askerliklerini yapmak üzere, anası babası tarafından vatana, millete
olan borcunu ödemek üzere gönderilmişlerdir. Hükûmetin ramazan ayı başlamadan
önce bu konuyu acilen gündemine almasını ve bunların tutuksuz yargılanmalarını
-çünkü bunların çoğunluğunun psikolojisi bozulmuştur, intihar edenler vardır
içlerinde- ve Adalet Bakanlığının harekete geçmesini bekliyorum.
Saygılarımı sunuyorum.
BAŞKAN - Son olarak Sayın Kuyucuoğlu, buyurun.
17.- Mersin Milletvekili Serdal Kuyucoğlu’nun, 21 Mayıs 1864’te gerçekleşen
Çerkez sürgününün 153’üncü yıl dönümüne ve Cumhurbaşkanı bir parti genel
başkanı olduğuna göre Meclis personeli ile devlet memurlarının partili
olmalarının önünün açılıp açılmayacağını öğrenmek istediğine ilişkin açıklaması
SERDAL KUYUCUOĞLU (Mersin) – Teşekkürler Sayın Başkan.
Yüz elli üç yıl önce yaşanan Çerkez sürgününü anıyor,
acıları paylaşıyor, sürgünlerde ve göçler sırasında hayatını kaybedenleri
saygıyla anıyorum.
Sayın Başkan, tüm Türkiye'nin Cumhurbaşkanı olması
gereken makamdaki kişi artık bir partinin genel başkanı oldu. Sormak istiyorum:
Mecliste çalışan personelin ve devlet memurlarının herhangi bir partiye üye
olmaları yasak mı? Tarafsız olması gereken Cumhurbaşkanı partili olduğuna göre,
vekil danışmanlarının ve tüm kamu personelinin de partili olmasının önü
açılacak mı ya da devlet memuru alımlarında getirilen mülakat sistemi
ortadayken memurlar AK PARTİ dışında bir partiye üye olma cesareti
gösterebilirler mi?
Teşekkür ederim.
BAŞKAN – Teşekkür ederiz. 
ÖZGÜR ÖZEL (Manisa) – Sayın Başkan…
BAŞKAN – Buyurun Sayın Özel.
ÖZGÜR ÖZEL (Manisa) – Sayın Salih Cora, yapmış olduğu
konuşmasında Beylikdüzü Belediyemiz tarafından açılan bir heykelin Makarios
heykeli olduğunu, Genel Başkanın onu açtığını söyledi ve onun üzerinden çok
sayıda sataşma ve ithamda bulundu; onlara cevap hakkımızı kullanmak istiyorum.
BAŞKAN – Peki, buyurun Sayın Özel.
Sayın Cora burada mı? Yok.
IV.- SATAŞMALARA İLİŞKİN KONUŞMALAR (Devam)
4.- Manisa Milletvekili Özgür Özel’in, Trabzon Milletvekili Salih
Cora’nın yaptığı açıklaması sırasında Cumhuriyet Halk Partisine sataşması
nedeniyle konuşması
ÖZGÜR ÖZEL (Manisa) – Sayın Başkan, teşekkür ederim.
Genel Kurulu saygıyla selamlarım.
Trabzon Milletvekilli Sayın Salih Cora, partisinin
kendi siyasetinin ondan çok şey beklediği bir milletvekili. Beklenirdi ki bir
dezenformasyon karşısında hemşehrisi olan Belediye Başkanımız Ekrem İmamoğlu bu
konuda ne söylüyor, konu neymiş bir araştırsın, soruştursun ama öyle değil.
Troller interneti trollüyor, Salih Cora geldi, Türkiye Büyük Millet Meclisini
trolledi gitti. Heykel, Rauf Denktaş heykeli, Rauf Denktaş’ın büyük
mücadelesini anlatıyor. En önde Rauf Denktaş, arkada hayatından kesitleri
içeren rölyefler. Makarios var mı? Var. Nerede var? Masada pısmış oturuyor;
yanında Doktor Küçük, kahraman Doktor Küçük, onun yanında Birleşmiş Milletler
gözlemcisi; Denktaş ayakta, masaya yumruğu vurmuş. Bu heykeli, Denktaş’ın Makarios’un bulunduğu
masada masaya yumruğu vurup ayağa kalktığı rölyefi, delinin biri, manyağın biri
“CHP Makarios
heykeli açtı.” diye söylüyor, Salih Cora da geliyor Türkiye Büyük Millet
Meclisini trollüyor. 
Bakın, Rauf Denktaş öldü gitti, size hakkını helal etti
mi bilmiyorum. 
ÖMER FETHİ GÜRER (Niğde) – Etmedi. 
ÖZGÜR ÖZEL (Devamla) – Beğenmediğiniz, sırtınızda yük
gördüğünüz, onun bağımsızlık iddiası ve Türk tarafını ezdirmeme iddialarına
karşı Rum tezini desteklediğiniz, kahrettiğiniz Rauf Denktaş’a saygı heykeli o.
Ve o heykel yapılırken çizimleri aileye yollanıyor; açın bakın, ailenin oluru
var. Kızı diyor ki: “Ne Makarios
heykeli, Türkiye’de bir belediye Denktaş heykeli yapmış, bunun neresi
eleştirilir?” 
Peki, bu eleştiriyi başlatan kim? 
(Mikrofon otomatik cihaz tarafından kapatıldı) 
ÖZGÜR ÖZEL (Devamla) – Sayın Başkanım, çok kısa...
BAŞKAN – Lütfen tamamlayın. 
ÖZGÜR ÖZEL (Devamla) – Bu heykelle ilgili bu yalanı
başlatan kişi Mücahit Birinci Beylikdüzü Belediyesi AKP Meclis üyesi,
babası Niyazi Birinci ama Niyazi Birinci kendi adını kullanmıyor, takma isim
kullanan bu kişi “Yavuz Bahadıroğlu” adını kullanıyor. Kim bu? Atatürk’ün
manevi kızına, Atatürk’ün annesine, anamıza hakaret eden utanmaz, rezil, pislik
adamın ağzından akan lağım, bu sefer Beylikdüzü’nde Rauf Denktaş’ın saygıdeğer
hatırasının üstüne akıyor, Salih Cora da bu meczubu kendine örnek alıp gelip
burada Meclisi trollüyor. 
Salih Bey, heykel Denktaş heykeli, Denktaş’ın ailesinin
izniyle yapılmış; bütün rölyefler hayatını anlatıyor, Makarios pısmış, Denktaş
masaya yumruğunu vuruyor. Bu heykeli geldin eleştirdin, şimdi çıkıp burada Rauf
Denktaş’tan ve tüm Kuzey Kıbrıslılardan özür dileyeceksin. 
Saygılar sunuyorum. (CHP sıralarından alkışlar) 
BAŞKAN – Teşekkürler Sayın Özel.
SALİH CORA (Trabzon) – Sayın Başkan...
BAŞKAN – Sayın Cora...
SALİH CORA (Trabzon) – Sayın Başkanım, benim sözlerimin
birçoğunu çarpıtmıştır…
ÖZGÜR ÖZEL (Manisa) – Neresini çarpıttım?
SALİH CORA (Trabzon) - …ve birçok şeye yakıştırmalarda
bulunmuştur. 
BAŞKAN – Buyurun. 
VELİ AĞBABA (Malatya) – Bir Trabzonlu heykelini yapıyor
Denktaş’ın, öbür Trabzonlu onu eleştiriyor. Böyle bir şey olur mu ya! Hiç
yakışık değil vallahi. 
ÖZGÜR ÖZEL (Manisa) – Özür bekliyoruz, özür, özür.
5.- Trabzon Milletvekili Salih Cora’nın, Manisa Milletvekili Özgür
Özel’in sataşma nedeniyle yaptığı konuşması sırasında şahsına sataşması
nedeniyle konuşması
SALİH CORA (Trabzon) – Sayın Başkan, değerli
milletvekilleri; CHP grup başkan vekilinin açıklamalarını kısmen dinledim ancak
aslında ben konuyu çarpıtmadım, kendisinin konuyu çarpıttığını düşünüyorum.
Rauf Denktaş’ın heykelinin olması bizim için onurdur, gururdur, mutluluk
duyarız. Ancak böyle bir durumda, Kıbrıs Barış Müzakeresi’nde, Kıbrıs’ın bu
kutlu mücadelesinde o rölyeflerle alakalı hususu ben eleştirdim; Rauf
Denktaş’ın bizzat oradaki heykeline bir eleştirim yoktur, rölyef tercihinin
yanlış olduğunu söyledim. Orada Makarios’un bulunması toplum tarafından da bir
infiale neden olmuştur. 
ÖZGÜR ÖZEL (Manisa) – Ne alakası var? Sizin gibi
troller yüzünden!
SALİH CORA (Devamla) – Makarios’un oradaki görüntüsü
şudur: O rölyefte Makarios’un bulunması ne demektir? 
ERTUĞRUL KÜRKCÜ (İzmir) – Ya yürü, boş boş konuşma ya!
SALİH CORA (Devamla) – “Türkler geldiğinde adada
kurtaracak tek bir Türk bile bulamayacak.” diyen Makarios’u, küstah, azılı bir
katili asla masum gösteremez...
ÖMER FETHİ GÜRER (Niğde) – Oraya CHP çıktı, CHP; Kıbrıs’a
CHP çıktı.
ÖZGÜR ÖZEL (Manisa) – Masum mu?
SALİH CORA (Devamla) - …orada asla masum gösteremez ve
bu, her şekliyle bizim toplumumuzda bir acı hatıranın canlanmasına… O fotoğraf,
o rölyefin orada görülmesi haksızlıktır. 
Bizim isteğimiz, düşüncemiz şudur: Rauf Denktaş’ın
heykeli olabilir, çok güzel olur. Onun dışında da kurtuluş mücadelesinin gerçek
kahramanlarının, ilk Türk hava harp şehidimiz Pilot Yüzbaşı Cengiz Topel’in,
Beşparmak Dağlarına tank çıkaran kahraman askerlerimizin…
ALİ ŞEKER (İstanbul) – Hamaset yapıyor, hamaset. O
şehitlerin adını ağzına alma!
SALİH CORA (Devamla) - …eşinin ve 3 çocuğunun
katledildiği haberini aldığı esnada hamile bir Rum kadının ameliyatına devam
eden ve geçtiğimiz aylarda ebediyete uğurladığımız Tabip Binbaşı Nihat İlhan’ın
heykelleri de yapılsın, onların hatıraları yaşatılsın. 
VELİ AĞBABA (Malatya) – Onu da sen bitişik belediyeye
söyle, yapsın!
ALİ ŞEKER (İstanbul) – Onu da sen yap, sen! 
SALİH CORA (Devamla) - Başka bir rölyef bulunamadı mı?
Bu yanlıştır.
ÖZGÜR ÖZEL (Manisa) – Bin tane belediyen var, yapsın!
ALİ ŞEKER (İstanbul) - Bütün CHP’li belediyelerde var o
heykeller.
ÖMER FETHİ GÜRER (Niğde) – Rauf Denktaş heykeli
yaptınız mı?
SALİH CORA (Devamla) – Ben, bu manada, Beylikdüzü
Belediyesini kınıyorum ve o rölyefin kaldırılmasını istiyorum. (AK PARTİ
sıralarından alkışlar)
BAŞKAN - Teşekkürler Sayın Cora. 
ÖMER FETHİ GÜRER (Niğde) – Bak, biz Kartal’a da diktik
Rauf Denktaş’ın heykelini, Beylikdüzü’ne de diktik. 
ÖZGÜR ÖZEL (Manisa) – Sayın Başkanım…
BAŞKAN – Sayın Özel…
RAMAZAN CAN (Kırıkkale) – Mesele anlaşıldı Başkan.
ÖZGÜR ÖZEL (Manisa) – Siz konuşunca mesele anlaşılıyor.

Sayın Başkanım, kendisi benim sarf ettiğim sözleri
bağlamından koparıp kullanmadığım ifadeleri tarafıma atfetmiştir. İç Tüzük 69’a
göre cevap hakkı istiyorum.
BAŞKAN – Buyurun. (CHP sıralarından alkışlar)
6.- Manisa Milletvekili Özgür Özel’in, Trabzon Milletvekili Salih
Cora’nın sataşma nedeniyle yaptığı konuşması sırasında şahsına sataşması
nedeniyle konuşması
ÖZGÜR ÖZEL (Manisa) – Teşekkür ederim Sayın Başkan.
Salih Bey, Değerli Milletvekili; salonda değildiniz,
dedim ki başta: Salih Bey gibi kendi partisinin, kendi siyasetinin çok
konularda umut bağladığı, iyi yerlere layık gördüğü birisine bu tutum yakışmaz.
Ama kürsüye ikinci çıktığınızdaki tutum hiç yakışmadı. Demek ki hakikatle
bağınızı siyasi bir kazanç uğruna bu kadar kolay koparabiliyorsunuz. Sizinle
ilgili, başta söylediğim, sizin tarafınızdaki olumlu kanaatin tesisinde bir
kusur var o zaman. Çünkü, başta çıktınız çok açık, net Mücahit Birinci’nin
ortaya attığı, hedef gösterdiği, saldırılara sebep olan ama büyük bir yanlış
anlaşılmadan kaynaklanan heykel için “CHP, Makarios heykeli yaptı.” dediniz ve
bizim size cevabımız şu: Heykel Denktaş heykeli. Peki, bu konuda kimin rızası
aranacak…
SALİH CORA (Trabzon) – Rölyefte ne var?
ÖZGÜR ÖZEL (Devamla) – …rölyeflerle ilgili de… Aileye
yollanmış hepsi, kızının açıklaması var. Bir belediye, babasının aziz hatırası
üzerine bir anıt yapmış: Babası bağırıyor, masaya yumruğunu koymuş; orada Makarios
pısmış, Birleşmiş Milletler gözlemcisinin önünde, Doktor Küçük’ün önünde ve
Denktaş’ın o anını ölümsüzleştiriyor; diz çöktürmüş, başarmış. Bu durumda siz,
o diz çöktürülen kişinin zaviyesinden bakıyorsanız eğer haklısınız, oradaki o
rölyef sizi rahatsız eder çünkü Makarios zaviyesi o. “Ben böyle duruyorum,
Denktaş tepemde masaya yumruğu vurmuş.” Makarios’un ailesi bundan rahatsız olur
ama bundan rahatsız olacak Denktaş’ın ailesi değil, onların gurur günü, gurur
yeri orası. 
SALİH CORA (Trabzon) – Görüntüler yalan söylemez,
görüntü öyle değil.
ÖZGÜR ÖZEL (Devamla) – O açıdan size şunu söylüyorum:
Olabilir, eksik bilgi. 
SALİH CORA (Trabzon) – O rölyef orada olmamalı.
ÖZGÜR ÖZEL (Devamla) – Bize atılan, üzerimize atılan
bir iftiranın etkisinde CHP’ye saldırmanın dayanılmaz hafifliği ama burada
yapmanız gereken Denktaş ailesinden özür dilemek. 
Kıbrıs davasındaki diğer kahramanların pek çok
belediyemizde –arkadaşlar hatırlattı- heykelleri var.
(Mikrofon otomatik cihaz tarafından kapatıldı) 
ÖZGÜR ÖZEL (Devamla) – Bine yakın belediyeniz var
kardeşim, bine yakın; bir tanesini de siz dikin, Allah için yapın bunu.
Teşekkür ederim.
Saygılar sunuyorum. (CHP sıralarından alkışlar)
SALİH CORA (Trabzon) – Biz yapıyoruz. 
BAŞKAN – Teşekkürler Sayın Özel.
Sayın milletvekilleri, şimdi, sayın grup başkan
vekillerine yerlerinden kısa söz vereceğim.
Sayın Usta, sizden başlayalım.
Buyurun.
V.- AÇIKLAMALAR (Devam)
18.- Samsun Milletvekili Erhan Usta’nın, 21 Mayıs 1864’te gerçekleşen
Çerkez sürgününün 153’üncü yıl dönümüne, 21 Mayısta şehit olan Uzman Erbaş Enes
Sakınç ile Jandarma Uzman Çavuş Hasan Sevinç’e ve tüm şehitlere Allah’tan
rahmet dilediğine, İngiltere’nin Manchester kentinde meydana gelen patlama
nedeniyle geçmiş olsun dileğinde bulunduğuna, THY Euroleague Avrupa şampiyonu
olan Fenerbahçe’yi tebrik ettiğine ve Sakarya’da Atatürk heykeline karşı
yapılan saldırıyı nefretle kınadığına ilişkin açıklaması
ERHAN USTA (Samsun) – Teşekkür ederim.
21 Mayıs 1864’te gerçekleşen ve 1,5 milyona yakın
Çerkez’in Çarlık Rusyasının nüfus politikası kapsamında sürgüne tabi
tutulmasının üzerinden yüz elli üç yıl geçti. Çarlık Rusyası, Karadeniz
sahiline inme emelinin bir sonucu olarak köklü tarihi ile cesur ve onurlu bir
halka ev sahipliği yapan Kafkasya’da üç yüz yılı aşkın süren acımasız bir savaş
yürüttü. Rus İmparatorluğu’nun Kafkasları istilası ve işgali sırasında meydana
gelen çarpışmalarda ve 21 Mayıs 1864’teki nihai ateşkesten sonra Çarlık
Rusyası, Çerkez nüfusu bir an önce Rusya sınırları dışına göndermek ve onlardan
ebedî olarak kurtulmak istedi. Bu amaçla yürütülen sistematik baskı ve
katliamlar neticesinde 1,5 milyon Çerkez Tuapse, Soçi ve Sohum gibi liman
kentlerinde toplandı; Rus askerlerinin süngü ve dipçik darbeleriyle de
zorlanarak, bazı durumlarda oturmaya bile yer kalmayacak biçimde ve yığınlar
hâlinde gemilere doldurularak başta Varna, Kefken, Samsun, Sinop ve Trabzon
olmak üzere Osmanlı topraklarına sürüldü. Ancak, sürgün sırasındaki yol
şartları, salgın hastalıklar, açlık gibi nedenlerden dolayı resmî olmayan
rakamlara göre 400 bin ila 500 bin arasında Çerkez hayatını kaybetti.
Günümüzde, dünyada yaşayan Çerkezlerin yaklaşık yüzde 80’i Türkiye’de
bulunmaktadır. Bu vesileyle, sürgün esnasında hayatını kaybeden Çerkezlere
Cenab-ı Allah’tan rahmet diliyorum. Üzerinde yaşadığımız toprakları vatan bilip
Çanakkale’de, Kurtuluş Savaşı’nda, vatanımızın selameti için her yerde omuz
omuza birlikte savaştığımız ve milletimizin şerefli birer üyesi olan tüm Çerkez
kardeşlerime selam olsun.
Sayın Başkan, geçen hafta Trabzon Maçka’da şehit olan
Uzman Onbaşı Osman Gazi Çetingöz’den sonra 2 şehidimiz daha var maalesef. 21
Mayısta, Elâzığ nüfusuna kayıtlı Uzman Erbaş Enes Sakınç Şemdinli’de şehit
olmuştur. Adıyaman nüfusuna kayıtlı Jandarma Uzman Çavuş Hasan Sevinç de 21
Mayısta Amanos Dağlarında teröristlere karşı yapılan operasyonlarda…
(Mikrofon otomatik cihaz tarafından kapatıldı) 
BAŞKAN – Buyurun, devam edin Sayın Usta. 
ERHAN USTA (Samsun) – …yaralanarak dün şehit olmuştur.
Bütün şehitlerimize Cenab-ı Allah’tan rahmet, kederli ailelerine ve milletimize
başsağlığı dilerim.
Dün, İngiltere’nin Manchester kentinde meydana gelen
patlamada çoğunluğu 13 ila 18 yaş grubunda olan 22 kişi hayatını kaybetti, çok
sayıda da yaralı var. İngiliz halkına başsağlığı ve geçmiş olsun dileklerimi
iletiyorum. Terörün yaşattığı acıları en iyi bilen bir ülkenin mensubu olarak
her türlü terörü şiddetle kınıyorum.
Ayrıca, pazar günü 2016-2017 sezonu Türk Havayolları
Euroleague Avrupa şampiyonu olarak göğsümüzü kabartan Fenerbahçe’yi gönülden
tebrik ediyorum, başarılarının devamını diliyorum.
Son olarak da Sakarya’da Atatürk heykeline karşı
yapılan baltalı saldırıyı nefretle kınıyorum. Son zamanlarda cumhuriyetimizin
değerlerine yapılan sistematik saldırıların nedenleri araştırılmalı, bu tür
saldırılara fırsat veren, göz yuman ya da azmettirenler varsa derhâl
cezalandırılmalıdır. Cumhuriyetimizin kurucusu Mustafa Kemal Atatürk’e yapılan
bu saldırıya göstermiş olduğu tepki nedeniyle de Sakarya halkına teşekkür
ediyorum.
BAŞKAN – Teşekkürler Sayın Usta.
Sayın Kerestecioğlu, buyurun.
19.- İstanbul Milletvekili Filiz Kerestecioğlu Demir’in, Çerkez
sürgününü ve dünyada hâlâ birçok halkın yaşadığı göç ve soykırımı kınadığına,
Nuriye Gülmen ve Semih Özakça ile onların eylemine destek verenlere yapılan
muamelelere ilişkin açıklaması
FİLİZ KERESTECİOĞLU DEMİR (İstanbul) – Sayın Başkan,
ben de öncelikle -bunu daha önce de ifade etmiştim geçen hafta ama bir kez daha
dile geldiği için- büyükannesi de belki aynı göçü yaşamış olan bir Çerkez
torunu olarak onların yaşadıklarını, aslında dünyada bugün hâlâ birçok halkın
yaşadığını görerek bu göç ve soykırımı kınıyorum ve insanların, halkların kendi
talepleri, kendi özgür yaşamları ve barış içerisinde yaşama isteklerinin
karşılandığı bir dünya diliyorum bütün halklar için benim atalarımı da anarak.
Sayın Başkan, değerli milletvekilleri; bugüne
baktığımızda, biz dün Ankara’da İnsan Hakları Anıtı’nın tutuklandığını gördük.
Ankara Yüksel Caddesi’nde İnsan Hakları Anıtı tutuklandı. Gerçekten insan
haklarından nasıl korkulduğunu gösteren şeylerden biriydi bu ama bir başka şey
daha gördük orada, bu ülkede hakikaten yönetenlerin vicdanının çürüdüğünü
gördük. Bu, yerde sürüklenen kadın 70 yaşında bir kadın ve sosyolog Veli
Saçılık’ın annesi Kezban Saçılık. Veli Saçılık -tırnak içerisinde- hayata dönüş
operasyonunda cezaevinde kolu kepçeyle koparılmış bir mahkûmdu ve bugün KHK’yla
işten atıldı, Nuriye Gülmen ve Semih Özakça’yla dayanışma içerisinde Yüksel
Caddesi’nde bulunuyordu. Ve annesinin omuzuna basan…
(Mikrofon otomatik cihaz tarafından kapatıldı)
BAŞKAN – Buyurun Sayın Kerestecioğlu, devam edin.
FİLİZ KERESTECİOĞLU DEMİR (İstanbul) - …bu polisin
bulunması gerekiyor ve orada bu şiddeti uygulayanların. Şiddeti bu kadar
meşrulaştıramazsınız, şiddeti bu kadar görmezden gelemezsiniz. Buna izin
vermeyeceğiz, buna hiçbir şekilde yönetenlerin hakkı yoktur. 
Ben şurada, evlerinden darp edilerek alınmış olan
Nuriye ve Semih’e -şu anda savcılıkta bulunuyorlar, savcılık sorgusunu
bekliyorlar daha doğrusu- sorulan soruları söylemek istiyorum size, aynen şu
söyleniyor Semih’e: “Gitar çalıp şarkı söylediğin bir video paylaşılmış, sen de
beğenmişsin, paylaşanların örgüt üyesi olabileceğini düşündün mü?” “Masumane
hak arayışı görünümündeki bu eylemlerin asıl amacı nedir?” “Yaptığınız
eylemlerle hak arayışından uzak, halkta kin ve nefret uyandıran…”
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (İstanbul) – Tamamlamama izin
verirseniz…
BAŞKAN – Buyurun, tabii.
FİLİZ KERESTECİOĞLU DEMİR (İstanbul) – “…kin ve nefret
uyandıran eylem tarzı yapmanızın amacı nedir?” “Ölüm orucu eylemi yapmanız
konusunda size ne tür menfaatler sunulmaktadır?”” Bu dâhiyane soruları sormadan
önce gerçekten 2 eğitimcinin sadece işini geri istediğini akla getirmek
gerekiyor. Yani artık bu eylem, ölüm orucuna da dönüşebilir çünkü
tutuklanabilir bu insanlar bugün, anlaşılan hakikaten vicdan çürümüş.
Cezaevinde ölmeleri isteniyor herhâlde, yetmiş beş gün sonra yürüyemeyecek
hâlde olan insanları belki cezaevine gönderecekler ve orada bu muamele sonunda
“Şekeri ve suyu da keseceğiz.” diyorlar kendileri yani tamamen ölmeye
yatacaklar. Türkiye buna izin vermemeli. Biz buna izin vermeyeceğiz. Türkiye
buna izin vermemeli çünkü haklarımız hepimizin hakları ve bu çürümüş düzene bu
anlamda karşı çıkmamız gerekiyor, her anlamda.
Teşekkür ederim.
BAŞKAN – Teşekkürler Sayın Kerestecioğlu.
Sayın Özel, buyurun.
20.- Manisa Milletvekili Özgür Özel’in, THY Euroleague Avrupa şampiyonu
olan Fenerbahçe’yi tebrik ettiğine, İngiltere’de yaşanan terör olayını
Cumhuriyet Halk Partisi olarak kınadıklarına, iktidar partisinin olağanüstü
hâli bahane ederek grev ertelemelerine devam ettiğine, Sakarya’da Atatürk
anıtına yapılan alçakça saldırıyı kınadıklarına, Çerkezlerin acısını
paylaştıklarına, Sözcü gazetesine FETÖ yakıştırması yapılmasına ve Nuriye
Gülmen ile Semih Özakça’nın tutuklanma taleplerini kınadıklarına ilişkin
açıklaması
ÖZGÜR ÖZEL (Manisa) – Sayın Başkan, teşekkür ederim.
Çok tatsız bir gündemle haftaya yine başlıyoruz. Ancak,
Avrupa şampiyonu olarak ülkedeki 80 milyonun muhtaç olduğu tebessümü belli bir
süre için de olsa hepimizin içinde hissettiren, bu tebessümü yüzlerimize
yansıtan Fenerbahçe Basketbol Takımı’na teşekkür ediyoruz ve Cumhuriyet Halk
Partisi Grubu olarak tebrik ediyoruz.
Ancak, dediğim gibi, gündem çok tatsız. Dün gece terör
korkunç yüzünü İngiltere’nin Manchester şehrinde gösterdi ve şimdiye kadar 22
kişi yaşamını yitirdi. İngiltere halkına başsağlığı diliyoruz. Terör kimden,
nereden gelirse gelsin, hangi saikle yapılırsa yapılsın bir insanlık suçudur ve
tüm terör olaylarını olduğu gibi bu terör olayını da Cumhuriyet Halk Partisi
olarak kınıyoruz. 
İktidar partisi olağanüstü hâli, darbeyi
araçsallaştırıp ilan ettiği olağanüstü hâli bahane ederek grev ertelemelerine
devam ediyor ve Akbankın ardından Şişecam grevi de altmış gün süreyle ertelendi
ve Kristal-İş bu konuda tepkisini gösteriyor. Olağanüstü hâl ile grev
ertelemesinin nasıl bir ilgisi var, bunu iktidar partisinin yetkililerinin
Mecliste paylaşması gerektiğini düşünüyoruz.
Sakarya’da Atatürk anıtına yapılan alçakça saldırıyı
kınıyoruz. Bu saldırıların zamanlamasına baktığınızda iktidara yakın
televizyonlardan Atatürk’e hakaretlerin yapıldığı, Atatürk düşmanlığının siyasi
parti kongrelerine yansıdığı, cumhuriyetle hesaplaşmak için sözle ve şeklen ve
Atatürk’ün ve cumhuriyetin kazanımlarını aşındıracak her türlü davranışın
tribünlerde takdir gördüğü ve âdeta iktidar partisi tarafından kutsandığı bir
hafta sonundan sonra Atatürk heykeline yapılan... 
(Mikrofon otomatik cihaz tarafından kapatıldı) 
BAŞKAN – Buyurun, devam edin.
ÖZGÜR ÖZEL (Manisa) – ...bu saldırı için, meşhur
deyimle, zamanlama manidar demekten başka bir şey elden gelmiyor. 
Çerkezlerin acısını paylaşıyoruz, tarihteki o acı günlerden
ve o acı hatıradan duyduğumuz üzüntüyü bir kez daha Sayın Genel Kurulla
paylaşıyoruz. 
“Bir gazeteye FETÖ yakıştırması yapılacak.” dense
-Türkiye’de ulusal yayın yapan 50’ye yakın gazete var- 45 tane hak verseniz
Sözcü gazetesi ilk 45 içinde kimsenin saymayacağı 3-5 tane gazeteden bir
tanesi. Belki o konuda üzeri leke, çamur tutmayacak olan birkaç gazeteden bir
tanesine FETÖ yakıştırması yapılıyor. Sözcü’nün yıllardır, özellikle son beş
yıldır bu FETÖ konusunda attığı manşetleri şöyle bir göz önünden geçirdiğimizde
yapılmaya çalışılanın herhâlde Fetullah Gülen’e zil takıp oynayacak…
(Mikrofon otomatik cihaz tarafından kapatıldı)
ÖZGÜR ÖZEL (Manisa) - Müsaadenizle toparlayayım. 
BAŞKAN – Lütfen tamamlayın. 
ÖZGÜR ÖZEL (Manisa) - Fetullah Gülen’in Amerika’daki
güvenli istirahatgâhında -ki anlaşılıyor ki iadesi için de üstüne düşen hiçbir
şeyi yapmamış Hükûmet- bugün zil takıp oynadığını, “E, Sözcü’ye de ‘FETÖ’
dediklerine göre arada ben bile kaynar giderim.” diye mutluluk duyduğunu duyar
gibiyiz. 
Son olarak da 2 onurlu insan Nuriye Gülmen ve Semih
Özakça uğradıkları haksızlığı bedenlerini açlığa yatırarak tepki
göstermişlerdi. Elbette, yaşam hakkı, en önemli insan hakkı; biz kendilerine bu
konuda insancıl çağrılarımızı da yaptık ama bedenin dokunulmazlığı, kişinin
hekim seçme hakkı, sağlığı bozulmuş bir kişinin kendisine uygulanacak tedaviye
mutabakatı ya da mutabakatsızlığı çok önemli hasta haklarından. Kişilerin haklı
siyasi ve sosyal taleplerine kulak tıkayanların, sözde yaşam hakkı…
(Mikrofon otomatik cihaz tarafından kapatıldı)
ÖZGÜR ÖZEL (Manisa) - …adına, zorla besleme gibi,
2000’li yıllarda yaşanmış -şöyle tamamlayayım- sözde hayata dönüş operasyonunun
katlettiği bedenlere yapılanın aynı zihniyetle tekrar etmekte olduğunu
görüyoruz. Tutuklanma taleplerini kınıyoruz ve eğer tutukluluk hâlleri devam
ederse bu konuda gösterdiğimiz tepkinin dozunu arttıracağımızın, Semih Hocanın
ve Nuriye’nin ve hiçbir mağdurun yalnız olmadığının, karıncanın kardeşi
olduğunun, onun da Cumhuriyet Halk Partisi olduğunun altını çiziyoruz. 
Teşekkür ederim. (CHP sıralarından alkışlar)
BAŞKAN – Teşekkürler Sayın Özel.
Sayın Can, grubunuz adına siz mi konuşacaksınız?
RAMAZAN CAN (Kırıkkale) – Evet.
BAŞKAN – Buyurun.
21.- Kırıkkale Milletvekili Ramazan Can’ın, Gazi Mustafa Kemal Atatürk’e
yapılan saldırıları esefle kınadıklarına, THY Euroleague Avrupa şampiyonu olan
Fenerbahçe’yi tebrik ettiğine, İngiltere’de terör olayında hayatını
kaybedenlere Allah’tan rahmet dilediğine ve 25 Mayıs 1983’te vefat eden Necip
Fazıl Kısakürek’i rahmetle andığına ilişkin açıklaması
RAMAZAN CAN (Kırıkkale) – Sayın Başkanım, teşekkür
ediyorum. Başarılı bir çalışma haftası diliyorum. 
Özellikle Gazi Mustafa Kemal Atatürk ortak
değerimizdir, cumhuriyetimizin kurucusudur, kurucu lideridir. Kendisine yapılmış
olan saldırıları esefle karşıladığımızı Sayın Başbakanımız da deklare etti.
Olay yargıya intikal etmiştir, ilgililer hazırlık tahkikatından sonra gerekli
davayla karşı karşıya kalacaklardır.
Diğer taraftan, Fenerbahçe Basketbol Takımı’mızı Avrupa
şampiyonu olmasından dolayı kutluyoruz, tebrik ediyoruz.
Yine, İngiltere’de insanlık suçu terör olayıyla
hayatını kaybedenlere Allah’tan rahmet diliyor, yaralılara geçmiş olsun
diyoruz. İngiltere’nin başı sağ olsun diyoruz.
Yine, 25 Mayıs 1983’te vefat eden Türk edebiyatının
“Sultan-uş Şuara” unvanıyla ödüllendirilmiş, fikir ve sanat adamı Necip Fazıl
Kısakürek’i vefatının seneidevriyesinde rahmetle anıyoruz. Yazıları, tiyatro
eserleri, makaleleriyle ektiği tohumdan o kadar emindi ki filizlenmezse
toprağın utanması gerektiğini düşünen bir tefekkür ve insan adamıydı. Necip
Fazıl, geleceğe çentik atan, nesillere başını bir gayeye satmadan sonsuz
mesafelerin aşılmayacağını öğreten bir ruh mimarıdır. Rüzgârlarda deli sedalar
yakalar; çilesi, fikir sancısı olanların ancak surda mukaddes gedikler
açabileceğinin farkındadır. “Zaman bendedir ve mekân bana emanettir.” anlayışı
ile kendine olan özgüveni ve taşıdığı misyonun büyüklüğünün idrakindedir. Üstat
Necip Fazıl, kendi deyimiyle bir dava adamının şiirini yazdı ama hem şairken
hem de bir dava adamıyken şiirden ve şiirsellikten asla ödün vermedi, sadece
şair olarak değil bir fikir mecmuası editörü olarak…
(Mikrofon otomatik cihaz tarafından kapatıldı) 
BAŞKAN – Buyurun devam edin.
RAMAZAN CAN (Kırıkkale) – ...müstesna düz yazılar
kaleme aldı. Türk edebiyatında her zaman ayrıcalıklı yerini koruyacaktır. 
Milletlerin edebiyatına, düşünce hayatına şairler,
düşünce adamları yön verir, yükseltir ve yüceltirler. Edebiyat ve fikir
hayatımızda müstesna bir yeri olan Necip Fazıl Kısakürek’i tekrar rahmetle
anıyor, aziz hatırasını saygıyla selamlıyoruz. 
Teşekkür ederim Sayın Başkanım.
BAŞKAN – Teşekkür ederiz Sayın Can.
Sayın milletvekilleri, gündeme geçiyoruz.
Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır,
ayrı ayrı okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Edirne Milletvekili Okan Gaytancıoğlu ve 22 milletvekilinin, yağ
üreticisinin korunması, gıda güvenliğinin sağlanması, bu konudaki
dolandırıcılığın önlenmesi ve Irak ve Suriye’ye yapılan ihracat ve ithalatın ne
derece gerçeği yansıttığının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/532)
Türkiye Büyük Millet Meclisi Başkanlığına
Vergi veren, etik çalışan yağ üreticisinin korunması,
gıda güvenliğinin sağlanması, bu konudaki dolandırıcılığın önlenmesi ve de Irak
ve Suriye'ye yapılan ihracat ve bu kapsamda yapılan ithalatın ne derece gerçeği
yansıttığının detaylı olarak araştırılması için Anayasa’mızın 98’inci maddesi,
İç Tüzük’ümüzün 104 ve 105’inci maddeleri gereğince bir araştırma komisyonu
kurularak konunun tüm boyutlarıyla araştırılmasını saygılarımızla arz
ederiz.17/2/2016
1) Okan Gaytancıoğlu (Edirne)
2) Gülay Yedekci (İstanbul)
3) Mustafa Hüsnü Bozkurt (Konya)
4) Ali Şeker (İstanbul)
5) İrfan Bakır (Isparta)
6) Ali Yiğit (İzmir)
7) Dursun Çiçek (İstanbul)
8) Gaye Usluer (Eskişehir)
9) Mehmet Göker (Burdur)
10) Nurhayat Altaca Kayışoğlu (Bursa)
11) Bülent Öz (Çanakkale)
12) Özcan Purçu (İzmir)
13) Mahmut Tanal (İstanbul)
14) Tacettin Bayır (İzmir)
15) Cemal Okan Yüksel (Eskişehir)
16) Haluk Pekşen (Trabzon)
17) Şafak Pavey (İstanbul)
18) Şenal Sarıhan (Ankara)
19) Didem Engin (İstanbul)
20) Ceyhun İrgil (Bursa)
21) Candan Yüceer (Tekirdağ)
22) Sibel Özdemir (İstanbul)
23) Gürsel Erol (Tunceli)
Genel Gerekçe:
Son yıllarda Türkiye'de bitkisel sıvı yağ pazarında ve
özellikle sızma zeytinyağı piyasasında tağşiş (dolandırıcılık) olayları
artmakta, bu durum gıda güvenliğini tehlikeye sokmakta ve tüketicilerin
aldatılmasına neden olmaktadır.
5 litrelik, toplamda içeriği 15-20 TL'yi geçmeyen ancak
inandırıcı olsun diye 60-80 TL’ye satılan çeşitli markalarda sözde natürel
sızma zeytinyağı ürünleri satışı, Trakya ve Ege bölgesinde son tüketiciden
restoranlara kadar yaygın bir şekilde artmıştır. Konu, gıda güvenliğini
ilgilendirdiği gibi, aynı zamanda ulusal çapta nitelikli dolandırıcılık
açısından değerlendirilebilecek bir hâl almıştır. İdari cezalar dışında daha
etkili cezai müeyyideye ve problemi çözecek köklü yaklaşımlara ihtiyaç
duyulmaktadır. Bu ürünlerin çoğu yollarda, seyyar araçlarda ve el altından
satıldığı için vergi kayıplarına da neden olmaktadırlar. Ambalajlarında yanlış,
eksik ve olmaması gereken işaretlemeler mevcuttur. Diğer bitkisel sıvı yağ
ürünlerinde de benzer kaotik durum söz konusudur.
Özellikle geçtiğimiz yıla kadar ayçiçek yağına nispeten
yüzde 20 daha ucuz olan kanola yağı karıştırılıp saf ayçiçek yağı adı altında
satılmaktaydı. Son günlerde ise ayçiçek yağıyla karıştırıldığında karışımda
tespit edilmesi teknik olarak son derece güç ve ayçiçek yağından yüzde 30 daha
ucuz aspir yağı tağşişi bu oyuna dâhil olmuştur. Bu tür tağşişlerde gıda
güvenliğinin olumsuz etkilenmesinin yanında, dolandırıcılık olarak
nitelendirebileceğimiz tüketicinin aldatılması da söz konusudur.
Özellikle son aylarda Doğu ve Güneydoğu Anadolu'da
sınır kapılarında kaçak yağ girişleri, ihracat karşılığında fonsuz/düşük
vergili ithalat kapsamında yağ yerine ambalajlanmış su ihraç edildiği tespit
edilmiştir. -Cilvegözü- Bu olayın münferit olmadığı inancı kuvvetlidir. Bu
bölgelerdeki yağ tesisleri sayısında ciddi artış kaydedilmiştir. 
Bazı boya üreticilerinin boya hammaddesi olarak ayçiçek
yağını kullandığını beyan ettiği ve bu yönde düşük vergili ayçiçek yağı
ithalatı yaptığı bir gerçektir; oysa ayçiçek yağı diğer yağlarla
kıyaslandığında boya hammaddesi olarak kullanılması nispeten en elverişsiz yağ
cinsidir. Bu da ithalatçının veya müşterisinin gümrüksüz yağ ithalatı ile düşük
maliyetli yağ üretimi yaptığını ve haksız rekabetini işaret etmektedir.
Vergi veren, etik çalışan yağ üreticisinin korunması,
gıda güvenliğinin sağlanması, bu konudaki dolandırıcılığın önlenmesi ve de Irak
ve Suriye'ye yapılan ihracat ve bu kapsamda yapılan ithalatın ne derece gerçeği
yansıttığının detaylı olarak araştırılması için Meclis araştırması
gerekmektedir. 
2.- Antalya Milletvekili Devrim Kök ve 23 milletvekilinin, Antalya’nın
Manavgat ilçesi Değirmenözü Mahallesi Köprüçayı Nehri’nde devam eden HES projesinin
yol açacağı zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/533)
Türkiye Büyük Millet Meclisi Başkanlığına
Antalya Manavgat ilçesi Büyükşehir Yasası’ndan önceki
adıyla Değirmenözü Köyü, şimdiki adıyla Değirmenözü Mahallesi’nde; Köprülü
Kanyon Millî Parkı’nın ana unsurunu oluşturan Köprüçayı nehrinde devam eden HES
projesiyle ilgili yaşanan süreç yasa ve yönetmeliklere aykırı olarak
sürdürülmektedir. Bu durum hem bölgenin coğrafi yapısının bir daha geri
dönülmeyecek şekilde bozulmasına hem de bölge halkının yaşanan hukuksuzluk
karşısında çaresiz bırakılmasına yol açmaktadır. Öyle ki proje inşaatına imar
planı onaylanmadan başlanılmış, proje, sonradan imar planına dâhil edilmiştir.
Yerel belediye olan Manavgat Belediyesi bölgede HES yapımının olumsuz
etkilerine dikkat çekerek olumsuz görüş vermesine rağmen projeyi Antalya
Büyükşehir Belediyesi onaylamıştır. Projeyi savunan Antalya Büyükşehir
Meclisinde AKP’li bir meclis üyesinin projeyi anlatırken, yapılacak olan HES
projesini Köprüçayı nehri dışında olarak anlatması projenin yapılacağı yerin
görülmeden ve bilgisizce onaylandığını gösteren en önemli kanıttır.
Firmaya, imar planı onaylanmadan HES inşaat süreci
başlattığı için Manavgat Belediyesi tarafından rekor bir ceza kesilerek inşaat
üç gün durdurulmasına rağmen firma yürütmeyi durdurma kararı aldırılarak
inşaata devam edilmiştir.
Bakanlık yetkisinde olan kamulaştırma yetkisi EPDK'ya
verilmiştir. Acele kamulaştırma kararı: İki defa acele kamulaştırma kararı
çıkartılmıştır. Savaş hâllerinde alınan acele kamulaştırma kararı maalesef bu
projelerde uygulanmak isteniyor. Bu durum, şirket lehine işlemlerin daha hızlı
olmasını sağlayıp ve hukuki sürecin önünde büyük bir engel teşkil ediyor. En
önemli konulardan birisi de burada kamulaştırma usulleri bile uygulanmıyor
olmasıdır. Şirket karşılıklı satın alma yolunu kullanarak ve köylüyü
kamulaştırma olursa araziniz değersizleşir diyerek vatandaşı çaresiz bırakıyor.
Yetkililer de bu duruma sessiz kalıyor. 
İmar planı kabul edilmeden inşaata başlanılan
projesinin baraj kısmının Isparta, santral kısmının Antalya il sınırlarında
olmasından dolayı hukuki ve idari süreç yavaş işlemektedir. Ancak bu davalar
daha devam ederken yapılan HES inşaatı ise neredeyse bitmek üzeredir.
Yapılan HES inşaatı sebebiyle çıkan hafriyat Köprüçayı
nehir yatağına dökülüyor. Nehir yatağı daraltılıyor. Bu durum ilerde olacak sel
taşkınlarının artmasına ve selin verdiği zararların daha da büyümesine yol
açacaktır. Oysa ki ÇED raporunda nehir dere yatağına hafriyat dökülmez taahhüdü
bulunmasına rağmen, sonradan eklemelerle hafriyat dökümü de kılıflanıyor. 
Bölgeyle özdeşleşmiş birçok nar ağacı hafriyat dökümü
proje kapsamında yol yapımı için kesilmiştir. İşin daha vahim olan boyutu ise
HES inşaatının yerleşimlere sıfır mesafede devam ediyor olması. Bir taraftan
yüksek gerilim hatları evlere çok yakın mesafelerden geçerken diğer yandan
dinamit patlatmaları nedeniyle köylüler mağdur ediliyor.
Köprüçayı nehrinde yeni HES projelerinin de olması
Köprülü Kanyon Millî Parkı’nı da etkileyecektir. Millî Park alan daraltması da
gündemde. Bölgede HES ile ilgili kanunlar değiştirilerek veya istisna maddeler
koyularak HES yapımına yasal zemin hazırlanıyor.
Yine Değirmenözü köyünde köy sınırlarına mevcut devam
eden HES inşaatının 2 kilometre güneyinde Değirmenözü Devret mevkiinde
regülatör ve HES planlaması yapıldı. Buradan su tekrar boruya alınarak 12
kilometre aşağıda Çaltepe köyünde 3’üncü bir HES projesi planlanıyor. Bununla
ilgili ve bu bölgeyle ilgili bir kanun ve araştırma raporu ve bu bölgede HES ve
baraj yapılmaması doğal yapının bozulmasının Köprülü Kanyon Millî Parkı’nı
etkileyeceği raporlarla tespit edilmesine rağmen çalışmalar devam ediyor.
“Köprülü Kanyon Millî Park Alanı’nda 2873 sayılı Millî
Parklar Kanunu’nun 4’üncü maddesi uyarınca Uzun Devreli Gelişme Revizyon Planı
30/5/2014 tarihinde Orman ve Su işleri Bakanlığınca onaylanarak yürürlüğe giren
Plan Araştırma Raporu'nda; alan içerisindeki ve Millî Park dışında olup alanla
doğrudan ilişkili olan ve kanyon yapıları içinde akış gösteren yüzey suları ve
kaynaklar (Köprüçay Irmağı, karstik su kaynakları, Millî Park’ın kuzeydoğusuna
doğru KD-GB yönünde uzanan Kırkkavak fayından dolayı oluşan subatan, dolin ve
mağaralar, Değirmenözü-Bolasan/Çaltepe arasında akarsu yatağında yer alan
birçok düden yapısı) alanın kaynak değerleri arasında sıralanmış olup sahip
olduğu doğal ve tarihsel değerlerin yanı sıra rafting sporuna elverişli yapısı
ile bölgenin en önemli alternatif turizm alanları arasında bulunan Köprüçayı
Irmağı ve kanyon oluşumlarının taşıdığı sürdürülebilir turizm potansiyelinin
koruma-kullanma dengesi gözetilerek bölgeleme karar ve hükümlerine göre
yönetilmesi gerektiği ve alanda ekosistemin dengesini bozacak ve biyoçeşitliliğe
zarar verebilecek baraj, HES ve benzeri tesislerin yapımına izin verilmemesi
hususları vurgulanmıştır." Ancak bu rapora rağmen bölgede HES
inşaatlarının yapımı mahkeme kararları beklenmeden hızla devam etmektedir.
Hem doğa hem de bölgede yaşayanlar için meydana gelecek
zararların tespit edilerek çözüm önerilerinin bulunması amacıyla Anayasa’nın
98, İç Tüzük’ün 104’üncü ve 105’inci maddeleri gereğince Meclis araştırması
açılması için gereğini arz ve teklif ederiz.
10/2/2016 
1) Devrim Kök (Antalya)

2) Kadim Durmaz (Tokat)
3) Ömer Fethi Gürer (Niğde)
4) Kazım Arslan (Denizli)
5) Özkan Yalım (Uşak)
6) Elif Doğan Türkmen (Adana)
7) Hüseyin Yıldız (Aydın)
8) Orhan Sarıbal (Bursa)
9) Nihat Yeşil (Ankara)

10) Melike Basmacı (Denizli)

11) Tahsin Tarhan (Kocaeli)
12) Özcan Purçu  (İzmir)
13) Ceyhun İrgil  (Bursa)
14) Mustafa Hüsnü Bozkurt (Konya)
15) Bülent Yener Bektaşoğlu (Giresun)
16) Çetin Arık (Kayseri)
17) Mustafa Tuncer (Amasya)
18) Didem Engin (İstanbul)
19) Dursun Çiçek (İstanbul)
20) Erkan Aydın (Bursa)
21) Mustafa Ali Balbay (İzmir)
22) Mustafa Sezgin Tanrıkulu (İstanbul)
23) Ali Yiğit (İzmir)
24) Onursal Adıgüzel (İstanbul)
3.- İzmir Milletvekili Kamil Okyay Sındır ve 23 milletvekilinin, kırmızı
et üretiminde yaşanan sorunların ve fahiş fiyat artışlarındaki nedenlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/534)
11/2/2016
Türkiye Büyük Millet Meclisi Başkanlığına
Ülkemizde kırmızı ette fahiş fiyat artışındaki
nedenlerin araştırılması, yerli üretim yolları ile kırmızı et temini, sektörün
planlı yönetim anlayışı ile kalıcı ve istikrarlı fiyat politikalarına
kavuşturulması, gerekli düzenlemelerin yapılması için Anayasa'nın 98’inci,
Meclis İçtüzüğü'nün 104 ve 105’inci maddeleri gereği Meclis araştırma komisyonu
kurulmasını bilgilerinize sunarız. 
Saygılarımızla.
1) Kamil Okyay Sındır (İzmir)
2) Kazım Arslan (Denizli)
3) Ömer Fethi Gürer (Niğde)
4) Kadim Durmaz (Tokat)
5) Özkan Yalım (Uşak)
6) Çetin Arık (Kayseri)
7) Elif Doğan Türkmen (Adana)
8) Nihat Yeşil (Ankara)
9) Melike Basmacı (Denizli)
10) Tahsin Tarhan (Kocaeli)

11) Özcan Purçu  (İzmir)
12) Orhan Sarıbal (Bursa)
13) Mustafa Hüsnü Bozkurt (Konya)
14) Bülent Yener Bektaşoğlu (Giresun)
15) Mustafa Tuncer (Amasya)
16) Didem Engin (İstanbul)
17) Hüseyin Yıldız (Aydın)
18) Dursun Çiçek (İstanbul)
19) Erkan Aydın (Bursa)
20) Mustafa Ali Balbay (İzmir)
21) Ceyhun İrgil (Bursa)
22) Mustafa Sezgin Tanrıkulu (İstanbul)
23) Ali Yiğit (İzmir)
24) Onursal Adıgüzel (İstanbul)
Gerekçe: 
Kırmızı et ve ürünleri içerdikleri yüksek proteinle
beslenme açısından büyük önem taşır. Özellikle çocuklar olmak üzere bireylerin
hem fiziksel hem zihinsel gelişimleri ve sağlığı için yeterli ve güvenilir
kırmızı et tüketimi gerekmektedir.
Türkiye, temel besin kaynağı olan kırmızı et fiyatının
dünyada en yüksek olduğu ülkelerden birisidir. Kırmızı et fiyatlarındaki
artışlar nedeniyle vatandaşlarımız bu temel gıdaya erişimde büyük sıkıntılar
yaşamaktadır. Sektörde uygulanan yanlış politikalar nedeniyle meydana gelen
fiyat istikrarsızlığı hem vatandaşlarımızın hem de ülkemizin ekonomisine
olumsuz yansımaktadır. Bu durum vatandaşlarımızın sağlıklı, güvenilir ve ucuz
kırmızı etten mahrum olmasıyla birlikte kırmızı ette boya, hileli katkılar,
tağşiş sorununu da beraberinde getirmektedir. 
Ülkemiz, sahip olduğu mera ve yem bitkisi üretim
alanlarıyla hayvansal üretim potansiyeline sahiptir. Bu potansiyel ülkemiz
nüfusunun kırmız et gereksiniminin 2 katına yetecek hayvansal üretime eş
değerdir. Buna karşın, canlı hayvan ve kırmızı et dış alımıyla bir yandan süt
inekçiliği ve süt üretimi zarar görmekte diğer yandan yurt dışına yüksek
miktarda döviz çıkmakta ve yurttaşlarımız çok yüksek fiyattan kırmızı et
tüketmektedir.
Konunun küçükbaş ve büyükbaş hayvansal üretim planlama
boyutuyla ele alınması, hayvancılığı destekleyecek olanak ve teşviklerin yanı
sıra üretimin kayıt altına alınması ve maliyet hesapları öncelikli çalışma
konusu yapılmalıdır. Üretimdeki planlama fiyat istikrarını da beraberinde
getirecek, üreticinin daha iyi ve düzenli gelir elde etmesi sağlanacak,
tüketiciler de sağlıklı, güvenli ve hesaplı kırmızı et temin edebilecektir.
Kırmız et alıcısı olan ülkemiz, gerekli düzenlemeler ve önlemler alındığı
takdirde dış satım yaparak ülkemiz ekonomisine döviz getirisiyle katkı
sağlayacaktır.
Öncelikle sektörün tüm taraflarının görüş ve
önerilerinin alınması, üretim tüketim bağlamında piyasanın tanımlanması, küçük
ve büyükbaş hayvan envanterinin çıkarılması gerekmektedir. Bunun için de
kırmızı et üretiminin tüm yönleriyle ele alınması, konuya ilişkin üretici ve
ticaret tarafları ile tüketim karşılaştırması bağlamında araştırılması
gerekmektedir. Özellikle ülkemiz koşullarında hayvancılığın verimli bir şekilde
yapılabilmesi için özgün politikalar uygulanmalı, sorunun tespiti ve çözüm
önerileri ortaya konulmalıdır.
Ülkemiz dört mevsimin bir arada yaşandığı, geniş
meralarıyla küçük ve büyükbaş hayvancılığa elverişli coğrafyaya sahiptir. Konu
istihdam boyutuyla ele alındığında ise hayvan sahiplerinin ve çalışanlarının
gelir ve koşullarının iyileştirilmesi sektörde yaşanan insan kaynağı sorununun
da çözümü mümkün olacaktır.
Bireylerin sağlıklı gelişiminde temel besin kaynağı
olan, kırmızı et üretiminde yaşanan sorunların ve fahiş fiyat artışlarındaki
nedenlerin araştırılması ve çözüm yollarının bulunması, sektörün planlı yönetim
anlayışı ile kalıcı ve istikrarlı fiyat politikalarının belirlenmesi, yeni
istihdam alanlarının yaratılması ve gerekli düzenlemelerin ivedilikle yapılması
için Meclis araştırma komisyonu kurulması kamunun yararına olacaktır.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Birleşime on dakika ara veriyorum.
Kapanma Saati: 16.41
ÜÇÜNCÜ OTURUM
Açılma Saati: 16.55
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), İshak GAZEL (Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 95’inci Birleşiminin Üçüncü Oturumunu açıyorum.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Van Milletvekili Bedia Özgökçe Ertan tarafından, çocuk
istismarının mutlak surette önlenmesi, cinsel istismara uğrayan çocukların
toplumsal yaşama tam iyilik hâline ulaşmış şekilde adaptasyonlarının sağlanması
ve Türkiye’nin uluslararası çocuk hakları sözleşmelerinden doğan
yükümlülüklerinin yerine getirilmesi amacıyla 22/5/2017 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 23 Mayıs 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu 23/05/2017 Salı günü (Bugün)
toplanamadığından, Grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Filiz
Kerestecioğlu Demir
 İstanbul
 Grup
Başkan Vekili
Öneri:
22 Mayıs 2017 tarihinde Van Milletvekili Bedia Özgökçe
Ertan tarafından verilen 4623 sıra numaralı çocuk istismarının mutlak surette
önlenmesi, cinsel istismara uğrayan çocukların toplumsal yaşama tam iyilik
hâline ulaşmış şekilde adaptasyonlarının sağlanması ve Türkiye'nin uluslararası
çocuk hakları sözleşmelerinden doğan yükümlülüklerinin yerine getirilmesi
amacıyla Türkiye Büyük Millet Meclisine verilmiş olan Meclis araştırma
önergesinin Genel Kurulun bilgisine sunulmak üzere bekleyen diğer önergelerin
önüne alınarak 23/05/2017 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi grup önerisinin
lehinde olmak üzere ilk konuşmacı Van Milletvekili Sayın Bedia Özgökçe Ertan.
Süreniz on dakika.
Buyurun Sayın Ertan. (HDP sıralarından alkışlar) 
BEDİA ÖZGÖKÇE ERTAN (Van) – Teşekkür ediyorum Sayın
Başkan.
Genel Kurulu saygıyla selamlıyorum.
Biz, çocuklara yönelik cinsel istismarın önlenmesini
istiyoruz, çocukların istismarla anılmamasını istiyoruz. Tecavüzcülerin,
istismarcıların değil; çocuklarımızın, geleceğimizin korunmasını istiyoruz. Bu
taleplerle tekrar bir önerge verdik çünkü bu sefer istismar Adıyaman’dan,
Karaman’dan, Batman’dan, Adana’dan, Van’dan sonra, bu sefer Van’ın Erciş
ilçesinde karşımıza çıktı.
Neredeyse her gün istismar vakalarının yaşandığına
şahit oluyoruz, eminim ki vicdanı olan her insan bu haberler karşısında
ürperiyordur. Hatta, çocuk ve istismar kelimelerinin dahi aynı cümlede yan yana
gelmesinden bile çaresiz bir eziklik hissediyoruz hepimiz. Ama biz yasama
üyelerinin bu durum karşısında sadece ürpermesi yetmiyor. Bir yerlerde bir
çocuğun canı yanıyorsa hepimizin canı yanmalı. Bir yerlerde çığlık atan bir
çocuğun çığlığına ses olamıyorsak, susan ya da susturulan çocuğun tüm
geleceğinin kararmasına göz yumuyorsak, çaresizlik hisseden ailesinin adalet
arayışına yanıt olamıyorsak o zaman neden bu çatı altındayız?
Bakın, istismar her yerde; okulda, evde, sokakta, bir
kuaför salonunda, inşaatta, yurtlarda, kurslarda, her yerde. Daha ne kadar
üzerini örtmeye çalışanlara zemin sunmaya devam edeceğiz?
Ben on yıllardır cinsel istismara, ensest suçuna maruz
bırakılan, yaşamları karartılan binlerce çocuğumuzdan öncelikle özür dilemek
istiyorum. Affedin bizi sevgili çocuklar, bizler sizleri koruyamadık. İstismarı
önlemek yerine, hayatlarınızı çalan tecavüzcüleri en ağır şekilde cezalandırmak
yerine, onlarla sizi nasıl evlendiririz de hapisten kurtarabiliriz, günlerce
bunları tartıştık. Sizlere demirden bir leblebi verdik, hayatlarınızı zindana
çevirdik, bağışlayın bizi. 
Sayın milletvekilleri, bir özür dahi sorumluluk almak
adına bazen çok şeydir. Sorumluluk almak, bir bütün olarak işlemesi gereken
bütün mekanizmaları işletmek, ortaklaşmak ve önlemek için adım atmak. İşte bu
adımları atacak olan kurum bizleriz, bu Meclistir.
Sayın milletvekilleri, bu kürsüden defalarca kez
çağrıda bulunduk, komisyon toplantılarında somut öneriler getirdik. Geçen yıl
bir Meclis araştırma komisyonu da kurulmuştu ve o komisyon üç ay çalıştı. 80
civarında somut öneriler getirildi ama hâlâ çocuğa yönelik cinsel istismar
suçlarında bir adım dahi mesafe alamamış durumdayız. Üstelik komisyondaki
önerilerden tek bir tanesi bile şu an için hayata geçirilmemiş durumda. Eğer
her gün ülkenin en ücra kasabasından metropolüne kadar her yerden mutlaka bir
çocuğumuzun tecavüze uğradığını, istismar edildiğini duyuyorsak artık sözün
bittiği yerdeyiz. 
Komisyondan çıkan somut önerilerden bir tanesi daimî
bir çocuk izleme komisyonu kurulmasıydı mesela. Bu komisyonun kurulmasının
önünde bir engel de yok. Üstelik Meclisin hâlâ adım atmamış olması
istismarcıların cesaretlenmesine de zemin hazırlıyor. Geçen haftalarda
Batman’da 14 yaşındaki çocuğun hamileliğiyle açığa çıkan olayı incelediğimizde
münferit bir olay da olmadığı gözler önündedir. Karanlık bir suç çetesi var
ortada ve bu çete çocukları tuzağa düşürüp pazarlıyor. 100’den fazla kişinin bu
suçu işlediğini bütün Batman halkı biliyor. Çocuk pornografisi dahil her türlü
istismarı yaşatıyor ve bu vahim olay karşısında sadece konuşan tek bir kişi
var, o da mağdur olan 14 yaşındaki çocuk. Bu olay ilk değil, daha evvel de
birçok kez benzer olaylarla, benzer vahametteki olaylarla karşılaştık. Siirt
N.Ç davası olarak bilinen davanın kendisi ve sonuçları hâlâ hepimizin
hafızasındadır. Böylesi korkunç çetelerin varlığı, palazlanmaları, bir virüs
gibi yayılmaları, uyuşturucu çetelerinin de iş birliğiyle herkesin tehdit
altında olduğu bir ortamda sizce bizlerin sorumluluğu yok mudur? 
Bu olayın vahameti ortaya çıkmaya devam ederken bu
sefer Kınalıada’da 3 küçük kız çocuğuna yönelik şantajla istismar olayı ortaya
çıktı. Yine aynı günlerde bu sefer de Van’ın Erciş ilçesinde bir okulda müdür
yardımcısının istismarını duyduk. Ben konuşmamı hazırlarken yine Erciş
ilçesinden başka bir köyde, başka bir okulda benzer bir olayın yaşandığını
duyduk. Erciş’te rehber öğretmenin fark ettiği ve jandarmaya haber verdiği
olayda okul müdür yardımcısı gözaltına alınmıştı. Bu olay sonrasında yereldeki
gazeteciler ailelere ulaşıp konuyu araştırdılar ve haberini yaptılar. Baktılar
ki sadece 1 çocuk değil, 1’i erkek olmak üzere 10 çocuğa yönelik müdür
yardımcısının istismarı söz konusu. Bu olayla ilgili idarenin refleksiyse her
zaman olduğu gibi, her vakada karşımıza çıktığı gibi üzerini örtme ve gizleme
anlayışı olmuştur. Haberciler bilgi almaya çalıştığında Millî Eğitim Müdürü
önce öyle bir şey olmadığını söylemiş, sonrasında “Aman ilçemize, okulumuza
zarar gelmesin, haber yapmayın.” demiştir. Bu pervasızlığa hep birlikte “Artık,
yeter.” demenin zamanı gelmemiş midir sizce de? Seçim bölgem Van ilinde bu
pervasızlığa biz şahit olduk. Erciş’in Keklikova köyünde Mesut Dinçer adlı
istismarcı öğretmenin yaptıklarını herkes bilirken, suça maruz kalan çocuklar
aynı ifadeleri verirken okulun müdürü istismara uğrayan çocuğu “yalan söylüyor”
diye dövmüştür ve idareci bu istismarcıyı sadece sözlü olarak uyarmıştır.
Normalde çocuğun 500 metre yakınına bile yaklaştırmaması gereken bu istismarcıyı
sadece uyarmakla yetinmişlerdir. Diğer öğretmenler susturulmaya çalışılmış ve
Millî Eğitim Müdürü Erol Şimşek, olayı ivedilikle soruşturmak yerine, olayı
haber yapan basın mensuplarını tehdit etmiştir. Akabinde basın mensuplarının
şüpheli sıfatıyla ifadeleri alınmıştır. Aslında bu tablo kimseyi şaşırtmıyor.
Her olayla olduğu gibi bu olayda da olayın örtbas edilmesi için idare, diğer
kolluk birimleri ve diğer yetkililer el birliğiyle çabalıyor ama tüm veliler
korkunç bir infiale kapılmış durumda ve öğrencilerini okula göndermemeye
başladılar. Dün itibarıyla sadece 15 öğrenci okula gitmiştir. 
Bu olayın şoku atlatılmadan, dediğim gibi, Taşkapı
köyünden de benzer bir haber geldi. 
Yine, Batman’da 12 yaşındaki bir kız çocuğuna yönelik
70 yaşında bir kişinin tecavüzü ortaya çıktı. Örtbas etmek, gizlemek, çocuğu
suçlamak açıkça suça teşviktir, istismarcıyı korumakla eş anlamlıdır. Her
saldırıda olay yeterince soruşturulmuyor, failler cezalandırılmıyor, aksine
korunuyor ve akla, vicdana aykırı gerekçelerle cezasız kalıyor. Biz bunların
hepsini biliyoruz. Sayın Millî Eğitim Bakanına da buradan çağrı yapmak
istiyorum: Bu örtbas etmeye çalışanlar hakkında ivedilikle bir soruşturma
başlatılması gerekiyor.
Sayın milletvekilleri, çocuğun cinsel istismarı, ensest
suçu, tüm bunlar kapı kenarına birikmiş toz değildir kapının altına süpürelim.
Yargıçlar “Bir baba bunu yapmaz.” ya da “Bir idareci bunu yapmaz.” anlayışından
alelacele kurtulmak zorundadır. Saydığım örnekler, yer verdiğim ifadeler bize
gösteriyor ki bu kanayan yaranın en büyük nedeni cezasızlık politikasıdır. Bu
bir yönetim anlayışıdır. İktidarda hangi partinin hükûmeti olursa olsun
erkekliğe bu denli güç verdiği ölçüde bu sorun devam edecektir. Bu ülkenin
hâkimi, bir çocuğa onlarca yıl tecavüz etmiş ya da onlarca çocuğu istismar
etmiş bir tecavüzcüyü yargılarken hangi hukuk ve adalet aklıyla “Cezayı daha
fazla nasıl indirebilirim”in hesabını yapabilir? Ve hâkimler, mahkemeler ensest
suçu ve istismar olaylarıyla ilgili davalara müdahil olmak isteyen sivil toplum
örgütlerinin, baroların müdahilliklerini neden hep reddeder? Hatta o sürekli
“İlk imzacısıyız.” diye övündüğümüz İstanbul Sözleşmesi’nin gereklerini neden
yerine getirmezler? Biliyoruz ki mahkemeler istisnaen bu müdahillik kararlarını
kabul ediyorlar, o da toplumsal bir baskı var ise. Aile ve Sosyal Politikalar
Bakanlığının müdahil olduğu davalarda hiçbir kurumun müdahilliğine zaten karar
verilmiyor. Bakın, size başka bir örnek vereyim, yakın zamanda basına da
yansıdı beş buçuk yaşındaki çocuğun istismarını “Yargıtaydan beraat” diye bir
haber yansıdı. Bu haberin başlığı bile kendi başına istismarcıları
cesaretlendiren bir durumdur. O olayda da Aile ve Sosyal Politikalar
Bakanlığının atadığı avukat görevini yerine getirmediği için, temyiz süresini kaçırdığı
için sonuç olarak delil yetersizliğinden beraat kararı çıkmıştı. Başka bir
vahamet daha var uygulamada, istismar mağduru bir çocuğun sadece bir defa, o da
pedagog gözetiminde olayı anlatması tüm sözleşmelerde esas iken bu ülkenin
karakol polisleri tacize varacak düzeyde tecavüz hikâyelerini defalarca kez
çocuğa anlattırıyorlar. 
Değerli milletvekilleri, bu tabloyu, bu korkunçluğu
hangimizin vicdanı kabul eder. Üstelik bu durum sebebiyle aileler şikâyetten
dahi vazgeçmek durumunda kalıyorlar. Duyulma ihtimali dahi bazen o ailelerin o
şehri terk etmesine yetiyor. Milyonlarca acı birikiyor, bunun farkında değil
miyiz? Bu ülkenin çocukları hukuk masalı dinlemek zorunda değiller, onlar
sadece adalet istiyorlar ve bunu sağlamak da en başta bu Meclisin görevidir.
Sayın Başkan, çocukların cinsel suiistimalini ve çocuğa
yönelik istismarı önlemek amacıyla oluşturulan Lanzarote Sözleşmesi’ne 2010
yılında taraf olduk. Sözleşme bu suçlara karşı ulusal ve uluslararası iş
birliği yapılmasını da öngörüyor. Biz bugün bu fırsattan daha fazla bir fırsatı
neden bekliyoruz. Bu sözleşmenin gereklerini yerine getirmek ve uyum yasalarını
çıkarmak için daha ne bekliyoruz? Artık bizim bahane…
(Mikrofon otomatik cihaz tarafından kapatıldı) 
BEDİA ÖZGÖKÇE ERTAN (Devamla) – …üretecek gibi bir
lüksümüz olamaz.
Sayın Başkan, tamamlamama izin verin. 
BAŞKAN – Buyurun tamamlayın.
BEDİA ÖZGÖKÇE ERTAN (Devamla) – Sayın milletvekilleri,
mevzuatımız hâlâ istismarcılarla, tecavüzcülerle mücadelede yetersizken
uluslararası kurumların raporlarına giren başka bir gerçek daha var; o da
cinsellik amaçlı turizmdir. Bu konuda da gereğinin yapılması ve derhâl gündeme
alınması gerekiyor. 
Belirtiğimiz gibi aslında acilen bir komisyonun
kurulması gerekiyor ve bu komisyonun eski komisyondan da aldığı tecrübelerle
gerçekten atması gereken adımları hızla atması gerekiyor. Toplum şu an bu
beklenti içerisinde. Artık istismara “dur” demenin zamanıdır; geldi ve geçiyor
bile. Susmanın sırası değil. Biz sustukça her gün her yerde istismar
vakalarıyla karşılaşmaya devam edeceğiz. 
Son olarak tekrar susmayın diyorum. Susmayalım. En
kıymetlilerimizi, geleceğimizi korumak için hep birlikte harekete geçelim artık
diyorum. Bütün Genel Kurulu saygıyla selamlıyorum. (HDP sıralarından alkışlar)
BAŞKAN – Teşekkür ederiz Sayın Özgökçe Ertan.
Grup önerisinin aleyhinde ilk konuşmacı Aydın
Milletvekili Sayın Deniz Depboylu. (MHP sıralarından alkışlar) 
Buyurun.
Süreniz on dakika Sayın Depboylu.
DENİZ DEPBOYLU (Aydın) – Sayın Başkan, değerli
milletvekilleri; çocuk istismarlarının araştırılması amacıyla verilmiş olan
önerge üzerinde konuşmak üzere Milliyetçi Hareket Partisi Grubumuz adına söz
almış bulunmaktayım. Konuşmama başlamadan önce Yüce Türk milletini ve Gazi
Meclisi saygıyla selamlıyorum. 
Çocuk istismarını biz burada birçok kez tanımladık.
Maalesef defalarca araştırma önergesi veriliyor yaşanan her olayın sonunda.
Çocuk istismarı geniş anlamda 0-18 yaş grubundaki çocuğun belli bir zaman
dilimi içerisinde kendisine bakmakla yükümlü yetişkinler veya başka
yetişkinler, diğer yetişkinler veya başka çocuklar tarafından uygulanan bir
istismar türü. Çocuklara bir yetişkin, toplum, devlet veya başka bir çocuk
tarafından bedensel, duygusal, zihinsel ve sosyal gelişimlerini olumsuz
etkileyen, kasıtlı bir davranış uygulaması olarak tanımlanan çocuk istismarı,
çocuklardaki hastalanma ve ölümlerin başlıca sebepleri arasında. Aslında
çocuklara uygulanan istismar sadece cinsel istismar da değil. Biz biliyoruz ki
birçok türü var bunun ve maalesef toplumda bu türlerin çoğu da karşımıza çıkıyor.
Fiziksel istismar, yine bugün konuştuğumuz cinsel istismar, duygusal istismar,
ekonomik istismar, çocuk ihmali ve bunun yanı sıra çocukların terör örgütleri
tarafından siyasi, ideolojik olarak da istismarı söz konusu, daha da kötüsü,
FETÖ olayında yaşadığımız gibi, biz bir nesli güvensizlik duygusu geliştirerek
kaybettik. Bir de çocuklarımızın dinî istismarı da söz konusu.
Bütün bu konularda, tabii ki, devletin, devleti yöneten
Hükûmetin de mutlaka önlemler alması gerekiyor.
Cinsel istismara maruz kalan çocukların yaşa göre
dağılımlarına şöyle bir baktım; yüzde 30’unun maalesef 2 ila 5 yaş arasında
olduğu, yüzde 40’ının 6 ila 10 yaş arasında olduğu, yüzde 30’unun da 11 ila 17
yaş arasında olduğunu gördüm. Ve yapılan cinsel istismarların yüzde 70’i de ne yazık
ki çocuklara uygulanıyor. 
Cinsel istismarın ilk anda fark edilmesi mümkün de
değil. Çünkü fiziksel istismar gibi gözle görebileceğiniz herhangi bir
belirtiye rastlamıyorsunuz. Ancak çocuğu iyi tanıyan, onu yakından takip eden
yetişkinler varsa etrafında veya bir şekilde söylemlerinden yola çıkarak
algılayabiliyorsanız çocuğun cinsel istismara uğradığını keşfedebiliyorsunuz.
Çünkü çocuk utanıyor, anlatmak istemiyor veya o kadar küçük ki kendisine ne
yapıldığının bile farkında olmadığı için bunu ifade edemiyor.
Haberlere şöyle bir baktığımızda, mevcut ortaya çıkan
cinsel istismarların aşağı yukarı yüzde 80’ini, yüzde 90’ını rehber öğretmenler
ortaya çıkarıyor. Daha geçen günlerde, rehber öğretmenlerin, okul psikolojik
danışmanların yönetmeliğinde yapılan, sır gibi saklanan bir yönetmelik ve
değişikliklerden ve bunların olumsuzluklarından bahsetmiştim sizlere.
Çocukların uğradığı cinsel istismarları ortaya çıkaranlar, çocukların en mahrem
kabul ettiği sırları, sıkıntılarını dinleyenler okullarda görev alan rehber
öğretmenler, okul psikolojik danışmanları. Psikolojik destek hizmetleri okullar
dışında maalesef çok ulaşılabilir değil. Neden değil? Diğer kurumlarda uzman
yetersizliği söz konusu. İş yükünün de fazla olması sebebiyle bu kurumlarda,
gidip de bir sıra almak istediğinizde bazen aylar sonra sıra alabiliyorsunuz.
Yine, dışarıda bu hizmeti satın almak isteseniz maalesef oldukça yüklü bir
ücret ödemek zorundasınız. 
Ruh sağlığı alanında çalışan meslek gruplarını
desteklemek zorundayız. Psikologlar ve psikolojik danışmanlar, çocukların
bulunduğu tüm kurum ve kuruluşlarda mutlaka istihdam edilmek zorunda. 
Yine, sorunların tespiti için, sadece çocuğu izleyerek
veya olan olayları keşfetmeye çalışarak bu sorunun önüne geçmek mümkün değil, o
sebeple de saha çalışmaları yaparak risk bölgelerinin tespit edilmesi, riskli
ailelerin tespit edilmesi, riskli kurum ve kuruluşların tespit edilmesi için
çalışacak olan sosyal hizmetler uzmanlarına; yine, toplumun yapısını inceleyip
sorunları önceden keşfetmek üzere çalışacak olan sosyologlara ve yine,
çocuklarla yakından ilgili olan çocuk gelişimi uzmanlarına da istihdam
kapılarının açılması, tüm kurum ve kuruluşlarda görevlendirilmeleri gerekiyor. 
Ulusal risk haritaları çıkarılmak zorunda. Hangi
bölgelerde risk daha fazla, hangi yapılarda, hangi köylerde, şehirlerin hangi
bölgelerinde risk daha fazla, bu bulunmalı. 
Çalıyı tepmek zorundayız, bunu yapmak zorundayız ama
çalıyı teptiğimizde karşımıza çıkanın da tavşan olmayacağını bilmek zorundayız,
çıkacaklarla da yüzleşmek zorundayız. Biz bu çalıyı teptiğimiz zaman karşımıza
yılan çıkacak, akrep çıkacak; bizi ürkütecek, üzecek ama şunu da unutmayalım ki
gözlerimizi kapayarak sorunları yok edemeyiz, sadece yok sayabiliriz. Eğer
gözlerimizi kaparsak bize emanet edilmiş olan çocuklarımızın ne tür acılar
çektiğini asla öğrenemeyiz, gerekli tedbirleri alamayız ve gerekli yerde
gerekli müdahaleleri de yapmamız mümkün olmaz. 
Bugün haberlere bakıyoruz, Van, Batman, Erciş,
Heybeliada, Tire, Kilis, daha önceden Karaman, başka iller, maalesef vatanın
her bölgesinde karşımıza cinsel istismarlar çıkmakta. 
Yalnız şunu da bilmeliyiz ki bununla da sınırlı değil,
buz dağının görünen yüzünü görüyoruz. Biz araştırdıkça daha çok cinsel istismar
vakalarıyla karşılaşacağız. “E ne yapalım, biz bunlarla karşılaşıyoruz,
üzülüyoruz.” veya bazı şeyler çok görünmeye başladı diye geri mi adım atacağız?
Hayır, tam tersine bu çocuklarımızın içinde bulunduğu durum değerlendirilerek
çocuklarımız yakın takibe alınmalı.
Bu olaylar sonrasında, daha doğrusu tespit edilmiş
vakalar sonrasında sadece suçluyu cezalandırmak da doğru değil; suçluyla
birlikte görevini ihmal eden, çocuğun istismarına göz yuman, tüm sorumluluk
sahibi olan, sorumluluklarını ihmal eden ya da kötüye kullananların da
cezalandırılmasına özen göstermek zorundayız.
Çocuklara yönelik işlenen suçlar ve çocuk ihmalleri
birçok çocuğun fiziksel ve ruhsal travma yaşamasına sebep oluyor. Bu, toplum
ruh sağlığını da en kötü şekilde etkileyecek bir boyuta doğru gidiyor. Bugün
hâlâ eğitim hakkı gasbedilmiş, eğitimine devam edemeyen çocuklar var, bugün
-daha yeni bitirdik, Aladağ yurt yangınında kaybettiğimiz çocuklarımız için
kurduğumuz araştırma komisyonu çalışmaları yeni bitti- yangında kaybettiğimiz,
yanarak kaybettiğimiz çocuklarımız var ve bugün hâlâ risk ortamlarında barınan
çocuklarımız var. Bütün bu çocuklarımızın korunması gerekiyor. Çocuk yaştaki
kızların evlendirilmesinin hâlâ önüne geçebilmiş, bu olayı tamamen
durdurabilmiş değiliz. Çocuk işçiliği son bulmamış, yasal boşluklardan
yararlanan yetişkinler tarafından maalesef çocuklar hâlâ istismar ediliyor.
Çocuklar yasa dışı örgütlerin ideolojik ve siyasi istismarına maruz kalmakta ve
hatta suça itilmekte. Diyarbakır’daydı zannediyorum, hangi ildeydi; bir anne
çocuğunun terör örgütü tarafından kaçırıldığını iddia ederek günlerce, aylarca
derdini anlattı, çocuğuna ulaşmaya çalıştı ama son dönemde teröristlerin
güvenlik güçleriyle girdiği çatışmada o çocuğun öldüğünü öğrendik. 
Bütün bunlara ilaveten, Suriye’den göç ederek ülkemize
sığınan ilticacıların içerisinde çok sayıda çocuk var. Peki, bu çocukların
durumu nedir? Bu çocuklar ağır travmalı çocuklar. Bu çocuklar benim bildiğim üç
ağır travma yaşadı; savaşı gördü, bir; yakınlarını kaybetti, arkadaşlarını
kaybetti belki, iki; üçüncüsü de hiç bilmedikleri bir ülkeye göç ettiler. Bu üç
tanesi, başka kim bilir kaç daha travma yaşadılar. Peki, bu çocukların hepsi
geri mi dönecek yarın? Bir kısmı kalacak. Peki, bu ağır travmalı çocuklara
müdahale edilmezse bu çocukların içinde yaşadığı bu topluma verebileceği -kendi
yaşadıkları zararla, sorunlarla birlikte- neler olabilir? Demek ki o çocuklar
için de bir şeyler yapılması, çalışılması gerekiyor.
Yine, çocukları korumada en önemli hususlardan birisi
de yasaların çocukları ne kadar koruduğunun bilinmesi. Bir devletin gücü
himayesindeki çocukların güven, huzur içinde, eşit haklara sahip olarak, eğitim
haklarını sonuna kadar kullanarak ruhsal ve bedensel açıdan sağlıklı
büyümesiyle ölçülür. Bu, bir araştırma komisyonu daha kurularak başarılamaz
değerli milletvekilleri. Biz daimî çocuk hakları komisyonu kurmak durumundayız.
Yüce heyetinize bunu tekrar hatırlatıyor, saygıyla selamlıyorum. (MHP
sıralarından alkışlar) 
BAŞKAN – Teşekkürler Sayın Depboylu.
Önergenin lehinde olmak üzere ikinci konuşmacı Bursa
Milletvekili Sayın Nurhayat Altaca Kayışoğlu. (CHP sıralarından alkışlar) 
Süreniz on dakika.
Buyurun.
NURHAYAT ALTACA KAYIŞOĞLU (Bursa) – Teşekkürler.
Sayın Başkan, değerli milletvekilleri, ekran başında
bizleri izleyen değerli yurttaşlar; öncelikle hepinizi saygıyla selamlıyorum.
Çocuk istismarlarının araştırılmasıyla ilgili olarak verilmiş olan önerge
hakkında grubum adına söz almış bulunuyorum.
Öncelikle son günlerdeki verilere bir göz atmak
gerekiyor. Resmî rakamlara göre, Adalet Bakanlığı Adli Sicil İstatistik Genel
Müdürlüğünün yayınladığı 2016 yılı verilerine göre cinsel suçların artmış
olduğunu ve cezaların ise azalmış olduğunu görüyoruz. 2006 yılında yani bundan
on yıl önce, bu suçları işleyenlere yönelik toplam 5.243 karar verilmişken bu
sayı on yıl sonra yani 2016 yılında 13.347’ye yükselmiş. Bu gösteriyor ki
cinsel suçlarla ilgili davalar neredeyse üç kat artmış durumda. Son üç yıllık
dönemde cinsel taciz suçlarında verilen kararlarda artış yaşanırken mahkûmiyet
sayılarında da azalma olduğunu görüyoruz yani bir nevi cezasızlık uygulamasının
bir politika olarak hayata geçtiğini verilere dayanarak söyleyebiliriz. 2007’de
cinsel suçlarla ilgili mahkûmiyet kararı yüzde 47,7 iken 2016’da dava açılmış
olmasına rağmen mahkûmiyet kararlarının yüzde 36,5’e düştüğünü görüyoruz. Ve
biraz önce söylenen, hepimizin basından takip ettiği son günlerde, sadece açığa
çıkmış olan Batman’daki, Van Erciş’teki, Kınalıada’daki, Siirt Pervari’deki
olaylar ve daha açığa çıkmayan maalesef biz belki burada konuşurken ülkenin
dört bir yanında devam eden istismar vakaları…
Evet değerli milletvekilleri, geçen sene burada cinsel
istismar ve diğer istismarlarla ilgili olarak önleme konusunda araştırma yapmak
üzere bir komisyon kuruldu. Ben de bu Komisyonun üyesiydim. 21 Nisan 2016’da
çalışmalara başladı ve Ekim 2016’da raporunu yazdı. Bu raporun sonuç itibarıyla
uygulamaya bir yansımasının olmadığını biraz önce anlattığımız bu günlük
olaylar da ortaya çıkarıyor.
Şimdi, bu konuda yapılmış çalışmaları aslında sizlere
göstermek istiyorum. Daha önce Lanzarote Sözleşmesi milletvekillerine bir bilgi
olarak, rapor hâline getirilip dağıtıldı. 2013 yılında Aile ve Sosyal
Politikalar Bakanlığı Ulusal Çocuk Hakları Strateji Belgesi ve Eylem Planı
hazırladı. Bunun şu anda yürürlükte olması, hatta süresinin bitiyor olması
gerekiyordu fakat bunun içindeki hiçbir eylemin hayata geçmediğini bugün burada
yapmak zorunda kaldığımız konuşmadan dolayı biliyoruz. Yine, iki bakanlığın ve
birçok kurumun hazırladığı Çocuk Koruma Hizmetlerinde Koordinasyon Strateji Belgesi
2014 yılında hazırlanmış fakat biz bugün hâlâ burada, çocuk istismarlarını
önlemek için neler yapılmalı diye araştırma komisyonu kurulmasını maalesef
konuşmak zorunda kalıyoruz. 
Peki, bu Komisyonda ne oldu değerli milletvekilleri,
öncelikle kısaca onu söyleyeyim. Yani, iktidar partisinden hatip arkadaş
çıkarsa herhâlde anlatacaktır, işte, “Birçok güzel çalışmalar yaptık.
Cezaevlerine gittik. Rapor hazırladık.” O rapor da burada. Hatta bizi de
muhtemelen eleştirecektir, daha önceki konuşmalarda da bunu yaşadık. Ama sonuca
bakmalı değerli milletvekilleri, bu raporun içerisinde “Sonuç” kısmında özet
olarak 87 madde olarak yer alan önlemlerden tek bir tanesi, en azından ilk
maddesinde yer alan, Türkiye Büyük Millet Meclisi çatısı altında kurulması
önerilen ve bütün parti gruplarının da kabul ettiği daimî bir çocuk hakları
komisyonu kurulmuş mudur? Kurulmamıştır, maalesef kurulmamıştır. Demek ki kalın
kalın raporlar yazmak bir işe yaramıyor, önce zihniyeti değiştirmek gerekiyor.
(CHP sıralarından alkışlar)
Bu Komisyon çalışırken üstünkörü, evet, katkı
sunduğumuz değerli çalışmalar da yapıldı ama maalesef bizi bir cezaevine
götürdüler, dediler ki: “İşte istismarları önlemek için böyle bir cezaevi
yaptık.” Sincan Cezaevi. Evet, örnek bir cezaevi ama Türkiye'de bundan 3 tane
var. Ülkenin birçok yerindeki cezaevinde koğuş sistemi var ve çocuklar her gün
buralarda maalesef istismar ediliyorlar. O cezaevlerine ilişkin ziyaret
talebimiz kabul edilmedi. 
Bugün, maalesef, belki kısmen açığa çıkıyor ama
çoğunlukla çıkmıyor, mülteci kamplarında çocukların yoğun bir şekilde istismara
uğradığını biliyoruz ve “Bir mülteci kampını ziyaret edelim.” dediğimizde
maalesef karşılık bulmadı. 
“Öneriler” kısmını -hepinize dağıtılmıştır değerli
milletvekilleri- okursanız görürsünüz ki daha çok, aslında, Millî Eğitim
Bakanlığında karşılaşılan bu sorunlarla ilgili iki cümlelik bir ifade var ve
“MEB’le ilgili mevzuatta değişiklik yapılması gerekir.” deniyor, ayrıntılara
maalesef girilmiyor ve önerilerin birçoğu sadece cezai yaptırımlarla ilgili.
Önlemek için, bu korkunç olayların yaşanmaması için ve önlemek amacıyla ne
yapılması gerekir, buna dair kapsamlı, etkili öneriler maalesef az. Onlar da
zaten, söylediğim gibi, hayata geçirilmiş değil.
Çok söyledik. O günden beri her gün yine yurtlarda
yaşanan istismar vakaları, yangın vakaları, çocuklarla ilgili ekonomik, fiziki,
duygusal, cinsel istismarlar yoğun bir şekilde devam ediyor ve bazı konular
maalesef iktidarın hiçbir şekilde gündeminde değil. Örneğin, o çalışmalar
sırasında gördük ki 16 yaşın altındaki çocukların çalışması mevzuata göre yasak
olduğu için 15 yaş ve altındaki çocuklarla ilgili ekonomik istismar bakımından
tek bir veri maalesef hiçbir kaynakta ve resmî kurumlarda yok. Bizler biliyoruz
ki özellikle tarım sektöründe ve diğer alanlarda çocuk işçiler hem ekonomik
anlamda hem cinsel anlamda istismara uğruyorlar. Ama önlemek için önce elimizde
veri olması gerekir. Maalesef bu veriler dahi yok. 
Yine, bu çalışmalar esnasında bütün uzmanların bize
-evet, Komisyon raporunu açıp tutanaklarını okursanız değerli milletvekilleri,
her biriniz görürsünüz- “18 yaş altındaki evliliklerin yasaklanması gerekir ve
bunun bir yaptırıma bağlanması ve velilerin de bu kapsama alınması ve tabii ki
bilinçlendirilmesi gerekir.” demelerine rağmen, raporun “öneriler” kısmında
sadece bilgilendirmeyle yetinilmiş ve herhangi bir yaptırım veya kanuni
düzenleme getirilmemiştir.
Yine, 4+4+4 eğitim sistemi neticesinde okullaşma oranı
düşen kız çocuklarımızla ilgili önlemler alınması gerekiyor. Kesintisiz ve zorunlu
on iki yıl kız çocuklarının, tabii, özellikle eğitiminin takibi gerekirken bu
konuda hiçbir çalışma maalesef yapılmıyor. 
Tam tersine, bu rapor yayımlandıktan sonra ne oldu
değerli milletvekili arkadaşlar? Maalesef çocukları istismar eden, tecavüz eden
birtakım kişiler –tırnak içinde söylüyorum- mağdur sıfatıyla karşımıza
çıkarılıp bir gece yarısı önergesiyle bunlara af çıkarılmaya çalışıldı ve o
yasa içerisinde Anayasa Mahkemesinin iptal ettiği madde düzenlenirken,
çocuklarla ilgili önerilerde değişiklikler yapılabilecekken tam tersine
çocuklar daha fazla mağdur edilsin diye bir af yasası çıkarılmaya çalışıldı. 
Değerli milletvekilleri, geçen her saniye, her dakika
bu ülkenin bir yerlerinde minicik bedenler, ruhlar istismara uğruyor ve bu
güzel çocuklarımızın bundan sonraki bütün hayatı kararıyor, ruhları
örseleniyor. Gerekli tedbirleri almakla görevli olan, bu istismarları önleyecek
olan, en azından azaltacak olan bizleriz. Her bir çocuğun vebali bizim
boynumuzdadır ve ben bu vebali taşımak istemiyorum. Gelin, siyasi görüşlerimizi
bir tarafa bırakarak çocuklarımız için, memleketin her bir köşesinde içlerinden
sessizce çığlık atan bu çocuklarımız için birlikte, etkili ama gerçekçi ama
sonuç alınabilen ama samimiyetle hayata geçirilebilecek çözümler nelerdir, bunu
araştıralım ve hayata geçirelim diyorum.
Hepinizi saygıyla selamlıyorum. (CHP ve HDP
sıralarından alkışlar)
BAŞKAN – Teşekkür ederiz Sayın Kayışoğlu.
Önerge üzerinde, ikinci ve son konuşmacı, aleyhinde
olmak üzere Kocaeli Milletvekili Sayın Radiye Sezer Katırcıoğlu. 
Süreniz on dakika.
Buyurun. (AK PARTİ sıralarından alkışlar)
RADİYE SEZER KATIRCIOĞLU (Kocaeli) – Teşekkürler
Başkanım.
Sayın Başkan, değerli milletvekilleri; HDP grup önerisi
üzerinde AK PARTİ Grubu adına söz almış bulunmaktayım. Bu vesileyle yüce
Meclisimizi saygıyla selamlıyorum.
Öneri üzerinde konuşmaya başlamadan önce, yaklaşık kırk
yıldır terörün her çeşidiyle mücadele eden milletin bir evladı olarak,
İngiltere’de yaşanan terör saldırısını lanetliyor, İngiltere’ye başsağlığı diliyorum.

Değerli milletvekilleri, çocuklarımız hayatımızın en
değerli varlıklarıdır, onlar geleceğimizin teminatı, gözümüzün nurudur.
Çocuklarımız toplumun en savunmasız, en hassas kesimidir, dolayısıyla korunmaya
muhtaçtırlar. Medeniyetimiz ve yaşam kültürümüz, çocukların korunması, en iyi
şekilde yetiştirilmesi hususunda titizlikle yaklaşmamızı sağlamaktadır, bize
görev yüklemektedir. Çocukların savunmasız olduğu olgusundan hareketle, tüm
dünyada çocuğa karşı kötü muamele önemli bir sorun olarak insanlığın önünde
durmaktadır. Çocuklar tüm dünyada aile içi şiddetten, yoksulluktan, savaştan ve
terörden olumsuz olarak etkilenmektedir. 
Sayın Başkan, değerli milletvekilleri; ülkemiz, çocuk
haklarının tesis edilmesinde ve geliştirilmesinde önemli ilerlemeler kaydetmiştir.
BM Çocuk Haklarına Dair Sözleşme 1990’da imzalanmış, bu temel üzerinde
çocuklarımızın üstün yararını gözeten pek çok yasal düzenleme hayata
geçirilmiştir. 2005 yılında yürürlüğe giren 5395 sayılı Çocuk Koruma Kanunu’yla
BM Çocuk Haklarına Dair Sözleşme’nin temel ilkeleri doğrultusunda önemli
düzenlemelere imza atılmıştır. 2005 yılında 5237 sayılı Türk Ceza Kanunu’nda
çocuğun cinsel istismarı suçu ayrıca düzenlenmiş, 2014 yılında da 6545 sayılı
Kanun’la çocukların cinsel istismarına ilişkin yaptırımlar daha da
ağırlaştırılmıştır. Ülkemiz, 2007 yılında imzaladığı Çocukların Cinsel İstismar
ve Sömürüye Karşı Korunmasına İlişkin Avrupa Konseyi Sözleşmesi yani Lanzarote
Sözleşmesi dâhil olmak üzere, çocuklarla ilgili neredeyse bütün uluslararası
sözleşmelerin taraftarıdır. 
2010 yılında yapılan Anayasa değişikliğiyle Anayasa’nın
41’inci maddesinin başlığı çocuk haklarını vurgulayacak şekilde “Ailenin
korunması ve çocuk hakları” olarak değiştirilmiş ve “Her çocuk, korunma ve
bakımdan yararlanma, yüksek yararına açıkça aykırı olmadıkça, ana ve babasıyla
kişisel ve doğrudan ilişki kurma ve sürdürme hakkına sahiptir.” ve bununla
birlikte “Devlet, her türlü istismara ve şiddete karşı çocukları koruyucu
tedbirleri alır.” fıkraları eklenmiştir. Yine, Anayasa’nın 61’inci maddesinin
dördüncü fıkrasında “Devlet, korunmaya muhtaç çocukların topluma kazandırılması
için her türlü tedbiri alır.” hükmü yer almaktadır. 
Gerek ulusal gerekse uluslararası düzlemlerde eş
zamanlı olarak, özellikle 2004 yılından itibaren TBMM çatısı altında çocuk
odaklı çalışmalar komisyon düzeyinde hız kazanmıştır. Bu kapsamda, internet
kullanımının çocuklar üzerindeki etkisi, kayıp ve mağdur çocuklar, çocuklarda
ve gençlerde artan şiddet eğiliminin nedenleri, çocuklara yönelik şiddetlerin sebepleri,
çocukları sokağa düşüren nedenler ve sokak çocuklarının sorunları hakkında
Meclis araştırma komisyonları kurulmuştur. 2012 yılında yürürlüğe giren 6328
sayılı Kamu Denetçiliği Kurumu Kanunu ile de çocuk hakları alanında kamu
denetçisi görevlendirilmiştir. Diğer taraftan, 2008 yılında Sağlık, Aile,
Çalışma ve Sosyal İşler Komisyonu bünyesinde Çocuk Haklarını İzleme Komitesi
kurulmuştur. 
Yapılan tüm iyileştirmelere ve alınan önlemlere rağmen,
dünya genelinde olduğu gibi ülkemizde de çocuğa yönelik kötü muamele bütünüyle
önlenememiştir. Bu durum hepimizi derinden etkilediğinden sorunun çözümüne
yönelik çalışmalar artan bir ivmeyle devam etmektedir. 
Bu bağlamda, Türkiye Büyük Millet Meclisi tarafından,
çocuk istismarının önlenmesi için alınması gereken tedbirler ve müdahalenin
belirlenmesi amacıyla araştırma komisyonu kurulmuş olup komisyon çalışmalarına
21 Nisan 2016 tarihinde başlamış ve Kasım 2016’da rapor yazılmış ve 23 Ocak
2017 tarihinde de rapor olarak dağıtılmıştır. 
Sayın Başkan, değerli milletvekilleri; toplumda infiale
yol açan çocuk istismarına ilişkin olaylar hepimizi derinden etkilemektedir.
Toplumun hassasiyetlerinin farkındayız ve olayların takipçisiyiz. Ülkemizde
vuku bulan vakalar derhâl yargıya intikal ettiriliyor, hakkında idari soruşturmalar
başlatılıyor, failler hakkında gerekenler yapılıyor ve bizler de bu konuların
titizlikle takipçisi oluyoruz ve olmaya devam ediyoruz. 
Değerli milletvekilleri, şu anda HDP tarafından verilen
önergeyle çocuk istismarı ve bu konuda devletimizin yükümlülükleri konusu
tekrar Meclis araştırması konusu yapılmak istenmektedir. Grup olarak tabii ki
bunun karşısında değiliz ancak burada zamanımızı verimli kullanmak adına bu
konuda yapılmış araştırma komisyonu raporunun sonuç ve öneriler kısmının bize
yüklediği yükümlülükleri yerine getirme taraftarıyız. 
Bu konu da başta partimiz olmak üzere tüm
partilerimizin çok hassas olduğu bir konudur. Bu kapsamda bu konuyu
partilerüstü bir mesele olarak gördüğümüzü buradan tekrar ifade etmek isterim.
Bu hususta, yine bu raporun sonucuna göre, iyi uygulama örneklerini artırmaya
çalışıyoruz. 27 ilde çocuk izleme merkezlerini kurduk ve bunu 81 ile yayma
çalışmalarımız hızla devam etmekte. Cinsel istismara uğrayan çocuklarımız artık
adliyeye gitmiyor, savcı karşısına çıkmıyor, çocuk izleme merkezlerimizde
sosyal çalışmacıların gözlemi altında alınıyor. İlk ve ortaöğretim yurtlarının
artık kurulma izinleri Millî Eğitim Bakanlığı tarafından verilmekte, bu
konudaki hassas denetimlerimiz ve kontrol mekanizmamız oluşturuluyor. Bu
konuyla ilgili çok yeni kanuni düzenlenmemizi yapmış olduğumuzu buradan ifade
etmek istiyorum. 
Ayrıca, Başkanı olduğum Kadın Erkek Fırsat Eşitliği
Komisyonu olarak da Erken Yaşta Evlilikler Hakkında Komisyon Raporu ve Çocuk
Cinsiyeti Nedeniyle Kadın Üzerinde Oluşturulan Psikolojik Şiddet, Başlık Parası
ve Geleneksel Evlilikler Hakkında Raporu’muzla bu konuya kamuoyunun dikkatini
çekmiştik. Hatta erken yaşta evliliklerle ilgili proje yürüten bir STK’mızın
proje kapanış toplantısını da konuya dikkat çekmek anlamında, Türkiye Büyük
Millet Meclisi çatısı altında ev sahipliğimizi de gerçekleştirmiştik.
Sayın Başkan, değerli milletvekilleri; konu çok mühim,
çok yaralayıcı, bu sebeple devletimiz bu konuda ayrı bir hassasiyetle
çalışmakta. Bu durumdaki çocuklarımız hemen sevgievlerine, çocuk yuvalarına
yerleştirilmekte, yaralanmış vicdanlara bir nebze merhem olmak üzere yoğun
olarak çalışmaktayız. Biliyorsunuz ki Aile ve Sosyal Politikalar Bakanlığımız
içinde Çocuk Hizmetleri Genel Müdürlüğümüz bulunmakta, bu Genel Müdürlüğümüz de
tamamen çocuk haklarının korunması, çocuğa yönelik kötü muamelenin önlenmesi
için çalışmaktadır. Kurumsal olarak koruyucu değil, önleyici tedbirlere ağırlık
vererek bu konuyu ele almaktayız, bakış açımız bu konuda böyle olmak zorunda. 
Sayın Başkan, değerli milletvekilleri; Türkiye Büyük
Millet Meclisi çatısı altında Çocuk Haklarına Dair Sözleşmenin Başvuru Usulüne
İlişkin İhtiyari Protokolün Onaylanmasının Uygun Bulunduğuna Dair Kanun
Tasarısı Türkiye Büyük Millet Meclisinde görüşülmüş, yasalaşmış ve 2017 yılında
da yayımlanmıştır.
Son on beş yılda çocuklarımıza, geleceğimize yönelik
yürüttüğümüz çok önemli çalışmalarımız ve projelerimizden kısaca bahsetmek
istiyorum. 
Çocuğa Yönelik Şiddetin Önlenmesi Projesi. Psikososyal
hizmetler kapsamında çocukların esenliğinin, refahının ve sosyal bütünlüğün
yüksek düzeyde gözetilmesi amacıyla fiziksel, duygusal, sözel ve psikolojik her
türlü şiddetten korunmasına katkıda bulunmak üzere Çocuğa Yönelik Şiddetin
Önlenmesi Projesi’ni yürütüyoruz.
Her Çocuk Başarır Projesi. Bu proje de akranlarından
geride kalmış, çeşitli sebeplerle eğitim ve öğretimde sorunlar yaşayan
çocuklarımızın yitirdikleri güveni kazanmalarını sağlamak için eksik
öğrenimlerini tamamlamak amacıyla hazırlanmıştır.
“Çocuklarımızın Sevgiyle Büyütülmesini İstiyoruz”
Projesi’yle birlikte, çocuklarımızın aile yanında kalmasını desteklemek adına
2016 yılında 653 TL’lik bir nakit desteği verilmekte.
Aynı zamanda, “Haydi Kızlar Okula” kampanyasıyla
birlikte bu projelerimiz devam etmektedir. 
Sayın Başkan, değerli milletvekilleri; ben sözümü
bitirirken tüm parti gruplarının birlikteliğiyle oluşturulmuş araştırma
komisyonunun sonuçlarının bir bir hayata geçirilmesi gerektiğini ve bu konudaki
çalışmaların hızla başladığını bir kez daha ifade ederek bu ülkede ortak
değerimiz olan çocuklarımızın saçının bir tek teline bile zarar gelmeyecek
şekilde çalışmalarımızı yürüttüğümüzü, politikalarımızı hayata geçirdiğimizi
ifade ederek sözlerime son vermek istiyorum. 
Yüce Meclisi de saygıyla selamlıyorum. (AK PARTİ
sıralarından alkışlar)
BAŞKAN – Teşekkür ederim Sayın Katırcıoğlu. 
Önergeyi… 
RAMAZAN CAN (Kırıkkale) – Karar yeter sayısı Başkanım.
BAŞKAN – Önergeyi oylarınıza sunacağım ama karar yeter
sayısı… 
ÖZGÜR ÖZEL (Manisa) – Efendim, tutanağa geçsin: Adalet
ve Kalkınma Partisi toplum yararına bir önergeyi reddedebilmek için kendi
kendine karar yeter sayısı istemiştir. Bu ayıp AKP Grubuna yeter. Madem öyle,
gelin oturun burada, bir de tutup karar yeter sayısı istiyorsunuz. (CHP
sıralarından alkışlar) 
OSMAN AŞKIN BAK (Rize) – Sen kendine bak ya, sen
kendine bak! 
FİLİZ KERESTECİOĞLU DEMİR (İstanbul) – Aynı şekilde,
tutanağa geçsin diye, ben önergenin ne olduğunu da bir kere daha okumak
istiyorum: “Çocuk istismarının mutlak surette önlenmesi, cinsel istismara
uğrayan çocukların toplumsal yaşama tam iyilik hâline ulaşmış şekilde
adaptasyonlarının sağlanması ve Türkiye’nin uluslararası çocuk hakları
sözleşmelerinden doğan yükümlülüklerinin yerine getirilmesi amacıyla…” İşte bu
önergeye “hayır” vermek için karar yeter sayısı istiyorlar maalesef.
ÖZGÜR ÖZEL (Manisa) – İktidarı beceremiyorsanız bırakın
arkadaşlar, iktidar olmayı beceremiyorsanız bırakın.
OSMAN AŞKIN BAK (Rize) – Sen kendi işine bak, seksen
senedir iktidar olamıyorsunuz, konuşma! 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Karar yeter sayısı yoktur.
Birleşime on dakika ara veriyorum.
Kapanma Saati: 17.41
DÖRDÜNCÜ OTURUM
Açılma Saati: 17.52
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), İshak GAZEL (Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 95’inci Birleşiminin Dördüncü Oturumunu açıyorum.
Halkların Demokratik Partisi grup önerisinin
oylamasında karar yeter sayısı bulunamamıştı.
Şimdi öneriyi tekrar oylarınıza sunacağım ve karar
yeter sayısı arayacağım: Kabul edenler… Kabul etmeyenler… Karar yeter sayısı
yoktur.
Birleşime beş dakika ara veriyorum.
Kapanma Saati: 17.53
BEŞİNCİ OTURUM
Açılma Saati: 17.58
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), İshak GAZEL (Kütahya)
-----0-----
BAŞKAN – Sayın milletvekilleri, Türkiye Büyük Millet
Meclisinin 95’inci Birleşiminin Beşinci Oturumunu açıyorum.
Halkların Demokratik Partisi grup önerisinin ikinci
oylamasında da karar yeter sayısı bulunamamıştı.
Şimdi öneriyi tekrar oylarınıza sunacağım ve karar
yeter sayısı arayacağım: Kabul edenler… Kabul etmeyenler… 
Yapılan üçüncü oylamada da karar yeter sayısı
bulunamadığından, Adalet Bakanı Bekir Bozdağ hakkındaki (11/15) esas numaralı
gensoru önergesinin …
ÖZGÜR ÖZEL (Manisa) – İktidar edemiyorsanız bırakın
kardeşim. Meclisi çalıştırmak iktidarın görev alanına girer. 
OSMAN AŞKIN BAK (Rize) – Çalıştırıyoruz, sıkıntı yok. 
ÖZGÜR ÖZEL (Manisa) - Yazıklar olsun! Taciz, tecavüz
önergesini geçirmemek için, böyle bir önergeyi oylamamak için Meclisten
kaçıyorsunuz. Sabıkanız devam ediyor. 
BAŞKAN - …gündeme alınıp alınmayacağına ilişkin
görüşmeler ile alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için… 
ÖZGÜR ÖZEL (Manisa) – Sabıkanız devam ediyor. 
BAŞKAN – Tarihi söyleyeceğim ama Halkların Demokratik
Partisi…
OSMAN AŞKIN BAK (Rize) – Efendim, işlemi tamamlamanız
lazım.
BAŞKAN – Sayın Bak, bir saniye… Bir saniye lütfen. 
OSMAN AŞKIN BAK (Rize) – İşlemi tamamlamanız lazım
efendim. 
BAŞKAN – İşlemi tamamlayacağım, yarına ertelediğimi
söyleyeceğim zaten ancak Grup Başkan Vekili sisteme girmiş, ona söz hakkı
vereceğim. 
Buyurunuz Sayın Kerestecioğlu.
OSMAN AŞKIN BAK (Rize) – Efendim, o işlemi
yapamazsınız. Doğru değil efendim. 
BAŞKAN - Lütfen müdahale etmeyin. 
OSMAN AŞKIN BAK (Rize) – İç Tüzük’e aykırı bir işlem
yapıyorsunuz efendim. 
BAŞKAN – Değil, değil Sayın Bak. 
OSMAN AŞKIN BAK (Rize) – İç Tüzük’e aykırı bir işlem
yapıyorsunuz efendim. 
GARO PAYLAN (İstanbul) – Müdahale etmeyin. 
FİLİZ KERESTECİOĞLU DEMİR (İstanbul) – Eğer müdahale
etmezseniz, İç Tüzük’ü herhâlde burada başka bilenler de var sizden başka…
Tamam mı? 
OSMAN AŞKIN BAK (Rize) – Var, var. Biz biliyoruz. 
V.- AÇIKLAMALAR (Devam)
22.- İstanbul Milletvekili Filiz Kerestecioğlu Demir’in, iktidar
partisince çocukların cinsel istismarıyla ilgili bir önergenin kabul edilmemesi
için Meclisin kapattırıldığına ilişkin açıklaması
FİLİZ KERESTECİOĞLU DEMİR (İstanbul) - Ben, öncelikle,
yine bunun bir utanç olduğunu ama artık herhâlde utanma duygusunun kaybedilmiş
olduğunu ifade etmek istiyorum. Çocukların cinsel istismarıyla ilgili bir
önergenin aslında kabul edilmemesi için şu anda Meclis kapatılmıştır. 
Ben, “çocuklar” demişken bir duruma daha dikkat çekmek
istiyorum, belki ilgisini çeker sayın milletvekillerinin. Ama herhâlde, belki
dünya tarihinde ilk defa, bir milletvekili çocuğuyla birlikte hapis yatacak.
Muş Milletvekilimiz Burcu Çelik, çocuğu ciddi şekilde –ayrılıktan dolayı-
rahatsız olduğu için ve şu anda kendisi cezaevinde olduğu için 3 yaşındaki
çocuğunu yanına istetti ve onunla birlikte kalma talebi var. 
(Mikrofon otomatik cihaz tarafından kapatıldı)
FİLİZ KERESTECİOĞLU DEMİR (İstanbul) – Tamamlayacağım.
BAŞKAN – Sayın Kerestecioğlu, açıyorum mikrofonunuzu.
FİLİZ KERESTECİOĞLU DEMİR (İstanbul) - Bu da, aynı
şekilde, hani o yıkılan şehirlere karşı gözlüklerle, siyah gözlükler, takım
elbiselerle poz veren, yıkıntılara karşı poz veren vali yardımcılarını koruyan
ama milletvekillerini korumayan bir Meclisin, aynı şekilde, utanç hanesine
yazılacaktır ve şu anda cezaevinde kalan 516 anne ve 560 çocuk var, şimdi
561’incisi olacaktır. Bu Meclise armağan olsun çocuklar için.
Teşekkür ederim. (HDP sıralarından alkışlar)
BAŞKAN – Sayın Özel, buyurun.
23.- Manisa Milletvekili Özgür Özel’in, Meclisi çalıştırma görevinin
iktidar partilerine ait olduğuna ve iktidar partisi toplantı ve karar yeter
sayısını sağlayamıyorsa iktidar etme yetisini kaybettiğinin tescillendiğine
ilişkin açıklaması
ÖZGÜR ÖZEL (Manisa) – Sayın Başkanım, teşekkür ederiz.
Meclisi çalıştırma görevi iktidar partilerine aittir.
Eğer bir iktidar partisi Mecliste toplantı yeter sayısını, karar yeter sayısını
sağlayamıyorsa her sağlayamadığı gün onun iktidarının biraz daha aşındığı,
iktidar etme yetisini kaybettiğinin tescillendiği gündür. Ama bugünün ayrı bir
özelliği var. Bugün Adalet ve Kalkınma Partisi sayıyı kendisi sağlamayarak ve
bunu kendi kendine tescil ettirip Meclisi kapatma gibi bir acziyetin altına
imza atmaktadır. Durum, iktidar açısından bu yönüyle vahimken, bir başka
yönüyle daha büyük bir vahamete işaret ediyor. Bir sabıkası var iktidar
partisinin. Bir gece, bir buçukta tacizcileri, tecavüzcüleri serbest bırakacak
bir yasayı getirip, o gece biz uyarmışken inat edip dört gün sonra kendi kadın
kollarına hesap verememişti.
(Mikrofon otomatik cihaz tarafından kapatıldı)
ÖZGÜR ÖZEL (Manisa) – Müsaade ederseniz…
BAŞKAN – Lütfen tamamlayın.
ÖZGÜR ÖZEL (Manisa) – Bugün yaptırmak istemediği
oylama, çocuk taciz ve tecavüzlerinin engellenmesi için bir komisyon kurulması
içindir; aynı sabıkasının altını kırmızı kalemle çizmekte, perçinlemektedir. 
On beş yıl önce iktidara 3Y’yle mücadele için geldiniz
beyler; yolsuzluk, yasaklar ve yoksulluk ama sizden sonra gelecek iktidar bu
3Y’yle mücadele edebileceği gibi 4’üncü bir Y de var; yolsuzluk, yasaklar ve
yoksulluk dışında, biz, artık bir de yüzsüzlükle mücadele etmek zorundayız
sizin yüzünüzden. 
Teşekkür ediyorum. (CHP ve HDP sıralarından alkışlar)
RAMAZAN CAN (Kırıkkale) – Başkanım…
BAŞKAN – Sayın Can, buyurun.
24.- Kırıkkale Milletvekili Ramazan Can’ın, çocuk istismarıyla ilgili
gerekli komisyonların kurulduğuna ve karar yeter sayısı istemenin İç Tüzük’te
verilen bir hak olduğuna ilişkin açıklaması
RAMAZAN CAN (Kırıkkale) – Sayın Başkanım, çocuklar
bütün grupların ortak değeridir. Çocukların istismarına AK PARTİ de karşıdır. 
ÖZGÜR ÖZEL (Manisa) – Hani, nerede grubun?
RAMAZAN CAN (Kırıkkale) – Türkiye Büyük Millet
Meclisinde gerekli komisyonlar kurulmuştur ve çalışmalarına devam etmektedir.
ERTUĞRUL KÜRKCÜ (İzmir) – Öyle bir komisyon mu var?
MAHMUT TANAL (İstanbul) – Öyle bir komisyon yok şu
anda.
RAMAZAN CAN (Kırıkkale) – Biz, AK PARTİ Grubu olarak bu
komisyon çalışmalarını da destekliyoruz.
FİLİZ KERESTECİOĞLU DEMİR (İstanbul) – Öyle bir
komisyon kurulmadı, yok, yok!
RAMAZAN CAN (Kırıkkale) – Diğer taraftan, karar yeter
sayısı istemek İç Tüzük’te verilen bir haktır…
GARO PAYLAN (İstanbul) – Komisyon yok!
RAMAZAN CAN (Kırıkkale) – …muhalefet kullanırken iyi,
iktidar kullanırken kötüdür diye bir anlayış olamaz ve toplantımız şu an hitama
ermiştir.
Hepinizi tekrar saygıyla selamlıyorum.
MAHMUT TANAL (İstanbul) – Gerçekdışı beyanda bulunuyor
Sayın Başkan, komisyon yok.
GARO PAYLAN (İstanbul) – Sayın Başkan, komisyon yok.
BAŞKAN – Teşekkür ederim Sayın Can.
OSMAN AŞKIN BAK (Rize) – Sayın Başkan, daha önce
Meclisi kapatmak için çalışanlar, yoklama isteyenler, göbek atanlar nerede? 
ÖZGÜR ÖZEL (Manisa) – Görev sizin, işletemiyorsan
gideceksin!
OSMAN AŞKIN BAK (Rize) – O zaman konuşsaydınız! O zaman
Meclisi kapatmak için gerekli her türlü şeyi yapıyordunuz, poz veriyordunuz! 
BAŞKAN – Sayın milletvekilleri, Adalet Bakanı Bekir
Bozdağ hakkındaki (11/15) esas numaralı…
OSMAN AŞKIN BAK (Rize) – Konuşuyorsun! Göbek atıyordun
burada Meclisi kapattık diye! Konuşuyorsun!
BAŞKAN – …gensoru önergesinin gündeme alınıp
alınmayacağına ilişkin görüşmeler…
OSMAN AŞKIN BAK (Rize) – Meclisi kapattık diye göbek
atıyordun burada! Tutanaklar var burada!
BAŞKAN – …ile alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için, 24
Mayıs 2017 Çarşamba günü saat 14.00’te toplanmak üzere birleşimi kapatıyorum.
Kapanma Saati: 18.04




(x) Bu bölümlerde hatip tarafından Türkçe
olmayan kelimeler ifade edildi. 





(x) Bu bölümde hatip tarafından Türkçe
olmayan kelimeler ifade edildi.




