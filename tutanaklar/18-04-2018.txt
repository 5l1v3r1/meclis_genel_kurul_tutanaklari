



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 87’nci
Birleşim
 18
Nisan 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Necip Kalkan’ın, nükleer enerjiye
ilişkin gündem dışı konuşması
2.- Siirt Milletvekili Kadri Yıldırım’ın, Enfal katliamının
yıl dönümüne ilişkin gündem dışı konuşması
3.- Balıkesir Milletvekili Mehmet Tüm’ün, güncel ekonomik
sorunlara ilişkin gündem dışı konuşması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
hayatını kaybeden şair Cemal Safi’ye Allah’tan rahmet, ailesine, yakınlarına ve
edebiyat camiasına başsağlığı dilediğine ilişkin konuşması
2.- Oturum Başkanı TBMM Başkan Vekili Ahmet Aydın’ın, erken
seçim kararının ülkeye, millete, Meclise ve demokrasiye hayırlar getirmesini
temenni ettiğine ilişkin açıklaması 

VI.- AÇIKLAMALAR
1.- Adana Milletvekili Zülfikar İnönü Tümer’in, Adana’nın
Yumurtalık ve Ceyhan ilçelerindeki iş dünyası temsilcilerinin deniz ticaret
odası kurulması için Hükûmetten talepleri olduğuna ilişkin açıklaması
2.- Kocaeli Milletvekili Fatma Kaplan Hürriyet’in, kansere
karşı daha fazla olumlu adımlara ihtiyaç olduğuna ve Sağlık Bakanlığı
tarafından yaptırılan kanserle ilgili araştırma sonuçlarının kamuoyuna
açıklanması gerektiğine ilişkin açıklaması
3.- Uşak Milletvekili Özkan Yalım’ın, Çalışma ve Sosyal
Güvenlik Bakanından, ayda bin TL veya asgari ücretten aşağı maaş alan emeklilerin
maaşlarının tekrar ayarlanmasını talep ettiklerine ilişkin açıklaması
4.- Bursa Milletvekili Nurhayat Altaca Kayışoğlu’nun,
Bursa’nın Karacabey ilçesine bağlı İsmetpaşa köyündeki Karadere’de kirlilik
nedeniyle hiçbir canlının yaşamadığına ve Bursa’nın tarım alanları ile
insanların sağlığının korunması gerektiğine ilişkin açıklaması
5.- İstanbul Milletvekili Sibel Özdemir’in, Avrupa
Birliğinin 20’nci Türkiye Ülke Raporu’na ilişkin açıklaması
6.- Kayseri Milletvekili Sami Dedeoğlu’nun, ülkemizde turizmin
yükseliş döneminde olduğuna ve tüm turizm çalışanları ile hizmet sektöründe
emeği geçenlere başarılar dilediğine ilişkin açıklaması
7.- Kahramanmaraş Milletvekili İmran Kılıç’ın, Dünya Turizm
Haftası’nda herkesi Kahramanmaraş’ı görmeye davet ettiğine ilişkin açıklaması
8.- İzmir Milletvekili Murat Bakan’ın, Çevre ve Şehircilik
Bakanından, Bergama’yı altın madeni tahribatından kurtarmasını istediğine
ilişkin açıklaması
9.- Mersin Milletvekili Hüseyin Çamak’ın, aşı karşıtlığının
yaygınlaşmasının ülkemizde neredeyse görülmeyen hastalıkları hortlatacağına ve
Sağlık Bakanlığını etkili bir şekilde halkı bilinçlendirmeye çağırdığına
ilişkin açıklaması
10.- İzmir Milletvekili Mustafa Ali Balbay’ın, iftihar
etmemiz gereken mesleklerde artık intihar haberleriyle karşılaştığımıza ve
bundan çıkışın sağlıklı koşullarda yapılacak bir seçimde olduğuna ilişkin
açıklaması
11.- İstanbul Milletvekili Selina Doğan’ın, 16 Nisan
referandumunun yıl dönümünde 81 ilde oturma eylemleri gerçekleştirdiklerine ve
bazı kentlerdeki tabip odaları seçimlerinin çoğunda demokrat hekimlerin
listelerinin kazandığına ilişkin açıklaması
12.- Kırklareli Milletvekili Türabi Kayan’ın, Kırklareli’nde
bir babanın öz oğlunu silahıyla öldürmesinin ülkemizde silahlanmanın geldiği
boyutu gösterdiğine ve çiftçilerde kredi ile sulama borçlarının ödenmemesi
durumunda tarlasının elinden alınması uygulamasına son verilmesi gerektiğine
ilişkin açıklaması
13.- Mersin Milletvekili Ali Cumhur Taşkın’ın, Türkiye'nin
dünyadaki haksızlıkların karşısında dimdik bir şekilde durduğuna ilişkin
açıklaması
14.- İstanbul Milletvekili Mahmut Tanal’ın, Şanlıurfalıların
tarihî, turistik ve kültürel mekânlarına bakanlardan ilgi beklediğine ilişkin
açıklaması
15.- Adıyaman Milletvekili Behçet Yıldırım’ın, ataması
yapılmayan öğretmen ve sağlıkçıların sorunlarına ilişkin açıklaması
16.- Çorum Milletvekili Salim Uslu’nun, hayatını kaybeden
şair Cemal Safi’ye Allah’tan rahmet ve tüm Türkiye’ye başsağlığı dilediğine
ilişkin açıklaması
17.- Niğde Milletvekili Ömer Fethi Gürer’in, cezaevlerinde
bulunanların sayısının 250 bine dayandığına ve yargının karar alma sürecinin
hızlandırılarak cezaevlerindeki bu yığılmanın önlenmesi gerektiğine ilişkin
açıklaması
18.- Samsun Milletvekili Erhan Usta’nın, hayatını kaybeden
şair Cemal Safi ile Kotonu Büyükelçisi Turgut Kural’a Allah’tan rahmet,
yakınlarına başsağlığı dilediğine, Süleyman Askeri Bey’in ölüm yıl dönümüne,
Doktor Bahattin Şakir Bey ile Cemal Azmi Bey’in Ermenilerce katledilmesinin yıl
dönümüne, 18 Nisan Karacaoğlan’ı Anma Günü’ne ve Suriye Türkmen Meclisinin
Başkanı Doktor Muhammed Vecih Cuma ile beraberindeki heyetin Türkiye Büyük
Millet Meclisini ziyaretine ilişkin açıklaması
19.- İstanbul Milletvekili Filiz Kerestecioğlu Demir’in,
Ermenilerle ilgili sözleri nedeniyle Samsun Milletvekili Erhan Usta’yı
kınadığına, Ezidilerin Çarşema Sor bayramını kutladığına, Avrupa Birliğinin
Türkiye İlerleme Raporu’na, OHAL nedeniyle 1 Mayısın kutlanmasına izin
verilmediğine ve grup toplantılarının yapıldığı salı günlerinde herkese aynı
eşitlikte ve hakkaniyette davranılması gerektiğine ilişkin açıklaması
20.- Samsun Milletvekili Erhan Usta’nın, İstanbul
Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
21.- İstanbul Milletvekili Engin Altay’ın, Avrupa Birliği
İlerleme Raporu’na, güvenlik kaygıları nedeniyle demokrasisini askıya alan bir
parlamentonun dünya literatürüne ayıplı bir parlamento olarak geçeceğine ve
OHAL’in uzatılmasının kabulüyle birlikte Anayasa’da yazılı hak ve hürriyetlerin
üç ay daha askıya alınacağına ilişkin açıklaması
22.- İstanbul Milletvekili Mehmet Muş’un, Türkiye'nin sözde
katliamlarla ilgili açıklamalarının açık ve net olduğuna, Ermeni diasporasının
sözcülüğünü yapacak ifadeler kullanmanın kimseye fayda sağlamayacağına ve Gazi
Meclisin çatısı altında hiç kimsenin provokatörlük yapmaya hakkı olmadığına
ilişkin açıklaması
23.- İstanbul Milletvekili Filiz Kerestecioğlu Demir’in,
erken seçim kararına ilişkin açıklaması
24.- Ankara Milletvekili Levent Gök’ün, Millî Savunma Bakanı
Nurettin Canikli’nin (3/1566) esas numaralı Başbakanlık Tezkeresi üzerinde
Hükûmet adına yaptığı konuşmasındaki bazı ifadelerine ilişkin açıklaması
25.- İstanbul Milletvekili Engin Altay’ın, olağanüstü hâl
ilanıyla FETÖ’ye teslim olunduğunun tescil edileceğine ve erken seçim kararına
ilişkin açıklaması

VII.- SATAŞMALARA İLİŞKİN KONUŞMALAR
1.- İstanbul Milletvekili Filiz Kerestecioğlu Demir’in,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması
2.- İstanbul Milletvekili Mehmet Muş’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında şahsına sataşması nedeniyle konuşması
3.- İstanbul Milletvekili Mehmet Muş’un, İstanbul
Milletvekili Mustafa Sezgin Tanrıkulu’nun (3/1566) esas numaralı Başbakanlık
Tezkeresi üzerinde şahsı adına yaptığı konuşması sırasında AK PARTİ Grup
Başkanına ve Adalet ve Kalkınma Partisine sataşması nedeniyle konuşması

VIII.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566)

IX.- MECLİS ARAŞTIRMASI
A) Ön Görüşmeler
1.- Adana Milletvekili Necdet Ünüvar ve 21 milletvekilinin,
kanser hastalarının ve yakınlarının yaşadıkları sorunların araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/25)
2- Artvin Milletvekili Uğur Bayraktutan ve 24
milletvekilinin, Karadeniz bölgesinde yaşanan kanser vakalarının nedenlerinin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/262)
3- Bursa Milletvekili Ceyhun İrgil ve 20 milletvekilinin,
kanser hastalığının tanı ve tedavi sürecindeki eksikliklerin araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/957)
4- İstanbul Milletvekili Barış Yarkadaş ve 23
milletvekilinin, kanser hastalarının ilaç temininde yaşadıkları sorunların
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/2680)
5- Giresun Milletvekili Bülent Yener Bektaşoğlu ve 21
milletvekilinin, kanserin önlenmesi ile teşhis ve tedavi süreçlerine yönelik
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/2713)
6- Mersin Milletvekili Yılmaz Tezcan ve 34 milletvekilinin,
kanserin kontrol altına alınması, erken tanı ve tedavi süreçlerinin
iyileştirilmesi, Türkiye çapında onkoloji alanında bir standart geliştirilmesi
ve ülke ekonomisini de önceleyen alanların belirlenebilmesi için alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/2717)
7- Grup Başkanvekili Samsun Milletvekili Erhan Usta'nın
kansere karşı bir farkındalık oluşturmak, kanser taraması ve tanısı konularında
insanları bilinçlendirmek için alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/2745)
8- Kayseri Milletvekili İsmail Tamer ve 37 milletvekilinin,
kanser teşhis ve tedavi süreçlerinin daha ekonomik bir şekilde yerine
getirilmesi ve sağlık personelinin daha etkin bir şekilde istihdamının
sağlanması için alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/2746)
9- Adıyaman Milletvekili Behçet Yıldırım ve 21
milletvekilinin, son yıllarda artış gösteren kanser vakalarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/2757)
10- İstanbul Milletvekili Mustafa Sezgin Tanrıkulu ve 23
milletvekilinin, kanser tedavisinde kullanılan ilaçlara hızlı ve kolay erişimin
sağlanabilmesi için alınması gereken önlemlerin belirlenmesi amacıyla bir
Meclis araştırması açılmasına ilişkin önergesi (10/2787)

X.- YAZILI SORULAR VE CEVAPLARI
1,- Denizli
Milletvekili Melike Basmacı'nın, vatandaşlık verilen yabancılara ilişkin sorusu
ve Ekonomi Bakanı Nihat Zeybekci’nin cevabı (7/24862)
2.- Zonguldak Milletvekili Ünal Demirtaş'ın, demir çelik sektörünün
sorunlarına ilişkin Başbakandan sorusu ve Bilim, Sanayi ve Teknoloji Bakanı
Faruk Özlü’nün cevabı (7/25196)

18 Nisan 2018 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Sema KIRCI (Balıkesir)
----- 0 -----
BAŞKAN – Türkiye
Büyük Millet Meclisinin 87’nci Birleşimini açıyorum. 
Toplantı yeter
sayısı vardır, görüşmelere başlıyoruz. 
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, nükleer enerji hakkında söz isteyen İzmir Milletvekili Necip Kalkan’a
aittir.
Sayın Kalkan,
buyurun. (AK PARTİ sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İzmir Milletvekili Necip Kalkan’ın, nükleer enerjiye
ilişkin gündem dışı konuşması
NECİP KALKAN
(İzmir) – Muhterem Başkanım, değerli, kıymetli milletvekilleri; hepinizi
sevgiyle saygıyla selamlıyorum.
Efendim, bugün
anlatmak istediğim konu, bundan iki hafta evvel Sayın Cumhurbaşkanımız ve Rusya
Devlet Başkanı sanal bir ortamda nükleer enerji santralinin temelini attılar.
Nükleer enerji santralinin temeli atılırken biz de oradaydık. Ben iki haftadır
fırsat bulup oradaki konuşmaları anlatamamıştım, bu fırsatı değerlendirerek
size bilgi vermek istiyorum. 
Oradaki
konuşmalarda “Türkiye’nin altmış yıllık rüyası.” dendi. Hakikaten altmış sene
evvel bu konu dile gelmiş, rahmetli Sayın Adnan Menderes zamanında, 1956
yılında Atom Enerjisi Komisyonu kurulmuş, 1957 yılında Uluslararası Atom
Enerjisi Kurumuna Türkiye üye olmuş. 1976’da Akkuyu sahasına lisans verilmiş,
1977, 79, 82, 85, 96, 2000, 2008, 2009’da yapılan ihalelerin tümü iptal olmuş
ve ta ki Sayın Recep Tayyip Erdoğan’ın olaya müdahalesiyle bu olay
gerçekleşmiş. 
Şöyle
dünyaya baktığımızda, dünyadaki enerjinin doğal gazla, kömürle, hidroelektrik
santraliyle, nükleer santralle, rüzgârla ve güneşle elde edildiğini görüyoruz.
Dünyaya baktığımızda, elektriğin yüzde 23’ü doğal gazla elde ediliyor, bizim
Türkiye'de ise bu oran yüzde 35,7. Bu ne demek? 16 milyar metreküp doğal gaz
demek. Bunun takribi fiyatı da 3 milyar dolar. 
Biz
bu ihaleleri iptal ederken dünyadaki şu tabloyu size göstermek istiyorum: Biz
bu temeli atana kadar dünyada tam 442 tane nükleer santral yapılmış. “Bugün
nükleer santrallerden vazgeçildi.” diyen arkadaşlarıma söylüyorum. Tam 66 tane
şu an dünyada nükleer santral inşa edilmektedir. Bir de 2023 yılına kadar bütün
dünyada tam 164 tane nükleer santral yapılacak. E, Türkiye ne yapmış? Türkiye
bu konuda sıfırı çekmiş. İşte attığımız adım bu. Şurada niye bizim ismimiz de olmasın,
niye? 
TAHSİN
TARHAN (Kocaeli) – Gelişmiş ülkeler var mı?
MAHMUT
TANAL (İstanbul) – Hangi ülkeler var?
NECİP
KALKAN (Devamla) – Bakın, Amerika Birleşik Devletleri’nde 99 tane var, 5 tanesi
inşaat hâlinde; Fransa’da 58 tane var, bir tane daha inşaat hâlinde; Rusya’da
35 tane var, 8 tanesi inşaat hâlinde; Güney Kore’de 25 tane var, 3 tanesi
inşaat hâlinde -Çin’i de söyleyeyim- Çin’de 31 tane var, 24 tanesi inşaat
hâlinde. Peki, onlar bu yarışa böyle katılıyor da biz bu işten niye geri
kalalım. “Rüzgâr” diyebilirsiniz, “güneş” diyebilirsiniz, bunda haklısınız.
Enerji çeşitliliğiyle ülkede enerji politikası yürütülür. Rüzgâra da ihtiyaç
var, güneşe de ihtiyaç var ama şunu unutmayın: Nükleer enerji kesintisiz enerji
demektir; üç yüz altmış beş günün üç yüz altmış beş günü enerji üretirsiniz.
Pekâlâ, güneşte ve rüzgârdaki randımanı niye hesaba katmıyor arkadaşlarımız?
Güneşteki randıman, gök aşağı gelse yüzde 35’i geçmez. Rüzgârda, dünyada yüzde
40’ı, yüzde 45’i geçmiş randıman da yoktur. Ee, her zaman güneş var mı? Hava,
mevsim koşullarına tabi olmadan kesintisiz enerji… Bütün dünya ülkeleri hem
rüzgârı yapıyor hem güneşi yapıyor hem jeotermali yapıyor. Bugün Suudi
Arabistan -petrol kralları, dağ, taş petrol, dağ, taş petrol ama- Güney Kore’ye
4 tane nükleer santral yaptırıyor. Niye biz geri kalalım? Biz, ihracatımızı
artırmayı, insanlarımıza iş verme hedefi koymuşuz, 500 milyar dolar ihracat…
500 milyar dolar ihracat demek, enerjiyle üretim yapmak demek. Bu enerji
piyasada yoksa ne yapacağız? 
Değerli arkadaşlarım,
hatırlayın -08.00-11.00, 19.00-03.00 gibi- dönem dönem elektrik sıkıntısı
çekmiştik. Hepimiz elektriği beklemiştik, yıkanamadık, çamaşır yıkayamadık, o
günler geçti. Biz, burada bu olayları iptal ederken, protesto ederken dünya 442
tane yaptı. Bu yarışın devamında varız. Doğru bir yatırımdır. 
(Mikrofon
otomatik cihaz tarafından kapatıldı) 
BAŞKAN – Lütfen,
bir dakikada tamamlayın Sayın Kalkan. 
NECİP KALKAN
(Devamla) – Teşekkür ediyorum. Sağ olun. 
Bakın, bir de
bütün dünyayı gezdiğimizde, Paris’e, Londra’ya, Madrid’e, Şikago’ya 50
kilometre uzakta, 100 kilometre uzakta tam 24 tane santral var. İlla yedi dağın
başında olmasına gerek yok, şehir içinde dahi var. Şehir merkezinin 51
kilometre, 60 kilometre, 70 kilometre uzağında nükleer santraller var. Ondan
öyle korkulacak bir şey yok. 
Bir de dünyanın
en sıkı emniyet tedbirleri bu santrallerde var diyorum. Santralleri güneş
kadar, rüzgâr kadar destekleyin diyor, hepinize saygılar sunuyorum. (AK PARTİ
sıralarından alkışlar) 
CEYHUN İRGİL
(Bursa) – İnşallah, bu konuşmandan dolayı utanmazsın ileride. 
BAŞKAN –
Teşekkür ediyorum. 
Gündem dışı
ikinci söz, Enfal katliamının yıl dönümü münasebetiyle söz isteyen Siirt
Milletvekili Kadri Yıldırım’a aittir.
Sayın Yıldırım,
buyurun. (HDP sıralarından alkışlar)
2.- Siirt Milletvekili Kadri Yıldırım’ın, Enfal katliamının
yıl dönümüne ilişkin gündem dışı konuşması
KADRİ YILDIRIM
(Siirt) – Sayın Başkan, değerli milletvekilleri; Enfal, Irak Baas rejiminin
1988 yılı Şubat ayından başlatıp eylül başlarına kadar sürdürdüğü ve
şubat-mart-nisan olarak ilk üç ayında vahşice uygulamaya koyduğu insanlık dışı
seri operasyonların genel adıdır. Bu operasyonlarda on binlerce Kürt vahşice
katledilmiş, on binlercesi sürülmüş, geride kalan mallarına el konulmuş ve
sürüldükleri yurtlarına da Araplar başta olmak üzere başkaları getirilip iskân
edilmiştir.
Burada dikkat
çeken bir husus şudur ki, Saddam Hüseyin’in bu insanlık dışı operasyonlarına
“Enfal” olarak isim vermesidir. Enfal, bilindiği gibi, ganimet anlamına
geliyor. Dolayısıyla Müslüman Kürtleri kâfir, yurtlarını işgal etmeyi fetih ve
cihat, mülklerini ele geçirmeyi de ganimet olarak sayma anlayışı vardır böyle
bir zihniyetin altında. Oysa Hazreti Peygamber’in bu konudaki bazı sözlerine
bakacak olursak bunların ne kadar tehlikeli olduğu kendiliğinden ortaya
çıkacaktır. Zira bu yanlış tehlike bugün Orta Doğu ülkelerinde özellikle
Kürtleri yöneten rejimler tarafından hâlâ yürürlüğe konulmak istenmektedir.
Peygamber Efendimiz diyor ki: “Cihadın en üstünü, zalim sultana karşı ‘Sen zalimsin.’
demektir.” “…”(x)
“Camisi olan, ezan okunan, cuması olan bir yere ‘fetih’ adı altında harekât
düzenleyemezsiniz.” diyor Peygamber Efendimiz (SAV). “Bir kişi kardeşine kâfir
derse ve o kâfir değilse bu söyleyen kişinin kendisi kâfir olur.” diyor Peygamber
Efendimiz. Dolayısıyla çok tehlikeli bir durum, ümmetin ve Müslümanların
kaçınmaları gereken bir durumdur. Muhalifleri kâfir sayan, onlara yaptığı
uygulamayı cihat sanan ve mallarını ganimet olarak kabul eden ilk örgüt
Haricilerdir. Haricilerin bin üç yüz elli yıl öneki bu zihniyeti bugün IŞİD,
ÖSO ve benzeri örgütler tarafından sürdürülmektedir. Kitlesel muhaliflerine
lanet okutanlar ilk Emevi sultanları olmuştur. Emevili bir imama ve hatibe cuma
günü hutbede Hazreti Ali’ye lanet okuma talimatını veren bu Emevi
sultanlarıdır. 
Şayet Kürt solu,
Türk solu, Aleviler, devrimciler, sosyalistler bir ölçüde İslam’a
küstürülmüşlerse bunun nedeni onları yöneten rejimlerin Emevivari din ve
ümmetçilik anlayışıdır. Yoksa hangi aklı başında bir devrimci “Bütün insanlar
tarağın dişi gibi eşittir.” diyen bir Peygambere soğuk bakar? Hangi devrimci
“Çok dilliliğiniz ve çok renkliliğiniz benim ayetlerimdendir.” diyen bir
Allah’a başka bir gözle bakar? Hangi devrimci ve hangi ilerici “Sizin dininiz
size, benim dinim bana; isteyen mümin olsun isteyen kâfir kalsın.” diyen bir
İslam’ı başka bir inanca, başka bir mezhebe ve dine hoşgörüyle bakmama yönünde
eleştirir. Ama Orta Doğu’nun despot rejimleri ne yaptılar ve ne yapıyorlar ona
bakalım: İslam ve ümmetçilik adına kendi dillerinden başka hiçbir dile hayat
hakkı tanımadılar ve tanımıyorlar. Kendi hâkim ırklarından başka yönettikleri
farklı kimliklerden herhangi birine statü hakkı tanımadılar ve tanımıyorlar. Bu
rejimlerden bazıları şeyhülislamlarına “Alevilerin kanı helaldir, katli
helaldir, kadınları esir alınabilir, cariye edilebilir.” fetvaları
verdirttiler. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Yıldırım.
KADRİ YILDIRIM
(Devamla) – Dolayısıyla, durum böyle olunca, Kürt solunu da Türk solunu da
Alevileri de devrimcileri de bir ölçüde bu Emevivari -çünkü gerçek demeyeceğim-
İslam’dan soğuttular.
Bu bağlamda,
ünlü bir pop şarkıcısı iken kendi memleketinde Müslüman olan Cat Stevens, büyük
bir merakla Orta Doğu âlemine yaptığı ilk seyahatte, “Acaba Müslüman olduğum bu
İslam dinini benimseyen bu ülkeler, rejimler nasıldır?” diye merak ederek
yaptığı ilk ziyarette, bu Orta Doğu’nun despot rejimlerini görünce şöyle diyor:
“İyi ki ben İslam’ı kendi memleketimde seçtim, yoksa bu rejimleri gördükten
sonra asla Müslüman olmayı kabul etmezdim.” 
Dolayısıyla ben
de diyorum ki…
(Mikrofon
otomatik cihaz tarafından kapatıldı) 
KADRİ YILDIRIM
(Devamla) – …Allah’a şükür ki gerçek İslam’ı daha önce tanıyarak, araştırarak
kabul etmişim, yoksa bu despot rejimlere bakılacak olsaydı, herhâlde biraz zor
durumda kalırdım diye düşünüyorum.
Saygılar
sunuyorum. (HDP sıralarından alkışlar)
BAŞKAN –
Teşekkür ediyorum.
Gündem dışı
üçüncü söz, güncel ekonomik sorunlar hakkında söz isteyen Balıkesir
Milletvekili Mehmet Tüm’e aittir.
Buyurun Sayın
Tüm. (CHP sıralarından alkışlar)
3.- Balıkesir Milletvekili Mehmet Tüm’ün, güncel ekonomik
sorunlara ilişkin gündem dışı konuşması
MEHMET TÜM
(Balıkesir) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, ülkemizde kutuplaşma her geçen gün artmaktadır. Siyasetteki şiddet
dili ne yazık ki toplumu da ayrıştırıyor ve kutuplaştırıyor. İnsanlar hemen her
konuda birbirleriyle ayrışmış durumdalar.
Değerli
arkadaşlar, tüm bu ayrışmanın, kutuplaşmanın içerisinde hepimizi çok yakından
ilgilendiren, siyaset dışı bir konuyu sizinle paylaşmak istiyorum. Bireysel
silahlanma, masum insanların canını her gün almaya devam ediyor. Her gün 5
insan, 5 can, silahlanma nedeniyle hayatını kaybediyor. Ayda ortalama 35-40
kadın sokak ortasında vahşice öldürülüyor. İktidarın atması gereken adımlar
belli ancak ne yazık ki şu ana kadar hiçbir önlem alınmış değil.
Değerli
arkadaşlar, size sadece son on günde yaşanan bazı cinayetlerden örnek vermek
istiyorum. Önceki hafta pazar günü Erzurum’da “Haluk” adında 17 yaşındaki bir
genç pompalı tüfekle poz verirken karşısında duran “Zafer” adındaki okul
arkadaşını öldürdü. Haluk polis ifadesinde aynen şunları söylüyor: “Zafer bana
önceden fotoğraf çektirdiği tüfeği getirmemi istedi. Ben de internet üzerinden
400 liraya aldığım tüfeği yerinden indirdim. İlk önce silah benim elimdeydi,
silahla fotoğraf çektirecektik. Zafer silahı elimden aldı, silahı ben tuttum ve
‘İçi boş mu, bir bakayım.’ dedim. Zafer de çekiştirip ‘Bir şey olmaz, ver.’
deyip silaha asıldı. Daha sonra ben de silahı salınca silah patladı.” Değerli
arkadaşlar, bu ifadeyi veren bir lise öğrencisi. Sizlere soruyorum: 17 yaşında
bir gencin internetten 400 liraya silah alması sizce gerçekten normal midir,
hiç düşündünüz mü değerli arkadaşlar? Sizce burada gerçekten bir sorun yok
mudur? Devlete düşen görev, iktidara düşen görev yok mudur arkadaşlar? 
Değerli
milletvekilleri, gazetelerin 3’üncü sayfalarında her gün onlarca cinayet
haberleri okuyoruz. Geçtiğimiz pazar günü Adana’da 19 yaşında bir gencin, yine
ruhsatsız bir silahla yanlışlıkla öldürüldüğü ortaya çıktı. Kayseri’de, yine,
35 yaşında baba ve 12 yaşındaki oğlu otomobilde bir av tüfeğiyle öldürüldü.
Kocaeli’nin Gebze ilçesinde 22 yaşındaki bir genç, yine ruhsatsız bir silahla
sırtından vurularak öldürüldü. Dün İstanbul’da eşi tarafından pompalı tüfekle
tehdit edilen bir kadın eşini başından vurarak öldürdü. Dün Kırklareli’nde bir
baba, bilinmeyen bir nedenle tartıştığı oğlunu yine ruhsatsız bir silahla
öldürdü. Yine, Tokat’ın Almus ilçesinde muhtar olarak görev yapan Abdullah
Barış, kendisinden ayrılmak isteyen sevgilisini 11 kurşunla öldürdü, üstüne bir
de iyi hâl indirimi aldı. 
Değerli
arkadaşlar, yine, Bursa’da cezaevinden firar eden bir katil kayınpederini uzun
namlulu silahla vurarak öldürdü. 
Değerli
arkadaşlar, Balıkesir Havran’da bir katil, evlenmek istediği kızın ailesinden
olumsuz yanıt alınca ruhsatsız tüfekle o aileden 3 kişiyi öldürdü. 
Değerli
milletvekilleri, ölüm haberleri bitmiyor, bitmeyecek. Cinayetlerin çoğunda
ruhsatsız silah kullanılıyor. İnternetten taksitle silah alınıyor, silah
satılıyor. Şu ana kadar hiçbir denetim yok, hiçbir önlem yok. Sizlere
soruyorum: İnternetten silah satışını neden engellemiyorsunuz? Bireysel
silahlanmadaki artış sizleri de gerçekten korkutmuyor mu? Artan bireysel
silahlanma için neden bir araştırma komisyonu kurdurmuyorsunuz? Sizler,
insanların göz göre göre yok olmasına seyirci kalıyorsunuz ve göz yumuyorsunuz.

Değerli
arkadaşlar, gelin, hep birlikte silahlanmaya karşı bir yasa çıkaralım. Silahlar
kontrol altına alınmalı ve denetim artırılmalıdır. Son olarak, silahlar
sevdiklerinizi hedef almadan sizleri acilen bu konuda adım atmaya çağırıyorum.
Silahlara değil, geleceğe sahip çıkalım; insanlar ölmesin, öldürülmesin;
silahlanma, şiddet ve ölümler son bulsun. 
(Hatip
tarafından ve CHP sıralarından “Silahlanmaya 1 milyon kere hayır!” yazılı
pankart açılması) 
MEHMET TÜM
(Devamla) – “Silahlanmaya 1 milyon kere hayır!” diyorum. 
“Silahlanmaya 1
milyon kere hayır!” diyoruz arkadaşlar. 
(Mikrofon
otomatik cihaz tarafından kapatıldı) 
MEHMET TÜM
(Devamla) – Sayın Başkanım, bu iş çok önemli, hepimizi ilgilendiriyor, sizin de
çocuklarınız var. 
BAŞKAN – Tamam,
buyurun, tamamlayın. 
MEHMET TÜM
(Devamla) – Silahlanmaya 1 milyon kere hayır! Silahlanmaya 1 milyon kere hayır!
Silahlanmaya 1 milyon kere hayır! Silahlanmaya 1 milyon kere hayır!
Silahlanmaya 1 milyon kere hayır! Silahlanmaya 1 milyon kere hayır! 
Teşekkür
ediyorum, sağ olun. (CHP sıralarından alkışlar) 
BAŞKAN – Ben de
herhâlde 1 milyon kere “Hayır” diyeceksiniz diye düşündüm, bir dakika yetmez
düşüncesiyle… 
Teşekkür
ediyorum Sayın Tüm.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
hayatını kaybeden şair Cemal Safi’ye Allah’tan rahmet, ailesine, yakınlarına ve
edebiyat camiasına başsağlığı dilediğine ilişkin konuşması
BAŞKAN – Sayın
milletvekilleri, kelimelerin üstadı, hece şiirinin tek temsilcisi, dilimizi en
etkin ve güzel şekilde kullanan şair Cemal Safi Hakk’ın rahmetine kavuşmuştur. 
“Solsun
çiçekleri, gülleri sensiz,
Sussun
bülbülleri, istemem ihsan.
Kapımı çalıyor
elleri sensiz,
Ne yüzle çıkacak
karşıma nisan.” diyerek âdeta bir nisan ayında Hakk’a kavuşacağını hissetmiş ve
ahirete irtihal etmiştir. Merhuma Allah’tan rahmet, kederli ailesine,
yakınlarına ve edebiyat camiasına başsağlığı diliyorum.
Şimdi, sisteme
giren 15 sayın milletvekiline İç Tüzük 60 gereği bir dakika süreyle söz
vereceğim.
İlk söz Sayın
Tümer’e aittir.
Buyurun Sayın
Tümer.
VI.- AÇIKLAMALAR
1.- Adana Milletvekili Zülfikar İnönü Tümer’in, Adana’nın
Yumurtalık ve Ceyhan ilçelerindeki iş dünyası temsilcilerinin deniz ticaret
odası kurulması için Hükûmetten talepleri olduğuna ilişkin açıklaması
ZÜLFİKAR İNÖNÜ
TÜMER (Adana) – Sayın Başkan, Adana’nın sahil ilçesi Yumurtalık ve hemen yanı
başındaki Ceyhan ilçemiz enerji ve tarım sektörüyle birlikte lojistik
hizmetleriyle öne çıkmaktadır. İki ilçemiz birbiriyle bütünlük arz etmektedir
ancak deniz ticaretinden elde edilen gelirler iki ilçe halkına ve ekonomisine
yansımamaktadır. Orta Akdeniz ve Doğu Akdeniz Gümrük Müdürlükleri çatısı
altında Mersin ve İskenderun Gümrük Müdürlüklerinin bölgeye hâkim olması, Adana
Gümrük Müdürlüğünün Mersin ve İskenderun gibi aktif olmaması nedeniyle iki
ilçenin iş insanları büyük sıkıntı çekmektedir. Ceyhan ve Yumurtalık
ilçelerimizin kendi sınırlarında gelişen ekonomik sirkülasyona hâkim olması
için, dökme yük, kuru yük, tahıl, kömür, sıvı, atık alım, konteyner ve depolama
işlemleri gibi birçok liman hizmetinin sunulduğu bölgeye deniz ticaret odası
kurulması şarttır. Bölgemizdeki iş dünyası temsilcileri Hükûmetin bu haklı
talebi değerlendirmesini beklemektedir. 
Teşekkür ederim.
BAŞKAN – Sayın
Hürriyet..
2.- Kocaeli Milletvekili Fatma Kaplan Hürriyet’in, kansere
karşı daha fazla olumlu adımlara ihtiyaç olduğuna ve Sağlık Bakanlığı
tarafından yaptırılan kanserle ilgili araştırma sonuçlarının kamuoyuna
açıklanması gerektiğine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Bugün Meclis
gündemimize baktığımızda, kanser hastalığıyla ilgili Meclis araştırması
önergelerinin olduğunu görüyoruz. Çağımızın en büyük dertlerinden biri olan ve
kendi ellerimizle besleyip büyüttüğümüz kanser belasına karşı daha fazla olumlu
adımlara ihtiyacımız var. Ancak ne var ki Sağlık Bakanlığı, 2011-2016 yılları
arasında kanserden ölümlerin dünya ortalamasının üstünde olduğu Antalya, Ergene
ve Dilovası’nda geniş çaplı bir araştırma yaptı ama kanser vakalarında çevre
kirliliğinin rolüne ışık tutan çalışmanın sonuçları tamamıyla kamuoyuna
açıklanmadı. Bakanlığın halktan gizlediği çalışmada insan sağlığını tehdit eden
pestisitin taze fasulye, biber, çilek, erik ve elmada maksimum kalıntı
limitlerini çok aştığı ortaya çıktı. Sularda ise yine kanserojen etkisi bilinen
hidrokarbon kalıntıları tespit edildi. Yani göz göre göre kansere teslim
ediliyoruz. Söz konusu raporun tamamının kamuoyuna mutlaka açıklanması
gerekiyor ve gereken tedbirlerin bir an önce, ivedilikle alınması gerekiyor.
Teşekkür
ediyorum.
BAŞKAN
– Sayın Yalım…
3.- Uşak Milletvekili Özkan Yalım’ın, Çalışma ve Sosyal
Güvenlik Bakanından, ayda bin TL veya asgari ücretten aşağı maaş alan
emeklilerin maaşlarının tekrar ayarlanmasını talep ettiklerine ilişkin
açıklaması
ÖZKAN
YALIM (Uşak) – Teşekkür ederim Sayın Başkan.
Çalışma
ve Sosyal Güvenlik Bakanına sesleniyorum: Türkiye’de şu anda 12 milyon
emeklimiz var, bunların yarısı yani yaklaşık 6 milyonu maalesef ayda bin TL’nin
altında emekli maaşı almaktadır. Ayda bin TL emekli maaşıyla bir ailenin nasıl
geçineceğini, ben buradan Sayın Çalışma ve Sosyal Güvenlik Bakanına tekrar
soruyorum. Bir an önce ayda bin TL veya asgari ücretten aşağı maaş alan tüm
emeklilerimizin en az asgari ücret kadar emekli maaşının tekrar ayarlanmasını
talep ediyoruz.
Teşekkür
ederim.
BAŞKAN
– Sayın Kayışoğlu…
4.- Bursa Milletvekili Nurhayat Altaca Kayışoğlu’nun,
Bursa’nın Karacabey ilçesine bağlı İsmetpaşa köyündeki Karadere’de kirlilik
nedeniyle hiçbir canlının yaşamadığına ve Bursa’nın tarım alanları ile
insanların sağlığının korunması gerektiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ederim.
Geçen
hafta sonu Bursa’mızın Karacabey ilçesinin köylerindeydim. İsmetpaşalılar
köylerindeki Karadere’nin kirliliğinden dert yandılar. Birkaç yıl önce
Karadere’de balık tuttuklarını ama şimdi hiçbir canlının yaşamadığını, dereden
yayılan pis kokulardan nefes alamadıklarını söylüyorlar. En önemlisi de bu
sularla tarlaların sulandığını ve ne olduğunu bilmedikleri kimyasallarla
zehirlendiklerini haykırdılar. Bir kez daha söylüyoruz, ya Bursa’nın tarım
alanlarını koruyun, insanların sağlığını koruyun ya da bunu beceremiyorsanız
istifa edin.
BAŞKAN
– Sayın Özdemir…
5.- İstanbul Milletvekili Sibel Özdemir’in, Avrupa
Birliğinin 20’nci Türkiye Ülke Raporu’na ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Ana
muhalefet partisi olarak bizim Genel Kurulda, komisyonlarda ve kamuoyunda
gündeme getirdiğimiz eleştirilerimizin benzeri eleştiriler dün açıklanan Avrupa
Birliğinin 20’nci Türkiye Ülke Raporu’nda da yer aldı. Ülkemizin özellikle
hukukun üstünlüğü ve temel haklar konusunda Avrupa Birliğinden dev adımlarla
uzaklaştığı belirtilen raporda, FETÖ ve terörle mücadele için çıkarılan OHAL’in
amacı dışına çıkarak, amacını aşarak muhalefeti baskı altına almaya dönük kullanıldığı,
KHK’lerle Parlamentonun yasama ve denetim fonksiyonunun ortadan kaldırıldığı ve
güçler ayrılığının yok sayıldığı eleştirileri yapılıyor. Avrupa Komisyonunun
OHAL’in acilen kaldırılması yönündeki uyarılarına rağmen, OHAL’in uzatılmasına
yönelik Başbakanlık tezkeresinin bugün Genel Kurula getirilecek olması da
Hükûmetin Avrupa Birliği sürecindeki samimiyetini ve duruşunu ve Avrupa
Birliğine tam üyelik sürecini artık yönetemeyeceğini ortaya koymaktadır. 
BAŞKAN – Sayın
Dedeoğlu...
6.- Kayseri Milletvekili Sami Dedeoğlu’nun, ülkemizde
turizmin yükseliş döneminde olduğuna ve tüm turizm çalışanları ile hizmet
sektöründe emeği geçenlere başarılar dilediğine ilişkin açıklaması
SAMİ DEDEOĞLU
(Kayseri) – Teşekkür ediyorum Sayın Başkan.
Değerli
milletvekilleri, insanların görme, tanıma, dinleme veya benzeri amaçlarla bir
başka yere seyahat hakkı vardır. Turizmin, insanlık tarihi kadar eski bir
geçmişi vardır. Turizmin günümüzde önemli bir yeri vardır. Ayrıca, hizmet
sektörünün de öncülüğünü yapmaktadır. Değişen dünyayla birlikte insanlar sadece
eğlenmek, hoş vakit geçirmek için yurt içine veya yurt dışına gitmiyorlar,
bugün tabiat, termal, sağlık, eğitim, yemek, kültür turizmi gibi birçok
etkinlik mevcuttur. Ekonomiye ve istihdama katkısıyla ülkemiz için vazgeçilmez
bir sektör olan turizm yükseliş dönemindedir. Turizm sektörünü devletimizin
verdiği teşviklerle sonuna kadar destekliyoruz. Bu alanda ortaya koyabilecek
gücümüz vardır.
Ülkemiz
dünyadaki nadide güzelliklerin toplandığı bir yerdir. Tüm turizm çalışanlarına
ve hizmet sektöründe emeği geçen herkese başarılar diliyorum, şükranlarımı
sunuyorum.
Genel Kurulu
saygıyla selamlıyorum. 
BAŞKAN – Sayın
Ünal yerine Sayın Kılıç...
7.- Kahramanmaraş Milletvekili İmran Kılıç’ın, Dünya Turizm
Haftası’nda herkesi Kahramanmaraş’ı görmeye davet ettiğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım. 
Değerli
milletvekilleri, Dünya Turizm Haftası günlerindeyiz. Kahramanmaraş’ımız da
doğal ve tarihî zenginlikleri açısından bu alanda önemli bir potansiyele
sahiptir. Tarihî kapalı çarşı ve konaklar, Mutfak Müzesi, Zeytin ve
Döngele kaplıcaları, Ekinözü İçmeleri, Germenicia
Antik Kenti, tarihî Maraş Kalesi, tarihî Maraş Aslanı, beş bin yıllık mamut
iskeleti, Merkez ve Andırın ilçemizde Bizans’tan kalma 30’dan fazla kale,
Göksun Temurağa tarihî hamam mozaikleri, Kız-Oğlan Şapeli, Afşin Ashab-ı Kehf ve
tarihî Selçuklu Minaresi, Gümüşkaya Mağarası, Elbistan Dulkadiroğlu Beyliği
Sarayı kalıntıları, Merkez ve Elbistan’da Dulkadiroğlu Beyliği’nden ve Osmanlı’dan
kalma ulu camiler, diğer tarihî camiler, köprüler, çeşmeler, Pazarcık’ta
Roma’dan kalma Kırk Mağaralar, ildeki endemik bitkiler, tarihî ağaçlar, tabiat
parkları, Botanik Parkı, sayısız yaylalar, göller, su kaynakları, Galgamaç ve
Döngel Şelaleleri, değişik devirlere ait sayısız tarihî eserin sergilendiği
Kahramanmaraş Müzesi ve daha sayamayacağımız kadar değerler. İşte, herkesi bu
yöreyi ve bu değerleri görmeye davet ediyorum. 
BAŞKAN – Sayın
Bakan…
8.- İzmir Milletvekili Murat Bakan’ın, Çevre ve Şehircilik
Bakanından, Bergama’yı altın madeni tahribatından kurtarmasını istediğine
ilişkin açıklaması
MURAT BAKAN
(İzmir) – Sayın Başkan, İzmir Bakırçay havzasındaki Ovacık Altın Madeni
faaliyete başlarken “Sekiz yıl çalışıp bölgeyi rehabilite ettikten sonra
gideceğiz.” demesine rağmen on sekiz yıldır üretime devam etmektedir.
Ovacık’taki cevher tükenmiş, şu an Kozak Yaylası ve Havran’dan gelen cevher
Ovacık’ta siyanür liçi yöntemiyle işlenmektedir. Maden âdeta bir siyanürleme
merkezi hâline gelmiştir. Üçüncü atık havuzu yapılması için verilen ÇED olumlu
kararına karşı açılan davalarda ise mahkeme keşif kararı vermiştir.
Çevre ve
Şehircilik Bakanına soruyorum: Daha önce DSİ’nin, kimyasal atık sızmalarının
yer altı sularını kirletebileceği hususunda olumsuz görüşü olmasına rağmen
şimdi ne değişmiştir de aynı alana atık depolama tesisi yapılmaktadır?
Dağlarından yağ, ovalarından bal akan Bergama’yı altın madeni tahribatından
kurtaracak mısınız?
BAŞKAN – Sayın
Çamak…
9.- Mersin Milletvekili Hüseyin Çamak’ın, aşı karşıtlığının
yaygınlaşmasının ülkemizde neredeyse görülmeyen hastalıkları hortlatacağına ve
Sağlık Bakanlığını etkili bir şekilde halkı bilinçlendirmeye çağırdığına
ilişkin açıklaması
HÜSEYİN ÇAMAK
(Mersin) – Sayın Başkan, son zamanlarda ülkemizde bilinçli ya da bilinçsizce
bir aşı karşıtlığının ortaya çıktığı görülmektedir. Özellikle bulaşıcı ve
salgın hastalıklara karşı, aşıların toplum sağlığı açısından ne denli hayati
olduğu bilimsel bir gerçektir. Türk Tabipleri Birliği ile Türk Klinik Mikrobiyoloji
ve İnfeksiyon Hastalıkları Derneği gibi uzman kuruluşların açıklama ve
yönlendirmeleri artmasına rağmen Bakanlık düzeyinde bu sorun yeterince gündem
bulamamaktadır. Özellikle ülkemizin, dünyanın en önemli problemlerinden biri
olan ciddi bir göç sorunuyla karşı karşıya olduğu böylesi bir süreçte bu aşı
karşıtlığının yaygınlaşması, ülkemizde neredeyse artık hiç görülmeyen
hastalıkları tekrar hortlatabilir. 
Bu konuda
Bakanlığı etkili bir şekilde halkı bilinçlendirmeye çağırıyorum. 
Teşekkür ederim.
BAŞKAN – Sayın
Balbay…
10.- İzmir Milletvekili Mustafa Ali Balbay’ın, iftihar
etmemiz gereken mesleklerde artık intihar haberleriyle karşılaştığımıza ve
bundan çıkışın sağlıklı koşullarda yapılacak bir seçimde olduğuna ilişkin
açıklaması
MUSTAFA ALİ
BALBAY (İzmir) – Teşekkür ediyorum Sayın Başkan.
Sayın Başkan,
sayın milletvekilleri; dün gece Ödemiş’te geç saatlerde, iki buçuk ay önce
açığa alınan bir yüzbaşı görev yaptığı askerlik şubesinin önüne geldi ve
intihar etti. Önceki gün de Aydın’da öğretmen Merve Çavdar atanamadığı için
intihar etti. 2017 yılında açığa alınan 50 kamu görevlisi ve atanamayan 52
öğretmen intihar etti. 
Bir toplum
intihar ediyor. Gerçekten iftihar etmemiz gereken mesleklerde artık intihar
haberleriyle karşılaşıyoruz. Biz bu cumhuriyeti Ulusal Kurtuluş Savaşı’yla
kurduk. Bugünkü iktidar âdeta bir “ulustan kurtuluş savaşı” vermektedir. 
Avrupa
Birliğinin son raporu Türkiye'nin uygarlıktan hızla uzaklaştığını gösteriyor.
Etrafımızdaki komşulardan da uzaklaşıyoruz. İktidar, Hükûmet, Türkiye’yi bir
karanlığa sürüklemekte…
(Mikrofon
otomatik cihaz tarafından kapatıldı) 
MUSTAFA ALİ
BALBAY (İzmir) – Çıkış, sağlıklı koşullarda yapılacak bir seçimdir. 
BAŞKAN – Sayın
Doğan…
11.- İstanbul Milletvekili Selina Doğan’ın, 16 Nisan
referandumunun yıl dönümünde 81 ilde oturma eylemleri gerçekleştirdiklerine ve
bazı kentlerdeki tabip odaları seçimlerinin çoğunda demokrat hekimlerin
listelerinin kazandığına ilişkin açıklaması
SELİNA DOĞAN
(İstanbul) – Sayın Başkan, tarihimize mühürsüz seçimler olarak geçen 16 Nisan
referandumunun yıl dönümünde 81 ilde “OHAL değil, demokrasi istiyoruz”
sloganıyla oturma eylemleri gerçekleştirdik. Biliyoruz ki iktidar bu tür
barışçıl sivil eylemlerden büyük rahatsızlık duyuyor. Çünkü cesaretin bulaşıcı
olduğunu bizim kadar kendileri de biliyor. Binlerce kişinin katıldığı demokrasi
eylemlerimiz ülkemiz için umutlanmamıza vesile oldu. 
Başka güzel bir
gelişme de bazı kentlerdeki tabip odaları seçimlerinde gerçekleşti. İktidarın
doğrudan hedef aldığı hekimler, korkuya teslim olmadılar, birçok yerde demokrat
hekimlerin listeleri kazandı, bu listelere de kadın adaylar damgalarını vurdu.
Bu vesileyle, İstanbul Tabip Odası Başkanlığına seçilen Pınar Saip’i, İzmir
Tabip Odası Başkanlığına seçilen Funda Barlık Obuz’u, Trabzon Tabip Odası Başkanlığına
seçilen Ebru Sivri’yi ve Bursa Tabip Odası Başkanlığına seçilen Güzide Elitez’i
tebrik ediyorum. 
(Mikrofon
otomatik cihaz tarafından kapatıldı) 
SELİNA DOĞAN
(İstanbul) – Sayın Genel Başkanımızın da dediği gibi, demokrasiyi bu ülkeye
kadınlar getirecek. 
BAŞKAN – Sayın
Kayan…
12.- Kırklareli Milletvekili Türabi Kayan’ın, Kırklareli’nde
bir babanın öz oğlunu silahıyla öldürmesinin ülkemizde silahlanmanın geldiği
boyutu gösterdiğine ve çiftçilerde kredi ile sulama borçlarının ödenmemesi
durumunda tarlasının elinden alınması uygulamasına son verilmesi gerektiğine
ilişkin açıklaması
TÜRABİ KAYAN
(Kırklareli) – Teşekkür ediyorum Sayın Başkan. 
Ülkemizde
silahlanmanın getirdiği boyut -bugüne kadar hiç görülmemiş olan- Kırklareli’nde
bir baba öz oğlunu silahıyla öldürmüştür.
Ayrıca, ticari
faaliyette teşvik borcu, kredi borcu, vergi borcu ödemediği zaman af veya görev
zararı kabul ediliyor, çiftçilerde kredi borcunu, sulama suyu borcunu
ödemeyince tarlası elinden alınıyor. Bu, ülkemizin üreticileri arası ayrımcılık
yaratmaktadır. Bu çifte standarda mutlaka son verilmelidir diyorum. 
BAŞKAN – Sayın
Taşkın…
13.- Mersin Milletvekili Ali Cumhur Taşkın’ın, Türkiye'nin
dünyadaki haksızlıkların karşısında dimdik bir şekilde durduğuna ilişkin
açıklaması
ALİ CUMHUR
TAŞKIN (Mersin) – Teşekkür ederim Sayın Başkan. 
Avrupa Birliği
Parlamentosundan geçtiğimiz gün ipe sapa gelmez bir açıklama geldi. Açıklamada
“Türkiye Avrupa Birliğinden büyük adımlarla uzaklaştı.” ifadesi kullanıldı.
Dünya yangın yerine dönmüşken, işgalciliğe soyunmuş ülkeler mazlumlara ateş
yağdırırken, bazı ülkeler taşeron terör örgütleri vasıtasıyla meşru ülke
hükûmetlerine darbe yapmaya kalkışırken, masum insanlar kendi ülkelerinden
uzakta sürgün hayatı yaşarken Türkiye tüm bu haksızlıkların karşısında dimdik
bir şekilde durmuştur. Allah bizi, zulüm karşısında sessiz kalanın uzağından,
mazlumların ise yanı başından ayırmasın diyor, Genel Kurulu saygıyla
selamlıyorum. 
BAŞKAN – Sayın
Tanal…
14.- İstanbul Milletvekili Mahmut Tanal’ın, Şanlıurfalıların
tarihî, turistik ve kültürel mekânlarına bakanlardan ilgi beklediğine ilişkin
açıklaması
MAHMUT TANAL
(İstanbul) – Teşekkür ederim Değerli Başkan.
Değerli
milletvekilleri, değerli bakanlar; hepinizi saygıyla selamlıyorum.
Buradan sayın
bakanlara sesleniyorum ben: Şanlıurfa ilimiz uygarlığın, medeniyetin beşiği
olan bir ilimizdir. Şanlıurfa ilimizde dünyanın ilk üniversitesi, Harran
Üniversitesi kurulmuştur. Şanlıurfa ilimiz tarihiyle, turizmiyle, kültürüyle
albenisi olan bir ilimizdir. Ancak Sayın Bakanım, Şanlıurfa’da kültür merkezi
yok; çok amaçlı tiyatro salonu, halk müziği salonu, efendim, Türk sanat müziği
konserlerini verebilecekleri çok amaçlı kültür merkezleri yok. Şanlıurfa
merkezinde ve aynı zamanda, turistik yerlerinde, tarihî kültür yerlerinde tuvalet
yok, insanların dinlenebilecekleri bir mekânları yok. Hatta, turistik yerlere
gidecek olanlara tabela da yok. Onun için, sizden istirham ediyorum; Urfalılar
size oy veriyor, size milletvekili veriyor, size belediye başkanlığı veriyor;
siz bu Urfalıları niye mağdur ediyorsunuz? İlginizi bekliyor Urfalılar. 
Teşekkür
ediyorum. 
BAŞKAN – Sayın
Yıldırım…
15.- Adıyaman Milletvekili Behçet Yıldırım’ın, ataması
yapılmayan öğretmen ve sağlıkçıların sorunlarına ilişkin açıklaması
BEHÇET YILDIRIM
(Adıyaman) – Teşekkürler Başkanım.
Ataması
yapılmayan öğretmenler artık büyük bir sorun, sağlıkçılar için de durum aynı.
Bugün neredeyse 1 milyona yakın öğretmen ve sağlıkçı atama beklemektedir.
Atamaları yapılmayan yüz binlerce genç arkadaşımızın hayalleri ve umutları tükendikçe
yaşama arzusu, isteği de tükeniyor. Kimi mesleğini yapamadığı için hayatını
sürdürmek amacıyla eğitimini almadığı, bilmediği işlerde çalışırken iş
cinayetlerinde yaşamını yitirdi, kimi Merve Çavdar gibi hayatına son verecek
kadar bunaldı gitti. Bu sorunun sorumlusu olan ve soruna çözüm üretmek
durumunda olanlar ise sorunu yok sayarak atama bekleyen öğretmenleri
Eminönü’nde yem bekleyen güvercin benzetmesiyle aşağıladığını zannederek ve
hatta, intihar eden öğretmenlerin dikkat çekmek için bunu yaptığını söyleyecek
kadar vicdanlarını kuruttular. Bu sorunu kendilerinin yarattığını ve çözmek
durumunda olduklarını hiçbir zaman kabul etmediler. Artık yeter diyoruz, atama
bekleyen arkadaşlar derhâl atanmalı diyoruz. 
BAŞKAN – Sayın
Uslu…
16.- Çorum Milletvekili Salim Uslu’nun, hayatını kaybeden
şair Cemal Safi’ye Allah’tan rahmet ve tüm Türkiye’ye başsağlığı dilediğine
ilişkin açıklaması
SALİM USLU
(Çorum) – Sayın Başkanım, değerli milletvekilleri; az önce siz de belirttiniz,
Cemal Safi’yi kaybettik, Allah’tan rahmet diliyorum kendisine. Çorum’a,
Samsun’a, Ahıska Türklerine ve tabii, tüm Türkiye’ye başsağlığı diliyorum.
Türk kültürüne
ve musikimize katkısı olan ya da buraları besleyen şairler, edebiyatçılar her
zaman olmuştur, Cemal Safi de bunlardan bir tanesidir. Cenazesi Bilkent
Doğramacızade Camisi’nde kılınacak cuma namazını müteakip Gümüşköy kabristanına
defnedilecektir. Ailesine, yakınlarına, sevenlerine başsağlığı diliyorum.
Sayın Başkanım,
şu sözler, dizeler Cemal Safi’ye aittir: “Sırat’ı geçecek imanım var da
aşkından geçmeye gözüm kesmiyor.” diye çok güzel bir dizesi var, onu da bu
vesileyle paylaşmış oluyorum. Kendisini rahmetle anıyorum.
BAŞKAN –
Teşekkürler.
Son olarak Sayın
Gürer…
17.- Niğde Milletvekili Ömer Fethi Gürer’in, cezaevlerinde
bulunanların sayısının 250 bine dayandığına ve yargının karar alma sürecinin
hızlandırılarak cezaevlerindeki bu yığılmanın önlenmesi gerektiğine ilişkin
açıklaması
ÖMER FETHİ GÜRER
(Niğde) – Teşekkürler Sayın Başkan.
Ülkemizde 2017
yılı sonu itibarıyla 291 kapalı ceza infaz kurumu bulunmaktadır. Tüm cezaevleri
toplam kapasitesi 207.339 kişidir. Cezaevlerinde yargının kesinleşmemiş
kararıyla yatan çok sayıda tutuklu bulunmaktadır ve bu cezaevlerinde
bulunanların sayısı 250 binlere dayanmış durumdadır. Cezaevlerinden gelen
bilgilerde, yatak kalmadığı için tutuklular vardiya usulü uyumak zorunda
kalmaktadır, bir kısım mahkûm uyurken diğerleri sandalyelerde, yerlerde,
tuvalet önlerinde dahi barınmak durumunda kalmaktadır. Çözüm, daha çok cezaevi
yapmak değildir. Yargının karar alma sürecinin hızlandırılarak tutuklularla
ilgili verilecek hükümlerin bir an önce gerçekleşmesi cezaevlerindeki bu
yığılmayı önleyecektir.
Teşekkür ederim.
BAŞKAN –
Teşekkür ediyoruz.
Şimdi, sisteme
giren sayın grup başkan vekillerine iki dakika süreyle söz veriyorum.
Sayın Usta,
buyurun.
18.- Samsun Milletvekili Erhan Usta’nın, hayatını kaybeden
şair Cemal Safi ile Kotonu Büyükelçisi Turgut Kural’a Allah’tan rahmet,
yakınlarına başsağlığı dilediğine, Süleyman Askeri Bey’in ölüm yıl dönümüne, Doktor
Bahattin Şakir Bey ile Cemal Azmi Bey’in Ermenilerce katledilmesinin yıl
dönümüne, 18 Nisan Karacaoğlan’ı Anma Günü’ne ve Suriye Türkmen Meclisinin
Başkanı Doktor Muhammed Vecih Cuma ile beraberindeki heyetin Türkiye Büyük
Millet Meclisini ziyaretine ilişkin açıklaması
ERHAN USTA
(Samsun) – Teşekkür ederim Sayın Başkan.
Türk Dil Kurumu
tarafından Türkçeyi en etkin ve güzel kullanan şair olarak ödüllendirilen Cemal
Safi, Hakk’ın rahmetine kavuşmuştur. Kendisine Allah’tan rahmet, ailesi ve
sevenlerine de başsağlığı diliyoruz.
Ayrıca, Kotonu
Büyükelçisi Turgut Kural dün gece vefat etmiştir. Merhuma da Allah’tan rahmet,
yakınlarına başsağlığı diliyorum.
Sayın Başkan,
Türk ordusu yetiştirdiği subaylarla ne kadar övünse azdır. Tarih, onların
cesaretini ve fedakârlığını yazmaya, kahramanlığını anlatmaya âdeta yer açmak
için destanlara dönüşmüştür. 13 Nisan 1915 tarihinde Basra yakınlarında
İngilizlere karşı verilen mücadelede şehit düşen Süleyman Askerî Bey, böyle
destansı bir hayat öyküsüdür. Süleyman Askerî Bey, vatanı için vatanından başka
her şeyini isteyerek ve gülerek feda etmiş bir Türk askeridir. Mücadeleden asla
vazgeçmeyen, yaralı hâlde sedye üzerinde dahi olsa savaş meydanından ayrılmadan
ordusuna komuta eden bu şanlı komutan, Osmanlının son devrindeki kahramanlık
vesikalarından bir tanesidir. Batı Trakya’ya sızan müfrezelerin içerisinde
çeteleri imha ettikten sonra, 28 Ağustos 1913 yılında kurulan Batı Trakya Türk
Cumhuriyeti Genelkurmay Başkanı olarak Süleyman Askerî Bey vazife almıştır.
Ege’de ve Didim açıklarında yerleşim yeri olmayan kayalıklara Yunan bayrağı
dikme cüretini gösterenler Süleyman Askerî Bey ve müfrezesinin ruhunu hâlâ
içimizde yaşattığını bilsinler. 
Sayın Başkan, 17
Nisan 1922 Doktor Bahattin Şakir Bey ve Cemal Azmi Bey’in Ermenilerce
katledildiği tarihtir. Ermenilerin binlerce Müslüman Türk’ün canına ve malına
kasteden katliamları karşısında bile Osmanlı Hükûmetinin sakin ve soğukkanlı
tavrını muhafaza ettiği tarihî belgelerle sabittir. Ancak terör olayları durmak
bilmeyince dönemin Hükûmeti imparatorluğun farklı bölgelerinde yaşayan
Ermenileri savaş bölgelerinden çıkararak uzak yerlere iskân etmeye karar
vermiştir. Ermenilerin yerlerini değiştirmek onları imha etmek değil, devletin
güvenliğini sağlamak ve korumak amacına dayalıdır ki sonuna kadar doğru, sonuna
kadar da helaldir. Kim ne söylerse söylesin, Türk milletini sırtından
vuranların tehciri Türk vatanının yüzyılını kurtaran muhteşem siyasi bir
karardır ve çok şükür, gereği yapılmıştır. Dönemin İttihatçı kadroları millî
bir şuurla vazifelerini yapmışlar, biz onlardan razıyız…
(Mikrofon
otomatik cihaz tarafından kapatıldı)
BAŞKAN -
Tamamlayalım lütfen. 
ERHAN USTA
(Samsun) - …inanıyorum ki Rabb’im de razıdır. 
Türk halk müziği;
Türk milletinin duygu ve düşüncelerini, gelenek ve göreneklerini, efsanelerini,
inançlarını, atasözlerini, halk deyimlerini, kahramanlıklarını binlerce yıl
nesilden nesile aktaran büyük millî kültürün adıdır. Türk halk edebiyatının
yetiştirdiği en önemli isimlerden bir tanesi de Karacaoğlan’dır. Türk kültür
coğrafyasında çok geniş bir alanı kapsamakta ve etkisini günümüze kadar devam
ettirmektedir Karacoğlan. Ülkemizde de 18 Nisan Karacaoğlan’ı Anma Günü olarak
kutlanmaktadır. Kendisine bir kez daha Allah’tan rahmet diliyoruz.
Sayın Başkan,
Suriye Türkmenlerinin siyasi temsilcisi olan Suriye Türkmen Meclisinin Başkanı
Doktor Muhammed Vecih Cuma ve beraberindeki 41 kişilik heyet, Meclis üyeleri
Türkiye Büyük Millet Meclisini, Milliyetçi Hareket Partisini de ziyarete
gelmişlerdir. Kendilerini Suriye’nin geleceği için hazırladıklarını, bu anlamda
askerî, siyasi, kültürel ve toplumsal olarak her anlamda hazırlıklarını
yaptıklarını ifade ettiler; Suriye’nin her yerinde bir Türk eseri olduğunu, bu
bölgenin Türkmen bölgesi, Türkmen yurdu olduğunu vurguladılar. 
(Mikrofon
otomatik cihaz tarafından kapatıldı) 
BAŞKAN –
Tamamlayalım lütfen.
ERHAN USTA
(Samsun) – Suriye’de Türkmensiz bir gelecek düşünülemez. Milliyetçi Hareket
Partisi olarak, Suriye’nin ikinci büyük nüfusuna sahip olan Türkmenlerin hukuki
statülerinin tanınarak bundan sonraki Suriye oluşumunda Türkmenlerin de hem
siyasi hem sosyokültürel haklarının korunması ve temin edilmesi hususunun
takipçisiyiz. Hem komşumuz hem akrabamız hem de beka mücadelemizin anlam ve
önemi Türkmen kardeşlerimize her türlü siyasi desteğin sağlanması
gerekmektedir. 
Genel Kurulu
saygıyla selamlarım.
BAŞKAN –
Teşekkür ediyorum.
Sayın
Kerestecioğlu, buyurun.
19.- İstanbul Milletvekili Filiz Kerestecioğlu Demir’in,
Ermenilerle ilgili sözleri nedeniyle Samsun Milletvekili Erhan Usta’yı
kınadığına, Ezidilerin Çarşema Sor bayramını kutladığına, Avrupa Birliğinin
Türkiye İlerleme Raporu’na, OHAL nedeniyle 1 Mayısın kutlanmasına izin
verilmediğine ve grup toplantılarının yapıldığı salı günlerinde herkese aynı
eşitlikte ve hakkaniyette davranılması gerektiğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Mecliste sağ
yanında bir Ermeni vekil otururken, gerçekten Talat Paşa’nın günlüklerine göre
de 1 milyondan fazla Ermeni’nin katledildiği aslında bir coğrafyada “İttihatçı
kadrolar gereğini yapmıştır.” diyerek...
ERHAN USTA
(Samsun) – O sizin yalanınız, o sizin yalanınız.
İSMAİL TAMER
(Kayseri) – Çok kınıyorum sizi, öyle “katletme” lafı olamaz. Ne katletmesinden
bahsediyorsunuz siz?
FİLİZ
KERESTECİOĞLU DEMİR (İstanbul) – Düşünceye tahammül edeceksiniz.
İSMAİL TAMER
(Kayseri) – Hiç düşünce falan değildir bu, kesinlikle düşünce değildir bu.
“Katletme” lafını kınıyorum. 
FİLİZ
KERESTECİOĞLU DEMİR (İstanbul) – Tahammül etmeyecekseniz o zaman bu Mecliste
değil, herhâlde başka meydanlarda olmanız gerekiyor. Ben ne düşünüyorsam onu
söyleyeceğim, siz de...
İSMAİL TAMER
(Kayseri) – Ne katletmesinden bahsediyorsunuz?
BAŞKAN – Lütfen
müdahale etmeyelim.
FİLİZ
KERESTECİOĞLU DEMİR (İstanbul) – Evet Sayın Başkan, benim sözümü söyleme
hürriyetimi herhâlde sağlayacaksınız.
İSMAİL TAMER
(Kayseri) – Hiçbir şekilde bu çatı altında böyle “katliam” diyemezsiniz. 
FİLİZ
KERESTECİOĞLU DEMİR (İstanbul) – Ermenilerin... Evet, en azından bunu
kınadığımı ifade ederek sözlerime başlamak istiyorum.
İSMAİL TAMER
(Kayseri) – Ben de sizi kınıyorum.
FİLİZ
KERESTECİOĞLU DEMİR (İstanbul) – Yeni yaşamın simgesi olan Ezidilerin bayramı
Çarşema Sor bayramının bütün insanlık için barışa, özgürlüğe, adalete,
kardeşliğe vesile olmasını diliyorum. 
Sayın Başkan,
biliyorsunuz, dün Avrupa Birliğinin yıllardır tekrarladığı ilerleme raporu
yayınlandı ve bu raporda aslında Türkiye’nin karnesi görünüyor ki aslında
tamamen de görünmüyor o karne. Çünkü biliyorsunuz göç, mülteci ve onlarla
ilgili yapılan politikalar, karşılıklı anlaşmalar… Biraz da belki burada
tamamen hani kötü olduğunu söylemeyeceğimiz bazı politikalar da bu raporun
aslında Türkiye gerçekliğini tamamen ortaya koymasını engelleyen bir şey. Ama
buradan bazı başlıklar ifade etmek istiyorum: Yürütmeden gelen açıklamalar
mahkeme kararlarını etkiledi, referandumda seçimlerin eşitsiz şartlarından söz
ediliyor... 
(Mikrofon
otomatik cihaz tarafından kapatıldı) 
BAŞKAN –
Toparlayın, buyurun. 
FİLİZ
KERESTECİOĞLU DEMİR (İstanbul) – …Venedik Komisyonu eleştirisinden.
Parlamentonun gücünün ve fonksiyonun, milletvekilliklerinin düşürülmesiyle
özellikle HDP’nin kısıtlandığından, Cumhurbaşkanının gücünün KHK’lerle
arttığından, askerî ve istihbarat servislerinin Parlamentoya hesap verme
zorunluluğunun yeterlikten uzak olduğundan, KHK’lerle insan hakları ve temel
hakların altının oyulduğundan bahsediliyor ve gerçekten, bu gerçekleri insan
haklarından sorumlu hiçbir kurum hasıraltı edemezdi. 
Şimdi, bu
gerçeklerde tabii OHAL’in de vakit geçmeden kaldırılması gerektiğinden söz
ediliyor ama iktidar bugün OHAL’le ilgili önergeyi gene uzatma için getiriyor.
OHAL neye yarıyor biliyor musunuz? Az önceki bir habere göre, Ankara Valiliği 1
Mayısın kutlanmasına izin vermemiş Ankara’da. Gerekçe ne? Gerçekten inanılır
gibi değil.
(Mikrofon
otomatik cihaz tarafından kapatıldı) 
BAŞKAN –
Tamamlayalım, buyurun. 
FİLİZ
KERESTECİOĞLU DEMİR (İstanbul) – Eğer izin verilirse sendika ve odaların,
kuruluş amaçları dışında faaliyette bulunacaklarını söylemiş Vali. Şimdi TMMOB,
Tabipler Odası, DİSK, KESK, TÜRK-İŞ her yıl 1 Mayısı kutluyorlar; emek bayramı,
emekçilerin bayramı. Böyle bir bayramı kutlamak için zaten izin almaya gerek
yok aslına bakarsanız ama Ankara Valiliği neden yararlanıyor bunu yaparken?
OHAL’den yararlanıyor. İşte OHAL bütün muhalefetin sesini kısmasına yarıyor
iktidarın ve gerçekten bugün uzatılmasının sebebi de budur. Emekçiler, işçiler
engellenemez. Bugün olmasa da mutlaka en kısa zamanda bu ülkenin gerçek
sahiplerinin onlar olduğu ortaya çıkacak.
Sayın Başkan
-insicamım bozulduğu için- bir konuyu daha belirtmek istiyorum özellikle, dün
belirtecektim bunu ama. Salı günleri biz bu Parlamentoda yer sahibi miyiz
gerçekten bütün partiler olarak yoksa salı günleri, grup toplantılarının olduğu
günler bu Parlamento...
(Mikrofon
otomatik cihaz tarafından kapatıldı) 
BAŞKAN – Lütfen
tamamlayalım, son cümlelerinizi alalım. 
FİLİZ
KERESTECİOĞLU DEMİR (İstanbul) - …bu Türkiye Büyük Millet Meclisi sadece
Cumhurbaşkanının, AK PARTİ Başkanının ve AK PARTİ’nin yeri mi? Biz Meclise gireceğimiz
andan itibaren her zaman arabalarımızı park ettiğimiz yerlere park edemiyoruz,
Meclisin içerisinde dolaşırken -binbir tane barikat kuruluyor- ve grup
toplantımızdan çıktığımızda bile daracık yerlerden geçmek zorunda kalıyoruz.
Eğer AK PARTİ Başkanı gerçekten çok istiyorsa toplantılarını kendine tahsis
ettiği sarayında yapsın. Burası Türkiye Büyük Millet Meclisi, burası AK
PARTİ’nin de değil, bütün partilerin, bütün halkın temsiliyetinin olduğu bir
yer. Biz bu şekilde Meclise, insanlardan ricacı olarak, nereye aracımızı park
edeceğimizi sormaya çalışarak girmek zorunda değiliz. Lütfen, herkese aynı
eşitlikte, aynı hakkaniyette davranılmasını bu Meclisin idare amirleri ve
Meclis Başkanları sağlasın diyoruz.
Teşekkür ederim.
BAŞKAN - Teşekkürler.
ERHAN USTA
(Samsun) – Sayın Başkan, kısa bir söz alabilir miyim? 
BAŞKAN –
Bitirelim isterseniz. 
ERHAN USTA
(Samsun) – Nasıl isterseniz.
BAŞKAN – Buyurun
Sayın Altay. 
ENGİN ALTAY
(İstanbul) – Olabilir, olabilir. 
BAŞKAN – Peki. 
Buyurun Sayın
Usta. 
Kısa bir söz
60’a göre. 
20.- Samsun Milletvekili Erhan Usta’nın, İstanbul
Milletvekili Filiz Kerestecioğlu Demir’in yaptığı açıklamasındaki bazı
ifadelerine ilişkin açıklaması
ERHAN USTA
(Samsun) – Teşekkür ederim.
Az önce benim
ifadelerimden sonra HDP Grup Başkan Vekilinin kınamasını ben anlayamadım. O
zaman şu soruyu sorarım ben: Doktor Bahattin Şakir Bey’in katlini tasvip mi
ediyorsunuz? Bizim sözümüz devlete karşı ayaklanan, Müslüman Türk milletine
karşı da katliamda bulunan Ermeni çetecileredir, yoksa bugün itibarıyla da
ülkesine, milletine bağlı olan Ermenilere karşı bir sözümüz ve tutumumuz
olamaz. 
Teşekkür ederim.
BAŞKAN -
Teşekkür ediyorum.
Sayın Altay…
21.- İstanbul Milletvekili Engin Altay’ın, Avrupa Birliği
İlerleme Raporu’na, güvenlik kaygıları nedeniyle demokrasisini askıya alan bir
parlamentonun dünya literatürüne ayıplı bir parlamento olarak geçeceğine ve
OHAL’in uzatılmasının kabulüyle birlikte Anayasa’da yazılı hak ve hürriyetlerin
üç ay daha askıya alınacağına ilişkin açıklaması
ENGİN ALTAY
(İstanbul) - Teşekkür ederim Sayın Başkan. 
Sayın Başkan,
sayın milletvekilleri; Türkiye, yetmiş yıldır demokrasi mücadelesi veriyor. Bu
yaklaşık yetmiş yıllık süreçte zaman zaman demokrasimize çeşitli darbeler,
müdahaleler gerçekleştirildi. 27 Mayıs, 12 Mart, 12 Eylül, 28 Şubat ve 15
Temmuz darbe ve muhtıraları Türkiye’ye ağır bedeller ödetti ve aziz
milletimizin hak ettiği özgürlükçü demokrasinin tesisi maalesef sağlanamadı.
Ancak 20 Temmuz darbesiyle birlikte de bugünkü hâl biraz önce saydığım yani 27
Mayıs, 12 Mart, 12 Eylül, 28 Şubat ve 15 Temmuz günlerinden daha ağır şartlar
barındırır hâle geldi. Âdeta 15 Temmuzda Türkiye'ye bir arsenik içirilmeye
çalışıldı ve içirildiyse 20 Temmuzda bir panzehir beklenirken bu millete ve
Türk demokrasisine siyanür tatbik edildi. Verdiği tahribat 15 Temmuzdan daha
ağırdır, bedeli de çok daha ağır olmuştur. Avrupa Birliği İlerleme Raporu ve
Birleşmiş Milletler İnsan Hakları Yüksek Komiserliği raporları da Türkiye adına
bizleri de rencide eden raporlardır. Türkiye’nin dünya milletler ailesi
içerisinde demokrasi yoksunu bir ülke olarak algılanmasını kabul etmemiz mümkün
değildir. 
(Mikrofon
otomatik cihaz tarafından kapatıldı)
BAŞKAN –
Tamamlayalım, buyurun.
ENGİN ALTAY
(İstanbul) – Bu vesileyle, bugün Türkiye Büyük Millet Meclisinde görüşülecek
olağanüstü hâl eğer AK PARTİ Genel Başkanı, Cumhurbaşkanının Türkiye Büyük
Millet Meclisine bin korumayla gelmesi içinse OHAL'e gerek yok, buyursun 2 bin
korumayla gelsin. Ancak Sayın Başkan, sayın milletvekilleri; hiçbir güvenlik
kaygısı temel hak ve özgürlüklerin gasbedilmesine dayanak olamaz. Elbette
bununla beraber, hiç şüphesiz, hiçbir hak talebi de terörizme meşruiyet,
teröriste masumiyet sağlamaz. Ama güvenlik kaygıları nedeniyle demokrasisini
askıya alan bir parlamento da dünya literatürüne ayıplı parlamento olarak
geçer. 
Sayın Başkan,
Türkiye'de Anayasa'da yazılı olmakla birlikte; yerleşme ve seyahat hürriyeti,
din ve vicdan hürriyeti, düşünce ve kanaat hürriyeti, düşünceyi açıklama ve
yazma hürriyeti, bilim ve sanat hürriyeti, basın hürriyeti, toplantı ve gösteri
hakları hürriyeti, mülkiyet hürriyeti, çalışma hürriyeti, toplu iş sözleşmesi
ve grev hürriyeti bu OHAL'le, biraz sonra bu Mecliste görüşülecek OHAL’le üç ay
daha askıya alınacaktır. Ben bu aziz milletin saygıdeğer vekillerinin bunu
içlerine sindirdiklerine inanmak istemiyorum. OHAL’in ülkede yarattığı ekonomik
tahribatla beraber Türkiye artık güvene, ahlaka, adalete, saygıya, huzura,
eşitliğe ve özgürlüğe susamış 80 milyonun ülkesi olmuştur. Gelin, bugün
Türkiye’yi bu ayıptan kurtaralım diyorum. 
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ediyorum. 
Sayın Muş,
buyurun. 
22.- İstanbul Milletvekili Mehmet Muş’un, Türkiye'nin sözde
katliamlarla ilgili açıklamalarının açık ve net olduğuna, Ermeni diasporasının
sözcülüğünü yapacak ifadeler kullanmanın kimseye fayda sağlamayacağına ve Gazi
Meclisin çatısı altında hiç kimsenin provokatörlük yapmaya hakkı olmadığına
ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; Genel Kurulu saygıyla
selamlıyorum. 
Az önce burada
kullanılan talihsiz ifadeleri en şiddetli şekilde kınadığımızı ifade etmek
isterim. 
ENGİN ALTAY
(İstanbul) – Kimi kastediyorsunuz? Bilelim yani.
MEHMET MUŞ
(İstanbul) – Kendi ülkesine, kendi milletine bu kadar düşmanlık yapacak bir
açıklamayı bu Parlamentoda ben şimdiye kadar görmedim. Bu konuda az önce
söylenen sözde katliamlarla suçlanan Türkiye ve milletimiz ve devletimizin bu
konudaki açıklamaları gayet açık ve nettir. “Arşivler ortadadır, bunlar incelensin,
gelinsin bakılsın, gerçekler ortaya çıksın.” ifadelerini Türkiye Cumhuriyeti
devleti kullanıyorken sanki bunlar yokmuş gibi, âdeta Türkiye’yi suçlayacak,
Ermeni diasporasının sözcülüğünü yapacak ifadeler kullanmak kimseye fayda
sağlamaz. Ermeni diasporasının sözcülüğünü bu milletin Parlamentosunda
yapacağınıza bu milletin ve bu ülkenin gerçeklerini bir araştırın, ondan sonra
bunları milletin Meclisinden konuşun.
Şunu ifade
edeyim: Size bu şekilde konuşma talimatını ve emrini kim verdiyse onlara söyleyin,
Türkiye bu iftiralara pabuç bırakmaz. Bu Gazi Meclisin çatısı altında hiç
kimsenin ama hiç kimsenin milletimizle ilgili provokatörlük yapmaya hakkı
yoktur. Bu milletin verdiği vergilerle maaş alacaksınız, bu milletin Gazi
Meclisinde oturacaksınız ve bu millete böyle ağır bir iftirayı atacaksınız;
kusura bakmayın, böyle bir hakkınız yok, haddiniz de yok.
Teşekkür ederim.
BAŞKAN –
Teşekkür ediyorum.
FİLİZ
KERESTECİOĞLU DEMİR (İstanbul) – Sayın Başkan…
İSMAİL TAMER
(Kayseri) – Sayın Başkan…
FİLİZ KERESTECİOĞLU
DEMİR (İstanbul) – Çok açık bir sataşmada bulunmuştur. Yani, “kendi ülkesine,
milletine düşman…”
İSMAİL TAMER
(Kayseri) – Doğru.
FİLİZ
KERESTECİOĞLU DEMİR (İstanbul) – “…Ermeni diyasporasının sözcüsü” “Bu maaşı
buradan alıp da burada nasıl bu sözleri…” Daha sayayım mı?
BAŞKAN –
Buyurun, buyurun.
FİLİZ
KERESTECİOĞLU DEMİR (İstanbul) – Arzu ediyorsanız daha sayabilirim.
BAŞKAN –
Buyurun, söz veriyorum size iki dakika ama hassas bir konu; bu konuda ne
konuşacağımızı, konuşacağımız konunun hassasiyetine binaen nereye varacağını da
lütfen değerlendirerek konuşalım.
Buyurun.
VII.- SATAŞMALARA İLİŞKİN KONUŞMALAR
1.- İstanbul Milletvekili Filiz Kerestecioğlu Demir’in,
İstanbul Milletvekili Mehmet Muş’un yaptığı açıklaması sırasında şahsına
sataşması nedeniyle konuşması
FİLİZ
KERESTECİOĞLU DEMİR (İstanbul) – Herkes kendi konuşmasının insicamını kendine
göre yapar Sayın Başkan, burada bununla ilgili herhangi bir ayara ihtiyaç
olduğunu düşünmüyorum, hele bunca yıldır hukukla uğraşan, insan haklarıyla
uğraşan biri olarak.
İSMAİL TAMER
(Kayseri) – Ayarı bir yerlerden alıyorsunuz siz, bizden değil. 
FİLİZ
KERESTECİOĞLU DEMİR (Devamla) – Bir kere, gerçekten, kim sizin milletiniz? 
İSMAİL TAMER
(Kayseri) – Türk milleti, Türk.
FİLİZ
KERESTECİOĞLU DEMİR (Devamla) – “Milletimiz, milletimiz” dediğiniz kim? Bu
millet…
İSMAİL TAMER
(Kayseri) – Türk milleti.
FİLİZ
KERESTECİOĞLU DEMİR (Devamla) – Hayır, sadece “Türk milleti” dediğiniz değil.
İSMAİL TAMER
(Kayseri) – Türk milleti. 
FİLİZ
KERESTECİOĞLU DEMİR (Devamla) – Bu Türkiye’de yaşayan onlarca insan, onlarca
kimlik, onlarca halk var. 
İSMAİL TAMER
(Kayseri) – “Kim?” diye soruyorsunuz, ben de cevap veriyorum: Bu milletin hepsi
Türk milleti. 
FİLİZ
KERESTECİOĞLU DEMİR (Devamla) – Biz bu ülkede Ermeni diasporasının falan değil,
biz bu ülkede kardeşliğin, barışın sözcülüğünü yapmaya çalışıyoruz. 
İSMAİL TAMER
(Kayseri) – Bu kadar asker, bu kadar polis öldürülerek mi sağlıyorsunuz bunu?
FİLİZ
KERESTECİOĞLU DEMİR (Devamla) – Siz bu dıştalayıcı ifadelerinizle asıl, bu
Mecliste topu topu 2 tane olan Ermeni vekili incittiğinizin; aynı şekilde,
başka bir halk olduğunda onları da incittiğinizin farkında değilsiniz.
ERHAN USTA
(Samsun) – Siz 80 milyonu incitiyorsunuz.
FİLİZ
KERESTECİOĞLU DEMİR (Devamla) – Buna ister “tehcir” dersiniz, ister “katliam”
dersiniz, isterseniz “Hayır, değil, aslında onlar yaptı.” dersiniz. Bunlar
düşüncedir, düşüncenizi ifade edersiniz. 
İSMAİL TAMER
(Kayseri) – Hiç düşünce olamaz burada.
FİLİZ
KERESTECİOĞLU DEMİR (Devamla) - Ama Sayın Başkan, ayar verilmesi gereken bir
şey varsa asıl Sayın Mehmet Muş’un sözleridir, bizim üslubumuz değil. Biz
kimseyi ötekileştirerek konuşmuyoruz bu Mecliste, Osmanlı döneminde olmuş bir
olaydan bahsediyoruz. Evet, arşivler var; tarihçiler, hepsi aynı şeyleri
söylemiyorlar, resmî tarihçiler farklı söylüyorlar, diğer tarihçiler farklı
söylüyorlar. 
MEHMET MUŞ
(İstanbul) – Kim söylüyor? Hangi tarihçi bunlar?
İSMAİL TAMER
(Kayseri) – Hiçbir fark yok. Arşive bakmıyorlar bile.
FİLİZ
KERESTECİOĞLU DEMİR (Devamla) – Bu, Türkiye tarihinde değil sadece, dünya
tarihinde…
İSMAİL TAMER
(Kayseri) – Öyle bir cesaret de yok, öyle bir cesaret de yok. 
FİLİZ
KERESTECİOĞLU DEMİR (Devamla) – Beyefendi, gelin konuşacak mısınız? Buyurun,
buyurun; buyurun gelin, gerçekten. Buyurun. 
İSMAİL TAMER
(Kayseri) – Buyurun, devam edin.
BAŞKAN – Sayın
Tamer, lütfen, müdahale etmeyelim.
İSMAİL TAMER
(Kayseri) – Böyle bir tarihçi yok.
FİLİZ
KERESTECİOĞLU DEMİR (Devamla) - Siz hiçbir şey yapmayacaksınız, ben yapayım. Bu
mudur yani? 
BAŞKAN – Ben
gerektiğinde gerekli müdahaleleri yaparım.
MAHMUT TOĞRUL
(Gaziantep) – Yapmadınız ta ki bu zamana kadar.
FİLİZ
KERESTECİOĞLU DEMİR (Devamla) – Hayır, gerektiği, 5 kere müdahale ettikten
sonra mı Sayın Başkan? 
SALİM USLU
(Çorum) – Meclisin teamüllerinde var laf atmak.
FİLİZ KERESTECİOĞLU
DEMİR (Devamla) – Gerçekten, bu Mecliste bu tarzda konuşacak bir üslup
bulamıyorum.
İSMAİL TAMER
(Kayseri) – Sizin konuşma hakkınız kadar benim de burada konuşma hakkım var. 
FİLİZ
KERESTECİOĞLU DEMİR (Devamla) - Oradan değil, buradan… 
İSMAİL TAMER
(Kayseri) – Tamam, buradan.
BAŞKAN – Sayın
Tamer, lütfen…
Siz de Genel
Kurula hitap edin Sayın Kerestecioğlu.
FİLİZ
KERESTECİOĞLU DEMİR (Devamla) - Söz istiyorum, ben sözümü istiyorum o zaman
daha fazla. 
(Mikrofon
otomatik cihaz tarafından kapatıldı)
SALİM USLU
(Çorum) – Meclisin teamüllerinde var laf atmak.
FİLİZ
KERESTECİOĞLU DEMİR (Devamla) – Tamamlamak istiyorum, sözüm bitti çünkü.
BAŞKAN –
Tamamladınız.
FİLİZ
KERESTECİOĞLU DEMİR (Devamla) – Sayın Başkan, böyle mi tamamlayacağım?
BAŞKAN – Bakın,
şimdi, Sayın Kerestecioğlu, zaman zaman karşılıklı müdahaleler olur. Bizim
sizlerden, tüm konuşmacılardan istirhamımız Genel Kurula hitap etmesi.
FİLİZ
KERESTECİOĞLU DEMİR (Devamla) – Evet ama Genel Kurula hitap edecek…
BAŞKAN – Ben
konuşmacıya da yerinde oturan arkadaşa da gerekli ikazları yapıyorum. 
BEHÇET YILDIRIM
(Adıyaman) – Siz yapmadınız. 
BAŞKAN – Ama
sizin de bu şekilde tavrınız doğru değil, arkadaşın da yaptığı doğru değil.
Yapacağım bir şey yok.
FİLİZ
KERESTECİOĞLU DEMİR (Devamla) – Sayın Başkan, müdahale etmediniz, bu da
kayıtlara geçsin.
BAŞKAN –
Müdahale ettim.
FİLİZ
KERESTECİOĞLU DEMİR (Devamla) – 5 kere müdahale edildi, müdahale etmediniz. O
üsluba hiçbir şey söylemediniz, benim gayet barışçıl bir sözle, üslupla
konuşmama müdahale ettiniz. Bu da kayıtlara geçsin. (HDP sıralarından alkışlar)
BAŞKAN –
Teşekkür ediyorum.
MEHMET MUŞ
(İstanbul) – Sayın Başkan…
İSMAİL TAMER
(Kayseri) – Sayın Başkan, 60’a göre söz istiyorum.
BAŞKAN – Sayın
Tamer, lütfen yerinize oturun.
Sayın Muş,
buyurun.
MEHMET MUŞ
(İstanbul) – Sayın Başkan, ismimi zikrederek benim burada kutuplaştırıcı,
dışlayıcı konuşmalar yaptığımı ifade etmiştir. Bu benim şahsımı direkt hedef
alarak yaptığı bir açıklamadır. Bundan dolayı İç Tüzük 60’a göre söz talebim
var.
BAŞKAN – Lütfen
Sayın Muş, bitirelim bu polemiği. 
Buyurun size de
söz vereyim. Yeni bir sataşmaya meydan vermeyelim.
ENGİN ALTAY
(İstanbul) – 69’a göre. 
MEHMET MUŞ
(İstanbul) – Evet, 69; 60 dedim yanlışlıkla. 
İSMAİL TAMER
(Kayseri) – 60’a göre ben istedim. 
2.- İstanbul Milletvekili Mehmet Muş’un, İstanbul
Milletvekili Filiz Kerestecioğlu Demir’in sataşma nedeniyle yaptığı konuşması
sırasında şahsına sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; bakın, burada düşüncesinden
dolayı kimseye sert tepki gösterdiğimiz olmamıştır. Buradaki mesele şudur: “1
milyon Ermeni’nin katledildiği bir coğrafya.” diyorsunuz. Siz hüküm vermişsiniz,
kendinizi hâkim yerine koymuşsunuz, savcı yerine koymuşsunuz, bir ülkeyi mahkûm
etmişsiniz. Böyle bir hakkınız yok, böyle bir haddiniz de yok. 
Bu konuyla
alakalı Türkiye Cumhuriyeti devletinin söylemi ortadadır. Arşivlerimiz ortada,
açık, incelensin; gelinsin, tahkikat yapılsın. Siz nasıl böyle bir konuda hüküm
verirsiniz? Nasıl böyle bir ifade kullanabilirsiniz? Dolayısıyla, bu ifadeleri
kullanan kim değerli milletvekilleri? Bu ifadeleri kullanan, uluslararası
arenada Türkiye aleyhine kararlar çıkartmaya çalışan Ermeni diasporasıdır. Bunu
bilmemiz ve söylememiz lazım. Bunu söylemeden, bunun altını çizmeden, efendim,
kutuplaştırıcıymış da, başka türlüymüş gibi ifadeler kullanmayı reddederiz.
Türkiye Cumhuriyeti’nin veya milletimizin tarihinde hiçbir katliam, bir
soykırım asla olmamıştır, böyle bir şey yaşanmamıştır veya bilinçli bir şekilde
belli bir gruba karşı etnik bir katliam uygulanmamıştır. Tarihte yaşanan acılar
olabilir ama bunlar bir katliammış gibi… Bunu hiç kimsenin söylemeye haddi
yoktur. Herkes ağzından çıkan lafı bir kere hesap edecek, söylediği lafın
nereye gittiğini hesap edecek ona göre konuşacak. 
Az
önce söylediklerimi tekrar ifade ederim, kusura bakmasın kimse. Böyle bir
suçlamayı böyle bir hüküm cümlesi kullanarak milletimize ve devletimize karşı
yapmak kimsenin haddi değildir. Bu anlamdaki açıklamalarımız çok nettir,
uluslararası kamuoyuna da yaptığımız açıklamalar ortadadır. İstiyorsanız gidin,
arşivler ortada, çalışın, ortaya çıksın yoksa burada yaşayan Ermeni
vatandaşlarımızla alakalı kimsenin bir şey söylediği yoktur. Türkiye
Cumhuriyeti devletinde yaşayan her bir yurttaş eşit vatandaşlık haklarına
sahiptir, eşit şekilde devletin imkânlarından ve haklarından faydalanır; konu
budur.
Teşekkür
ederim. (AK PARTİ sıralarından alkışlar)
BAŞKAN
– Birleşime on dakika ara veriyorum. 
Kapanma Saati. 15.02
İKİNCİ OTURUM
Açılma Saati: 15.15
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Sema KIRCI (Balıkesir)
----- 0 -----
BAŞKAN – Türkiye
Büyük Millet Meclisinin 87’nci Birleşiminin İkinci Oturumunu açıyorum. 
Gündeme
geçiyoruz.
Başkanlığın
Genel Kurula sunuşları vardır. 
Anayasa’nın
101’inci maddesine göre verilmiş olan Başbakanlık tezkeresinin görüşmelerine
başlıyoruz.
Tezkereyi
okutuyorum:
VIII.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566)
17/4/2018
Türkiye Büyük Millet Meclisi Başkanlığına
Türkiye Büyük
Millet Meclisinin 21/7/2016 tarihli ve 1116 sayılı Kararı’yla ülke genelinde
ilan edilen ve 18/1/2018 tarihli ve 1178 sayılı Kararı uyarınca devam etmekte
olan olağanüstü hâlin, 19/4/2018 Perşembe günü saat 01.00’den geçerli olmak
üzere üç ay süreyle uzatılmasının Türkiye Büyük Millet Meclisine arzı Bakanlar
Kurulunca 17/4/2018 tarihinde kararlaştırılmıştır. 
Gereğini arz
ederim.
 Binali
Yıldırım
 Başbakan
BAŞKAN
– Hükûmet? Yerinde.
Başbakanlık
tezkeresi üzerinde İç Tüzük’ün 72’nci maddesine göre görüşme açacağım.
Gruplara, Hükûmete ve şahsı adına iki üyeye söz vereceğim. Konuşma süreleri
gruplar ve Hükûmet için yirmişer dakika, şahıslar için onar dakikadır.
Tezkere
üzerinde söz alan milletvekillerinin isimlerini okuyorum: Gruplar adına,
Milliyetçi Hareket Partisi Grubu adına Manisa Milletvekili Erkan Akçay,
Halkların Demokratik Partisi Grubu adına Kars Milletvekili Ayhan Bilgen,
Cumhuriyet Halk Partisi Grubu adına Ankara Milletvekili Tekin Bingöl, Adalet ve
Kalkınma Partisi Grubu adına Samsun Milletvekili Çiğdem Karaaslan; şahıslar
adına, İstanbul Milletvekili Mustafa Sezgin Tanrıkulu; Hükûmet adına Millî
Savunma Bakanı Nurettin Canikli; şahıs adına Trabzon Milletvekili Salih Cora. 
ENGİN
ALTAY (İstanbul) – Sayın Başkanım, çok özür dilerim...
BAŞKAN
– Buyurun.
ENGİN
ALTAY (İstanbul) – Bir genel uygulamamız var, o da şudur: Hani “Son söz
milletvekilinindir”e dayalı olarak Sayın Bakan’dan sonra bir sayın milletvekili
konuşuyor. Lakin genel uygulamada gelen teklifin aleyhinde olan son konuşur.
Takdir ve tensip buyurursanız bunun bu şekilde düzeltilmesini talep ediyoruz
efendim. Genel uygulamaya baktığınızda bunu çok net göreceksiniz.
BAŞKAN
– Şahıslarda bu tür tezkereler üzerinde lehte, aleyhte olmuyor. Sadece “şahıs
adına iki konuşma” deniyor.
ENGİN ALTAY
(İstanbul) – Anladım da yani neticede, orta yerde de bir durum var, muhalefet
eden var, destekleyen var yani o bakımdan usulü bütçede olduğu gibi, uygulamayı
biz takdirinize sunuyoruz, takdir sizin efendim. 
BAŞKAN –
Teşekkür ediyorum.
Onu şahıslar
kendi aralarında da konuşsun, bakalım bir. 
Evet, tezkere
üzerinde gruplar adına ilk söz, Milliyetçi Hareket Partisi Grubu adına Manisa
Milletvekili Erkan Akçay’a aittir. 
Buyurun Sayın
Akçay. (MHP sıralarından alkışlar) 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; Anayasa’mızın
119, 120 ve 121’inci maddeleriyle düzenlenen olağanüstü hâl uygulamasının üç ay
süreyle uzatılmasına ilişkin Hükûmet tezkeresi hakkında Milliyetçi Hareket
Partisi Grubu adına söz aldım. Muhterem heyetinizi saygıyla selamlıyorum. 
15 Temmuz hain
darbe girişimi, terör örgütlerinin kamu yönetiminden ekonomiye,
üniversitelerden sivil topluma ve sosyal hayata kadar geniş bir alana nasıl bir
ahtapot gibi yayıldığını, ülkemizin bekası bakımından ne denli vahim tehlike ve
riskleri barındırdığını acı bir şekilde göstermiştir.
Terör
örgütlerinin sökülüp kökünün kazınması için OHAL kesin bir mecburiyet hâline
gelmiştir. Olağanüstü tehditlerle mücadele aynı derecede olağanüstü araç ve
yöntemlerle başarıya ulaşabilir. Tehdit ve tehlike henüz geçmemiştir,
dinamikleri hâlâ geçerlidir. Olağanüstü tehlikelerin olağan tedbirlerle
engellenmesi mümkün değildir. OHAL, başta FETÖ olmak üzere, tüm terör
örgütleriyle mücadele etmek, 15 Temmuzun yarattığı hasarı ortadan kaldırmak
için yürütülen bir uygulamadır. OHAL’i bireysel özgürlüklere, vatandaşlarımızın
günlük hayatına ve işlerine karşı değerlendirmek yanlıştır. Eğer OHAL
olmasaydı, bu mücadelenin onda 1’i dahi yapılamazdı.
15 Temmuzu
yaşayan, anlayan, yarattığı tehdidin farkında olan herhangi bir kişinin
OHAL’den gocunmasına gerek yoktur. OHAL’den rahatsız olanlar eğer FETÖ ve diğer
terör örgütleriyle mücadeleden rahatsızlarsa onlarla farklı bir düzlemde
konuşuruz. Ancak, “OHAL olmadan bunlarla mücadele edilsin.” deniyorsa o zaman
bunun yolunu yöntemini de söylemeleri gerekir. 
Değerli
milletvekilleri, OHAL hukukidir, meşrudur, gereklidir. Ülkemizin bekasına
yönelik açık veya örtülü tehditlerin çok yönlü devam ettiği bugünlerde,
anayasal ve hukuki bir uygulama olan OHAL’e dönük eleştirileri doğru ve yerinde
görmüyoruz, bu eleştirilerin beka hassasiyeti taşımadığını düşünüyoruz. Her
devlet kendini koruma refleksini gösterip gerekli önlemleri almak
mecburiyetindedir. 
FETÖ’yle mücadele
bağlamında OHAL eleştirilerinin Avrupa’dan da geldiğini görüyoruz. Örneğin dün
açıklanan AB Komisyonunun 2018 Türkiye Raporu’nda Türkiye'nin FETÖ’yle
mücadelesine hiç değinilmemiş ve OHAL’in gecikmeksizin kaldırılması
istenmiştir. Merak buyurmasınlar, biz de öyle yapacağız zaten. OHAL’i
gerektiren terör tehdidi sona erince OHAL gecikmeksizin kalkacaktır. Ancak, bu
istikamette Avrupa Birliği Türkiye'ye ne kadar destek veriyor? 15 Temmuz
kalkışmasına bir tepki bile vermediklerini gayet iyi hatırlıyoruz. Avrupa
Birliği gerçekten OHAL’in sona ermesini istiyorsa Türkiye'ye, terörle ve
FETÖ’yle mücadelesinde destek vermelidir. Avrupa Birliği ülkeleri PKK ve
FETÖ’ye doğrudan ya da dolaylı desteğini çekmeli, Türkiye'yi desteklemelidir.
Bu durumda OHAL çok daha kısa sürede sona erecektir. 
Değerli
milletvekilleri, 15 Temmuz, emperyalist bir işgal ve iç savaş planının proje
terör örgütü vasıtasıyla hayata geçirilme girişimidir. Projenin sahipleri FETÖ,
PKK ve DEAŞ gibi, farklı zannedilen ama aynı amaca hizmet eden pek çok karta
sahiptir. Biz bu gerçeği Fırat Kalkanı ve Zeytin Dalı Harekâtlarında da açıkça
gördük. 15 Temmuzdan sonra da sinsi bir planla bu örgütler üzerimize
salınmaktadır. Bu yüzden, FETÖ ve diğer terör örgütleriyle taviz vermeden
mücadele edilmek zorundadır çünkü bu bir beka mücadelesidir, millî bir
meseledir. 
Bildiğiniz gibi
savaş, birbirini izleyen birçok muharebeden oluşur. Benzetme yapmak gerekirse,
bir muharebeyi kazanmak savaşın tamamen kazanıldığı manasına gelmez. Bir
düşünürün ifadesiyle “Zafer düşmanın savaşma iradesini yok etmektir.” Düşman
planların iradesini kırmak zorundayız. Bu anlamda, 15 Temmuzda milletimizin
darbecilere karşı gösterdiği fedakârlık ne kadar önemliyse 15 Temmuz sonrası
FETÖ'ye karşı yürütülen kapsamlı mücadele de o kadar önemlidir. FETÖ’nün
toplumda bugüne kadar var olan maskeli imajı ve iradesi yok edilmelidir. Bunun
için topyekûn, kapsamlı ve stratejik bir mücadele şarttır. FETÖ kalkışmasına
“kontrollü darbe, tiyatro, oyun, senaryo” gibi sıfatlar yakıştırmak aklın ve insafın
inkârıdır ve FETÖ’yle mücadeleye düşürülen en büyük gölgedir. Bu iddialar FETÖ
ağzıdır, FETÖ’ye destektir. 15 Temmuzda Türkiye Büyük Millet Meclisinin
defalarca bombalanmasına, insanlarımızın alçakça kurşunlanmasına hangi vicdanla
tiyatro denilebilir? Askerî kamuflaj içine saklanmış teröristlerin milletimizin
silahıyla milletimize ateş açması, kurum ve kuruluşlara saldırması mı
tiyatrodur? Bu alçakça girişimlerin, hainliklerin vahameti ve yarattığı büyük
tehlike hâlâ idrak edilemiyorsa bu kişilerin aklından, vicdanından ve vatana
sadakatinden şüphe ederiz. 
Değerli
milletvekilleri, OHAL'de önceliğimiz terörle mücadeledir. Son günlerde bu
mücadeleyi sekteye uğratabilecek bazı açıklamaların kamuoyuna yansıdığını da
görüyoruz. “FETÖ mücadelesi sona ermiştir.” minvalindeki yaklaşımları da doğru
bulmuyoruz. Üstelik bu açıklamaların yapıldığı günlerde 38 ilde yüzlerce kişi
FETÖ'yle mücadele kapsamında gözaltına alınmıştır. Yine, FETÖ'nün kripto damarı
üzerindeki sis perdesi henüz dağıtılmamışken, FETÖ'nün yeni haberleşme ağları
ortaya çıkarılırken, FETÖ’yle mücadelenin bittiği ve OHAL'e gerek kalmadığı
söylenebilir mi? 
FETÖ,
sadece Türkiye’de değil, dünyada örümcek ağı gibi örgütlenmiş bir bela
örgüttür. Çeşitli ülkelerden FETÖ’cüler getirilip Türk adaletine teslim
ediliyor. FETÖ mücadelesinde önemli adımlar atılmıştır, ancak daha yolun
yarısında sayılırız. Başta siyasiler ve bürokratlar olmak üzere, herkese büyük
sorumluluklar düşmektedir. Bu aşamada, FETÖ’yle mücadele için iyi organize
edilmiş bir devlet aklına ihtiyacımız vardır. 
FETÖ musibetinin
gündemden çıkarılması için devlet aklıyla atılacak önemli adımlardan biri
adalet mekanizmasıdır. Terör örgütüyle mücadelenin yarattığı mağduriyetler
mutlaka giderilmelidir ve suçlu ile suçsuz elbette iyi ayırt edilmelidir. 
FETÖ’yle
mücadelenin adalet boyutunun bir diğer nirengi noktası da FETÖ’cülerin tespit
ve yargılanmasında kullanılan yöntem ve kriterlerdir. Örneğin, kanunen meşru
bir sendika üyeliği, muhatabını terörist yapacak mıdır? Yine, kanunlar
çerçevesinde kurulmuş okullarda okumak, bankalara masum saiklerle para yatırmak
bir şahsın terör örgütü üyeliği için yeterli olacak mıdır? Bu bakımdan, ceza
hukukunun gerektirdiği maddi ve manevi unsurları bir arada değerlendirmek
gerekmekte ve bu sorular üzerine iyi düşünüp geleceğimizi riske atacak, sosyal
yaralara sebep olacak adımlara karşı dikkatli olunmalıdır. 
Unutulmamalıdır
ki FETÖ’yle mücadelede kesin başarı, hukukun herkese eşit uygulanması, aynı
ölçüde etki göstermesinden geçmektedir. Bu çerçevede, daha evvel değişik
zamanlarda Genel Başkanımız Sayın Devlet Bahçeli’nin de gündeme getirdiği bazı
hususlara dikkatinizi tekrar çekmek istiyorum.
1) FETÖ’yle daha
etkili bir mücadele için devlet aklı topyekûn bir şekilde devreye alınmalıdır.
Mücadelenin, sınırlı sayıda devlet ve siyaset adamının çabasıyla ilerleyen bir
süreç olmaktan çıkarılması gerekir. 
2) FETÖ’yle
mücadelede bir strateji çerçevesinde siyasi ve hukuki bir eylem planı
belirlenmelidir. Bu eylem planının fikrî temelleri, millî hedefleri, hukuki sınırları
berrak bir zihin ve siyasi kavrayışla belirlenmelidir. 
FETÖ’yle
mücadelenin öncelikleri kamuoyuna açıklanmalıdır. FETÖ’cülüğün tanım ve tasviri
yapılmalı, kamuoyunda ve adalet mekanizmasındaki kafa karışıklığı
giderilmelidir. FETÖ’yle mücadelede oluşan mağduriyetler çerçevesinde biriken
sosyal maliyet, devlete karşı yükselen ön yargılı bakış açısının bertaraf
edilmesi için tedbirler belirlenmelidir. 
Değerli
milletvekilleri, ihanetin yumduğu gözünü bir daha açamaması, işgal niyetlerinin
ilelebet tarihe gömülmesi için FETÖ’yle ve her türlü terör örgütüyle mücadeleye
destek oluyoruz. Türk Silahlı Kuvvetleri, yargı, emniyet, kamu kurum ve
kuruluşları, basın-yayın organları, sosyal medya, üniversiteler ve eğitim
kurumları ile iş dünyasında ve nihayet siyaset ayağında FETÖ’yle mücadele,
hiçbir rehavete kapılmadan devam etmelidir. FETÖ’nün kripto damarı hâlâ faal ve
aktiftir. Bu damar, devlet ile toplumu karşı karşıya getirmek için yeni
tezgâhlar peşindedir. Bu şartlar altında “OHAL kalksın.” demek, bir bakıma,
bilerek veya bilmeyerek kripto damara göz kırpmaktır. 
Ayrıca, üzerine
basa basa söylemek isteriz ki bölgesel risk ve tehlikeler öngörülmesi ve önüne
geçilmesi gittikçe zorlaşan karmaşık bir yapıya bürünmektedir. Terör
saldırıları sürmektedir. Emperyalizm yeni taktikleriyle sınırlarımızın dibine
postunu sermiş, neredeyse Suriye odaklı üçüncü dünya savaşı bile konuşulmaya
başlanmıştır. 
Millî
güvenliğimize yönelik karanlık senaryolar, yeni saldırı planları zayıf anımızı
kollamaktadır. Ülkemiz aleyhine kurgulanan siyasi ve ekonomik operasyonlar
derinlik ve aksiyon kazanmaktadır. Bazı yerli iş birlikçi odaklar FETÖ’süyle,
PKK’sıyla ve benzeri unsurlarıyla birleşik cephe şeklinde hareket etmektedir.
Bazı sokak heveslileri meşru ve hukuki muhalefetin dinamiklerini sokağa
evriltme çabasındadır. 
Muhterem
milletvekilleri, hafızası olan toplumlara millet denir. Biz Türkler hafızası
olan bir milletiz. Yakın tarihimize derin bir şuurla bakmak zihin berraklığı
sağlar, yolumuzu aydınlatır. Lütfen hafızamızı tazeleyelim: 1909’da 31 Mart
Vakası cereyan ettiğinde, elli bir yıl sonrasında askerî bir darbenin darağacı
kuracağı hesap edilebilmiş midir? 1912’de Halaskâr Zabitan Vakası yaşandığında,
seksen beş yıl sonra, 28 Şubat 1997’de benzer bir girişimin yaşanacağı bilinebilir
miydi? 27 Mayıs 1960 darbesinden sonraki günlerde, 21 Şubat 1962 veya 22 Mayıs
1963 Talat Aydemir kalkışmalarını kim öngörebilmiştir? 12 Mart 1971’de bir
muhtırayla iktidarın devrileceğini üç sene öncesinden öngören olabilmiş midir?
12 Eylülü beş yıl öncesinden aklının ucuna getiren var mıdır? 15 Temmuzda darbe
girişimi olacağını gülen bebek reklamlarıyla subliminal mesajlar verenlerden
başka bilen var mıydı? 
Yakın
tarihimizin neredeyse her bir dönemi; tehditle durdurulan cumhurbaşkanı
adayları, cuntalara gömülmüş ordu yapısı, vesayet odaklı, icazetli demokrasi,
toplanıp toplanıp dağılan müdahale yanlıları, köşeye sıkışmış parti başkanları,
sinmiş medya mensupları, budanmış adalet mekanizması, kaynayan sokaklar,
kabaran sloganlarla geçirilmiştir. 
15 Temmuzda
ülkemize karşı hain bir saldırı gerçekleşti, bu bir terörist girişimdi, bu Türk
milletine ve Türkiye Cumhuriyeti’ne, suyunu içip ekmeğini yedikleri ülkemize
büyük bir ihanettir. Emperyalist bir proje terör örgütü milletin silahıyla
milleti kurşunladı, Meclisimiz ve emniyet binaları bombalandı, 251 vatan evladı
şehit oldu, 2.194 vatan evladı yaralandı. Geriye dönüp son yüz yedi yıla
baktığımızda ne kadar mesafe alabildik? Yaşadığımız bin kıssa bize bir hisse
vermeyecek mi? Önümüzdeki zaman diliminde devlete sızacak bir başka kadro, bir
başka proje örgüt devletten ele geçirdiği tanklarla, uçaklarla, silahlarla
milletimize ölüm saçmasın diye gereken tedbirleri mutlaka almamız lazımdır,
istiklal ve istikbalinden emin bir Türkiye’yi inşa etmemiz lazımdır. Milliyetçi
Hareket Partisi olarak tarihe, ecdadımıza, yaşanacak gelecek asırlarımıza karşı
sorumluluğumuzu yerine getirelim istiyoruz.
Değerli
milletvekilleri, birlik ve beraberliğimizi güçlendirmemiz, aynı ülke etrafında
birleşmemiz gereken günlerden geçiyoruz. Nasıl ki 15 Temmuz darbe girişimine
karşı o gece hep beraber saf tutmuşsak muhtemel darbelere ve şeytani tezgâhlara
karşı alınması gereken tedbirlerde de aynı safta olmamız gerekir. Bu darbeyi
milletimiz, millî irade hep beraber nasıl defettiyse aynı direnci korumalıyız.
Unutulmasın ki vatanımız tektir, devletimiz tektir, Türkiye’miz tektir; yenisi,
eskisi yoktur. Bizde bölünecek ülke yoktur, bizde yıkılacak devlet de yoktur,
parçalanacak vatan da yoktur, bizde teslim alınacak, bölünecek millet de
olmayacaktır. Sonsuza kadar ayrışmadan ve çatışmadan bir arada yaşamaya 1915’te
Çanakkale’de, 1921’de Sakarya Savaşı’nda, Büyük Taarruz’da ant içtik. Aziz
vatanımızın huzur ve esenliği için çalışacağız, demokrasimize ve hukukumuza
sahip çıkacağız, birlik ve beraberliğimizi güçlendireceğiz. 
Konuşmama burada
son verirken Milliyetçi Hareket Partisi olarak OHAL’in uzatılması lehinde oy
vereceğimizi bir kez daha belirtiyoruz. Bu vesileyle Türk milletinin
karakterinin en bariz vasfının bağımsızlık olduğunu 15 Temmuzda kahramanlık
destanı yazarak yedi düvele ilan eden Türk milletinin azametinin önünde
saygıyla eğiliyor, bütün şehitlerimizi rahmetle anıyor, gazilerimizi saygıyla
selamlıyorum. (MHP ve AK PARTİ sıralarından alkışlar)
BAŞKAN –
Teşekkür ediyorum Sayın Akçay.
Halkların
Demokratik Partisi Grubu adına Kars Milletvekili Ayhan Bilgen konuşacaktır.
Sayın Bilgen,
buyurun. (HDP sıralarından alkışlar)
ERTUĞRUL KÜRKCÜ
(İzmir) – Sert konuş.
HDP GRUBU ADINA
AYHAN BİLGEN (Kars) – Herkesi saygıyla selamlıyorum ama ortada sert konuşacak
bir muhatap göremiyorum, onun için OHAL’e yakışır bir tonda konuşmaya
çalışacağım. 
Değerli
arkadaşlar, 7’nci kez bir işi tekrar yaparsanız, o iş ne olursa olsun, ilk
6’sında neden yapamadığınıza dair galiba bir gerekçe ortaya koymanız gerekir. 6
kez aynı talepte bulunuyorsunuz, aynı gerekçeyi ortaya koyuyorsunuz ama her
seferinde o gerekçeyi bir kez daha tekrarlayarak kamuoyunun önüne,
Parlamentonun önüne geliyorsanız, ya sizin 6 kez o işi yapma biçiminizde bir
sorun var ya sorunun kendisiyle ilgili kamuoyuna, topluma söyleyemediğiniz
başka bir şey var demektir. 
Şimdi çok basit
bir kıyas yapacağım ama… Şu Parlamentonun tadilatıyla ilgili bir iş verseniz ve
üç ay içerisinde muhatabınız bu işin biteceğine dair taahhütte bulunsa, üç ay bitince
gelse dese ki: “Bir üç ay daha.” Evet, bir üç ay daha, 2’nci üç ay, 3’üncü, 6,
7… Değerli arkadaşlar, bir şey bir iki aylığına öngörülür de yirmi dört ay
içerisinde bitirilemez mi? O zaman bizim güvenlik politikamızda bir sorun var,
bizim güvenlik anlayışımızda bir sorun var, ya tehdit bizim tarif ettiğimiz
gibi değil, kökler başka bir yere uzanmış, başka bir güç var karşımızda ya da
biz bunu yapacak iradeye, stratejik akla ve vizyona sahip değiliz demektir.
Dolayısıyla da yirmi dört ayı dolduracak eğer bu uzatma son uzatma olursa.
Henüz onu da söyleyecek bir muhatap yok ortada yani “Bu kez son olacak, bir
daha olmayacak.” Bu, başta “Bir iki ay.” dediğiniz şey, “Belki üç ay bile
dolmadan bitiririz.” dediğiniz şey yirmi dört ayı bulduğunda bile biter mi
bitmez mi, daha ne kadar sürer, buna dair de hiçbir öngörü gözükmüyor. En
azından buraya gönderilen metinde “Biz bu işi şu ölçekte görüyorduk, bu
kadarını bitirdik, geriye bu kadar kaldı. Bu, üç ayda biter.” “Hayır üç ayda
bitmez, otuz ayda biter.” neyse, bunu öngören bir öneri de Parlamentoya gelmiş
değil. Şimdi, bu durum bir öngörüsüzlük mü, bir tehlikenin büyüklüğünün farkına
varamama hâli mi, yoksa aksine bilerek muğlak bırakma, karanlık bırakma, esnek
bırakma, bulanık tutma ve bu ortamda, bu atmosferde canınızın istediği her işi
yapmak için kullanılan bir araç mı? Bir kere burada hem etik bir tartışma
yapmak gerekiyor çünkü bu topluma karşı bir sorumluluk hem de doğrudan doğruya
strateji tartışması yapmak gerekiyor. Ama görünen o ki böyle bir tartışma
yapmaya dair bir niyet ve irade de yok. 
Değerli
arkadaşlar, çok örnek var ama en son bir üniversitede, Osmangazi
Üniversitesinde “bir kişinin cinneti” diye tarif edilen ama aslında onun çok
daha ötesinde ilişkilere dair iddialar kamuoyunda konuşulan… Yani, işte, o 4
akademisyeni öldüren kişinin geçmişte güvenlik, istihbarat birimleriyle
ilişkileri hatta bir milletvekiliyle çok sıkı ilişkileri olduğuna dair
bilgileri Eskişehir’de herkes konuşuyor. 
Şimdi, 1 kişi
100 kişiyi ihbar edecek, böyle bir ruh hâline sahip olacak ama -bırakın
çocuklarınızı buraya teslim etmeyi- bir üniversitede bu işle ilgili ciddi
hiçbir takip, soruşturma sistemi işlememiş olacak. Sadece bu olay bile şunu
göstermeye yetmiyor mu: Aslında “güvenlik” adı altında, “beka” adı altında başka
hesaplaşmalar yapılıyor, başka tasfiyeler yapılıyor, başka koltuk, çıkar
hesaplarıyla aslında 15 Temmuz istismar ediliyor, OHAL istismar ediliyor. 
Şimdi, burada
doğru olan, olayı sadece “bir kişinin psikolojik bunalımı” olarak tarif etmek
mi yoksa “Bu iklimi, bu atmosferi, bu bataklığı neden kurutamıyoruz, neden bu
ortamdan çıkamıyoruz?” diye bununla ilgili samimi, ciddi bir öz eleştiri, bir
yüzleşme yapmak ve kamuoyuna hesap vermek mi? 
Yani, burada,
tek tek her üniversitede böyle psikolojisi bozulmuş kişilerin çıkmasını,
medyaya yansımasını, kafayı bozduğunda 3-4 akademisyeni öldürüp ondan sonra da
tartışma yapmayı mı tercih edeceğiz yoksa bu süreçleri tümüyle önleyecek bir
iradeyi, aklı mı geliştireceğiz? 
Ben isimler
üzerinden asla polemik yapmak istemiyorum ama Fatih Üniversitesinin rektörü
değerli arkadaşlar, çok yakın tarihte çok önemli bir yere atandı -isimlerle
ilgili hiçbir polemik için söylemiyorum- Bank Asyanın Genel Müdür Yardımcısı da
Sermaye Piyasası Kurulunun en üstüne atandı. Ama bankada hasbelkader senedi
orada olduğu için havale yapan, satın aldığı evin senetleri oraya verildiği
için parasını oraya yatıran bu süreçte yargılama konusu yapıldı. Ya da rektör
cezalandırılmayıp taltif edilirken çocuğu oraya giden veliler bundan dolayı
-açık iddianamelerde- soruşturma süreçlerinde yargılamaya maruz kaldılar,
muhatap kaldılar. Şimdi, burada bir tutarlılık, bir samimiyet, bir ilkeli
yaklaşım hassasiyeti sergilenmesi gerekmiyor mu, her şey çok normal mi? Yani
öğrenciler, bankaya para yatıranlar ve orayı yönetenler… Mesele sadece o meşhur
milat mı yani o milattan önce olan, sonra olan mı? O miladı kim belirledi? O
milat gerçekten doğru milat mı? O milattan önce bu ülkenin en üst düzey
istihbarat birimlerine yönelik operasyon yapıldı. Kimin yaptığını siz de
biliyorsunuz biz de biliyoruz. Peki, niye milat o tarih değil? Dolayısıyla da
burada her şeyin çok karışık olduğunu, en azından çok yüzeysel okunamayacak,
değerlendirilemeyecek düzeyde olduğunu hepimiz biliyoruz. 
Yine, çok önemli
bir mağduriyet olduğu için söylüyorum. Tabii, 100 binli rakamlar gözaltı ve
tutuklamaya maruz kalmış, yine benzer miktarda işinden edilen varken değerli
arkadaşlar, takipsizlik kararı verilmiş ya da yargı sürecinde beraat etmiş ama
bırakın kamuya geri dönmeyi, özel sektörde bile iş bulamayan, aslında itibar
infazına uğramış yüzlerce insan var. Şimdi, düşünün ki yargı süreci
tamamlanmış, beraat etmiş, aklanmış, bitmiş aslında yargı nezdinde ya da
hakkında takipsizlik kararı verilmiş, hiç soruşturmaya ihtiyaç duyulmamış ama bu
kişi hiçbir kapıyı çalamıyor, hiçbir yerde işe giremiyor. Muhasebe kayıt
sistemleri bile aslında buna izin vermiyor, bırakın devletin güvenlik
birimlerini, SGK’nin kayıt sistemleri buna izin vermiyor. 
Şimdi, bu mesele
eğer birilerinin koltuk yarışının, bürokrasi içerisinde yükselme hevesinin
aracı, parçası hâline gelmişse gerçekten insan güvenliği mi konuşuyoruz,
gerçekten ülke güvenliği, toplum güvenliği mi konuşuyoruz yoksa başka
hesapların bu önemli kritik kavramları canı istediği gibi kullanması üzerinden
mi bir tartışma yürütüyoruz? 
Değerli
arkadaşlar, biraz önce -galiba bir düzeltme, bir farklı okuma yoksa-
öğrendiğimiz bilgi, 1 Mayısın Ankara Valiliği tarafından yasaklandığı yönünde.
Şimdi, 1 Mayıs resmî tatil arkadaşlar, bunu siz yaptınız ve bunu da yıllardır
kamuoyu önünde haklı olarak övünerek ifade ettiniz. İşte, Türkiye'de on
yıllardır 1 Mayısla ilgili resmî bir düzenleme olmadı. Dünyanın birçok
ülkesinde onlarca yıldır bu böyleydi. Yani benim doğduğum ilçede, Sarıkamış’ta
1910’lu yıllarda 1 Mayıs mitinglerine binlerce insan, demiryolu işçisi
katılıyordu ama Türkiye 1 Mayıslarda çok ağır bedeller ödedi 12 Eylül öncesinde
-bildiğimiz meşhur provokasyonlar- ve siz bunun bayram yapılmasını, resmî tatil
yapılmasını, evet Taksim krizlerine rağmen, Taksim fobisine rağmen defalarca
övünerek aktardınız. Şimdi Ankara’da 1 Mayıs yapmayla ilgili valilik baştan,
daha ortada hiçbir ciddi bilgi, bir istihbarat, bir somut gerekçe açıklama
ihtiyacı duymadan bir etkinliği, bir demokratik hakkı kullanmayı iptal edebiliyorsa
nasıl kalkıp siz “OHAL toplumu ilgilendirmiyor, OHAL masum insanları, suçsuz
insanları ilgilendirmiyor, sadece suçla mücadele ediyoruz, sadece terörle
mücadele ediyoruz." diyorsunuz? Kimin katılacağını nereden biliyorsunuz?
Gelenlerin mutlaka çevreye zarar veren bir iş yapacağına dair öngörünüz ne?
Başvuran kurumlar kim? Tertip komitesinde sizin böyle bir irade sergilemenizi
gerektiren şey ne? Bu kararı gerçekten valilik mi almalı? Yani bir ülkenin
başkentinde 1 Mayıs yapılamamasının uluslararası kamuoyunda oluşturacağı
algının bedelini, faturasını vali mi ödeyecek? Bu bir siyasi sorumluluk
gerektirir, bu bir imaj meselesidir, bir algı meselesidir. Yani bu ülkenin
başkentinde insanlar toplanıp İşçi Bayramı’nda kendi demokratik tepkilerini
gösteremiyorsa gösterememesinin galiba Türkiye'ye bir faturası olacaktır. Bu
faturayı niye biz ödeyelim, niye işçiler ödesin, niye sendikalar ödesin, niye
bir bütün olarak ülke ödemek zorunda kalsın? Bunun bir siyasi sorumlusu varsa o
çıksın bunu açıklasın, desin ki şundan dolayı. Şimdi, bir kısım etkinlikler var
valilikler OHAL'i gerekçe gösterip bunları asla iptal etmiyor ama bir kısım
etkinlikler de var ki daha çok muhalefetin yaptığı, muhalefetteki sendikaların,
muhalefetteki sivil toplumun ya da siyasi partilerin yaptığı etkinlikler de
daha baştan, peşinen hatta başvuru yapılmadan değerli arkadaşlar, günler
bilinerek… Yani “8 Martta mutlaka kadınlar bir şey yaparlar, o zaman biz mart
ayı boyunca bütün etkinlikleri şubat ayından iptal edelim.” Yani böyle bir
anlayışla bir güvenlik politikası toplumsallaştırılabilir mi?
Toplumsallaşmayan, toplumsal meşruiyete, evrensel değerler açısından
savunulabilirliğe sahip olmayan bir politika sürdürülebilir mi? Çok örnek var
ama bir iki ismi daha sayayım. 
İşte,
cuma günü galiba, Ayşe öğretmen sadece bir televizyon programına katılıp
“Çocuklar ölmesin.” dedi diye bebeğiyle birlikte cezaevine girecek değerli
arkadaşlar. Evet, yani o büyük bir cesaret gösterdi ve bu ülkede kan akmasın
diye bir toplumsal sorumlulukla, duyarlılıkla hareket etti, bedelini sadece o
ödemeyecek, bebeği de ödeyecek ama bütün bir ülke ödeyecek. 
Biraz
önce burada bir 24 Nisan tartışması yaşandı. E, tabii, yani Ermenileri de Türk
milletinin parçası sayacak kadar hani ileri giden bir anlayış olduğunda gayet
tabii tarih adına bir şey tartışmanın çok imkânı yok çünkü niyetiniz gerçekten
ciddi bir tarih tartışmasıysa Lozan ortada, Lozan’ın Ermenilerle ilgili tarifi
ortada. Yani farklı inançların, azınlıkların bu anlamda statüsü bana göre
laiklik açısından tartışmalı bir şeydir ama bunu tartışmak yerine bir ezber
üzerinden eğer siyaset yaparsanız komik duruma düşersiniz. Siz, o zaman,
aslında devletin tezini de uluslararası arenada savunamazsınız. “Ermeniler de
Türk milletinin parçası.” dediğinizde siz bu Lozan’dan habersizsiniz demektir.
Lozan’ı açık tartışmaya girersiniz cesaretiniz varsa, niyetiniz varsa, iradeniz
varsa, iç politikayla ilgili, dış politikayla ilgili bütün boyutlarını
tartışırsınız, kendinize yeniden bir irade, bir toplumsal duyarlılıkla kendi
çıkarlarınızı gözetecek bir pozisyon alırsınız. Şimdi, bunu yapmayacaksınız,
dönüp “Yani onlar da bu milletin parçası.” deyip işi geçiştirmeye
çalışacaksınız. 
Bu
girişi neden yaptım? Çünkü önümüzdeki günlerde, muhtemelen, değerli arkadaşlar,
Türkiye’nin değerli tarihçilerinden Ayşe Hür de aldığı ceza dolayısıyla bir
bedel ödeyecek. O da OHAL’in bedelini ödeyecek. Şimdi, yani Ayşe Hür şiddete
karışmış olabilir mi, bir silahlı örgütle ilişkili olabilir mi? Burada onu
gayet yakından tanıyan iktidar vekilleri de var muhalefet vekilleri olduğu
gibi. Takip eden, izleyen, geçtiğimiz yıllarda onun açtığı tarih tartışmalarını
çok önemseyen isimler var. Ayşe Hür ceza alacak. 
Başka
bir isim, değerli arkadaşlar, cezası muhtemelen uygulanacak, İhsan Eliaçık.
Değerli arkadaşlar, İhsan Eliaçık’a da bir örgütle ilişkilendirilerek ceza
verildi, altı yıl ceza verildi. Şimdi, İhsan Eliaçık çok ağır eleştiri
yapabilir. Ki zaten hepimiz biliyoruz ki Türkiye’nin taraf olduğu anlaşmalarda,
uluslararası sözleşmelerde, AİHM kararlarında ifade özgürlüğü “şok edici,
rahatsız edici düşünce açıklaması” diye tarif ediliyor, sınırlar böyle ortaya
konuluyor. Dolayısıyla İhsan Eliaçık’ın ağır eleştirileri, kapitalizmle ilgili
eleştirileri; çürümeyle, yozlaşmayla ilgili eleştirileri, dinin anlaşılması,
uygulanmasıyla ilgili; hırsızlıkla, yolsuzlukla ilgili eleştirileri rahatsız
edebilir ama bu onu terörle ilişkilendirip yargılama ve cezalandırma hakkını
galiba hiç kimseye, hiçbirimize vermez gücümüz ne olursa olsun.
Değerli
arkadaşlar, OHAL’in bir de dış politika boyutu var. Bunu da çok uzatmayacağım
ama bir iki başlığı sizinle paylaşmak istiyorum. Çünkü bugün yaşadığımız ortam
-aslında buradan defalarca söyledik ama- Balkan Savaşları dönemine, Osmanlı’nın
son dönemindeki o kriminal anlayışa çok benziyor. Her şeyi korkuyla ele almak,
her şeyi büyük bir tehditle okumak ve garip bir denge politikasıyla sadece
iktidar ömrünü uzatmanın ülke yararına olduğunu sanmak değerli arkadaşlar, en
özet hâli bu.
Bakın, NATO
Genel Sekreteri geldi. Türkiye’nin Kore Savaşı’nda ödediği bedelle dâhil olduğu
NATO ki biz yani parti olarak tartışılmasından yanayız. Ama NATO Genel
Sekreteri geldi net bir cümle kurdu değerli arkadaşlar, dedi ki: “Rusya’ya
karşı yeni kurulacak bir caydırıcı gücün sorumluluğu Türkiye’ye verilecek.” Ya,
şimdi birinin kalkıp bir tekzip, bir açıklama, bir izah yapması gerekmiyor mu?
Rusya’ya karşı caydırıcı güç kullanılacak, caydırıcı bir güç oluşturulacak,
bunun da sorumluluğu Türkiye’ye verilecek. Şimdi, Türkiye-Rusya ilişkileri
nerede? Türkiye bir saat önce ne açıklama yaptı, bir gün önce nerede duruyordu,
nasıl bir yaklaşım içerisindeydi?
Çok benzediği
için tekrar ederek bitireyim. Değerli arkadaşlar, Osmanlının son döneminde de
Osmanlı-Fransız ilişkileri, Osmanlı-Rus ilişkileri aynen böyle seyrediyordu.
Her gün yeni bir denge kuruluyordu ve sırf bu dengeye dayanarak Osmanlı’nın
ömrü uzatılır mı, bunun hesabı yapılıyordu. Sonunda bir patladı, kötü patladı,
herkes çok ağır bir bedel ödemek zorunda kaldı.
Avrupa Birliği
ilerleme raporu… Değerli arkadaşlar, biliyoruz ki Hükûmet temsilcileri
Avrupa’yla ilişkileri iyileştirmek için Avrupa’da çaba sarf ediyor ama miting
meydanlarında, kongre salonlarında sanırsınız ki biz Avrupa’ya savaş açmışız,
her şeyine meydan okuyoruz. Ticari ilişkilere bakıyorsunuz, tıpkı İsrail gibi,
rakamlar başka şeyler söylüyor, söz başka bir yerde duruyor, fiilen başka bir
arayışın, çabanın içindesiniz. Biz, Avrupa Birliği raporlarını Türkiye'nin
demokratikleşmesi açısından önemsiyoruz ama Avrupa ülkelerinin de bu konudaki
ikircikli tavrını her seferinde eleştiriyoruz, diyoruz ki: Siz Kopenhag
Kriterleri gibi evrensel hukuk değerlerini, ilkelerini önemsiyor olsaydınız
başka türlü davranırdınız. Ticari ilişkileri başka türlü yürütüyorsunuz ama
Avrupa Birliği sürecini de bir tehdit, pazarlık unsuru gibi kullanmaya
çalışıyorsunuz. Bunu biz her platformda söylüyoruz çünkü bu ülkeyi seviyoruz,
açık söylüyoruz muhataplarımıza ama siz tam tersini yapıyorsunuz değerli
arkadaşlar. Meydanlarda, toplumda nefret söylemini güçlendirecek, yabancı
düşmanlığını pekiştirecek hamaset yapıyorsunuz ama kapalı kapılar ardında da
“Ne gerekiyorsa satın alalım, anlaşırız.” modunda bir dış politika geliştirmeye
kalkıyorsunuz. Ve Avrupa Birliği ilerleme raporunun OHAL’le ilgili
değerlendirmesini görmezlikten geliyorsunuz. İşte filanca örgütü terör örgütü
saydı mı, saymadı mı; buna odaklanıp durumu kurtarmaya çalışıyorsunuz. 
Değerli
arkadaşlar, ilerleme raporu çok net diyor ki: “OHAL Komisyonu etkin değil.”
Şimdi siz “Hayır, OHAL Komisyonu etkin.” diyorsanız rakamları ortaya
koyacaksınız, diyeceksiniz ki: “Hayır, OHAL Komisyonu çok verimli çalıştı, çok
hakkaniyetle, adaletle çalıştı, şu kadar dosyaya baktı, şu kadar kişinin
mağduriyetini giderdi.” Bakıyorsunuz, bu 10 binlerce rakamın içerisinde 100’lü
rakamlarda sadece geri dönüş var. Artık onların hangi düzeyde nasıl ilişkiler
kurarak bunu başardığına dair de partinizin içerisinden zaten yapılan
değerlendirmeler, eleştiriler var; benim daha fazlasını söylemeye ihtiyacım
yok. 
Değerli
arkadaşlar, bütün bu süreç, bu OHAL süreci bazılarınca şöyle yorumlanıyor,
deniyor ki: “Ya, küresel gerilim var, dünya zaten delilere kalmış.
Bakıyorsunuz, Rusya aynı yönetiliyor, Amerika aynı yönetiliyor. Dolayısıyla
Türkiye’de de böyle bir demir yumruğa ihtiyaç var. Koydum mu oturtacak, ülkeyi
böyle yönetecek; güçler ayrılığı umurunda değil, basın özgürlüğü, sivil toplum,
bunlar zaten ayak bağları. Dolayısıyla biz de ancak OHAL’le yönetilebiliriz.
Dünyadaki bu gerilimde, Orta Doğu’daki bu kavgada ancak böyle ayakta dururuz.”
Değerli
arkadaşlar, bu baştan sona yanlış bir mantık. Tam tersi, Orta Doğu’daki rejimlere
bakın, bu ülkeler on yıllardır adı konulmamış OHAL’le yönetilen ülkeler.
Hangisinde huzur var? Hangisinde güven var? Hangisinde istikrar var? Hangisinde
kriterler açısından dünyayla yarışabilecek bir insani gelişmişlik düzeyi var?
Hiçbir şey yok. Demek ki bu politika Orta Doğu’ya huzur, barış getirmiyor.
Dolayısıyla sadece “Dış güçler Orta Doğu’da böyle yapıyor, biz de ayakta kalmak
için ancak böyle yönetilirsek bu işi başarırız.” anlayışının, yaklaşımının da
gerçeklikle bağdaşır hiçbir tarafı yok.
Süremi
bitireceğim ama bitirmeden özellikle seçime dair tartışmaya birkaç cümleyle
değinmek istiyorum. 
Hani âdeta
“Olağanüstü işler bu ülkede gayet kolay işler.” mantığıyla karşı karşıyayız.
OHAL’de bir referandum yaptık. “Biz yaptık oldu.” Ne kadar oldu, ne oldu, nasıl
oldu, ülkeye ne getirdi, hepiniz çok net biliyorsunuz. Yani Türkiye iki kutuplu
siyasete uygun bir ülke midir? İki kutuplu siyaset Türkiye toplumsal dokusuyla
bağdaşır mı? Doğru bir tercih miydi? Bu tartışmaları yapmadan, üstünü örterek bir
sistem getirdiniz ve sistem 1930’lar dünyasının parti devleti sistemini âdeta
yeniden tescilledi. Böyle ağır bir bedel ödemekle birlikte, önümüzdeki risklere
dair de hiçbir tedbir geliştirilemiyor. Bir anda, çok kötü olan başkanlık
sisteminin geçişinin önü açıldı, şimdi bir anda da aslında ülkede her şey gayet
iyi gidiyorken yani seçimler yaklaşık bir buçuk iki yıl sonra yapılacakken,
birden, paldır küldür seçim yapma ihtiyacı hissedildi. 
Şimdi, bu ülkede
sizce ekonomi önünü görebilir mi? 2023, 2053, 2071’i falan geçtik değerli
arkadaşlar, yarın ne olacağına dair bir şey öngörmenin bu şartlarda, bu
koşullarda imkânı var mı? Elbette ki siyasi partiler kendi tercihlerini
yaparlar, restlerini çekerler, gücü yeten o demokrasi yarışına girer. Ama oyun
oynar gibi, milletle dalga geçer gibi, canınız istediğinde istediğinizi yapma
hakkı gibi eğer bu imkânları kullanırsanız bunun bedelini, faturasını bütün
ülke çok ağır biçimde ödemeye devam eder.
Herkesi saygıyla
selamlıyorum. (HDP sıralarından alkışlar)
BAŞKAN – Teşekkür
ediyorum.
Birleşime on beş
dakika ara veriyorum.
Kapanma Saati: 15.56
ÜÇÜNCÜ OTURUM
Açılma Saati: 16.15
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Sema KIRCI (Balıkesir)
----- 0 -----
BAŞKAN – Türkiye
Büyük Millet Meclisinin 87’nci Birleşiminin Üçüncü Oturumunu açıyorum. 
Başbakanlık
tezkeresi üzerindeki görüşmelere devam ediyoruz. 
Hükûmet yerinde.

Şimdi gruplar
adına söz sırası, Cumhuriyet Halk Partisi Grubu adına Ankara Milletvekili Tekin
Bingöl’e aittir. 
Sayın Bingöl,
buyurun. (CHP sıralarından alkışlar) 
CHP GRUBU ADINA
TEKİN BİNGÖL (Ankara) – Sayın Başkan, değerli milletvekilleri; hepinizi
saygıyla selamlıyorum. 
Olağanüstü hâl
görüşmeleri sürüyorken erken seçim kararı alındı, hayırlı olsun. Bizim
açımızdan hiçbir mahzuru yok, doksan dört yıllık bir partiyiz, ne zaman seçim
olursa olsun, seçim tarihi ne olursa olsun hazırlıklı bir partiyiz.
Dolayısıyla, bu seçim Türkiye açısından mutlaka önemli bir dönüm noktasına
evrilecektir ve umut ediyorum ki bugün Parlamento, özellikle AK PARTİ Grubu,
olağanüstü hâl koşullarında seçime gitmeyi içine sindirmeyecek ve olağanüstü
hâl bugünkü oylamayla sonlandırılacaktır.
Bence iddiası
olan siyasi partiler, hele hele ittifakla sonuçlanan görüşmelerin ardından
yüzde 60 gibi oy oranlarının telaffuz edildiği bir dönemde, böylesi sorun
yaratabilecek olağanüstü hâl koşullarını içine sindirmeyecek ve olağanüstü hâl
bugün umut ediyorum ki AK PARTİ’li milletvekili arkadaşlarımızın oylarıyla
sonlandırılacaktır. Delikanlı siyaset yapmanın bugün tam zamanıdır. (CHP
sıralarından alkışlar) Bugün özgür siyaset yapmanın, demokrasinin seçim
sürecinde işletilmesinin ve hiçbir olumsuzluğa meydan vermeden rahat bir seçime
gitmenin yolu olağanüstü hâli sonlandırmaktan geçer. Bunu bugün göreceğiz. Bugün
-80 milyon vatandaş- uzun süredir, yirmi bir aydır olağanüstü hâl koşullarında
yönetilen bir ülkede -mutlaka hayırlı bir sonuçla- bu alınan tarihle birlikte
olağanüstü hâlin sonlandırılacağı inancını taşıdığımı ifade etmek istiyorum. 
Değerli arkadaşlarım,
referandum, olağanüstü hâl koşullarında gerçekleştirildi ama bu, yurt dışında
çok ciddi eleştirilerin, olumsuzlukların ortaya çıkmasına yol açtı. Hepimizin
bu ülkeye karşı sorumluluğu var. Bu sorumluluğun gereği -yeniden böylesi
koşullarda seçime gitmek, yurt dışında kesinlikle yeni tartışmaların,
Türkiye’yi itibarsızlaştıran bir anlayışın pekişmesine yol açacaktır- gelin,
hep birlikte, 4 siyasi parti birlikte el ele vererek olağanüstü hâli bugün
sonlandıralım. Bu, AKP’nin Türkiye’ye son dönemlerde yapacağı en büyük iyilik
olacaktır. Bunu Adalet ve Kalkınma Partisinden bekliyoruz. 
Bakın, değerli
arkadaşlarım, bu Parlamento olağanüstü hâlle ilgili karar alırken hangi amaçla
almıştı? Hepimizin karşı durduğu, birlikte direndiğimiz, büyük bir toplumsal mutabakatla.
Hem Parlamentoda hem sokakta karşı durduğumuz o darbeci anlayışı bertaraf
ettikten sonra darbecilerin ve o Fetullahçı güruhun tespiti, deşifresi,
yakalanması, yargılanması ve en ağır cezaların verilmesi adına bir olağanüstü
hâl talebinde bulunulmuştu ama buna gerek yoktu. Çünkü 4 siyasi parti o gece
burada önemli bir anlayışı ortaya koymuştu. 
Biz Cumhuriyet
Halk Partili milletvekilleri Parlamentoya geldiğimizde bir grup AK PARTİ’li
milletvekili arkadaşımızın tedirgin ve kaygılı hâlini gördüğümüzde net bir
şekilde bu darbeye ve darbecilere daha önce nasıl karşı çıktıysak bundan sonra
da aynı kararlılıkla karşı çıkacağımızı ifade ettik ve AK PARTİ’li
arkadaşlarımız, başta Meclis Başkanı İsmail Kahraman olmak üzere bizi
kutladılar. Hele Meclis Başkanı İsmail Kahraman’ın bir tutumu vardı ki “Size
demokrasi öpücüğü kondurabilir miyim?” diye tek tek hepimizin boynuna sarıldı.
Ve o gece sabaha kadar helikopterlerin kurşunları altında, bombalanan Mecliste
4 siyasi parti ortak bir irade ortaya koydular ve sonrasında da yine 4 siyasi
partinin birlikte bir bildiri yayımlamasının yolu açıldı. O bildiri, tarihî bir
bildiriydi ve nihayet ertesi gün de siyasi parti liderleri çıkıp açık bir
şekilde darbecileri kınayan, darbeye karşı bir duruş sergilediler. 
Peki,
ne oldu? Niçin olağanüstü hâle ihtiyaç duyuldu? “Efendim, Fetullahçıların
derdest edilmesi için, daha rahat bir şekilde yargılanması için buna ihtiyaç
var.” Buna ihtiyaç yoktu. O 4 partinin ortaya koyduğu o irade, bu Parlamentoda,
Parlamentoyu işlevsiz hâle getirmeden yine birlikte o yasal düzenlemeleri
hayata geçirebilecek bir anlayışa sahipti. Ama gördük ki Adalet ve Kalkınma
Partisinin Olağanüstü Hal Yasası’nı çıkarırken temel amacı Fetullahçılara karşı
bir tavır koymak, onları açığa çıkarmak ve yargılatmak değilmiş, bir süre sonra
gördük ki asıl amaç, Adalet ve Kalkınma Partisine karşı duran ya da onları
eleştiren muhalif her kimse hepsini OHAL kapsamı içerisinde büyük bir ama büyük
bir olumsuzluğa ve onları hayatın dışına iten kararlar almakmış. 
Sayın
Genel Başkanımıza, Başbakan gidip olağanüstü hâlle ilgili “Destekleyin.”
dediğinde Genel Başkanımız çok net bir tavır koydu. “Biz olağanüstü hâle
karşıyız. Bu ülkede demokrasiyi savunan birileri de olmalı, biz demokrasiyi
savunacağız, onun için olağanüstü hâle karşıyız.” demişti ve o tutumumuzu
sürdürdük. 
Peki,
Adalet ve Kalkınma Partisi hayata geçirdiği olağanüstü hâlin bir 12 Eylül darbe
hukukunun ürünü olduğunu bilmiyor muydu? Bile bile darbeci hukukun bir yasal
düzenlemesine sığınarak olağanüstü hâli uygulamaya soktu. Sonra olağanüstü hâl
gerçek yüzünü gösterdi. 
Bakın,
değerli arkadaşlarım, bu süre zarfında yirmi bir aydır olağanüstü hâl sürüyor
ve nihayetinde, ilgili bakanlar tek tek açıklama yaptılar “Çok şükür, biz bütün
bakanlıklarımızda Fetullahçıları, darbecileri temizledik...” E, çok iyi; bütün
kurumlardan darbeciler temizlendiyse, hele hele Adalet ve Kalkınma Partisi
kendi teşkilatlarında, kendi kurumlarında da Fetullahçıları temizlemişken
yeniden olağanüstü hâli uzatmaya niçin gerek duyuluyor?
Ha,
olayın bir başka yönü var, o da şu: Eğer Adalet ve Kalkınma Partisinin
teşkilatlarında ve diğer kuruluşlarda Fetullahçılar temizlenmişse kimdir bu
Fetullahçılar ve bu Fetullahçılarla ilgili ne yapıldı? Sadece yönetim
kadrolarından ayıklandı, onunla mı kalındı, bunların hiçbir suçu yok mu?
Türkiye’yi böyle bir darbe sürecine iten o Fetullahçılar eğer Adalet ve
Kalkınma Partisinin teşkilatlarına geniş bir şekilde sızmışsa… Ki bu sızma
değil çünkü sızma üç kişiyle, beş kişiyle, on kişiyle olur; binlerce, on
binlerce kişilik sızma olmaz, bunlar yerleşti. Peki, bu yerleşenler olağanüstü
hâl koşullarında hesap veriyorlar. Versinler. İyi de, yerleşenler hesap veriyor
da yerleştirenler ne zaman hesap verecek, yerleştirenler? Yerleştirenler
piyasada yok, bu işin siyasi ayağı ortaya çıkmıyor. (CHP sıralarından alkışlar)
Niçin? Sadece 5-10 örgüt mensubunun, teşkilat mensubunun ayıklanmasıyla sınırlı
kalınıyor. Önce onları bir açığa çıkarın. Bunlar kim?
Değerli
arkadaşlar, bakın, Adalet ve Kalkınma Partisi bu günahın bedelini ödeyemez.
Fetullahçılara karşı eğer gerçekten samimi bir duruş sergileniyorsa bütün bu
Fetullahçıların her boyutuyla açığa çıkarılması lazım. İhaleyi 5-10 gariban
ilçe yöneticisinin, il yöneticisinin omuzlarına yüklemek doğru değil. Önce
onları bir açığa çıkarın.
Değerli
arkadaşlarım, bir başka şey, bakın, beş altı yıl önce Birleşmiş Milletlerin,
Avrupa Konseyinin, Avrupa Birliğinin ve diğer uluslararası kuruluşların
Türkiye’yle ilgili raporları vardı. O raporların hiçbir tanesinde son
dönemlerde yayınlanan raporlar kadar incitici, bizi üzen, itibarsızlaştıran
belirlemeler yoktu. Daha dün Avrupa Birliğinin yayınladığı o raporu
incelediğimizde içler acısı sonuçlarla karşı karşıyayız ve maalesef, onların
hepsi gerçek. İnsan hakları ihlalleri bu yirmi bir ay boyunca aldı başını
gitti. Ekonominin bu duruma gelmesinin temel sebebi olağanüstü hâldir.
İşsizliğin, enflasyonun bu kadar boy vermesinin sebebi olağanüstü hâldir. 
Ben bu kürsüye
gelmeden önce burada 12 Eylülle bir karşılaştırma yapacaktım, intiharları
konuşacaktım sizinle. Daha birkaç saat önce Ödemiş ilçesinde Yüzbaşı Hakan, iki
buçuk ay önce Fetullahçı olduğu gerekçesiyle açığa alındığı için, görev yaptığı
askerlik şubesinin önünde nöbet tutan askerin silahını alarak yaşamına son
verdi.
Değerli
arkadaşlar, 12 Eylülde intihar edenlerin sayısı 43, bugün bu sayı 48. Siz bu
anlayışınızı, bu antidemokratik uygulamaları sürdürdüğünüz sürece bu intiharlar
kim bilir daha hangi düzeylere ulaşacak. Peki, bütün bunlar sizi rahatsız
etmiyor mu? Hiç mi vicdan muhasebesi yapmıyorsunuz? 
108 bin kişi
Olağanüstü Hâl Komisyonuna başvurmuş -ağır aksak işleyen bir komisyon- Komisyon
daha 12 bin başvuruyu incelemiş, 96 bin dosya duruyor. Bundan sonra o 96 bin
dosyanın çok nitelikli bir şekilde incelenmesi mümkün olabilir mi sizce? Asla
mümkün olmaz. 
Bakın, değerli
arkadaşlar, cezaevlerindeki ihlaller içler acısı bir durumda. Şu anda
cezaevleri kapasitesinin üstünde 20 binin üzerinde tutuklu ve hükümlü var. Siz
bu yirmi bir aylık süre içerisinde iki kez düzenleme yaptınız. Bir, denetimli
serbestliği iki yıla çıkardınız. İki, kısmi af getirdiniz. Bir tek gerekçeniz
vardı, cezaevindeki bu yığılmaları önlemek ama olmadı. Bir de müjdeli haberler
verdiniz 2018 bütçesinde “5 yeni cezaevi yapacağız.” diye sanki büyük fabrikalar
kurup işsizliğe çözüm arıyormuşsunuz gibi ve 2023’e kadar da 35 yeni cezaevi
yapacaksınız. İnsafınız kurusun, herhâlde 80 milyonun 60-70 milyonunu cezaevine
tıkma gibi bir düşünceniz var ki durmaksızın cezaevi inşa ediyorsunuz. Önemli
olan cezaevi inşa etmek değil, önemli olan o tutuklu ve hükümlülerin hangi
koşullarda o suçları işledikleri ya da masum bir şekilde tutuklanmaları ve
hükme bağlanmaları, bunu incelemeniz lazım. 
Bakın, değerli
arkadaşlar, dünyanın hiçbir yerinde 80’e yakın bebek tutsak değil.
Cezaevlerinde 80 bebek tutsak, 700 çocuk cezaevlerinde tutsak, anneleriyle
birlikte o cezaevi koşullarında hayatlarını sürdürmeye çalışıyorlar. Hiç mi
bunlar vicdanınızı sızlatmıyor? 
Bu
süre içerisinde, yirmi bir aylık süre içerisinde sadece cezaevi gerçekliğiyle
karşı karşıya değiliz. O kadar çok görevden almalar, ihraçlar oldu ki sadece
KESK’in 4.300 üyesi ihraç edildi. İhraçlar var, yüzlerce ihraç edilenin bugün
savcılık tarafından takipsizlik kararı var ama bunlar göreve dönemiyor. Niçin
göreve döndürmüyorsunuz? Savcılık takipsizlik kararı vermiş, herhangi bir suç
unsuruna rastlanmamış, bu adamların aylardır çektikleri yetmiyor mu?
Cezaevlerinde bir yılı aşkın süredir hâlâ iddianamesi hazırlanmayan,
iddianamesi hazırlanıp da mahkemeye çıkmayı bekleyen yüzlerce tutuklu var, belki
onların birçoğu ceza almayacak ama yattıklarıyla baş başa kalacaklar. Bu da mı
sizin vicdanınızı sızlatmıyor? 
Değerli
arkadaşlarım, Olağanüstü Hâl Yasası hiçbir şekilde hiçbir ülkeye yarar
sağlamamıştır. Hele önümüzde bir erken seçim kararı alınmışken bu seçimi çok
nitelikli bir hâle dönüştürmek bizim elimizde. Bu Parlamentonun şu son
günlerinde bu ülkeye yapacağı en hayırlı iş olağanüstü hâli bugün sonlandırmak.
Gelin vicdan muhasebesi yapın, gelin partiyi ve ülkeyi düşünüyorsanız, gelin 80
milyonu düşünüyorsanız, gelin rahat bir seçim yapılarak sonuç alınmasını
istiyorsanız olağanüstü hâli bugün sonlandıralım ve ilk eli kaldıranlar da siz
değerli arkadaşlarımız olun, bunu sizden bu ülke bekliyor.
Değerli
arkadaşlarım, biz iki gün önce 81 ilde OHAL’le ilgili bir pasif eylem yaptık,
oturma eylemi yaptık. Siz bu milletin oturmasından korkmayın, milletin ayağa
kalkmasından korkun, milletin ayağa kalkmasından. (CHP sıralarından alkışlar)
Hep dersiniz ya “millî irade” millî iradenin sesine kulak verin o zaman. Siz
geçmiş yıllarda “OHAL’i desteklemek, OHAL’e destek vermek teröre destek
vermektir.” demediniz mi? İşte biz teröre destek vermediğimiz için de OHAL’e
karşıyız, onun için OHAL’e “hayır” diyeceğiz. Sadece bununla sınırlı değil.
OHAL zulümdür, açlıktır, yoksulluktur, işkencedir, çaresizliktir, insan hakları
ihlalleridir. Bunun için biz olağanüstü hâle karşıyız ve hep de karşı durmaya
çalışacağız. Bugün olağanüstü hâl yasasının uzatılması hâlinde cezaevlerindeki
ihlaller katbekat artacak. Eğer olağanüstü hâl artarsa bugün sadece ve sadece
kadınların maruz kaldığı cinayetlerin, çocuk istismarcılığının her biri bu
baskıcı ortamda çok daha artacak. Siz çocuk istismarına karşı bir tavır
sergiliyorsunuz, aynı tavrı birlikte sergiliyorsak o zaman bu baskıcı ortamı
sonlandırırsanız hiç olmazsa kadın cinayetlerinin ve çocuk istismarının da
önemli ölçüde sonlandırılmasının önünü açmış olursunuz. Bakın, olağanüstü hâl
süresinde iş cinayetleri aldı başını gitti. Denetimsizlik Türkiye’de artık iş
cinayetlerini ulaşılmaz bir sayıya doğru evriltti. Sadece mart ayı içerisinde
122 emekçi kardeşimiz iş cinayetiyle hayatlarını kaybettiler.
Bütün
bunların sonunda siz ne yaparsanız yapın sizin için hayat belki çok renkli
olabilir, sizin için bütün bunlar sorun olmayabilir ama bu halk için Olağanüstü
Hâl Yasası sadece zulümdür ve bu zulmü sonlandırmak da bizim elimizde. Siz
yeryüzü adaletini referandumlarla altüst edebilirsiniz, siz hâkim ve savcıları
olağanüstü baskı altına alabilirsiniz, bütün bunları yaptınız ama ilahi adalete
nasıl bir düzenleme getireceksiniz? Yeryüzü adaletini düzenlediniz,
referandumlarla hâkim ve savcıları baskı altına alarak bunu yaptınız, ilahi
adalete gün geldiğinde bir şey yapabileceğinizi zannetmiyorum. (CHP
sıralarından alkışlar) Anca şu olabilir: Sizin meşhur Cübbeli Ahmet’iniz yanmaz
kefen satıyor, pazarlıyor. 2 metre yerin dibinde yangın çıkmayacağına göre
herhâlde birer tane o yanmaz kefenden alıp ilahi adaletin huzuruna çıktığınızda
o cehennem ateşinden kurtulmaya çalışacaksınız. Sizin bu zulmü derinleştirmeniz
hâlinde inanıyorum ki ilahi adalete vereceğiniz hesap yeryüzünde vereceğiniz
hesabın çok çok ötesinde olacak. Gelin bari ruhunuzu dinginleştirin, gelin bari
vicdanınızın sesini son kez… Belki bu Parlamentodakilerin birçoğu önümüzdeki
dönemde olmayabilir, hiç olmazsa çocuklarınıza bırakabileceğiniz bir miras
olur. Tıpkı 1 Mart tezkeresinde burada oturan bir grup Adalet ve Kalkınma
Partili milletvekili arkadaşlarımızın bu toprakların emperyalist çizmeler
tarafından çiğnenmesini engellediği gibi siz de utanç vesilesi olan bu
olağanüstü hâlin sonlanması doğrultusunda oy verin. Biz demokrasiyi hayatın her
alanında yaşatmaya çalışacağız. (CHP sıralarından alkışlar) Ne yaparsanız yapın
asla demokrasi olmadan Türkiye'nin ve dünyanın hiçbir ülkesinin aydınlığa
çıkması mümkün değil. Varsa yoksa demokrasi, varsa yoksa insan hakları, varsa
yoksa hukukun üstünlüğü.
Bu duygularla,
hepinizi saygıyla selamlıyorum, sizleri vicdanınızla baş başa bırakıyorum. (CHP
sıralarından alkışlar) 
BAŞKAN -
Teşekkür ediyorum Sayın Bingöl. 
Sayın
Kerestecioğlu, buyurun, sisteme girmişsiniz.
VI.- AÇIKLAMALAR (Devam)
23.- İstanbul Milletvekili Filiz Kerestecioğlu Demir’in,
erken seçim kararına ilişkin açıklaması
FİLİZ
KERESTECİOĞLU DEMİR (İstanbul) – Evet, teşekkürler Sayın Başkan.
Az önce 24
Haziran tarihi erken değil, baskın bir seçim kararı olarak açıklandı. Dün de
ifade etmiştik, dolar yükselişe geçerken AKP'nin nasıl inişe geçtiğini ve nasıl
bir panik hâli olduğunu aslında çok net görüyoruz, başka bir çarenin kalmadığı
da görülüyor. Nasıl işte kanser araştırma komisyonuymuş, çocuk haklarıymış,
bunların hiçbir önemi yok; ekonomi hiç önemli değil, bu ülkenin insanlarının
geçim sıkıntısı ve bunun nasıl etki edeceği, bunlar hiç önemli değil, önemli olan
sadece iktidarın bekası; 24 Haziranda olacak üniversite sınavları da önemli
değil tabii çünkü yine gençliğin bekası değil, hakikaten iktidarın bekası
önemli ancak. Üstelik de bunu nasıl yapıyorsunuz? Daha iki gün önce “Seçim
meçim yok.” derken. Aslında işte halka karşı yalan budur, gerçekten çıkar için
siyaset de budur. OHAL koşullarında seçime gideceksiniz. İşte, bunu da aceleyle
bugün yapmaya çalışıyorsunuz, bazı partilerin girmemesini de hedefliyorsunuz
seçime, propaganda özgürlüğünün olmamasını da 1 Mayısı da aynı şekilde daha
şimdiden yasaklamaya kalkarak. İşte bunun adı aslında diktatörlüktür. Ama son
sözümüz şudur: 24 Haziranda gidişinizi göreceğiz. Halkımızın bundan hiç kuşkusu
olmasın.
Teşekkür ederim.
(HDP sıralarından alkışlar)
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet Aydın’ın, erken
seçim kararının ülkeye, millete, Meclise ve demokrasiye hayırlar getirmesini
temenni ettiğine ilişkin açıklaması 
BAŞKAN - Evet,
sayın milletvekilleri, böyle bir kararın, erken seçim kararının ülkemize,
milletimize, Meclisimize…
GARO PAYLAN
(İstanbul) - Daha Meclis karar almadı Sayın Başkan.
BAŞKAN -
…demokrasimize hayırlar getirmesini bizler de temenni ediyoruz. İnşallah
hayırlı bir karar olur. Sonuçta takdiri yüce millet yapacaktır. Tüm siyasi
partilerimiz açısından da, milletimiz, Meclisimiz açısından da bizler de
hayırlar getirmesini temenni ediyoruz. Netice itibarıyla tüm siyasi partilerin
bu konuda bir iradesi oldu. Bütün siyasi partiler “hodri meydan” diyerek seçime
gidelim dendi ve bu karar yakında inşallah Meclise gelecektir. Meclise
geldikten sonra da hep birlikte millete gideceğiz.
ERTUĞRUL KÜRKCÜ
(İzmir) - OHAL altında değil mi Sayın Başkan.
GARO PAYLAN
(İstanbul) - OHAL bitecek mi?
BAŞKAN - “Milletin
kararı üstündür.” diyoruz ve hepinize tekrar teşekkür ediyorum.
ERTUĞRUL KÜRKCÜ
(İzmir) - Yani muhalefetin propagandasını yasaklayarak seçim yapacaksınız değil
mi?
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566) (Devam)
BAŞKAN - Şimdi
söz sırası Adalet ve Kalkınma Partisi Grubu adına Samsun Milletvekili Çiğdem
Karaaslan aittir. 
Buyurun Sayın
Karaaslan. (AK PARTİ sıralarından alkışlar)
AK PARTİ GRUBU
ADINA ÇİĞDEM KARAASLAN (Samsun) - Sayın Başkan, değerli milletvekilleri;
olağanüstü hâlin üç ay süreyle uzatılmasına ilişkin Başbakanlık tezkeresi
üzerinde AK PARTİ Grubu adına söz almış bulunuyorum. Sözlerimin hemen başında
hem Milliyetçi Hareket Partisi hem de partimizin üst kurullarınca istişare
edilerek az önce Sayın Cumhurbaşkanımız tarafından açıklanan seçimlerin 24
Haziran 2018 tarihinde gerçekleştirme kararının milletimiz ve ülkemiz için
hayırlara vesile olmasını diliyorum.
Konuşmamın amacı
OHAL’in uzatılmasının temelleri üzerine şekillendi elbette fakat bunu yaparken
içinden geçtiğimiz tarihî günleri anlamaya, hızlı yaşarken kimi zaman çabuk
tükettiğimiz ortak acılarımızı hatırlamaya ve yine ortak bir gelecek idealinin
önemine inanarak konuşmamı tüm bu yaşanmışlıklara şahitlik etmiş bir mekân
olmasının ötesinde, aziz milletin asil ruhunu temsil eden Gazi Meclisin çatısı
altında gerçekleştirecek olmanın sorumluluğunu yüreğimde hissediyorum.
Olağanüstü hâlin
neden uzaması gerektiğini anlatmak için ona neden gerek duyulduğunu açıklamamız…
ERTUĞRUL KÜRKCÜ
(İzmir) - Hiç gerekmiyor, hiç gerekmiyor, boşuna çenenizi yormayın.
ÇİĞDEM KARAASLAN
(Devamla) - …bunun için ise 15 Temmuza gitmemiz ve oradan başlamamız gerekir.
15 Temmuz bir tarafıyla zifiri karanlık bir gece bir tarafıyla aydınlık bir
sabah, 15 Temmuz millete karşı sıkılan kurşunların hepimizin yüreğini delip
geçtiği ama hainlere geçit vermediğimiz dillere destan, asırlara mühür
birlikteliğimiz. 15 Temmuz millet olmanın, bu aziz milletin bir evladı olmanın
ve bu vatan uğruna yaşamanın, vatan uğruna ölmek kadar anlamlı olduğu, yaşamla
ölümün var olmak ya da olmamak mücadelesini verirken anlamını yitirdiği o gece.
O geceden bugüne tam altı yüz kırk üç gün geçti, yitirdiğimiz canlarımızın
acısı ise hâlâ dün gibi taze. 15 yaşında şehit düşen Halil İbrahim Yıldırım
evladımızı nasıl unuturuz? Yüz yıl önce verdiğimiz Milli Mücadele’mizde
devleşen Şerife bacının torunu Şerife Boz’u nasıl unuturuz? Nasıl unuturuz Erol
ve Abdullah Tayyip Olçok'u? Alçakların karşısına dimdik dikilen, şehadete
koşarak giden, vatanı sevmenin bedelini 30 kurşunla ödeyen Ömer Halisdemir’i
nasıl unuturuz? Elbette unutmayacağız ve unutturmayacağız. 251 şehidimiz,
binlerce gazimiz, canını ortaya koyan milletimiz adına bu hainlerden hesap
soracağız. Ama nasıl? Ülkemizin güvenliğine tehdit oluşturan terör örgütlerine
karşı etkin ve dinamik bir mücadeleyle elbette ve işte, bu amaçla 15 Temmuz
2016 tarihinde FETÖ terör örgütü tarafından gerçekleştirilen başarısız darbe
teşebbüsü sonrasında anayasal düzenin, millî iradenin, hukuk devletinin,
demokrasinin ve temel hak ve hürriyetlerin korunması, ülkemizde yaşanan darbe
teşebbüsü ve terörist saldırıların ortaya koyduğu tehdidin tamamen
sonlandırılması ve buna benzer oluşumların engellenmesi ve başta FETÖ olmak
üzere tüm terör örgütleriyle mücadelenin daha etkin ve kararlı biçimde
sürdürebilmesi için 21 Temmuz 2016 tarihinde ülke genelinde OHAL ilan
edilmiştir. OHAL kapsamında getirilen yasal düzenlemelerle kolluk ve adli
makamlara sağlanan hızlı ve etkin karar alma ve uygulama imkânı, terör
örgütlerine yönelik operasyonel çalışmalara ivme kazandırdığı gibi
soruşturmaların etkin bir biçimde yürütülmesini de sağlamıştır. Özellikle
devlet kurumlarının içine sızmış FETÖ mensuplarının tespiti ve yakalanmasına
yönelik çalışmalar hız kazanmış, ülkenin dört bir yanında başarılı operasyonlar
gerçekleştirilmiş, örgütün maddi ve insan kaynaklarına yönelik önemli ölçüde
darbe vurulmuştur. 
Sayın Başkanım,
çok değerli milletvekillerimiz; olağanüstü hâl istisnai olduğu kadar meşru bir
durum, anayasal bir müessese ve uygulamadır. Olağanüstü hâlin hangi şartlarda
ilan edileceği Anayasa’nın 119, 120 ve 121’inci maddelerinde çok açık ve net
hükümlerle belirtilmiştir. 
Millî güvenliğe
karşı böyle büyük bir tehdit oluşturan FETÖ’nün başta ordu, emniyet, yargı,
mülki idare olmak üzere kamu kurumlarındaki mensuplarının ayıklanması muhtemel
tehdidin önlenmesi açısından hayati bir öneme sahiptir. Anayasamız tarafından
verilen bu imkân vatandaşlarımızın güvenliğini, huzurunu, özgürlüğünü olduğu
kadar demokrasimizi ve cumhuriyetimizi de korumaktadır. 
OHAL
özgürlüklere değil, milletimizin özgürlüğüne kastedenlere karşı ilan
edilmiştir; OHAL insan haklarına değil, insan haklarını en acımasız şekilde
katledenlere karşı ilan edilmiştir; OHAL tarih boyunca gelmiş geçmiş en
acımasız darbeye ve darbecilere karşı ilan edilmiştir. 
15 Temmuz gibi
elim hadiseler, felaketler bir kayıp olduğu gibi, ülkelerin ve milletin birlik
ve beraberliklerinin, dayanışmalarının, geçmişten bugüne uzanan kadim
değerlerinin bir imtihanıdır. Hamdolsun, milletimiz ve devletimiz bu imtihandan
alnının akıyla çıkmıştır. 
Şehitlerimizin
aziz hatırasının huzurunda, milletin kürsüsünde şimdi sormak istiyorum: 15
Temmuz darbesine “tiyatro” diyenler kimin sahnesinde ve hangi oyunun figüranı olduklarının
farkında mıdır? Oysaki ülkemizin yıkılmasına yönelik gerçekleştirilen bu ve
benzeri girişimler karşısında en net tepkiyi koymak, en doğru önlemi almak
hepimizin ortak sorumluluğu değil midir? 
Az önce
söylediğim gibi, teröristlerin tespiti ve yakalanmasına yönelik çalışmaların
hız kazanması, ülkenin dört bir yanında başarılı operasyonların
gerçekleştirilmesi, hele hele güvenlik güçlerimiz hâlâ kaçak FETÖ’cüleri
yakalamak ve yakalananların verdikleri bilgi kırıntılarından ipuçları elde
etmek için aktif olarak, gece gündüz var güçleriyle çalışırken, örgütün maddi
yapısı ve insan kaynaklarına önemli ölçüde darbe vurulması terör örgütlerinden
başka kimi ve neden rahatsız eder ki? 
Terörün kirli ve
kanlı yöntemleriyle devletimizin istikbalini tehdit etmeye, kaderimize yön
vermeye çalışanlar tıpkı geçmişte olduğu gibi bugün ve gelecekte de başarılı
olamayacaklardır. Başta Sayın Cumhurbaşkanımızın güçlü liderliği, inandığı
yoldan asla geri dönmeyen dik duruşu ve her daim milletiyle omuz omuza
gösterdiği irade, Sayın Başbakanımızın azmi ve kararlılığı, Türk Silahlı
Kuvvetlerimizin, ilgili bakanlıklarımızın gerek içeride gerek dışarıda
yürüttüğü başarılı çalışmalarla ve milletimizin elbette güçlü desteğiyle tüm bu
badirelerden daha da güçlenerek çıktık. (AK PARTİ sıralarından alkışlar) 
Unutmayalım,
olağanüstü yönetim usulleri, devletin olağan dönem hukuk kuralları ve
üstesinden gelemeyeceği bir tehdit ya da tehlike karşısında başvurduğu ve
devletin yetkilerinin arttığı usullerdir. Bu usullerde görülen temel nitelik,
devletin özellikle takdiri yetkilerinin normal zamanlara göre genişlemesi ve bu
sayede karşılaşılan tehdidin daha kolay bertaraf edilmesini amaçlamaktır.
Olağanüstü yönetim usulleri anayasal organlar tarafından Anayasa’da belirtilen
usullerle ilan edilen ve yine bu kurallar çerçevesinde uygulanan yöntemlerdir.
Olağanüstü hâl yöntemlerinin tercih edilmesinin temel nedeni, yaşanan tehdidin
niteliğinin ve alınması gereken tedbirlerin kapsamıyla ilgilidir. 
Almanya, Fransa,
Hollanda, İspanya, Polonya, Rusya ve Güney Afrika Cumhuriyetlerinin
Anayasalarında da OHAL yer almaktadır. Fransa’da OHAL nedeniyle alınan
tedbirler kapsamında öğrencilerin okul gezilerinin dahi iptal edildiğini
biliyoruz. Dünyanın en çok turist ağırlayan şehirlerinin başında gelen Paris’te
makineli tüfekle askerler en kalabalık caddelerde devriye nöbeti yaptılar.
Eller tetikte, ana caddelerde turistik mekânların önünde mangalar hâlinde nöbet
tuttular. Bu süreç aylarca sürdü. Oysaki bizde OHAL’in günlük yaşam
pratiklerimizi etkileyen, hayatımızı kısıtlayan, yaşam alışkanlıklarımızı
değiştirmemizi gerektiren bir tarafının olmadığı sanırım son bir buçuk senede
kanıtlanmış olsa gerek. 
Unutmayalım,
olağanüstü yönetim usulleri demokrasi dışı, hukuksuz ve keyfî yöntemler
anlamına gelmemektedir. Anayasal haklar, hukuk düzeni ve devletin tüm
organlarının yargısal denetimi bu usullerde yürürlüktedir. 
Saygıdeğer
Başkanım ve değerli milletvekillerim; lütfen biraz düşünelim, 15 Temmuzdan
bugüne kadar geçen 643 gün, bu süre içindeki tüm yaşananlar, bu milletin vekili
olan bizlerin de bir daha asla, asla hiç kimse millete karşı, demokrasimize
karşı, özgürlüklerimize karşı, yaşama haklarımıza karşı böyle bir kalkışmaya
girişmesin hatta aklından bile geçiremesin diye önlem alma ihtiyacını mı tetikliyor
yoksa “Bitti artık, olağanüstü hiçbir durum kalmadı; o hâlde OHAL’e de gerek
kalmadı.” anlayışını mı hâkim kılıyor.
Eğer
içinden geçtiğimiz bu tarihî süreçleri olağan kabul eden varsa Türkiye
gerçeklerinden, toplumun derinliklerinin içine sızmış hainlerden, dünya
siyasetinden, küresel terör tehdidinden ve asıl önemlisi, milletin ne
söylediğinden bihaber demektir ki bu, bir milletvekili için kabul edilebilir
bir durum değildir fakat hâlâ aklında şüphe taşıyan varsa ya da en naif
ifadeyle, ikna olmayanlar için OHAL döneminde Türkiye’de yaşananların özetini
rakamlarla ifade etmek faydalı olacaktır. 
OHAL
ilan edilmesinden bu yana büyüme rakamları göz önüne alındığında, yalnızca
üçüncü çeyrekte ekonomik büyüme sekteye uğramış, onun dışında bütün çeyreklerde
Türkiye ekonomisi büyümeye devam etmiştir. 2016 üçüncü çeyreğinin hain darbe
girişiminin yaşandığı dönem olduğunu hatırlatmakta fayda görüyorum. 2016 yılı
genelinde sağlanan 3,2’lik büyüme oranı, hain darbe girişiminin yaşandığı yılda
dahi ekonomimizin canlılığını koruduğunu göstermektedir. Özellikle 2017 yılında
Türkiye ekonomisi yıllık ortalama yüzde 7,4 büyüyerek OHAL’in ekonomi üstünde
olumsuz bir etkisinin olmadığını açıkça göstermiştir. Bunlar yaşanırken dünya
ekonomisinin yüzde 85’ini ifade eden G20’de birinci olduk, Çin ve Hindistan’ı
aşan büyüme oranını yakaladık. Bu büyüme tüm sektörler tarafından desteklenerek
sürdürülebilir ve kapsayıcı bir büyüme anlamına gelmektedir. 
İşsizlik
oranları ve istihdama bakılacak olursa özellikle 2017’de işsizlik oranlarında
düşüş ve istihdamda artış gözlenmektedir. Özellikle işsizlik oranları darbe
teşebbüsünden önceki oranına geri dönmüş, bu menfur girişimin iş gücü
piyasalarındaki etkisi bertaraf edilmiştir. 2016 Temmuz ayı ile 2017 Temmuz ayı
kıyaslandığında 1 milyon 122 bin kişilik ek istihdam sağlanmış, tüm bu oranlar
istihdam dostu bir büyüme gerçekleştirdiğimizi göstermektedir. Cari açık,
Türkiye'de uzun yıllardır uygulanmakta olan sermaye birikimi modelinin doğal
bir sonucudur. Cari açık sorunu Türkiye’nin gündemine OHAL’le gelmemiştir. Öte
yandan, Türkiye'nin cari açık sorununa çözüm olacak öneriler yine AK PARTİ
iktidarları tarafından gerçekleştirilmiştir. 9 nisan 2018’de açıklanan proje
bazlı teşvik sistemi şu anda cari açığı azaltıcı teşvikler kapsamında verilecek
en güzel örneklerdendir. Toplam yatırım tutarı 135 milyar lira olan bu teşvik
sistemi ülkemizin ihracatını artırması ve cari açığa 19 milyar dolarlık bir
katkı yapması bakımından değerlidir. 
Türkiye'ye
gelen yabancı ziyaretçi sayısına baktığımızda 2017’de 32 milyonu aşan bir rakam
karşımıza çıkmaktadır. Hain darbe girişiminin yaşanması turizm açısından
olumsuz bir etki yaşatsa da 2017 yılında bir toparlanma gözlemlenmektedir, hem
de önemli bir toparlanma. 2016 Temmuz ayında 3 milyon 468 bin olan ziyaretçi
sayısı, 2017 Temmuz ayında 5 milyon 75 bin kişiye ulaşmıştır, bir başka deyişle
OHAL’in devam ettiği 2017 yılı içinde yabancı ziyaretçi sayısında önemli ölçüde
bir artış gözlenmiştir. 
Değerli
milletvekillerimiz, tam bu noktada sizlerle bir tarihi daha paylaşmak, daha
doğrusu hatırlatmak istiyorum: 26 Ağustos 2016. Ülkemizin karşı karşıya kaldığı
en büyük saldırıdan yalnızca kırk üç gün sonra 1.408 metre açıklık ve 2.164
metre toplam uzunluğuyla dünyanın en uzun asma köprüsü özelliğini taşıyan Yavuz
Sultan Selim Köprüsü hizmete açıldı. (AK PARTİ sıralarından alkışlar) O gün
gerçekleştirilen yalnızca bir açılış değildi, o gün gerçekleştirilen bir
milletin “Biz hâlâ buradayız ve güçlüyüz.” ifadesinin bir sembolüydü.
Son on yılda
küresel krize rağmen dünyada mega projelere baktığımızda, gerçekleştirilen 10
projeden 6 tanesinin Türkiye’de hayata geçirilmesi çok önemlidir. Yavuz Sultan
Selim Köprüsü, dünyanın en geniş asma köprüsü. Osmangazi Köprüsü ve İzmir
otoyolu, Marmaray, Avrasya Tüneli, dünyanın en büyük havalimanı ve Çanakkale
Köprüsü, yine yarım asırlık bir hayal olan 22 milyar dolarlık Akkuyu Nükleer
Güç Santrali’ni bu dönemde gerçeğe dönüştürüyoruz. Hem jeopolitik konumuyla
gerek bölgesel gerekse küresel gerilimin merkezindeki Türkiye olarak, iç güvenliğimize
yönelik tehditler devam ederken tüm bunları gerçekleştiriyoruz.
Diğer yandan,
Suriye’de yedi yıldır devam eden iç savaş, rejim ve destekçilerinin katliamları
nedeniyle hayatlarını kaybeden yüzbinlerce masum, yurtlarından göçmek zorunda
kalan milyonlarca insan… Bu gerçeği asla göz ardı edemezdik, bu hakikat
karşısında susamazdık, bu acıları görmezden gelemezdik. Türkiye olarak, şerefli
tarihimize, onurlu mazimize yakışanı yaptık, merhamet medeniyetinin
temsilcileri olarak mazlumlara kucak açtık. Onun yanında, terör örgütleriyle
sınır ötesinde ciddi bir mücadele başlattık.
20 Ocak 2018
tarihinde başlattığımız Zeytin Dalı Harekâtı’nda, Afrin’i büyük zaferin,
Çanakkale Zaferi’nin 103’üncü yıl dönümünde teröristlerden temizledik.
Evlerini, yurtlarını terk etmek zorunda kalan Suriyeli kardeşlerimiz, güven ve
huzur içinde evlerine, yurtlarına dönmeye başladı.
Yurt içinde ve
sınır ötesinde terörü tümüyle ortadan kaldırmak için büyük bir kararlılıkla
çalışıyoruz. Afrin’de yürüttüğümüz operasyona karşı çıkan birtakım gruplar
“işgal” gibi çirkin tanımlamalar getirdiler. Bizim tarihimizin hiçbir yerinde
işgal, sömürge yoktur. Bizim tarihimiz bu anlamda paktır. Türkiye, bölgesinde
ve dünyada huzurun teminatı, adaletin tesis edicisi konumundadır. Küresel güçlerin
maşası durumundaki terör örgütlerinin Orta Doğu’da en çok zarar verdiği
ülkelerin başında Türkiye gelmektedir. İstanbul’dan Ankara’ya, Gaziantep’ten
Diyarbakır’a kadar pek çok ilimizde sivil vatandaşlarımızı hedef alan
saldırılar düzenlenmekte, bu hainlerin aktif ve uyuyan hücrelerinin bir bir
tespit edilmesi için güvenlik güçlerimiz bir kuyumcu hassasiyetiyle
çalışmaktadır. Pek çok eylem yine bu dönemde hazırlık aşamasında
durdurulmuştur. 
Tüm bunlara
rağmen maalesef ülkemizin karşı karşıya kaldığı terör tehdidi devam etmektedir.
Terörle, teröristle, küresel terör tehdidiyle tutarlı, samimi, kararlı bir
biçimde mücadele yürüten tek ülke Türkiye'dir. Bugün, Türkiye'nin ve mazlum
coğrafyanın umudu hâline gelen Sayın Cumhurbaşkanımızın varlığı, haksızlıklara
karşı dik duruşu, hiçbir ön tanım kabul etmeden tüm terör örgütlerine karşı
verdiği mücadeleyle yalnızca sınırlarımızın güvenliği ya da bölgesel huzurun
tesisi için değil, aynı zamanda dünya barışı için de çok önemli adımlar
atılmaktadır. 
Ülke olarak içinde
olduğumuz etkin mücadele süresince OHAL’in keyfî bir uygulama olmadığını,
zaruretten hasıl olduğunu aziz milletimiz çok iyi bilmekle birlikte, milletimiz
olan bitenin ve gerçeklerin de farkındadır. Milletimiz farkında, ancak,
milletin gerçeklerinden uzak olanlar, milletimizin dilinden anlamayanlar
OHAL’in gerekçesinin ne kadar haklı olduğunu da anlayamamaktadır. On beş yılda
özgürlük ve demokrasi alanlarını genişletmek, devletin tüm imkânlarını herkes
için ulaşılabilir kılmak adına verdiğimiz mücadelenin milletimiz nezdindeki
karşılığını biliyoruz. 1960, 1971, 1980, 28 Şubat, 27 Nisan, 17-25 Aralığı
yaşayan milletimiz, 15 Temmuzda, nesilden nesile devredilen bu acının bir
parçası olmamayı tercih etmiştir. OHAL bir sonuçtur ve bugün gerek
sınırlarımızın ötesinde gerekse sınırlarımızın içinde verdiğimiz mücadele bu
sonucun sebeplerini ortadan kaldırmaya, ülkemizi ve geleceğimizi tehdit eden
tüm yapılara karşı gerekli önlemleri almaya devam etmemizi elzem kılmaktadır. 
AK PARTİ olarak
bizler 1987’den bu yana çeşitli defalar uzatılan, vatandaşlarımızın bireysel,
siyasal ve ekonomik hak ve özgürlüklerini kısıtlayan OHAL’i iktidara gelir
gelmez kaldırarak bu topraklarda olağanüstü hâl uygulamasına son vermiş olmanın
gururunu, günü geldiğinde kırk yıllık terör belasıyla mücadelesini tamamlamış
ve bu topraklarda terörün de kökünü kazımış bir iktidar olarak da duyacağız.
Bu duygu ve
düşüncelerle milletimizin birliği, devletimizin bölünmez bütünlüğü uğruna şehit
düşen vatan evlatlarımıza yüce Mevla’dan rahmet, gazilerimize sıhhatli bir ömür
diliyor, yüce Meclisimizi selamlıyor, sizlere en içten saygı ve sevgilerimi
sunuyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Karaaslan.
Böylece gruplar
adına konuşmalar tamamlanmıştır.
Şahıslar adına ilk
söz, İstanbul Milletvekili Mustafa Sezgin Tanrıkulu’na aittir.
Buyurun Sayın
Tanrıkulu. (CHP sıralarından alkışlar) 
MUSTAFA SEZGİN
TANRIKULU (İstanbul) – Sayın Başkan, değerli milletvekilleri; hepinizi saygıyla
sevgiyle selamlıyorum.
Evet, biraz önce
erken değil, baskın değil ama dürüst olmayan, adil olmayan bir seçim kararı
alındı ama biz halkımızın vicdanına ve sağduyusuna güveniyoruz. Baskın da olsa
halkımızın, yurttaşlarımızın vicdanı ve sağduyusu bu zulüm düzenine, bu
zalimliğe mutlaka son verecek. (CHP sıralarından alkışlar) 
Evet, değerli
arkadaşlar, bakın, koca bir yalan var. Daha iki hafta önce Van’da Sayın Erdoğan
o koca yalanı sürdürdü, biraz önce de sayın konuşmacı yine burada o koca yalanı
sürdürdü. Olağanüstü hâli bu Hükûmet kaldırmadı, AK PARTİ hükûmetleri
kaldırmadı. Bakın, okuyayım size 19 Haziran 2002 tarihli tutanaktan, koalisyon
hükûmetinin İçişleri Bakanı Rüştü Kazım Yücelen aynen şunu söylüyor: “Bu
düşüncelerle ve değerlendirmelerle olağanüstü hâlin 30 Temmuz 2002 günü saat
17.00’den itibaren Hakkâri ile Tunceli illerimizde sona erdirilmesini,
Diyarbakır ve Şırnak illerimizde ise olağanüstü hâl uygulamaları sonrası
alınacak tedbirlere hazırlık süreci verilmesi için dört ay daha uzatılmasını
yüce Meclisin takdirlerine sunuyorum.” Ne zaman söylüyor? 19 Haziran 2002
tarihinde. Ne zaman iktidara geldiniz? 3 Kasım 2002 tarihinde çoğunluğu
sağladınız…
HASAN
BASRİ KURT (Samsun) – Diyarbakır’dan aday ol bakayım, Diyarbakır’dan!
MUSTAFA
SEZGİN TANRIKULU (Devamla) – 28 Kasım 2002 tarihinde güvenoyu aldınız,
güvenoyu. Sadece iki gün sonra Diyarbakır ve Şırnak’taki olağanüstü hâl de
önceki hükûmet döneminde alınmış karar gereği kalktı. Dolayısıyla büyük bir
yalan, büyük bir aldatmaca ve bu aldatmacayla da bu zamana kadar geliyorsunuz
ve bu yalanı, bu algı operasyonunu Sayın Erdoğan da on dört yıldır kullandı, on
dört yıldır. Bakın, olağanüstü hâle ne söylemişsiniz, olağanüstü hâle?
HASAN
BASRİ KURT (Samsun) – Sen seçime nereden giriyorsun? İstanbul’dan mı,
Diyarbakır’dan mı aday olacaksın?
MUSTAFA
SEZGİN TANRIKULU (Devamla) – Bakın, 22 Haziran 2010 tarihi, Adalet ve Kalkınma
Partisinin grup toplantısı, konuşan Sayın Erdoğan, muhatabı Milliyetçi Hareket
Partisinin Sayın Genel Başkanı Devlet Bahçeli, muhatabı o. Ne söylüyor, bakın:
Bahçeli’nin olağanüstü hâl ilan edilmesi önerisine de sert tepki gösterdi.
“Olağanüstü hâl ilan etmek teröre teslim olmaktır.” dedi. Erdoğan: “Malum
muhalefet partisi ne diyor? ‘Olağanüstü hâl ilan edilsin.’ Geç o işi, geç! O
sizin karakterinizde var; bizim iktidarımızın karakterinde yok, yok. O sizin
âczinizin gereği. Bırakın teröre çare olmayı, olağanüstü hâl terörü
derinleştirdi, bölge halkını mağdur etti, terörün istismar zeminini
güçlendirdi. Olağanüstü hâl istemek terörün diline teslim olmaktır.” Bunu diyen
kim? Bunu diyen kim? Sayın Erdoğan. Ne diyor olağanüstü hâlle ilgili olarak?
“Bölge halkını mağdur etti. Olağanüstü hâl istemek terörün diline teslim
olmaktır.” diyor. Kim diyor bunu? Sayın Erdoğan diyor. Peki, ne söylüyor?
Olağanüstü hâli kaldırmakla da övünüyor. Koca bir yalan. Biraz önce ifade
ettim. Sadece iki gün sonra, Hükûmetiniz güvenoyu aldıktan sadece iki gün sonra
Şırnak ve Diyarbakır’da kalktı. 
ALİM
TUNÇ (Uşak) – Biz kaldırmadık mı? İki gün sonra biz kaldırmadık mı? Biz
kaldırdık. 
MUSTAFA
SEZGİN TANRIKULU (Devamla) – Bakın, değerli arkadaşlar, daha 2015 seçimleri,
daha afişler... Afişlere bakar mısınız? Bu sizin afişleriniz. 
HASAN
BASRİ KURT (Samsun) – 15 Temmuz gecesi neredeydin ya?
MUSTAFA
SEZGİN TANRIKULU (Devamla) – Bunu siz astınız 2015 tarihinde. Olağanüstü hâlin
bir baskı rejimi olduğunu, bir zulüm rejimi olduğunu ifade ediyorsunuz, siz
ifade ediyorsunuz. 
Şimdi, ne
söylüyor Sayın Erdoğan Van’da? “OHAL bu hâl değil.” Evet, değil, bence de
değil. OHAL’de, bakın, OHAL’de işleyen ne vardı biliyor musunuz? Kötü de olsa
bir medya vardı, insan hakları ihlallerini denetleyen, açıklayan bir medya
vardı OHAL’de bile. On beş yıl boyunca oradaydım ben. Medyaya sesimizi
duyuruyorduk. Şimdi medya var mı? Hepsi kontrolünüzde. 
OHAL, OHAL
değildi, evet. O zaman sivil toplum vardı; şimdi hepsine el koydunuz, sivil
toplum bırakmadınız. MAZLUMDER’e bile el koydunuz, kapattınız, MAZLUMDER’e
bile. Bütün sivil topluma el koydunuz insan haklarını denetleyen; o da yok. 
ALİM TUNÇ (Uşak)
– Teröre destek verenler, doğru.
MUSTAFA SEZGİN
TANRIKULU (Devamla)- O zaman ne vardı? Parlamento vardı, tek sesli değildi,
çoğulcuydu. Türkiye Cumhuriyeti tarihinin en esaslı insan hakları raporları o
zaman çıkmıştı. Faili meçhul cinayetler raporunu, boşaltılan köyler raporunu,
Susurluk raporunu bu Parlamento çıkarmıştı. Ne zaman? OHAL’de, Parlamento da
vardı. 
Dahası…
Bağımsızlığı ve tarafsızlığı tartışılsa bile bir yargı vardı, yargı. Gittiğimiz
zaman, iyi, kötü DGM’den bile sonuç alıyorduk, özel yetkili mahkemelerden bile
sonuç alıyorduk iyi veya kötü. Ama şimdi tarafsız ve bağımsızlığını bir tarafa
bırakın, yargı yok, yargı! Denetleyen… Tabii ki OHAL bu hâl değil; saray
rejimine teslim olmuş, onun vesayetine teslim olmuş bir vesayet düzeni var.
Ne vardı o
zaman? Uluslararası kurumlarla ilişkisi olan, AB hedefi olan Türkiye vardı o
zaman ve o Türkiye insan haklarına, demokrasiye, hukuk devletine özen
gösteriyordu. Hükûmetler, aman aman bir eleştiri gelmesin diye dikkate
alıyorlardı yani burunları kızarıyordu, burunları, burunları kızarıyordu insan
hakları konusunda sicilimize bir şey gelmesin diye. Daha dün AB raporu,
geçtiğimiz ay Birleşmiş Milletler raporu açıklandı ama şimdi hiç bunları kale
almayan, hiç kale almayan bir Hükûmetimiz var. 
Değerli
arkadaşlar, bakın, bugün aynı zamanda olağanüstü hâl koşullarında seçim yapma
kararı alıyorsunuz bu kararı vermekle. Peki, bu seçim, dürüst ve adil olacak
mı? Medya olmayacak; yargı olmayacak, emrinizde olacak; sivil toplum olmayacak,
bütün kanaat önderleri hapisle karşı karşıya kalacak ve buna biz “seçim”
diyeceğiz… Her koşulda seçime gireceğiz ama her koşulda, halkımızın vicdanıyla
ne gerekiyorsa bunu yapacağız. Ama bugün bu olağanüstü hâl kararıyla dürüst ve
adil olmayan bir seçim kararı alacaksınız ve bu şaibe, bu meşru olmayan yöntem,
süreç Türkiye Cumhuriyeti tarihinde sizin vasıtanızla kara bir leke olarak
kalacak. Neyin yolunu açabilirsiniz en fazla? En fazla, en kötü ihtimalle
seçilmiş diktatörler yolunu açarsınız; bütün dünyanın yeni eğilimi. Bu da
Türkiye’de birliği, beraberliği ve barışı bir daha kazandırmaz. “Ne oldu?
Vatandaşa zararı yok.” diyorsunuz. Size soruyorum: Kanun hükmünde kararname
yetkisi olmasaydı -ki Anayasa Mahkemesi bu düzenin suç ortağıdır, bu düzenin
suç ortağıdır, failidir- siz taşeron düzenlemesini kanun hükmünde kararnameyle
yapabilir miydiniz? Yapamazdınız. Ne yaptınız? Kanun hükmünde kararnameyle
yaptınız. Şimdi ne oldu? Belediye işçisi ne yapar ya -vicdanınıza sesleniyorum-
ne yapar belediye işçisi? Temizlik yapar yani çöpçülük eski deyimle, park
işçiliği yapar, yol işçiliği yapar. Bunların kadro alması için yasa çıkmadı mı
burada? Çıktı kanun hükmünde kararname. Ne oldu peki? Ya, temizlik işçisinden
neden güvenlik soruşturması istersiniz vicdansızlar, neden istersiniz? (CHP
sıralarından alkışlar) Temizlik işçisinden niye güvenlik soruşturması
istersiniz ya? Neden istersiniz, neden? 
HÜSNÜYE ERDOĞAN
(Konya) – Fehriye Erdal’ın görevi neydi, ne yaptı o? Tabii ki isteyeceğiz. 
ALİM TUNÇ (Uşak)
– Terörist olmasın diye. 
MUSTAFA SEZGİN
TANRIKULU (Devamla) – Bakın, neden istersiniz? Temizlik işçisi, adam yirmi
yıldır orada temizlik yapıyor, çöp topluyor şimdi ona “Güvenlik belgesi getir.”
diyorsunuz. “Hayır, sen güvenlik soruşturmasından geçemedin.” diyorsunuz.
Adama, çöp toplayacak, bir iş bile vermiyorsunuz. Ne zaman? Bu kanun hükmünde
kararnameden sonra. Bu mu sizin vicdanınız ya? Diyarbakır’dan 970 kişi
çıkarıldı. İstanbul’dan çıkarılanlar ayrı. Bugün Patnos’tan aradılar.
Türkiye’nin her yerinden... Ne zaman böyle vicdansız oldunuz, ne zaman? 
Bakın, 700 çocuk
annesiyle beraber cezaevinde büyüyor. Kanserli hastalar var, size gelmiyor.
Biliyor musunuz sokak ortasında kaçırılanlar daha dün serbest bırakıldılar,
şimdi gözaltındalar. Sokağa atıldılar, sokağa atıldılar ve bırakıldılar. Altı
ay bu Ankara’nın sınırları içerisinde gözaltında kaldılar. Biliyor musunuz,
yurt dışından getirilenler -isimleri var bende, isimleri de şey olmasın diye
söylemiyorum, soru önergesi verdim- Kocaeli’de bırakıldı. Ne zaman? Yüz seksen
gün sonra. Getirilmiş, 120 kilodan 60 kiloya düşmüş. Olağanüstü hâl işte bu,
olağanüstü hâl bu. Çocuklar, yaşlılar, işsizler, akademisyenler ve medyaya el
koymanız ve yargının olmadığı bir dünya.
Değerli
arkadaşlar, bakın, bu zulmünüz bitecek ama vicdanınızla karşı karşıya
kalacaksınız, size söyleyeyim. Kimse size ulaşamıyor, bizim telefonlarımız
açık. Olağanüstü hâli bunun için istiyorsunuz ama hiç kuşkunuz olmasın, bu
zulüm düzeni bitecek, halkımızın sağduyusuyla ve vicdanıyla bitecek.
Teşekkür
ediyorum. (CHP sıralarından alkışlar)
ALİM TUNÇ (Uşak)
– Teröristler de bitecek, terör de bitecek.
BAŞKAN -
Teşekkür ediyorum.
MEHMET MUŞ
(İstanbul) - Sayın Başkan…
BAŞKAN - Sayın
Muş, buyurun.
MEHMET MUŞ
(İstanbul) - Sayın Başkan, birçok defa konuşmasında Genel Başkanımıza atfen
“Yalan konuşuyorlar, yalanla bu düzeni sürdürüyorlar.” gibi beyanatlarda
bulunmuştur. Bu, bize açık bir sataşmadır.
MUSTAFA SEZGİN
TANRIKULU (İstanbul) – Yalan mı?
BAŞKAN -
Buyurun, iki dakika süre veriyorum. Lütfen yeni bir sataşmaya meydan
vermeyelim.
VII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, İstanbul
Milletvekili Mustafa Sezgin Tanrıkulu’nun (3/1566) esas numaralı Başbakanlık
Tezkeresi üzerinde şahsı adına yaptığı konuşması sırasında AK PARTİ Grup
Başkanına ve Adalet ve Kalkınma Partisine sataşması nedeniyle konuşması
MEHMET MUŞ
(İstanbul) - Sayın Başkan, değerli milletvekilleri; Adalet ve Kalkınma Partisi 2002
yılından beri iktidardadır ve 15 Temmuz darbesi gerçekleşene kadar, böyle bir
girişimde bulunulana kadar olağanüstü hâl gibi bir uygulamayı hayata geçirmemiştir,
böyle bir öneri Meclise gelmemiştir ama ne zaman ki bir darbe girişimiyle ülke
karşı karşıya kaldı ve Türkiye’nin bekası meselesi ortaya çıktı, bununla daha
etkin mücadele etmek için olağanüstü hâl uygulaması başlamıştır ve bunun
Anayasa ve yasalarda nasıl yapılacağı, ne şekilde yapılacağı bellidir. Geliş
şekli, buraya gelir, teklif edilir; Parlamento bunu ya onaylar ya onaylamaz, ya
uzatır ya da uzatmaz. Şimdiye kadar millet iradesiyle seçilmiş milletvekilleri
bunun uzatılmasına hükmetmişlerdir.
Dolayısıyla
“Geçmişte karşı çıktınız, şimdi niye?” diyorsunuz. Arkadaşlar, geçmişte
Türkiye'nin karşı karşıya kaldığı süreçler böyle bir uygulamayı gerektirmediği
için OHAL tartışması olmadı ya da OHAL uygulaması yapılmadı ama bugün
Türkiye’nin karşı karşıya kaldığı realiteler böyle bir ihtiyacın olduğunu
gösteriyor. Dolayısıyla böyle bir tavsiyeyi, böyle bir teklifi Hükûmet
Parlamentoya göndermiştir. Birazdan bununla ilgili oylama yapılacaktır.
Bir diğeri:
Seçime gitmek âdeta kara bir leke olarak nitelendirildi. 
ERTUĞRUL KÜRKCÜ
(İzmir) – Tabii ki kara bir leke.
MEHMET MUŞ
(Devamla) – Değerli arkadaşlar, demokrasilerde seçime gitmek kara bir leke
değil.
MUSTAFA SEZGİN
TANRIKULU (İstanbul) – Dürüstvari bir biçimde, dürüstvari.
MEHMET MUŞ
(Devamla) – Demokrasilerin şölen günü seçim günleridir. (CHP ve HDP
sıralarından gürültüler) Dolayısıyla burada âdeta bağırıp çağırmakla siz
Türkiye’nin seçime gitmesini de engelleyemezsiniz, bir tek şeyi ifşa edersiniz;
bakın, bir tek şeyi ifşa edersiniz, millete gitmenin korkusunu yaşadığınızı
buradan ifşa etmiş olursunuz bu kadar bağırıp çağırmakla. 
ERTUĞRUL KÜRKCÜ
(İzmir) – Kes tıraşı ya, kes tıraşı!
MEHMET MUŞ
(Devamla) – Dolayısıyla, bunun ötesinde, merak buyurmayın, 24 Haziranda sandık
kurulacaktır. Siz ağzınıza geleni zaten burada da sayıyorsunuz, meydanlarda da
zaten çıkıp bol bol konuşuyorsunuz. 
ERTUĞRUL KÜRKCÜ
(İzmir) – Senden korkan senin gibi olsun Muş!
MEHMET MUŞ
(Devamla) – 1950’den beri de zaten oturmaya devam ediyorsunuz. 
MUSTAFA SEZGİN
TANRIKULU (İstanbul) – Cevap veremedin, hiçbir soruma cevap veremedin.
MEHMET MUŞ
(Devamla) – Yine, geçenlerde yine oturdunuz. Fazla oturmayın, bak örümcek
bağlarsınız; benden size uyarı.
Teşekkür ederim.
(AK PARTİ sıralarından alkışlar) 
MUSTAFA SEZGİN
TANRIKULU (İstanbul) – Hiç birine cevap veremedin.
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566) (Devam)
BAŞKAN – Hükûmet
adına Millî Savunma Bakanı Sayın Nurettin Canikli konuşacaktır.
Sayın Bakanım,
buyursunlar. (AK PARTİ sıralarından alkışlar) 
MİLLÎ SAVUNMA
BAKANI NURETTİN CANİKLİ (Giresun) – Sayın Başkan, değerli milletvekili
arkadaşlarım; olağanüstü hâlin üç ay süreyle uzatılmasına ilişkin Hükûmet
tezkeremizle ilgili olarak söz aldım. Öncelikle yüce heyetinizi saygıyla
selamlıyorum.
Ben konuşmamın
hemen başında 24 Hazirandaki demokrasi bayramının, düğünün, demokrasi düğününün
hayırlı olmasını temenni ediyorum milletimize, herkese. 
ÖMER FETHİ GÜRER
(Niğde) – O gün de üniversite sınavı varmış.
MİLLÎ SAVUNMA
BAKANI NURETTİN CANİKLİ (Devamla) – Evet, sandık her zaman demokrasilerde
düğün, bayramdır; biz öyle görürüz, öyle inanırız, öyle hareket ederiz. O
yüzden 24 Haziranı da -inşallah- yeniden milletimizle buluşmak, bir araya
gelmek ve onun talimatını almak için uygun bir platform olarak görüyoruz.
Dolayısıyla, inşallah, hayırlı olacaktır yeni seçim.
Değerli
arkadaşlar, Türkiye’nin içinde bulunduğu coğrafya, hepimizin bildiği gibi, çok
zor ve çetin bir coğrafya gerçekten. Yüzyıllardan beri aslında bu coğrafyanın
sert, acımasız özelliği biliniyor. Konjonktürel olarak içinde bulunduğumuz
dönemde meydana gelen hadiseler bu coğrafyanın çetin şartlarını daha da
ağırlaştırmaktadır. Özellikle bölgemizle ilgili küresel ölçekli proje ve
hesaplar, bölgeyi daha da istikrarsız hâle getirme potansiyelini taşımaktadır.
Proje
bellidir, bölgenin daha kolay yönetilebilmesi için siyasi sınırlar yeniden
dizayn edilmeye çalışılmaktadır. Bu çerçevede Türkiye de bu operasyonların
merkezindedir. Açıkça, ülkemizin yaklaşık dörtte 1’i, topraklarımızın yüzde
25’i başka bir siyasi yapılanmanın içine dâhil edilmekte ve talep edilmektedir.
Bu heves ve planlar gizli de değildir, artık gizliliği kalmamıştır, her şey
açık olarak oynanmaktadır.
Türk
milleti, hamdolsun, bugüne kadar bu amaca yönelik saldırılara destansı şekilde
karşı koymasını bilmiştir, “Dur!” diyebilmiştir. Bu durum, küresel proje
sahiplerini, senaristlerini kızdırmakta ve hırçınlaştırmaktadır. Son dönemde
bunların ve yerli iş birlikçilerinin dengesiz ve saldırgan yaklaşımlarını başka
türlü izah etmek mümkün değildir. Bu amaç için proje örgütler vekâleten
kullanılmaktadır. Sınırlarımızın dışından PKK/PYD-YPG ve DEAŞ terör örgütleri,
Türkiye Cumhuriyeti devletinin hükümranlık haklarını zafiyete uğratmak amacıyla
saldırmaktadırlar ve her geçen gün saldırılarını artırmaktadırlar. İçeriden ise
PKK, FETÖ ve DEAŞ aynı amaç için, ülkemizin kaos ortamına sürüklenmesi,
istikrarın ortadan kaldırılması için acımasızca saldırmaktadırlar. Bu örgütler,
PKK, DEAŞ ve FETÖ terör örgütleri tarihin gördüğü en kanlı terör örgütleridir
ve üçünün de hedefi Türkiye'nin toprak bütünlüğü, Türkiye'nin egemenliği ve
bağımsızlığıdır. Bugün itibarıyla bu örgütlerin hepsinin aynı küresel güçler
tarafından yönetildiği ve kumanda edildiği konusunda elimizde çok daha
ayrıntılı, daha fazla bilgi ve emare mevcuttur. 
PKK terör örgütü
ve teröristler müttefiklerimiz Almanya, Fransa, Avusturya, Hollanda, Danimarka
ve diğerleri tarafından açıkça korunmakta ve kollanmaktadır. Aynı şekilde, PKK
terör örgütünün Suriye kolu yani kendisi olan PYD ve YPG de bir başka
müttefikimiz Amerika’yla ortaklık yapabilmekte; tüm uyarı ve ikazlarımıza
rağmen ve eninde sonunda Türkiye'ye karşı yöneltileceğini bile bile binlerce
tır ve uçak dolusu silah, mühimmat, araç gereç bu örgütlere, bu terör
örgütlerine verilebilmektedir. 
Yine, 17-25
Aralık ve 15 Temmuz darbe teşebbüslerinin faili, terör örgütünün elebaşı
Amerika Birleşik Devletleri’nde barınmakta, örgütünü oradan yönetmeye devam
etmekte, finansal kaynaklara ulaşabilmekte, koruma altına alınabilmektedir.
DEAŞ örgütünün PYD-YPG ve PKK’yla ilişkileri ve Suriye ve Irak’taki fotoğraf,
bu örgütün de özel tasarım bir örgüt olduğunu çok net bir şekilde
göstermektedir. 
Bu noktada,
hemen şu gerçeğin bir kez daha altının çizilmesi gerekiyor: Türk milleti bu
saldırılara karşı, bu kanlı örgütlerin saldırılarına karşı durabilmiş ve
onların emellerini gerçekleştirmelerini engellemiştir. Bugün ulaştığımız
kapasite, imkân ve kabiliyetimiz bu anlamda dünden daha fazladır, dünden daha
güçlüdür ve bundan sonraki terör örgütlerinin ve destekçilerinin saldırılarını
defedebilecek imkân ve kabiliyetine sahibiz elhamdülillah. Savunma alanı başta
olmak üzere, imkân ve kabiliyetlerimiz her geçen gün de artmaktadır. Terör
örgütleri ve onların destekçileri ülkemize yönelik tehdit ve saldırılarına
devam edeceklerdir. Elde ettiğimiz sayısız istihbari bilgi bunu göstermektedir.
PKK/PYD-YPG
terör örgütlerinin Suriye’deki varlığı devam etmektedir. Zeytin Dalı
Operasyonu’yla 911 kilometrelik Suriye sınırımızın yaklaşık 500 kilometrelik
bölümü terör örgütlerinden temizlenmiştir ancak hâlen temizlenmesi gereken 400
kilometrelik bir bölüm daha mevcuttur ve durmaktadır ve bu temizliğin de
yapılması gerekir. Bu temizlik yapılmadığı sürece, yapılmadığı takdirde Türkiye
kendisini hiçbir zaman güven içerisinde hissedemez. 
PKK’nın yurt
içindeki varlıklarına çok büyük darbe indirilmiştir ancak örgüt içerideki
saldırılarına devam etmektedir. 
DEAŞ terör
örgütüne de yurt içinde güvenlik güçlerimiz tarafından nefes aldırılmamaktadır.
Ancak buna rağmen, özellikle bireysel, uyuyan hücreler vasıtasıyla örgütün,
DEAŞ terör örgütünün eylem yapma potansiyeli bulunmaktadır.
FETÖ terör
örgütüyle yapılan mücadelede bugün itibarıyla kritik bir seviyeye gelinmiştir.
Bu örgüt yapılanma ve eylem yöntemleri itibarıyla diğer örgütlerden çok
farklıdır. FETÖ örgütü, özellikle güvenlikle ve yargıyla ilgili kurumlara büyük
ölçüde sızma yapabilmiş, bu yapılara giriş mekanizmasını belirli dönemlerde
tamamen kontrol edebilir hâle gelmiştir. Zannedildiğinin aksine, bu süreç yeni
başlamamıştır, ta 1980’li yıllardan itibaren bu örgütün bilinçli olarak korunup
kollandığını bugün itibarıyla tespit etmiş bulunuyoruz. Kuleli Askerî Lisesi ve
diğer askerî lise dokümanlarının, imha edilemeyen dokümanlarının ele
geçirilmesinden sonra, bu belgelere göre FETÖ örgütünün elemanları ta o zaman
askerî liselerde ve sonrasında yine, belirli güçler tarafından ve son derece
sistematik bir şekilde korunmuş kollanmıştır 1984, hatta 1983’lü yıllardan
itibaren. Bunların çok net bir şekilde belgeleri elimizdedir. 
Bugüne kadar
kamu kurumlarındaki FETÖ yapılanmasıyla ilgili önemli bir temizlik yapılmıştır
ancak örgütün çok güçlü bir kripto yapılanmasının olduğunu da biliyoruz.
Özellikle güvenlikle ilgili kurumlarda gizlilik ve kripto örgütlenme esas
yapılanmadır örgüt tarafından. Bugüne kadar örgüt mensuplarından bir şekilde iz
bırakanlar, bir şekilde örgütün kurumlarıyla iltisak ve irtibatı tespit
edilenlerin kamudan ihracı gerçekleştirildi. Şimdi, artık kripto örgüt
elemanlarının deşifre edilmesi ve açığa çıkarılması için yoğun bir çaba
içerisindeyiz. Bugüne kadar tespit edilmiş birçok kripto örgüt mensubu da
bulunmaktadır. Henüz deşifre edilemeyen ve örgüt tarafından özel olarak
gizlenmiş, kritik görevlerde bulunan kripto örgüt mensuplarının bulunduğunu
kesin olarak biliyoruz. Daha önce hiç iz bırakmayan, daha sonra farklı
yöntemlerle açığa çıkarılan kripto örgüt üyelerinin varlığı bizi açık bir
şekilde böyle bir değerlendirmeye yönlendiriyor. 
Bakın, itirafçı
olan bir örgüt mensubunun örgütün kripto ve gizli yapısıyla ilgili tanımlaması
son derece önemlidir. Bir hafta önce ortaya çıkan bu itirafçı ifadesine göre
örgüt 5 daireden oluşmaktadır. Birinci daire esnaf, öğretmen ve diğer
sivillerin bulunduğu dairedir. İkinci dairede normal devlet memurları ve polis
memurları bulunmaktadır. Üçüncü dairede mahrem yapı içerisinde bulunan hâkim,
savcı, kaymakam ve askerler ile bunların bağlı olduğu imamlar yer almaktadır.
Dördüncü daire ise kripto hâkim, savcı, kaymakam, askerler ve polislerin
bulunduğu ve yine bunların bağlı olduğu imamların yer aldığı dairedir. Beşinci
daireyse kriptonun kriptosu –aynen kendi ifadesi bu- asker, polis, MİT
mensuplarının bulunduğu yapı ve bunlar sadece örgüt elebaşı tarafından
biliniyor ve bunlarla bağlantıyı da sağlayan iki ya da üç kişi var. 
Bunlar doğrudur
veya değildir bilemiyoruz ama bugüne kadarki elde ettiğimiz bilgilerle
gerçekten çok ciddi, güçlü bir gizlenmiş, özellikle, muhtemelen belirli amaç
için tutulan bir gizli yapısının olduğunu biliyoruz ve görebiliyoruz. Örgütün,
özellikle bu çerçevede güvenlikle ilgili kurumlarda kripto yapısı vasıtasıyla
aktif olduğunu da biliyoruz. Hatta zaman zaman –çok ayrıntıya giremeyeceğim-
son derece etkili olabilecek, tehlikeli olabilecek kritik hamleler yaptığını da
takip edebiliyoruz ve görüyoruz örgütün. 
Tabii, şu anda
temel amacımız örgütün kripto yapısının bütün yönleriyle açığa çıkartılması.
Bunun için gereken her türlü gayreti gösteriyoruz. Elbette hukuk kulvarında
kalmamız gerekiyor ve bu çerçevede hareket ediyoruz. Yani sonuç itibarıyla, bu
tespit ancak somut, kabul edilebilir, hukuki belge, bilgi, deliller
çerçevesinde gerçekleşmektedir. Onun dışında, elbette başka bir yöntemi
kullanmamız mümkün değil. Çok ince ve hassas çalışmalar yapıyoruz, âdeta
iğneyle kuyu kazıyoruz. Özellikle, yargı, emniyet, MİT ve güvenlikle ilgili
diğer kurumlarımız bu anlamda cansiparane, inanılmaz çalışmalar yapıyor, sonuç
da alıyoruz. Bakın, şu an itibarıyla örgütün birinci aşama mahrem ve kripto
yapısına mensup Türk Silahlı Kuvvetleri içerisinde yaklaşık 3 bin kişilik bir
yapıyı deşifre etmiş durumdayız. Önümüzdeki günlerde inşallah kanun hükmünde
kararname ekinde bunlar da ihraç edilecek, Başbakanlığa gönderdik. Bunun anlamı
şu: FETÖ’yle mücadele daha uzun bir süre devam edecek bu özelliği ve yapısından
dolayı. Örgütün tüm yapısını deşifre edene ve kripto yapısını açığa çıkarana
kadar bu mücadele devam edecektir. Bu mücadelenin de etkili bir şekilde
yürütülebilmesi için OHAL’in, olağanüstü hâlin sağladığı imkânlara ihtiyacımız
var. Bu çerçevede olağanüstü hâlin uzatılması gerekiyor. Bu yönüyle OHAL
ilanını gerektiren şartların mevcudiyeti hâlen devam etmektedir. 
MUSTAFA SEZGİN
TANRIKULU (İstanbul) – Temizlik işçileri ne olacak Sayın Bakan?
MİLLÎ SAVUNMA
BAKANI NURETTİN CANİKLİ (Devamla) – OHAL’in bu mücadelede bize sağladığı en
büyük imkân, olağanüstü hâl kanun hükmünde kararname çıkarma yetkisidir. 
MUSTAFA SEZGİN
TANRIKULU (İstanbul) – Temizlik işçileri ne olacak?
MİLLÎ SAVUNMA
BAKANI NURETTİN CANİKLİ (Devamla) – Bazılarının tahmin ettiğinin aksine en
büyük aracımız budur. Daha doğrusu, FETÖ ve diğer terör örgütleriyle iltisak ve
irtibatı tespit edilenlerin kamudan çıkartılması OHAL kanun hükmünde
kararnameleriyle gerçekleştirilmektedir. 
MUSTAFA SEZGİN
TANRIKULU (İstanbul) – Belediye işçileri…
MİLLÎ SAVUNMA
BAKANI NURETTİN CANİKLİ (Devamla) – Bu imkân olmasaydı, FETÖ’yle irtibatının
tespit edildiğini biraz önce açıkladığım, ilan ettiğim o 3 bin kişilik Türk
Silahlı Kuvvetleri mensubunu mevcut yöntemle, mevcut personel rejimi ve hukuk
sistemi içerisinde ihraç etmemiz, kamudan ihraç etmemiz hemen hemen imkânsızdı
ya da yıllarca zaman alırdı. 
OHAL’in
uzatılmaması hâlinde, olağanüstü hâlin uzatılmaması hâlinde FETÖ terör örgütü
kripto varlığı sayesinde özellikle güvenlikle ilgili kurumlarda toparlanmaya ve
yeniden güçlenmeye devam edecektir. OHAL uzatılmazsa, başta FETÖ olmak üzere,
terör örgütleriyle mücadelede ciddi zafiyet ve olumsuzluklar meydana
gelecektir. OHAL’le sağlanan bu imkânlar bugüne kadar sadece terör ve
teröristle mücadele için kullanılmıştır. OHAL ilanından sonra temel hak ve
hürriyetlerin sınırlandırılması, askıya alınması veya kısıtlanması kesinlikle
söz konusu olmamıştır, bir tane örnek yoktur. 
MUSTAFA SEZGİN
TANRIKULU (İstanbul) – Avrupa Konseyine neyi bildirdiniz?
MİLLÎ SAVUNMA
BAKANI NURETTİN CANİKLİ (Devamla) – Vatandaşlarımızın günlük yaşamını etkileyen
hiçbir olumsuzluk yaşanmamıştır. Esasında, özgürlüklerin kullanımı OHAL
ilanından sonra daha da güvence altına alınmıştır. 
OHAL’le ilgili
olarak, OHAL ilanının ilk dönemlerinde yalan yanlış birçok şey söylendi; yok
vatandaşın sabah kapısına dayanılacak, yok özgürlükler sınırlandırılacak, yok
ekonomide bazı birtakım sınırlandırmalar gündeme gelecek gibi gerçek dışı
iddialar gündeme geldi. 
MUSTAFA
SEZGİN TANRIKULU (İstanbul) – Sayın Bakan, 22 Temmuzda Avrupa Konseyine ne
yazdınız, 22 Temmuzda ne yazdınız?
MİLLÎ
SAVUNMA BAKANI NURETTİN CANİKLİ (Devamla) – Bakın, bugün bunların hiçbir tanesi
yaşanmadı, bu iddia, iftiraların hiçbir tanesi gerçekleşmedi. 
Tekrar
söylüyorum, bakın, OHAL sadece terör örgütlerini, teröristleri ve onların
yandaşlarını etkiledi, başka hiç kimseyi etkilemedi…
MUSTAFA
SEZGİN TANRIKULU (İstanbul) – Temizlik işçileri, temizlik işçileri; çöpçüler
Sayın Bakan, çöpçüler…
MİLLÎ
SAVUNMA BAKANI NURETTİN CANİKLİ (Devamla) – …ve bunları da etkilemeye bundan
sonra da devam edecek. 
MUSTAFA
SEZGİN TANRIKULU (İstanbul) – Yol işçileri…
MİLLÎ
SAVUNMA BAKANI NURETTİN CANİKLİ (Devamla) – Bakın, olağanüstü hâl ilanından
sonra kamu idaresine, Hükûmete inanılmaz yetkiler veren bir kanun var, 1983
yılında çıkarılmış olan bir kanun. 
MUSTAFA
SEZGİN TANRIKULU (İstanbul) – Darbe döneminde.
MİLLÎ
SAVUNMA BAKANI NURETTİN CANİKLİ (Devamla) – Bunun 11’inci maddesi, bakın,
gerçekten Hükûmete inanılmaz yetkiler veriyor, sadece birkaç tanesini ben
okuyacağım: “Sokağa çıkmayı sınırlamak veya yasaklamak.” Olağanüstü hâl
ilanından sonra bu yetki hiçbir şekilde kullanılmadı. “Belli yerlerde veya
belli saatlerde kişilerin dolaşmalarını ve toplanmalarını, araçların
seyirlerini yasaklamak.” Böyle bir şey olmadı. “Olağanüstü hâl ilan edilen
bölge sakinleri ile bu bölgeye hariçten girecek kişiler için kimlik belirleyici
belge taşıma mecburiyeti koyma yükümlülüğü getirmek.” Uygulanmadı. “Gazete,
broşür, dergi, bunların basılmasını, çoğaltılmasını sınırlandırmak, daraltmak.”
Uygulanmadı.
MUSTAFA
SEZGİN TANRIKULU (İstanbul) – Ya, daha geçen hafta el koydunuz ya, daha geçen
hafta el koydunuz.
MİLLÎ
SAVUNMA BAKANI NURETTİN CANİKLİ (Devamla) – Bakın, bunlar yargı kararıyla değil,
idareye verilen yetkiler. 
MUSTAFA
SEZGİN TANRIKULU (İstanbul) – Daha geçen hafta el koydunuz diyorum, TMSF el
koydu daha geçen hafta, geçen hafta el koydu Sayın Bakan.
MİLLÎ
SAVUNMA BAKANI NURETTİN CANİKLİ (Devamla) – Bunların hiçbir tanesi kullanılmadı
yani temel hak ve hürriyetlerin, özgürlüklerin kısılması, daraltılması anlamına
gelebilecek hiçbir olay, hiçbir karar söz konusu olmadı. Sadece, başta FETÖ
terör örgütü olmak üzere, terör örgütlerinin, özellikle kamuda yerleşik terör
örgütlerinin ayıklanması, buradan temizlenmesi için kullanıldı…
MUSTAFA
SEZGİN TANRIKULU (İstanbul) – Temizlik işçileri, belediye işçileri Sayın Bakan…

MİLLÎ
SAVUNMA BAKANI NURETTİN CANİKLİ (Devamla) – …ve bundan sonra da terör örgütleri
açısından kullanılmaya devam edecek. 
MUSTAFA
SEZGİN TANRIKULU (İstanbul) – Belediye işçilerine ilişkin bir şey söyleyin,
belediye işçilerine.
MİLLÎ
SAVUNMA BAKANI NURETTİN CANİKLİ (Devamla) – Bakın, ayrıca, değerli arkadaşlar,
başta FETÖ olmak üzere, bu terör örgütleriyle mücadele ederken…
MERAL
DANIŞ BEŞTAŞ (Adana) – Ya, terör örgütüyle değil, halkla mücadele ediyorsunuz,
halkla. 
MİLLÎ
SAVUNMA BAKANI NURETTİN CANİKLİ (Devamla) – …en büyük eleştirilerden bir
tanesi, kanun hükmünde kararname ekinde yapılan ihraçlara ilişkin olarak yargı
yoluna gidilememesiydi. Bu sorun da OHAL Komisyonuyla aşılmış durumda,
dolayısıyla bu noktada hukuki anlamda ve uluslararası standartlar ve kriterler
açısından eleştirilecek en ufak bir problem bulunmamaktadır. Biz OHAL’i,
olağanüstü hâl ilanını sadece FETÖ terör örgütüne mensubiyetini tespit
ettiğimiz kişilerin kamudan kolaylıkla, etkili bir şekilde ihracı için
kullanıyoruz yani olağanüstü hâl kanun hükmünde kararnamesi çıkarmak için
kullanıyoruz.
MUSTAFA SEZGİN
TANRIKULU (İstanbul) – Sayın Bakan, bir şey söyleyeceğim: Çöpçüler niye atıldı,
çöpçüler? Çöpçüler niye atıldı işten? Bu işçiler niye işten atıldı?
MAHMUT TANAL
(İstanbul) – Bu belediye işçileri niçin işten atıldı?
MİLLÎ SAVUNMA
BAKANI NURETTİN CANİKLİ (Devamla) - Dolayısıyla, bu mücadele sadece teröre,
teröristlere karşı yapılıyor, bunun dışında bir uygulama söz konusu değildir. 
MUSTAFA SEZGİN
TANRIKULU (İstanbul) – Çöpçüler niye işten atıldı, çöpçüler? Temizlik işçileri
niye işten atıldı?
MİLLÎ SAVUNMA
BAKANI NURETTİN CANİKLİ (Devamla) - Bugüne kadar özellikle temel hak ve
hürriyetlerin sınırlandığına ilişkin hiç kimse tarafından somut olarak bir
örnek getirilememiştir, getirilemez de çünkü böyle bir şey yoktur.
MUSTAFA SEZGİN
TANRIKULU (İstanbul) – Temizlik işçileri Sayın Bakan, temizlik işçileri.
MERAL DANIŞ
BEŞTAŞ (Adana) – Milyonlarca örnek var, milyonlarca.
MİLLÎ SAVUNMA
BAKANI NURETTİN CANİKLİ (Devamla) – Ama biz terörle mücadele etmeye devam
edeceğiz, buna mecburuz. Bu milletin bekası için, bu milletin geleceği için
terörle, teröristle mücadele etmeye devam edeceğiz. 
ERTUĞRUL KÜRKCÜ
(İzmir) – Millete bir şey olduğu yok, size bir şey oluyor.
MİLLÎ SAVUNMA
BAKANI NURETTİN CANİKLİ (Devamla) - Bu mücadeleyi hiç kimse engelleyemez, hiç
kimsenin buna gücü yetmez.
MERAL DANIŞ
BEŞTAŞ (Adana) – Kurtulamayacaksınız.
ERTUĞRUL KÜRKCÜ
(İzmir) – Göreceksin, 24 Haziranda göreceksin kimin gücü kime yetiyor.
Göreceğiz sizi.
MİLLÎ SAVUNMA
BAKANI NURETTİN CANİKLİ (Devamla) - Dolayısıyla, gelinen bugün itibarıyla
OHAL’in kaldırılmasını talep etmek -açıkça söylüyorum- sadece, özellikle
Fetullahçı terör örgütünün kamuda daha çok yapılanmasına, palazlanmasına katkı
sağlayacak olan bir taleptir.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Canikli bir dakikada, buyurun.
MİLLÎ SAVUNMA BAKANI
NURETTİN CANİKLİ (Devamla) - İnşallah olağanüstü hâl yüce Meclisin
takdirleriyle uzatılacak ve bu millet bağımsızlığını, egemenliğini, toprak
bütünlüğünü tehdit eden bütün unsurlara karşı mücadelesini sürdürecektir.
ERTUĞRUL KÜRKCÜ
(İzmir) – Bağımsızlık OHAL’le mi korunuyor?
MİLLÎ SAVUNMA
BAKANI NURETTİN CANİKLİ (Devamla) - Hepinize saygılar sunuyorum, sağ olun. (AK
PARTİ sıralarından alkışlar)
BAŞKAN –
Teşekkür ediyorum.
MUSTAFA SEZGİN
TANRIKULU (İstanbul) – Sayın Başkan…
BAŞKAN - Sayın
Tanrıkulu…
MUSTAFA SEZGİN
TANRIKULU (İstanbul) – Biraz önce OHAL’in uzatılmaması gerektiği yönünde bir
konuşma yaptım. Sayın Bakan da “Uzatılmamasını istemek FETÖ’nün kadrolarının
görevde kalmasını istemek demektir.” dedi. Dolayısıyla, açık bir sataşma var.
MAHMUT TANAL
(İstanbul) – Bu sataşmadır açıkça.
BAŞKAN – Bu hiç
sataşma değildir Sayın Tanrıkulu.
MUSTAFA SEZGİN
TANRIKULU (İstanbul) – Olur mu Sayın Başkan, olur mu?
BAŞKAN – Olur mu
öyle bir şey? Siz “OHAL kaldırılsın.” diyorsunuz, Sayın Bakan da
kaldırılmamasının gerekçelerini anlattı. 
MUSTAFA SEZGİN
TANRIKULU (İstanbul) – Ama Bakan bizi itham etti. Sayın Başkan, itham etti.
BAŞKAN - Böyle
bir şey olur mu ya? Eleştiri düzeyinde bu.
MUSTAFA SEZGİN
TANRIKULU (İstanbul) – Sayın Başkan, itham etti. 
BAŞKAN – Bakın,
şahsınıza yönelik en ufak bir sataşma yoktur Sayın Tanrıkulu.
MUSTAFA SEZGİN
TANRIKULU (İstanbul) – Olur mu? Sayın Başkan, biraz önce konuşan benim.
BAŞKAN – Tamam,
sadece siz konuşmadınız, sizden önce konuşan 4-5 arkadaşımız daha var. 
MUSTAFA SEZGİN
TANRIKULU (İstanbul) – Belki diğerleri de söz alacak. 
MAHMUT TANAL
(İstanbul) – Onlar da isteyecek Sayın Başkan.
BAŞKAN – Hayır
Sayın Tanrıkulu, bakın, tutanaklara geçsin diye söyleyeceğiniz bir şey varsa
söyleyin, bir sataşma yok. 
MUSTAFA SEZGİN
TANRIKULU (İstanbul) – Söylüyorum bakın, Sayın Başkan, bu açıkça itham
etmektir. 
BAŞKAN –
Kesinlikle değil, kesinlikle değil. OHAL’in uzatılması talebine ilişkin
gerekçelerini anlattı Sayın Bakan. 
MUSTAFA SEZGİN
TANRIKULU (İstanbul) – Bakın, FETÖ’nün darbeye karışmış hiçbir kadrosunun
kamuda kalmaması lazım. Yirmi aydır neden bunu yapamadınız? Nasıl bizi itham
edersiniz?
BAŞKAN – Şimdi,
fikirlerin farklı farklı söylenmesi bir sataşma mıdır? Değil. 
MUSTAFA SEZGİN
TANRIKULU (İstanbul) – İtham etmek başka bir şeydir. Sayın Bakan itham etti,
ben de kendisine soruyorum: Temizlik işçileri neden atıldı Sayın Bakan? Bir
cümle söyleyin, bir cümle. 
BAŞKAN –
Teşekkür ediyorum Sayın Tanrıkulu. 
Şimdi, şahıslar
adına son konuşma Trabzon Milletvekili Salih Cora’ya aittir. 
Buyurun Sayın
Cora. (AK PARTİ sıralarından alkışlar)
SALİH CORA
(Trabzon) – Sayın Başkan, değerli milletvekilleri; Türkiye Büyük Millet
Meclisinin 21 Temmuz 2016 tarihli ve 1116 sayılı Kararı’yla ülke genelinde ilan
edilen olağanüstü hâlin 19 Nisan 2018 tarihinden itibaren geçerli olmak üzere
üç ay daha uzatılmasına ilişkin tezkere hakkında şahsım adına söz almış
bulunuyorum. Hepinizi saygıyla selamlıyorum. 
Değerli
milletvekilleri, 15 Temmuz 2016 tarihinde FETÖ tarafından hain bir darbe
gerçekleştirilmiştir. Türkiye uçurumun kenarından dönmüştür. Emperyalist
güçler, maşaları aracılığıyla ülkemizi işgale hazırlamıştır. Büyük bir tehdit
başta Cumhurbaşkanımız, Başkomutanımız, kahramanımız Recep Tayyip Erdoğan’ın
iradesi ve milletimizin ferasetiyle bertaraf edilmiştir. Bu darbe bayrağımıza,
vatanımıza, devletimize, milletimize, demokrasiye, hukuka ve özgürlüklere karşı
yapılmış alçakça bir saldırıdır; Türk milletinin tamamına, millî iradeye,
demokrasiye ve insan haklarına karşı yapılmış bir kalkışmadır. Ülkemizin bağımsızlığı,
milletimizin birliği ve bütünlüğü, çocuklarımızın geleceği ipotek altına
alınmıştır. Çok şükür kararlı bir duruşla darbelere lanet okuyarak, milletimiz
meydanlara inerek kendi kaderini kendisi tayin etmiştir. Tarihin akışını
değiştirmiş, bir demokrasi destanı yazmıştır. Şimdi, tüm bu yaşananları, bu
olağanüstü hadiseleri yok sayarak kaldığımız yerden hiçbir şey yokmuş gibi
nasıl devam edebiliriz? Darbe gecesi uçaklara meydan okuyan, tankların altına
giren, vücudunu kurşunlara siper eden 248 şehidin, 2.193 gazinin, 81 milyon
kahramanın mücadelesini nasıl görmezden gelebiliriz? Türkiye Büyük Millet
Meclisinin bombalandığını, Boğaziçi Köprüsü’nün işgal edildiğini, masum
insanların tarandığını, Cumhurbaşkanlığı Külliyesi önünde sivillere gökten ateş
yağdırıldığını, Özel Harekât merkezindeki kahraman polislerimizin nasıl
katledildiğini kötü bir hatıra olarak hemencecik unutalım mı? Ömer
Halisdemir’in ölüme koşmasını, Erol Olçok’un milleti uyandırmasını, Şerife
bacının fedakârlığını, Sabrilerin tankların altında ezilen vücutlarını, yıkılan
yuvalarını, kararan hayatları “Vatan sağ olsun.” deyip sineye mi çekeceğiz, hiç
hesap sormayacak mıyız? Biz bunu sormazsak Metin Doğanlar tekrar tankın altına
girer mi, bu millet tekrar sokağa çıkar mı? Ne olmuş yani? Darbecileri
yargılamak kimin zoruna gidiyor? Terörle mücadele kimin kanına dokunuyor? Darbe
başarılı olsaydı acaba olağanüstü hâl mi olacaktı yoksa sıkıyönetim mi
olacaktı, Meclis çalışacak, istediğimiz kanunu çıkarabilecek miydik, seçimler
yapılıp siyasi partiler istediği kampanyayı yapabilecekler miydi? Ben
söyleyeyim: Allah korusun, böyle bir durum olsaydı, sıkıyönetim ilan
edilecekti, faili meçhullerin haddi hesabı olmayacaktı, anarşistler etrafta kol
gezecekti, sınırdan otobüslerle getirilecek DAEŞ’liler kontrollü bir biçimde
içeri girecekti. PKK, PYD, DAEŞ’le sözde mücadele edip uluslararası güçler
Türkiye'ye müdahale için hazırlanacaktı. PKK sözde DAEŞ karşısında zafer
kazandığını ileri sürüp tıpkı Suriye’deki gibi hazırlanan bir plan, bir proje
hayata geçirilecekti. Onun için diyoruz ki: Ülkemiz gerçekten bir işgalden
kurtarıldı. Darbenin püskürtülmesinin hemen ardından Fırat Kalkanı Operasyonu
tesadüf müdür? Zeytin Dalı Harekâtı’yla bölgede uygulanmak istenen proje
böylece yırtılıp atılmadı mı? Bunların hangisini darbe sürecinden bağımsız bir
şekilde düşünebiliriz? Hamdolsun, darbe püskürtüldü, demokrasi kazandı.
Darbeciler yargılanıyor, hukuk önünde hesap veriyorlar, günlerce savunma
yapıyorlar yani adil yargılanıyorlar. İşte, biz böyle bir ülkeyiz. Demokrasiyi
koruduk, hukuku işletiyoruz, insan haklarına saygı duyuyoruz. Türk yargısı
darbeci tiyatrocuların senaryoları karşısında delilleri ortaya koyuyor,
failleri tespit ediyor, sanıkları millet adına cezalandırıyor. Darbecilerin
beklediği bahar bir türlü gelmeyince hepsi tel tel dökülüyor. İtirafçılar ise
itiraflarıyla hainliğin derinliğini, tehlikenin büyüklüğünü işaret ediyor.
Devletin tüm kurumları bu örgütü çökertmek için büyük bir özveri gösteriyor.
OHAL yetkisiyle alınan kararlarla, örgütün faaliyetlerinin tespiti, takibi,
yakalama ve yargılama süreçleriyle âdeta örgütün gizli mensupları köşeye
sıkıştırılmıştır, onlar için artık yurt dışı bile güvenli değil, nerede
paketleneceklerini kestiremiyorlar, bir panik havası hâkim. Her geçen gün büyük
bir mesafe alıyoruz. Devlet FETÖ’den arınacak, millet rahatlayacak. 
Sadece bu kadar
mı? Hayır. Diğer terör örgütleri de bizim kadrajımızda, güvenlik güçlerimizin
yakın markajında. PKK’sı, YPG’si, DAEŞ’i, DHKP-C’si, hepsi terör örgütü, onlara
da nefes aldırmak bize haram, mağaralarından dışarı çıkamıyorlar, bir zamanlar
kurtarılmış bölgelerinde şimdi kurtlanmış durumdalar, tarihin en büyük
hezimetini yaşıyorlar. 
Bir şehit yakını
olarak ifade etmek istiyorum ki Mehmetçik’in kanı yerde kalmadı, kalmayacaktır.
FETÖ, PKK, PYD, YPG, DAEŞ’e “terör örgütü” diyemeyenler esasında o örgütlerin
destekçisidirler, bunlarla mücadeleye karşı çıkanlar en az o örgütler kadar
sorunludurlar. 
Değerli
milletvekilleri, Türkiye uzun yıllardır terör örgütleriyle sınanmaktadır. Sırf
bu nedenle 1987 yılından itibaren Türkiye'nin büyük bir kısmında OHAL vardı.
Biz OHAL’i 2002 yılında kaldırdık. Demokrasi yolunda büyük reformlara imza
attık.
MUSTAFA SEZGİN
TANRIKULU (İstanbul) – Ya, nerede kaldırdınız? Allah’tan korkun ya! Biraz önce
anlattım ya! Nerede kaldırdınız?
SALİH CORA
(Devamla) – Ülkemizin gelişmesi, kalkınması yolunda “en”leri ve “ilk”leri
gerçekleştirdik. Nerede bir mazlum, nerede bir kimsesiz varsa ırkına, diline,
dinine, mezhebine bakmadan yanına koştuk. Dünyanın çarpık düzeninin muhalif
sesi olduk. Kurulan tuzakları bir bir bozduk. Engelleri aşa aşa bugünlere
geldik. Eksiğimiz aksağımız, elbette hatalarımız olabilir ama samimiyetten ve
doğru bildiğimizi söylemekten hiç çekinmedik. Milletimizle bir ve beraber
olduk. Her girdiğimiz seçimden zaferle ayrıldık. Bu güçle, bu yetkiyle cesur
davrandık. Bize karşı oynanan oyunlar karşısında olanı biteni hep millete
anlattık. (AK PARTİ sıralarından alkışlar) Milletten destek aldık ve çok da dua
aldık. Biz hiç kötü niyetle yol almadık. Milletin iradesinden başka beşer
anlamda hiçbir güç tanımadık. Eğer aksi bir anlayış içerisinde olsaydık,
değerli arkadaşlar, bu şerler ülkemiz adına hayra tebdil olmazdı. Bu badireler
hiçbir iktidar tarafından kolay kolay atlatılamazdı.
Değerli
milletvekilleri, OHAL uygulaması ilk değildir, son da değildir, elbette olağan
da değildir. Sadece Türkiye'de değil, birçok ülkede uygulanan hukuki ve meşru
bir yöntemdir. Bizim Anayasa'mızın 120 ve 121’inci maddeleri buna cevaz
veriyor. Bunun muhatabı terör örgütü ve onun iltisaklı olanlarıdır. Milletimize
hiçbir zararı yoktur. Türkiye'nin bekasına yönelik bu tehdit tam anlamıyla
bertaraf edilinceye kadar olağanüstü hâlin uygulanmasının devam etmesi
zaruridir.
Vatandaşımızın
günlük yaşantısı etkilenmeden süreç en etkili şekilde ilerlemektedir.
Milletimizin ekseriyeti bu kararlılığın devam etmesi yönünde temennilerde
bulunmaktadır. Olağanüstü hâl var diye toplantı gösteri yürüyüş hakkı, düşünce
ve ifade hürriyeti sınırlandırılmamıştır. Etkinlik sayılarında OHAL’den öncesi
ile OHAL’den sonraki dönem karşılaştırıldığında çok büyük bir değişiklik
yoktur. Dernekler açılmaya devam ediyor. OHAL’le illegal ve gayrimeşru
dernekler, özellikle terör örgütleriyle irtibatlı ve iltisaklı dernekler
kapatılmaktadır. Günlük hayatımızda, sosyal hayatımızda, iş hayatımızda OHAL’i
hissediyor muyuz? Hayır. Nevruz kutlandı mı, 1 Mayıs kutlandı mı? Evet. Var mı
bir sorun? Hayır. Hükûmet olarak bizler hangi yatırımdan geri durduk? Büyümede
rekorlar kırdık. Bunları az önce Genel Başkan Yardımcımız ve Savunma Bakanımız
izah etti. Değerli arkadaşlar, rakamlar ortada, sistem tıkır tıkır işliyor,
kurumlarımız, bakanlarımız çalışıyor.
Sayın
milletvekilleri, son olarak şunu ifade etmeliyim: Tüm bunlara rağmen Türkiye
terör örgütleriyle mücadelesini henüz tamamlamış değildir, en üst düzeyde
mücadelesini sürdürmektedir. Mahrem imamlar, kripto FETÖ’cüler, kırmızı listede
arananlar, gri listede etkisiz hâle getirilenler, her geçen gün yeni vakalarla
karşılaşmaktayız. Şayet darbelerin ağır faturalarını, sebeplerini biz ortaya
çıkarmaz isek daha ağır sonuçlarla karşı karşıya kalabiliriz. 
(Mikrofon
otomatik cihaz tarafından kapatıldı)
SALİH CORA
(Devamla) – Bir dakika daha alabilir miyim?
BAŞKAN –
Tamamlayın lütfen Sayın Cora.
SALİH CORA
(Devamla) – Değerli arkadaşlar, unutmayalım ki FETÖ’nün elebaşı imam kisvesine
bürünmüş bir canidir. Silahlı Kuvvetlerdeki üst düzey yöneticilere talimat
verenler görünürde akademisyendi. Toplumun her katmanına sızmış bu illetin
temizlenmesi için etkili bir mücadeleye bir süre daha ihtiyacımız vardır. 
Değerli
milletvekilleri, etrafımız ateş çemberiyle çevriliyken ülkemizin huzuru,
birliği ve beraberliği için tek vücut olmamız gereken bir durumda birtakım
fantastik arayışlar içerisinde olamayız.
Bu duygu ve
düşüncelerle, Türkiye Büyük Millet Meclisine sunulan olağanüstü hâlin üç ay
daha uzatılması yönündeki Bakanlar Kurulu tezkeresine devletimiz ve milletimiz
menfaatine olumlu oy kullanacağınızı ifade ediyor, terörle mücadelede
kararlığımızın sürdürülmesi anlamında bu mücadeleye destek vereceğinizi
düşünüyorum. Bu duygularla Meclisimizi saygıyla selamlıyorum. (AK PARTİ
sıralarından “Bravo” sesleri, alkışlar) 
BAŞKAN –
Teşekkür ediyorum Sayın Cora.
Sayın Gök, 60’a
göre söz veriyorum. 
Buyurun.
VI.- AÇIKLAMALAR (Devam)
24.- Ankara Milletvekili Levent Gök’ün, Millî Savunma Bakanı
Nurettin Canikli’nin (3/1566) esas numaralı Başbakanlık Tezkeresi üzerinde
Hükûmet adına yaptığı konuşmasındaki bazı ifadelerine ilişkin açıklaması
LEVENT GÖK
(Ankara) – Teşekkür ederim Sayın Başkan.
Sayın Başkan, az
önce Sayın Bakanı izledik. Sayın Bakan terörle mücadele için olağanüstü hâlin
devamının zorunluluğundan bahsetti. 15 Temmuz darbe girişimi olduğu andan
itibaren olağanüstü hâl getirilmeye çalışıldığı sırada, biz, iktidar partisine
“Terörle mücadele için hangi yasayı istiyorsanız getirin, onları Meclisten
çıkaralım.” dediğimizde, “Bizim herhangi bir yasaya ihtiyacımız yok.” denildi
Sayın Başkan. O bakımdan, Sayın Bakanın bu ifadesi son derece talihsizdir, son
derece yanlıştır. 
Sayın Başkan,
olağanüstü hâl rejimleri bir an önce olağan döneme dönülmek için uygulanır ama
iktidar partisi artık bunu son derece keyfî bir hâle getirmiştir ve hele bugün,
olağanüstü hâlin uzatılmasına ilişkin görüşmelerin yapıldığı günün erken seçim
yapılacağı tarihin açıklandığı güne rastlatılması, Türkiye demokrasisi
açısından tam bir talihsizliktir, tam bir aymazlıktır.
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum.
Sayın Altay,
buyurun, size de 60’a göre söz veriyorum.
25.- İstanbul Milletvekili Engin Altay’ın, olağanüstü hâl
ilanıyla FETÖ’ye teslim olunduğunun tescil edileceğine ve erken seçim kararına
ilişkin açıklaması
ENGİN ALTAY
(İstanbul) – Sayın Başkan, biz, esasen İç Tüzük 57’ye göre tezkerenin
oylanmasından önce yoklama talep edeceğiz ama hazır ondan önce de şunu söylemek
isterim: “Olağanüstü hâl ilan etmek teröre teslim olmaktır.” diyen Sayın
Erdoğan’a soruyorum: FETÖ’ye teslim misiniz? Gelin, bu yanlışı yapmayın.
Olağanüstü hâl ilanıyla FETÖ’ye teslim olduğunuzu tescil edeceksiniz diyorum.
Bugün ilan
edilen ama Meclisten henüz alınmayan seçim kararı için de şunu söylüyorum:
Gidişiniz güle güle olsun efendim. Güle güle gidin. (CHP sıralarından alkışlar)
BAŞKAN –
Teşekkür ediyorum. 
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566) (Devam)
BAŞKAN – Sayın
milletvekilleri, Başbakanlık tezkeresi üzerindeki görüşmeler tamamlanmıştır.
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY
(İstanbul) – Yoklama talep ediyoruz. 
BAŞKAN –
Tezkereyi oylarınıza sunacağım ama oylamadan önce bir yoklama talebi var, önce
bu talebi karşılayacağım.
Sayın Altay,
Sayın Tanrıkulu, Sayın Tüzün, Sayın Tanal, Sayın Gök, Sayın Hayati Tekin, Sayın
Kaplan Hürriyet, Sayın Köksal, Sayın Durmaz, Sayın Özcan, Sayın Altaca
Kayışoğlu, Sayın Türkmen, Sayın Akkuş İlgezdi, Sayın Çam, Sayın Köse, Sayın
Yıldız, Sayın Gökdağ, Sayın Göker, Sayın Havutça, Sayın Üstündağ, Sayın Nurlu.
Yoklama
için iki dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN – Evet,
toplantı yeter sayısı vardır.
VIII.- BAŞKANLIĞIN GENEL KURULA SUNUŞLARI (Devam)
A) Tezkereler (Devam)
1.- Başbakanlığın, Türkiye Büyük Millet Meclisinin 21/7/2016
tarihli ve 1116 sayılı Kararı’yla ülke genelinde ilan edilen ve 18/1/2018
tarihli ve 1178 sayılı Kararı uyarınca devam etmekte olan olağanüstü hâlin,
19/4/2018 Perşembe günü saat 01.00’den geçerli olmak üzere üç ay süreyle
uzatılmasına dair tezkeresi (3/1566) (Devam)
BAŞKAN – Şimdi
Başbakanlık tezkeresini oylarınıza sunuyorum: Kabul edenler… Kabul etmeyenler…
Tezkere kabul edilmiştir. 
Hayırlı uğurlu
olsun. (AK PARTİ sıralarından alkışlar)
Birleşime iki
dakika ara veriyorum.
Kapanma Saati: 17.51
DÖRDÜNCÜ OTURUM
Açılma Saati: 17.52
BAŞKAN: Başkan Vekili Ahmet AYDIN
KÂTİP ÜYELER: Vecdi GÜNDOĞDU (Kırklareli), Sema KIRCI (Balıkesir)
----- 0 -----
BAŞKAN – Türkiye
Büyük Millet Meclisinin 87’nci Birleşiminin Dördüncü Oturumunu açıyorum. 
Alınan karar
gereğince, gündemin “Genel Görüşme ve Meclis Araştırması Yapılmasına Dair
Öngörüşmeler” kısmına geçiyoruz.
Kanser
hastalığının tüm boyutlarıyla araştırılarak alınması gereken tedbirlerin
belirlenmesi maksadıyla Türkiye Büyük Millet Meclisi Başkanlığına sunulan
(10/25), (10/262), (10/957), (10/2680), (10/2713), (10/2717), (10/2745),
(10/2746), (10/2757), (10/2787) esas numaralı Meclis Araştırması Önergelerinin
birlikte yapılacak görüşmelerine başlıyoruz.
IX.- MECLİS ARAŞTIRMASI
A) Ön Görüşmeler
1.- Adana Milletvekili Necdet Ünüvar ve 21 milletvekilinin,
kanser hastalarının ve yakınlarının yaşadıkları sorunların araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/25)
2- Artvin Milletvekili Uğur Bayraktutan ve 24
milletvekilinin, Karadeniz bölgesinde yaşanan kanser vakalarının nedenlerinin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/262)
3- Bursa Milletvekili Ceyhun İrgil ve 20 milletvekilinin,
kanser hastalığının tanı ve tedavi sürecindeki eksikliklerin araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/957)
4- İstanbul Milletvekili Barış Yarkadaş ve 23
milletvekilinin, kanser hastalarının ilaç temininde yaşadıkları sorunların
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/2680)
5- Giresun Milletvekili Bülent Yener Bektaşoğlu ve 21
milletvekilinin, kanserin önlenmesi ile teşhis ve tedavi süreçlerine yönelik
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/2713)
6- Mersin Milletvekili Yılmaz Tezcan ve 34 milletvekilinin,
kanserin kontrol altına alınması, erken tanı ve tedavi süreçlerinin
iyileştirilmesi, Türkiye çapında onkoloji alanında bir standart geliştirilmesi
ve ülke ekonomisini de önceleyen alanların belirlenebilmesi için alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/2717)
7- Grup Başkanvekili Samsun Milletvekili Erhan Usta'nın
kansere karşı bir farkındalık oluşturmak, kanser taraması ve tanısı konularında
insanları bilinçlendirmek için alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/2745)
8- Kayseri Milletvekili İsmail Tamer ve 37 milletvekilinin,
kanser teşhis ve tedavi süreçlerinin daha ekonomik bir şekilde yerine
getirilmesi ve sağlık personelinin daha etkin bir şekilde istihdamının
sağlanması için alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/2746)
9- Adıyaman Milletvekili Behçet Yıldırım ve 21
milletvekilinin, son yıllarda artış gösteren kanser vakalarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/2757)
10- İstanbul Milletvekili Mustafa Sezgin Tanrıkulu ve 23
milletvekilinin, kanser tedavisinde kullanılan ilaçlara hızlı ve kolay erişimin
sağlanabilmesi için alınması gereken önlemlerin belirlenmesi amacıyla bir
Meclis araştırması açılmasına ilişkin önergesi (10/2787)
BAŞKAN –
Hükûmet? Yok.
Ertelenmiştir.
Gündemimizde
başka bir iş bulunmadığından, kanun tasarı ve teklifleri ile komisyonlardan
gelen diğer işleri sırasıyla görüşmek için, 19 Nisan 2018 Perşembe günü saat
14.00’te toplanmak üzere birleşimi kapatıyor, hayırlı akşamlar diliyorum.
Kapanma Saati: 17.53




(x) Bu bölümde hatip tarafından Türkçe
olmayan kelimeler ifade edildi. 




