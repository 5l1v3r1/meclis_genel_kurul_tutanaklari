
















DÖNEM:
24 YASAMA
YILI: 2


TÜRKİYE BÜYÜK MİLLET
MECLİSİ
TUTANAK DERGİSİ

CİLT : 13
60’ıncı
Birleşim
2 Şubat 2012 Perşembe


(TBMM Tutanak Hizmetleri
Başkanlığı tarafından hazırlanan bu Tutanak Dergisi’nde yer alan ve kâtip
üyeler tarafından okunmuş bulunan her tür belge ile konuşmacılar tarafından
ifade edilmiş ve tırnak içinde belirtilmiş alıntı sözler aslına uygun olarak
yazılmıştır.)



İ Ç İ N D E K İ L E R

 I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Mardin Milletvekili
Erol Dora’nın, Mardin ilinin sorunlarına ilişkin gündem dışı konuşması
2.- Tokat Milletvekili
Reşat Doğru’nun, İç Anadolu Bölgesi’ndeki illerin göç sorununa ilişkin gündem
dışı konuşması
3.- Gaziantep Milletvekili
Ali Serindağ’ın, Suriye olaylarının Gaziantep ili
ekonomisine etkilerine ilişkin gündem dışı konuşması

V.- AÇIKLAMALAR
1.- Muş Milletvekili Sırrı Sakık’ın, Muş’ta meydana gelen çığ felaketine ilişkin açıklaması 
2.- İzmir Milletvekili
Oktay Vural’ın, AK PARTİ Grup önerisinin işleme alınamayacağı iddiasına ilişkin
açıklaması
3.- İstanbul Milletvekili
Mehmet Akif Hamzaçebi’nin, AK PARTİ Grup önerisinin işleme alınamayacağı
iddiasına ilişkin açıklaması
4.- Şırnak Milletvekili Hasip Kaplan’ın, AK PARTİ Grup önerisinin işleme
alınamayacağı iddiasına ilişkin açıklaması
5.- Kayseri Milletvekili
Mustafa Elitaş’ın, AK PARTİ Grup önerisinin daha
önceki uygulamalarına uygun olduğuna ilişkin açıklaması
6.- İzmir Milletvekili
Oktay Vural’ın, Kayseri Milletvekili Mustafa Elitaş’ın,
kendisine ileri sürmüş olduğu görüşlerden farklı görüş atfetmesine ilişkin
açıklaması
7.- Kayseri Milletvekili
Mustafa Elitaş’ın, AK PARTİ Grup önerisinin daha
önceki uygulamalarına dair, konuya
açıklık getirmek istediğine ilişkin
açıklaması
8.- İstanbul Milletvekili
Mehmet Akif Hamzaçebi’nin, Eskişehir Milletvekili Bedii Süheyl Batum’un, İçtüzük’ün 60’ıncı maddesine göre söz isteminin yerine
getirilmediğine ilişkin açıklaması
9.- Eskişehir Milletvekili
Bedii Süheyl Batum’un, AK PARTİ Grup önerisine ilişkin açıklaması
10.- Mersin Milletvekili
Mehmet Şandır’ın, İçtüzük değişiklik teklifine
ilişkin açıklaması 

VI.- BAŞKANLIĞIN GENEL KURULA SUNUŞLARI
A) Meclis Araştırması
Önergeleri
1.- Mersin Milletvekili
Mehmet Şandır ve 19 milletvekilinin, Mersin’deki tarım ürünleri
yetiştiricilerinin üretim ve pazarlama sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/127)
2.- Mersin Milletvekili
Mehmet Şandır ve 22 milletvekilinin, hayvancılık sektörünün sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/128)
3.- Mersin Milletvekili
Mehmet Şandır ve 24 milletvekilinin, tarih ve sanat eserlerinin, müzelerin
korunmasında yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/129)

VII.- ÖNERİLER

A) Siyasi Parti Grubu Önerileri
1.- Muş Milletvekili Demir
Çelik ve arkadaşları tarafından, demiryollarının etkin kullanımı ve mevcut
sorunların araştırılması amacıyla verilmiş olan Meclis araştırması önergesinin,
Genel Kurulun 2/2/2012 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin BDP Grubu önerisi
2.- Kamuda çalışan taşeron
işçilerin sorunlarının tartışılması ve Anayasa’da mevzuata uygun olmamasından
dolayı kamuda yol açtığı ve ileride yol açabilecek sorunların önlenebilmesi
amacıyla verilen Meclis araştırması önergesinin, 2/2/2012 Perşembe günü Genel
Kurulda okunarak görüşmelerinin aynı birleşimde yapılmasına ilişkin MHP Grubu
önerisi
3.- Burdur Milletvekili
Ramazan Kerim Özkan ve arkadaşları tarafından, tarımda kullanılan elektrikle
ilgili sorunların araştırılması amacıyla verilmiş olan Meclis araştırması
önergesinin, Genel Kurulun 2/2/2012 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşimde yapılmasına ilişkin CHP
Grubu önerisi 
4.- Genel Kurulun çalışma
gün ve saatlerinin yeniden düzenlenmesine ilişkin AK PARTİ Grubu önerisi 

VIII.- USUL HAKKINDA GÖRÜŞMELER
1.- Oylama sırasında
Türkiye Büyük Millet Meclisi İçtüzüğü’nün “İşaretle
oylamada usul” başlıklı 141’inci maddesini uygulamadığı gerekçesiyle Başkanın
tutumu hakkında 
2.- İzmir Milletvekili
Oktay Vural’ın, Cumhuriyet Halk Partisi Grubu önerisinin “üzerinde” Türkiye
Büyük Millet Meclisi İçtüzüğü’nün 61’inci maddesine
göre söz talebine ilişkin
3.- Tunceli Milletvekili
Kamer Genç’in, AK PARTİ Grup Başkan Vekillerinin İç Tüzük değişiklik
teklifleriyle birleştirilmiş İç Tüzük değişiklik teklifinin, komisyonda kabul
edildiğine veya reddedildiğine ilişkin komisyon raporunda herhangi bir bilginin
yer almaması nedeniyle 

IX.- SATAŞMALARA İLİŞKİN KONUŞMALAR
1.- İstanbul Milletvekili
Mehmet Akif Hamzaçebi’nin, Giresun Milletvekili Nurettin Canikli’nin, grubuna
sataşması nedeniyle konuşması 
2.- İstanbul Milletvekili
Mehmet Akif Hamzaçebi’nin, Giresun Milletvekili Nurettin Canikli’nin, partisine
sataşması nedeniyle konuşması
3.- Mersin Milletvekili
Mehmet Şandır’ın, Giresun Milletvekili Nurettin
Canikli’nin, partisine sataşması nedeniyle konuşması
4.- Şırnak Milletvekili Hasip Kaplan’ın, Mersin Milletvekili Mehmet Şandır ve
Giresun Milletvekili Nurettin Canikli’nin, partisine sataşması nedeniyle
konuşması
5.- Şırnak Milletvekili Hasip Kaplan’ın, Eskişehir Milletvekili Bedii Süheyl
Batum’un, partisine sataşması nedeniyle konuşması
6.- Aydın Milletvekili Ali Uzunırmak’ın, Eskişehir Milletvekili Bedii Süheyl Batum’un,
partisine sataşması nedeniyle konuşması
7.- İstanbul Milletvekili
Mehmet Akif Hamzaçebi’nin, Adalet Bakanı Sadullah Ergin’in, grubuna sataşması
nedeniyle konuşması 
X.- GENSORU
A) Ön Görüşmeler
1.- İzmir Milletvekili Oğuz
Oyan ve 59 milletvekilinin; görev ve sorumluluğunun gereklerini yerine
getirmediği ve yargı bağımsızlığının korunmasında gerekli çabayı göstermediği
iddiasıyla Adalet Bakanı Sadullah Ergin hakkında gensoru açılmasına ilişkin önergesi (11/7)

XI.- KANUN TASARI VE TEKLİFLERİ İLE KOMİSYONLARDAN GELEN DİĞER
İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkan Vekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156) 

XII.- YAZILI SORULAR VE CEVAPLARI
1.- Balıkesir Milletvekili
Namık Havutça’nın, Bandırma-Edincik
TOKİ konutlarına ilişkin Başbakandan sorusu ve Çevre ve Şehircilik Bakanı
Erdoğan Bayraktar’ın cevabı (7/2481)
2.- Kütahya Milletvekili
Alim Işık’ın, Şaphane’de kurulmak istenen sülfürik asit tesisinin çevreye
etkisine ilişkin sorusu ve Çevre ve Şehircilik Bakanı Erdoğan Bayraktar’ın
cevabı (7/2511)
3.- Bursa Milletvekili Sena
Kaleli’nin, yabancılara satılan taşınmazlara ilişkin sorusu ve Çevre ve
Şehircilik Bakanı Erdoğan Bayraktar’ın cevabı (7/2667)
4.- Bursa Milletvekili
İsmet Büyükataman’ın, 2002’den bugüne yapılan petrol ve doğal gaz arama, tarama
ve sondaj çalışmalarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/2670)
5.- Kütahya Milletvekili
Alim Işık’ın, maden arama ve işletme ruhsatlarına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/2672)
6.- Kütahya Milletvekili
Alim Işık’ın, madencilik sektörünün sorunlarına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/2673)
7.- Iğdır Milletvekili
Sinan Oğan’ın, Iğdır’ın hava kirliliğine ilişkin sorusu ve Çevre ve Şehircilik
Bakanı Erdoğan Bayraktar’ın cevabı (7/2818)
I.- GEÇEN TUTANAK ÖZETİ
TBMM Genel Kurulu saat
13.00’te açılarak beş oturum yaptı.

Kütahya Milletvekili Alim
Işık, taşımalı eğitim nedeniyle kapatılan okullara,
Hatay Milletvekili Hasan
Akgöl, Hatay ilindeki yağışların tarım arazilerine olumsuz etkileri ve kentteki
elektrik kesintilerine,
Sivas Milletvekili Nursuna Memecan, Avrupa Konseyi
Parlamenter Meclisi Genel Kuruluna katılan Türk Delegasyonunun faaliyetlerine,
İlişkin gündem dışı birer
konuşma yaptılar.

Ankara Milletvekili Ayşe
Gülsün Bilgehan, Türkiye’nin demokrasi ve insan hakları açısından Avrupa’nın
sorunlu ülkeleri arasında yer aldığına ve onayladığımız Avrupa Konseyinin
Kadına Yönelik Şiddet ve Ev İçi Şiddeti Önleme Sözleşmesi’nin iç hukuka uyarlanmasına,
Trabzon Milletvekili Mehmet
Volkan Canalioğlu Karadeniz sahil yolunda dalgaların yükselmesi sonucu yolların
çökmemesi için alınması gereken tedbirlere,
Mersin Milletvekili Mehmet
Şandır, Hatay Amik Ovası’nda yaşanan sel felaketi nedeniyle zarar gören
çiftçilerin mağduriyetlerinin giderilmesi için alınması gereken tedbirlere,
Şırnak Milletvekili Hasip Kaplan, Avrupa İnsan Hakları Mahkemesinin mahkûmiyet
kararlarında birinci sırada olduğumuza,
Muş Milletvekili Demir
Çelik, ülkemizde yaşanan şiddetli kış nedeniyle bazı köy yollarının kapalı
olması nedeniyle mağdur olan halkın ihtiyaçlarının kısa sürede karşılanması
gerektiğine,
İstanbul Milletvekili Ali
Özgündüz, Abdi İpekçi’nin 1 Şubat 1979’da öldürülüşünün yıl dönümüne,
İlişkin birer açıklamada
bulundular.

Mersin Milletvekili Mehmet
Şandır ve 19 milletvekilinin, kadına yönelik şiddete karşı mücadelede kalıcı
çözüm yollarının (10/124),
Kütahya Milletvekili Alim
Işık ve 23 milletvekilinin, Kütahya ETİ Gümüş Anonim Şirketi Gümüş Üretim
Tesislerindeki siyanür kullanımının insan sağlığı ve çevreye olan etkilerinin
(10/125),
Mersin Milletvekili Mehmet
Şandır ve 20 milletvekilinin, büyük şehirlerimiz başta olmak üzere ülkemizde
artan hırsızlık, soygun, gasp, sokak gösterileri ve şiddet olayları ve
çocuklarla gençlerin bu olaylardaki rolünün (10/126),
Araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergeleri Genel Kurulun bilgisine sunuldu; önergelerin gündemdeki yerlerini
alacağı ve ön görüşmelerinin sırası geldiğinde yapılacağı açıklandı.

13 Ekim 2011 tarihinde
Şırnak Milletvekili Hasip Kaplan tarafından verilen
(76 sıra no.lu), balıkçılık sektöründe yaşanan sorunların araştırılması
amacıyla, Türkiye Büyük Millet Meclisine verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 1/2/2012 Çarşamba günlü birleşiminde sunuşlarda okunmasına ve
görüşmelerin aynı tarihli birleşiminde yapılmasına ilişkin BDP Grubu önerisi,
18 Kasım 2011 tarih ve 813
sayı ile TBMM Başkanlığına şoför esnafının sorunlarının belirlenmesi amacıyla
verilen Meclis araştırması önergesinin 1/2/2012 Çarşamba günü Genel Kurulda
okunarak görüşmelerinin aynı tarihli birleşiminde yapılmasına ilişkin MHP Grubu
önerisi, 
İzmir Milletvekili Hülya
Güven ve arkadaşları tarafından 1/2/2012 tarihinde, Türkiye Büyük Millet
Meclisi Başkanlığına, elektrik dağıtım hizmetlerinin özelleştirilmesi nedeniyle
ortaya çıkan tüketici haklarına aykırı uygulamaların araştırılarak tüketici haklarını
koruyucu tedbirlerin belirlenmesi hakkında verilmiş olan Meclis araştırması
önergesinin (228 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak, 1/2/2012 Çarşamba günlü birleşimde sunuşlarda
okunmasına ve görüşmelerinin aynı tarihli birleşiminde yapılmasına ilişkin CHP
Grubu önerisi,
Yapılan görüşmelerden sonra
kabul edilmedi.

Tunceli Milletvekili Kamer
Genç, 156 sıra sayılı Komisyon Raporu’nun eksik olduğuna,
İstanbul Milletvekili Ali
Özgündüz, 156 sıra sayılı İçtüzük Teklifi’nin alt
komisyonda görüşülmesi sırasında bildirilen bir görüşün kendisine ait
olmadığına,
Mersin Milletvekili Mehmet
Şandır, Genel Kurulda sarf edilen kaba ve yaralayıcı sözler nedeniyle Başkanlık
Divanını İç Tüzük’ün ilgili maddesini uygulamaya
davet ettiğine,
Isparta Milletvekili S.
Nevzat Korkmaz, Anayasa Komisyonu Başkanının üslubuna,
İstanbul Milletvekili
Mehmet Akif Hamzaçebi, 156 sıra sayılı İçtüzük Teklifi’nin dağıtımı üzerinden kırk sekiz saat geçmeden
gündeme alınmasına dair Adalet ve Kalkınma Partisinin grup önerisinin İçtüzük’ün 181’inci maddesine aykırı olduğuna,
Giresun Milletvekili
Nurettin Canikli, grup başkan vekili ve milletvekili olarak vermiş oldukları
156 sıra sayılı İçtüzük Teklifi’nin, İçtüzük’ün 181’inci maddesine uygun olduğuna,
İlişkin birer açıklamada
bulundular.

Gündemin “Kanun Tasarı ve
Teklifleri ile Komisyonlardan Gelen Diğer İşler” kısmının 1’inci sırasında yer
alan, Adalet ve Kalkınma Partisi Grup Başkanvekilleri İstanbul Milletvekili
Ayşe Nur Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirmesi
Hakkında İçtüzük Teklifi ve Anayasa Komisyonu Raporu’nun (2/242, 2/80) (S.
Sayısı: 156) görüşmelerine geçildi. Ancak İçtüzük’ün
68’inci maddesi gereğince birleşim kapatıldığından görüşmelerine başlanamadı.
Adalet ve Kalkınma
Partisinin 156 sıra sayılı İçtüzük Teklifi’nin, İç Tüzük’ün 181’inci maddesine aykırı olup olmadığı konusunda
usul görüşmesi yapıldı. Oturum Başkanı İçtüzük tekliflerinin Meclis
Başkanlığına sunulmasında grup başkan vekilliği sıfatının kullanılabileceğine
ilişkin açıklamada bulundu.

Adalet ve Kalkınma
Partisinin 156 sıra sayılı İçtüzük Teklifi’nin, İç Tüzük’ün 38’inci maddesine aykırı olup olmadığı konusunda
usul görüşmesi yapıldı.
Kayseri Milletvekili
Mustafa Elitaş, İzmir Milletvekili Oktay Vural’ın
şahsına sataşması nedeniyle bir konuşma yaptı.

Verilen aralara rağmen
Genel Kurulda tartışmaların sona ermemesi üzerine, alınan karar gereğince,
Adalet Bakanı Sayın Sadullah Ergin hakkındaki gensoru önergesinin gündeme
alınıp alınmayacağına ilişkin görüşmeler ile kanun tasarı ve teklifleriyle
komisyonlardan gelen diğer işleri sırasıyla görüşmek için 2 Şubat 2012 Perşembe
günü saat 13.00’te toplanmak üzere birleşime 17.52’de son verildi. 





 Meral
  AKŞENER




 Başkan
  Vekili









 Muhammet Rıza YALÇINKAYA Muhammet
  Bilal MACİT




 Bartın İstanbul 




 Kâtip
  Üye  Kâtip
  Üye






II.- GELEN KÂĞITLAR
 No: 78
2 Şubat 2012 Perşembe

Tasarılar
1.- Türkiye Cumhuriyeti ile
Lübnan Cumhuriyeti Arasında Serbest Ticaret Alanı Tesis Eden Ortaklık
Anlaşmasının Onaylanmasının Uygun Bulunduğuna Dair Kanun Tasarısı (1/562) (Plan
ve Bütçe; Sanayi, Ticaret, Enerji, Tabii Kaynaklar, Bilgi ve Teknoloji ile
Dışişleri Komisyonlarına) (Başkanlığa geliş tarihi: 30/01/2012)
2.- Orman Köylülerinin
Kalkınmalarının Desteklenmesi ve Hazine Adına Orman Sınırları Dışına Çıkarılan
Yerlerin Değerlendirilmesi ile Hazineye Ait Tarım Arazilerinin Satışı Hakkında
Kanun Tasarısı (1/563) (Anayasa; Adalet; Bayındırlık, İmar, Ulaştırma ve
Turizm; Plan ve Bütçe; İçişleri ile Tarım, Orman ve Köyişleri
Komisyonlarına) (Başkanlığa geliş tarihi: 01/02/2012)
3.- Seçimlerin Temel
Hükümleri ve Seçmen Kütükleri Hakkında Kanun ile Bazı Kanunlarda Değişiklik
Yapılmasına Dair Kanun Tasarısı (1/564) (Dışişleri, İçişleri, Milli Eğitim,
Kültür, Gençlik ve Spor; Plan ve Bütçe
ile Anayasa Komisyonlarına) (Başkanlığa geliş tarihi: 30/01/2012)
4.- Yargı Hizmetlerinin
Etkinleştirilmesi Amacıyla Bazı Kanunlarda Değişiklik Yapılması ve Basın Yayın
Yoluyla İşlenen Suçlara İlişkin Dava ve Cezaların Ertelenmesi Hakkında Kanun
Tasarısı (1/565) (Plan ve Bütçe; Anayasa ile Adalet Komisyonlarına) (Başkanlığa
geliş tarihi: 30/01/2012) 
5.- Sosyal Sigortalar ve
Genel Sağlık Sigortası Kanununda Değişiklik Yapılmasına Dair Kanun Tasarısı
(1/566) (Sağlık, Aile, Çalışma ve Sosyal İşler ile Plan ve Bütçe
Komisyonlarına) (Başkanlığa geliş tarihi: 30/01/2012)
Meclis Araştırması Önergeleri
1.- Mersin Milletvekili
Mehmet Şandır ve 19 Milletvekilinin, Mersin’deki tarım ürünleri
yetiştiricilerinin sorunlarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi.
(10/127) (Başkanlığa geliş tarihi: 19/10/2011)
2.- Mersin Milletvekili
Mehmet Şandır ve 22 Milletvekilinin, hayvancılık sektörünün sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi. (10/128) (Başkanlığa geliş tarihi:
19/10/2011) 
3.- Mersin Milletvekili
Mehmet Şandır ve 24 Milletvekilinin, tarihi eserlerin korunmasında ve müze
yönetiminde yaşanan sorunların araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi.
(10/129) (Başkanlığa geliş tarihi: 19/10/2011) 
Süresi İçinde Cevaplanmayan
Yazılı Soru Önergeleri
1.- Diyarbakır Milletvekili
Nursel Aydoğan’ın, 28 Mart 2006’da Diyarbakır’da meydana gelen olaylar hakkında
açılan davanın sanık ve delilleriyle ilgili bazı iddialara ilişkin Adalet
Bakanından yazılı soru önergesi (7/1310)
2.- İzmir Milletvekili
Ahmet Kenan Tanrıkulu’nun, ambulans, hasta nakil ve yoğun bakım araçlarında
bulunması gereken malzemelere ve bu araçların kontrolüne ilişkin Sağlık
Bakanından yazılı soru önergesi (7/1353) 
3.- Mersin Milletvekili Ali
Öz’ün, ABD kökenli ilaç firmalarının ülkemizdeki faaliyetlerine ve gönüllü
kobaylığın önlenmesine ilişkin Sağlık Bakanından yazılı soru önergesi (7/1354) 
4.- Gaziantep Milletvekili
Mehmet Şeker’in, Van depremi sonrasında yapılan tıbbi yardımlara ilişkin Sağlık
Bakanından yazılı soru önergesi (7/1355)
5.- Eskişehir Milletvekili
Bedii Süheyl Batum’un, 651 sayılı KHK sonrası TÜBİTAK’ın idari kadrolarında
yapılan değişikliğe ilişkin Başbakandan yazılı soru önergesi (7/1374)
6.- Gaziantep Milletvekili
Edip Semih Yalçın’ın, TÜBİTAK üst düzey yönetim kadrosuyla ilgili bazı
iddialara ilişkin Bilim, Sanayi ve Teknoloji Bakanından yazılı soru önergesi
(7/1383)
7.- Kocaeli Milletvekili
Lütfü Türkkan’ın, Darıca Farâbi Devlet Hastanesinde
onkoloji servisi açılıp açılmayacağına ilişkin Sağlık Bakanından yazılı soru
önergesi (7/1436) 
8.- Manisa Milletvekili
Erkan Akçay’ın, Manisa’ya yapılan sağlık yatırımlarının yeterliliğine ilişkin
Sağlık Bakanından yazılı soru önergesi (7/1437) 
9.- Manisa Milletvekili
Erkan Akçay’ın, Demirci Devlet Hastanesi Projesine ilişkin Sağlık Bakanından
yazılı soru önergesi (7/1438)


2 Şubat 2012 Perşembe
BİRİNCİ OTURUM
Açılma Saati: 13.03
BAŞKAN: Başkan Vekili
Mehmet SAĞLAM
KÂTİP ÜYELER: Muhammet
Bilal MACİT (İstanbul), 
Muhammet Rıza YALÇINKAYA
(Bartın)
BAŞKAN – Sayın milletvekilleri, Türkiye Büyük Millet Meclisinin
60’ıncı Birleşimini açıyorum.
III.- YO K L A M A
BAŞKAN – Şimdi elektronik cihazla yoklama yapacağız.
Sayın milletvekillerinin oy düğmelerine basarak salonda
bulunduklarını bildirmelerini, bu süre içerisinde elektronik sisteme giremeyen
milletvekillerinin, salonda hazır bulunan teknik personelden yardım istemelerini,
buna rağmen sisteme giremeyen üyelerin ise yoklama pusulalarını görevli
personel aracılığıyla üç dakika içerisinde Başkanlığa ulaştırmalarını rica
ediyorum.
Yoklama için üç dakika süre veriyorum.
Yoklama işlemini başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır, görüşmelere başlıyoruz. 
Gündeme geçmeden önce üç sayın milletvekiline gündem dışı söz
vereceğim. Konuşma süreleri beşer dakikadır. Hükûmet bu konuşmalara cevap
verebilir, Hükûmetin cevap süresi yirmi dakikadır. 
Gündem dışı ilk söz Mardin ilinin sorunları hakkında söz isteyen
Mardin Milletvekili Sayın Erol Dora’ya aittir. 
Buyurun Sayın Dora. (BDP sıralarından alkışlar) 
IV.- GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.- Mardin Milletvekili
Erol Dora’nın, Mardin ilinin sorunlarına ilişkin gündem dışı konuşması
EROL DORA (Mardin) – Sayın Başkan, değerli milletvekilleri; Mardin
kentimizle ilgili konuşmak üzere gündem dışı söz almış bulunmaktayım. Hepinizi
saygıyla selamlıyorum. 
Mardin, mimari, etnografik, arkeolojik,
tarihî ve görsel değerleriyle zamanın durduğu izlenimini veren güneydoğunun
şiirsel kentlerinden biridir. Fırat ve Dicle nehirleri arasında Mezopotamya
bölgesinde tarih boyunca pek çok medeniyet yerleşmiştir. Bir dağın tepesinde
kurulmuş Yukarı Mezopotamya’nın en eski şehirlerinden biri olan Mardin farklı
dinî inanışlar paralelinde sanatsal açıdan tarihî değeri olan camiler,
türbeler, kiliseler, manastır ve benzeri dinî eserler barındırmaktadır.
Milattan önce 4500’den başlayarak klasik anlamda yerleşimin başladığı Mardin;
Sümer, Akad, Babil, Mitanniler, Asur, Pers, Bizans,
Araplar, Selçuklu, Artuklu, Osmanlı dönemine ilişkin
birçok yapıyı bünyesinde harmanlayabilmiş önemli bir açık hava müzesidir. 
Farklı inanç ve kültürler bu ülkenin zenginliğidir. Mardin bu
anlamıyla Türkiye için âdeta bir modeldir. İnsanları olduğu gibi kabul eden,
karşılıklı uzlaşma temelinde ilişki geliştiren bir şehir modeli olarak
Mardin’in önemli kültür ve dinî merkezlerinden, bazılarından burada bahsetmek
istiyorum. Mezopotamya’nın en eski kentlerinden bir olan Dara Harabeleri bugün
Mardin-Nusaybin kara yolu üzerinde bulunmaktadır. Mezopotamya’nın Efes’i olarak
da bilinen antik Dara kenti su sarnıçları, tiyatrosu, su değirmeni, barajı,
kilisesi, çarşısı, deposu, tophanesi ve 40 metre derinliğindeki yer altı
yerleşimiyle Asur medeniyetinin izlerini taşımaktadır. 15’inci yüzyılda
Osmanlıların eline geçen antik Dara kenti muhteşem heybetiyle her sene
ziyaretçi akınına uğramaktadır. Yedi yüz yıllık bir geçmişe sahip olan Kasımiye Medresesi iki katlı olarak iki teras üzerine cami
ve medrese olarak külliye şeklinde imar edilmiştir. Duvarlarında tıp ve
astronomiyle ilgili simgeler bulunan medrese bölgede, hem dinî hem de fennî
ilimlerin merkezi konumunda yer almıştır. 
Hazreti İsa’dan sonra 5’inci yüzyılda inşa edilen ve Süryani
kilisesinin önemli merkezlerinden olan Deyrulzafaran
Manastırı muhteşem mimarisiyle Mardin’in en önemli tarihî değerlerinden biri
konumundadır. Uzun bir süre Süryani patrikliğine merkezlik etmiştir.
Midyat ilçesine bağlı olan Mor Gabriel
Manastırı 1610 yıllık tarihi ile Süryanilerin eski manastırlarındandır.
Süryanilerin ana yurdu olarak bilinen Turabdin
Bölgesi’nin kadim kiliselerinden biri olan Mor Gabriel
Manastırı binlerce kitabı bünyesinde barındıran dünyanın en zengin
kütüphanelerinden birine sahipti.
Süryanilerin, Arapların, Kürtlerin, Türklerin, Mıhellemilerin,
Yezidilerin ve daha birçok halkın yüzyıllardır iç içe yaşadığı bir kent olan
Mardin UNESCO Kültür Mirası Listesi’ne adaylık sürecinin hızlandırılması
gerekmektedir. Mardin’in dünya kültür mirası listesinde yer alabilmesi için
hepimize önemli görevler düşmektedir. 
Sayın Başkan, değerli milletvekilleri; Mardin, tarihî ve kadim
olduğu kadar genç ve dinamik bir şehirdir. Tarihsel geçmişinden ve zengin
sosyal dokusundan güç alarak, bütün boyutlarıyla kalkınmış daha iyi bir
Mardin’in, yalnız orada yaşayanlar için değil, bütün ülke için faydalı
olacağını düşünüyorum. Bunu başarmak, sorumluluk ve hizmet makamında olan
herkesin görevidir. Değişim içinde olan ve geleceğini arayan Mardin, bu
çalkantılı dönemde barış kültürünün ve kardeşliğin geliştirilmesi için hepimize
örnek olmalıdır. Tarihin derinliklerinden süzülüp gelen ve bizlere emanet
edilmiş değerler adına bunu yapmak gerekiyor. Mardin, Türkiye’nin çoğulcu
dokusuna renk katan, geçmişten günümüze taşıdığı manevi kültürel değerleriyle
anıtlaşmış bir uygarlık abidesi niteliğindedir.
Sayın Başkan, değerli milletvekilleri; sözlerime son verirken,
gitmeyenleriniz varsa mutlaka Mardin’e gidin, Mardin ve çevresini ziyaret edin
ve Ankara’ya dönüşte heybenizde barışın ve kardeşliğin tohumlarını getirin ve
Ankara’ya serpin. 
Barışa ve kardeşliğe en çok ihtiyaç duyduğumuz günlerden
geçiyoruz. Başta Kürt sorunu olmak üzere, Mardin ruhundan feyzalarak
karşılıklı uzlaşma ve diyalog ile çözülemeyecek hiçbir sorun olmadığını tekrar
ediyor, hepinizi saygıyla selamlıyorum. 
Teşekkür ediyorum. (BDP sıralarından alkışlar)
BAŞKAN – Teşekkür ederim Sayın Dora.
Gündem dışı ikinci söz İç Anadolu Bölgesi’ndeki illerin göç sorunu
hakkında söz isteyen Tokat Milletvekili Sayın Reşat Doğru’ya aittir.
Buyurun Sayın Doğru. (MHP sıralarından alkışlar) 
2.- Tokat Milletvekili
Reşat Doğru’nun, İç Anadolu Bölgesi’ndeki illerin göç sorununa ilişkin gündem
dışı konuşması
REŞAT DOĞRU (Tokat) – Sayın Başkan, sayın milletvekilleri; İç
Anadolu Bölgesi’ndeki illerin göç sorunları ve alınması gereken önlemler
konusunda söz almış bulunmaktayım. Yüce Meclisi saygıyla selamlıyorum.
İç Anadolu Bölgesi göç veriyor. TÜİK verilerine göre 2011 yılı
sonu itibarıyla Tokat, Yozgat, Erzurum en fazla göç veren iller içerisindedir.
En fazla göç alan iller ise İstanbul, Ankara, Bursa ve Antalya’dır. Tokat ili
göç veren iller içerisinde şampiyon konumdadır. Nüfusu her geçen yıl daha fazla
düşmektedir. Bununla beraber çevre iller de böyledir. Tokat milletvekili sayısı
2, Sivas’ın 2, Yozgat’ın 2, Amasya’nın da 1 düşmüştür. Bu düşme önümüzdeki
yıllarda daha da fazla artarak devam edecektir. Son on yıldan beri yani AKP
İktidarında bu iller hep geri gitmiştir. 
Göç verme sebeplerine baktığımız zaman sayın milletvekilleri, bu
illerin ortak özellikleri vardır. Bu illerde sanayi ve ticaret gelişmemiştir.
Kırsal nüfus fazladır. Çiftçi üretmekte fakat zarar etmektedir. Her yıl ben ne
üreteyim de bu yıl zarar etmeyeyim diye kara kara düşünmektedir. Çiftçiliğin
yok olması yanında istihdam yaratan kuruluşlar da bir bir
yok olmaktadır. Tokat Sigara Fabrikası satılmış, bilahare de kapanmıştır. Aynı
durum şeker fabrikaları için de olmaktadır. Birçok şeker fabrikası gibi Turhal
Şeker Fabrikası Özelleştirme İdaresince satılmıştır. Burada üretime devam
edilecek deniyor ama korkarım ki aynı akıbete bu fabrika da uğrayacaktır. Tokat
ili gibi ülke genelinde, her yerde tütün üretimi çok düşmüştür. Şeker pancarı
üretimi de aynı akıbete maalesef uğrayacaktır. 
Sayın milletvekilleri, insanımız üretimden kaçmakta toprak da boş
kalmaktadır. İç Anadolu Bölgesi hayvancılık konusunda geçmişte çok önemli
yerdeyken bugün bu sektör de bitme konumuna gelmiştir. Yazın neredeyse kesilecek,
et elde edilecek kuzu, koyun bulunamamaktadır. Bugün İç Anadolu’daki esnaf
bitmiş, batma durumuna gelmiştir. Süpermarketler kanununun çıkmaması binlerce
esnafı bitirmiştir. Tokat Esnaf Odaları Birlik Başkanı Mehmet Bekçi’nin yaptığı
açıklamaya göre, 2011 yılında Tokat’ta 2.214 esnaf iş yerini kapatmıştır. Tokat
gibi İç Anadolu illerinde sanayi ve endüstri gelişmemiştir, devlet yatırım
yapmamaktadır. Özel sektör çeşitli etkenlerden dolayı yatırım yapmaktan
çekinmektedir. Bugün ülkemizdeki cari açık sebebi de herhâlde bu
üretimsizlikten olsa gerektir. Hâlbuki Tokat gibi illere gerçek manada reel
destekler verilse, buralarda istihdam artışı olacak ve insanlar büyük
şehirlerden tekrar buralara göç edeceklerdir. Gelin Teşvik Kanunu’nu Anadolu
bazlı değiştirelim, yatırımı cazip hâle getirelim, büyük şehirlerden daha orta
ölçekli şehirlere yani Anadolu’ya yatırımları yayalım.
Sayın milletvekilleri, Hükûmet olarak çiftçi, hayvan üreticisi
yeterli desteklenmemektedir. Gübre, mazot ve çeşitli ilaçlardaki KDV ve
ÖTV’lerin kaldırılıp çiftçinin yanında yer alınması gerekir. Sulama ve modern
tarım yöntemleri yaygınlaştırılmalıdır. Besi, ahır hayvancılığı geliştirilmeli,
tarıma dayalı sanayi kolları kırsal kesime kaydırılmalıdır. En önemlisi de
ürünün değerinin verilmesi gerekmektedir. Bakın o zaman Tokat’taki Kazova, Kelkit, Zile, Artova Ovası’ndaki çiftçi toprağına
nasıl sarılacaktır. Üretim patlaması olacaktır. İşte o zaman Büyükyıldız, Emirseyit, Üzümlü,
Niksar, Bilgili, Çelikli, Üzümörenli kardeşlerimiz
büyük şehirlere; geçinmek, yaşamak amacıyla gitmeyeceklerdir, doğdukları
topraklarda karınlarını doyuracaklarıdır. İşte o zaman da göç önlenmiş
olacaktır.
Sayın milletvekilleri, ayrıca önümüzdeki zaman içerisinde, Tokat
gibi birçok ilde bulunan, nüfusu 2 binin altındaki belediyelerin kapanma
durumuyla karşı karşıya kalınma durumudur. Bu belediyeleri kapatmayalım. Bu
belediyeler kapanırsa daha fazla göç yaşanacaktır. Orada yaşama, orada kalmayla
ilgili cazip ortamlar yaratalım. Vergi muafiyeti mi olacak, elektrik, doğal gaz
gibi çeşitli şeylerde indirim mi yapılacak, bunları yapalım. Köyde yaşayan
insanların az da olsa çeşitli imkânları diğer yerlerden farklı kullanması
sağlanmalıdır. İşte o zaman İç Anadolu Bölgesi’nin nüfusu artacak konuma
gelmektedir.
Ülkemizi üç dönemden beri yöneten AKP İktidarı göç veren bu illere
mutlaka müdahale etmelidir. Bu insanları kırsal bölgelerinde tutan birtakım
yöntemler mutlaka bulunmalıdır. Şayet bulamazsak korkarım ki önümüzdeki
dönemlerde bu bölgelerdeki insanların birçoğu başka yerlere, geçinmek ve
çoluğunun çocuğunun geleceğini temin etmek noktasında, ayrılacaklardır diyorum.

Bu düşünceler içerisinde inanıyorum ki Türkiye Büyük Millet
Meclisi İç Anadolu Bölgesine gereken değeri verir, gerekli araştırmayı yapar da
bu insanlar da kendi yerlerinde kalırlar. (MHP sıralarından alkışlar) 
BAŞKAN – Sayın Doğru, çok teşekkür ediyorum. 
Gündem dışı üçüncü söz, Suriye olaylarının Gaziantep ili
ekonomisine etkileri hakkında söz isteyen Gaziantep Milletvekili Ali Serindağ’a aittir. 
Buyurun Sayın Serindağ. (CHP
sıralarından alkışlar) 
3.- Gaziantep Milletvekili
Ali Serindağ’ın, Suriye olaylarının Gaziantep ili ekonomisine
etkilerine ilişkin gündem dışı konuşması
ALİ SERİNDAĞ (Gaziantep) – Sayın Başkan, sayın milletvekilleri;
Suriye olaylarının Gaziantep ekonomisine etkileri konusunda yüce Meclisi
bilgilendirmek üzere söz almış bulunuyorum. Hepinize saygılar sunuyorum. 
Türkiye'nin izlediği Suriye politikası, Suriye ile sınırı olan
Gaziantep ilini, Gaziantep ilinin ekonomisini önemli oranda olumsuz
etkilemiştir. Aslında sadece Gaziantep ekonomisi etkilenmemiş, Mersin, Adana,
Hatay, Osmaniye, Kilis, Şanlıurfa, Mardin, Kahramanmaraş gibi illerin
ekonomileri de bu ilişkilerden olumsuz derecede etkilenmiştir. 
Suriye ile ilişkilerin bozulmasından sonra ihracatımız önemli
oranda düşmüştür. Sadece Suriye ile ticari ve ekonomik ilişkiler olumsuz
etkilenmekle kalmamış, Suriye dışındaki Orta Doğu ülkelerine transit geçişte büyük
sorunlar baş göstermiştir. Bu sorunlar hâlâ da devam etmektedir. Nakliye
masrafları artmıştır. Cesaret edebilen sürücüler taşımacılık yapabilmekte ancak
konvoylar hâlinde geliş ve gidiş mümkün olabilmektedir. Irak üzerinden
taşımacılık da güvenlik nedeniyle ve başka sebeplerle riskli bir durum arz
etmektedir. 
İki ülke arasındaki krizden önce Gaziantep’e günde yaklaşık 60 bin
Suriyeli turist gelmekteyken bu sayı son günlerde 2-3 bine düşmüştür. Bu
durumdan turizm sektörü ile esnaf ve ticaret erbabı büyük zarar görmüştür;
otellerdeki doluluk oranı en alt seviyeye düşmüştür, bir kısım esnaf
kepenklerini kapatmayla yüz yüze kalmıştır. 
Gaziantep ve Güneydoğu Anadolu Bölgesi özellikle kültür turizmi
açısından oldukça cazip bir bölgedir. Hiç olmazsa bu bölgenin turizm master planı yapılmalı ve kayıplarını karşılamak üzere
Gaziantep turizm yatırım bölgesi olarak ilan edilmelidir. 
Gaziantep gerek Suriye gerek diğer Orta Doğu ülkeleri açısından
önemli bir tedarik merkezidir dolayısıyla Suriye ilişkilerinin geldiği nokta en
çok Gaziantep’i etkilemiştir. Gerçi, Gaziantep daha önce de Hükûmetin
uyguladığı yanlış teşvik politikaları nedeniyle çok mağdur olmuş, çevresindeki
tüm iller teşvikten yararlandığı hâlde Gaziantep bu imkândan mahrum
bırakılmıştır. Daha sonra teşvik uygulamasında yapılan yeni düzenlemeler de
Gaziantep’in mağduriyetini gidermeye yetmemiştir. Örneğin, halı sektörü
teşvikten yararlanırken halının ham maddesi olan polip iplik, akrilik ve
polyester iplik teşvikten yararlandırılmamıştır. Bu böyle devam ettiği takdirde
yakında iplik ithalatıyla karşı karşıya kalabiliriz. Ayrıca, bu böyle devam
ettiği takdirde bazı sektörler arasında da çatışma meydana gelebilir. Bu da
Gaziantep ihracatçısının rekabet gücünü azaltmıştır. Gaziantep ihracatçısı
rekabet edemez duruma gelmiştir.
Sayın milletvekilleri, Suriye’de bulunan ve Türk iş adamlarına ait
olan fabrikalar çalıştırılmamaktadır. Bu konu, görüştüğümüz ilgililer
tarafından bize ifade edilmiştir. Bir iş adamı, Halep’te makarna fabrikası
kurmuş, ancak fabrika bittiği hâlde üretime açılamamıştır. Peki, sayın
milletvekilleri, ne oldu da biz buraya geldik? Komşularımızla “sıfır sorun
politikası” güden Hükûmet, neden Suriye ilişkilerini bu noktaya getirdi? Suriye
ve Beşar Esad ile sıcak ilişkiler kuran, ortak
bakanlar kurulu toplantısı yapan, “Schengen yerine Şamgen’i getireceğiz.” diyen Sayın Başbakan nasıl oldu da,
nereden ve kimden ilham aldı da Suriye ile ilişkilerimiz bu noktaya geldi?
İşte, bizim sormamız gereken nokta budur. 
Sayın milletvekilleri, sürem bitti, hepinizi saygıyla selamlıyorum
tekrar. 
Teşekkür ediyorum. (CHP sıralarından alkışlar) 
BAŞKAN – Sayın Serindağ, çok teşekkür
ediyorum. 
Sayın milletvekilleri, gündeme geçiyoruz…
KAMER GENÇ (Tunceli) – Bu kadar önemli gündem dışı konuşmalar
yapılıyor, Hükûmet yok mu cevap verecek?
Bugün sizin sıranız değil, niye çıktınız? AKP’nin militanlığını mı
yapmak istiyorsunuz?
SIRRI SAKIK (Muş) – Sayın Başkan, kısa bir açıklama yapabilir
miyim.
BAŞKAN – Bir dakika için mi?
SIRRI SAKIK (Muş) – Evet.
BAŞKAN – Buyurun Sayın Sakık,
yerinizden.
V.- AÇIKLAMALAR
1.- Muş Milletvekili Sırrı Sakık’ın, Muş’ta meydana gelen çığ felaketine ilişkin
açıklaması
SIRRI SAKIK (Muş) – Sayın Başkan, çok teşekkür ediyorum.
Seçim bölgem Muş’ta dün akşam bir çığ felaketi oldu. Muş’un
Bulanık ilçesi Seçmen Köyü Topluca Mezrası’nda hayatını kaybeden Gülhanda Çiftçi’ye Allah’tan
rahmet diliyorum. İki tane çocukları da yaralı, bu yaralı çocuklar da şu anda
Bulanık Devlet Hastanesinde ama hayati tehlikeleri olduğu konusunda duyumlar
alıyoruz. Buradan yetkili birimlerin bu olayla ilgilenmesini diliyorum.
Tekrar teşekkür ediyorum söz verdiğiniz için.
BAŞKAN – Teşekkür ederim. 
Başsağlığı diliyoruz aileye, yaralananlara da acil şifalar
diliyoruz. 
Sayın milletvekilleri, Başkanlığın Genel Kurula sunuşları vardır. 
Meclis araştırması açılmasına ilişkin üç önerge vardır, ayrı ayrı
okutuyorum: 
VI.- BAŞKANLIĞIN GENEL
KURULA SUNUŞLARI
A)
Meclis Araştırması Önergeleri
1.- Mersin Milletvekili
Mehmet Şandır ve 19 milletvekilinin, Mersin’deki tarım ürünleri
yetiştiricilerinin üretim ve pazarlama sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/127)
Türkiye Büyük Millet Meclisi Başkanlığına
"Mersin ilinde yaşanan ve tarımla uğraşan vatandaşlarımızın,
tarımsal ürün üretiminde ve pazarlamasında yaşadıkları sorunların araştırılarak
alınması gereken önlemlerin belirlenmesi" amacıyla, aşağıda belirtilen gerekçelerle
Anayasa'nın 98'inci, Türkiye Büyük Millet Meclisi İçtüzüğü‘nün
104'üncü ve 105'inci maddeleri gereğince bir Meclis Araştırma Komisyonu
kurulmasını arz ve teklif ederiz.
Gerekçe: 
Tarım, ülkemiz nüfusunun önemli bir kesiminin gelirini
sağlamaktadır. Tarımla uğraşanların gelir seviyesi tüm Türkiye'de olduğu gibi
Mersin ilinde de düşüktür.
Mersin ili ülke içi göç hareketinden kaynaklanan nüfus artışının
getirdiği plansız ve sağlıksız bir yapılaşma sorunuyla karşı karşıyadır. Artan
konut talebi nedeniyle plansız yapılaşma, tarım alanlarına doğru yayılmakta ve
verimli toprakların kaybına sebep olmaktadır.
Türkiye yakın zamana kadar tarım ürünleri açısından kendi kendine
yetebilen ülkeler arasında gösterilmekteydi. Ancak bu durum son dönemde
değişmiş ve tarım ürünlerini dışarıdan temin eden bir ülke haline gelmiştir. Bu
durum son derece düşündürücü ve mutlaka tedbir alınması gereken önemli bir
konudur.
Tarımsal potansiyeli yüksek ülkemizde, tarım kesimi önemli
sorunlar ile karşı karşıyadır. Ancak ülkemiz bunları aşabilecek yapıya
sahiptir. Sorunların gerçekçi biçimde ortaya konması ile çözüm önerilerine
ulaşılması kolaylaşacaktır.
Tarımsal sorunların bir kısmı iklim, yer şekilleri, eğim gibi doğa
şartlarının belirlediği fiziki yapı ile ilgili olmasına karşılık bir kısmı ise
yanlış uygulamalardan kaynaklanmaktadır. Yanlış uygulamaların temelinde yatan
gerçeklerin başında ekonomik yetersizlikler gelmektedir.
Ülkemizdeki delta ve kıyı ovalarında tarım için gerekli suyun
yeterli olduğu bilinmekle beraber, gerekli yatırımların yapılmamış olması
nedeniyle, ürünler için yeterli ve usulüne uygun sulama yapılamamaktadır.
Ülkemizin birçok yöresinde olduğu gibi, Göksu nehri civarında ve
havzalarında da, üretimde kullanılan elektrik ve su gibi girdilerin maliyetinin
yüksekliği nedeniyle tarımdan geçinenlerin sıkıntıları bir kat daha
artmaktadır. AB ve ABD gibi ülkelerde tarımsal sulamada kullanılan elektriğin Kw/Saat ücreti ortalama 7 Cent
iken elektrik ücreti bizde 17-18 Cent'tir. Diğer
ülkelerde KDV alınmaz iken bizde yüzde 18 KDV uygulanmaktadır.
Göksu civarında ve havzalarında Silifke ilçesi nüfusunun %
22,3'ünün yaşadığı 3 belde ve 22 köyde 26 bin 430 kişi; Mut ilçesi nüfusunun %
22,9'unun yaşadığı 1 belde ve 33 köyde 14 bin 571 kişi ve Gülnar ilçesi
nüfusunun % 26,9'unun yaşadığı 2 belde ve 8 köyde 8 bin 188 kişi bulunmaktadır.
Bu civarda bulunan köylerin büyük bir kısmı nehir üzerinde baraj
ve bent gibi yapıların bulunmaması ve su nakil altyapısının olmaması nedeniyle
kuru tarım yapmaya zorlanmaktadır. Sulu tarımdan elde edilebilecek yıllık
iki-üç ürün yerine yılda bir veya iki ürün alınabilmektedir.
Kuru tarımdan elde edilen verim, yağış alma veya almama durumuna
göre değişkenlik arz ederek, bu bölgede yaşayan vatandaşlarımızı kurak
dönemlerde ayrıca sıkıntıya sokmaktadır.
Suyun canlılar için önemi büyüktür. Örnek olarak 1 kg pirinç için,
2.000-2.500 litre, 1 kg şeker için 3.000 litre, 1 kg buğday için 1.000 litre, hayvandan
1 litre süt üretimi için 2.000-4.000 litre su gereklidir.
Suya bu denli bağımlı olan tarım kesiminin problemlerinin
giderilmesi ve mevcut şartların düzeltilmesiyle tarımda verimliliğin artması
gerçekleşecek, dünya ülkeleriyle kalite ve miktar açısından rekabet edecek
düzeye gelinecektir.
Göksu Deltasını besleyen Göksu üzerinde baraj yapımı ve yine bu
bölgede yapılacak sulama göletleri ile bölgede tarım ile uğraşan kesimin
ürünlerini rekabet edilebilir bir maliyetle üretmeleri de sağlanacaktır.
Yine Mersin'in dağlık fakat bozuk orman bölgelerinde yaşayan
köylülerimizin 2/B olarak adlandırılan orman alanlarından yararlanamamaları ve
bu alanların satışından haberdar olamadıkları şikâyetleri göz önüne
alınmalıdır. Gerekirse bu alanlar devlet eliyle veya teşvikle zeytinlik alanlar
haline getirilerek köylülerin istifadesine sunulmalıdır.
Diğer yandan, tarım ürünlerinin kısa sürede tüketime arz edilmesi
önemlidir. Bunu sağlamak için ulaşımı rahatlatıcı tedbirlerin alınması da
zaruri ihtiyaç içindedir. Mersin ve ilçelerinde yetiştirilen kısa ömürlü
ürünlerin bir an önce büyük tüketim merkezlerine ulaştırılmasını teminen ulaşım altyapısının da tamamlanması gerekmektedir.
Tüm bu sorunların sebepleri ve sonuçlarının araştırılarak alınması
gereken tedbirlerin belirlenmesi amacıyla Anayasanın 98 inci, TBMM İçtüzüğünün
104 ve 105 inci maddeleri gereğince Meclis Araştırma Komisyonu kurulmasını arz
ve teklif ederiz.
1) Mehmet Şandır  (Mersin)
2) Ali Uzunırmak  (Aydın)
3) Mesut Dedeoğlu  (Kahramanmaraş)
4) Mehmet Erdoğan  (Muğla)
5) Hasan Hüseyin Türkoğlu  (Osmaniye)
6) Enver Erdem  (Elâzığ)
7) Alim Işık  (Kütahya)
8) Ali Öz  (Mersin)
9) Seyfettin Yılmaz  (Adana)
10) Zühal Topcu  (Ankara)
11) Yusuf Halaçoğlu  (Kayseri)
12) Celal Adan  (İstanbul)
13) Sümer Oral  (Manisa)
14) Kemalettin Yılmaz  (Afyonkarahisar)
15) Bülent Belen  (Tekirdağ)
16) Ahmet Duran Bulut  (Balıkesir)
17) Necati Özensoy  (Bursa)
18) D. Ali Torlak  (İstanbul)
19) Oktay Öztürk  (Erzurum)
20) Erkan Akçay  (Manisa)
2.- Mersin Milletvekili
Mehmet Şandır ve 22 milletvekilinin, hayvancılık sektörünün sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/128)
Türkiye Büyük Millet Meclisi Başkanlığına
Türk tarımının önemli kollarından olan hayvancılığın içinde
bulunduğu sorunların araştırılarak alınması gereken önlemlerin belirlenmesi
amacıyla Anayasa'nın 98. ve TBMM içtüzüğünün 104 ve 105. maddesi uyarınca Meclis
araştırması açılmasını saygılarımla arz ve talep ederiz.
Gerekçe:
Türk tarımının önemli kollarından olan hayvancılık her geçen gün
biraz daha gerilemektedir. Başbakanlık Türkiye İstatistik Kurumu (TÜİK),
İstatistik rakamları da hayvancılıktaki bu gerilemeyi net bir şekilde ortaya
koymaktadır.
TÜİK'in 2008 yılına ait hayvansal
üretim istatistikleri geçtiğimiz günlerde yayınlanmıştır. Buna göre; büyükbaş
hayvan sayısı 2008 yılında bir önce yıla göre yüzde 1,58 azalmıştır, 2008 yılı
sonu itibariyle toplam büyükbaş hayvan sayısı bir önceki yıla göre yüzde 1,58
azalış göstererek, 10 milyon 946 bin 239 baş olarak gerçekleşmiştir. Büyükbaş
hayvanlar arasında yer alan sığır sayısı yüzde 1,60 azalarak 10 milyon 859 bin
942 baş olmuştur.
Küçükbaş hayvan sayısı ise 2008 yılında bir önceki yıla göre yüzde
6,87 oranında azalış göstermiştir. Koyun sayısı 2008 yılı sonu itibariyle bir
önceki yıla göre yüzde 5,84 azalarak, 23 milyon 974 bin 591 baş, keçi sayısı
ise yüzde 11,02 azalarak, 5 milyon 593 bin 561 baş olmuştur.
Uygulanan yanlış hayvancılık politikalarından kümes hayvancılığı
da nasibini almıştır. Kümes hayvanları sayısı da 2008 yılında bir önceki yıla
göre yüzde 8,96 oranında azalış göstermiştir. Kümes hayvanlarından tavuk ve
ördek sayısı 2008 yılı sonu itibariyle bir önceki yıla göre sırasıyla yüzde
9,31 ve yüzde 2,49 oranında azalmıştır.
2008 yılında kırmızı et ve süt üretimi de bir önceki yıla göre
gerilemiştir. 2008 yılında kırmızı et üretimi, 2007 yılına göre toplamda yüzde
16,1 oranında azalarak, 482 bin 458 ton olarak gerçekleşmiştir. Bu yıl içinde
sığır etinde yüzde 14,20, koyun etinde yüzde 17,69, keçi etinde yüzde 43,02 ve
manda etinde yüzde 32,90 oranında azalış olmuştur.
Süt üretimi, 2008 yılında bir önceki yıla göre yüzde 0,70
azalarak, 12 milyon 243 bin 040 ton olarak gerçekleşmiştir. Bu miktarın yüzde
91,93'ünü inek sütü, yüzde 6,10'unu koyun sütü, yüzde 1,70'ini keçi sütü ve
yüzde 0,26'sını manda sütü oluşturmaktadır.
Hayvancılığa bağlı olarak alt sanayi ürünleri de gerilemiştir.
Deri, kıl ve tiftik üretimi de 2008 yılında azalmıştır. 2008 yılında üretilen
den hayvancılığa bağlı olarak, bir önceki yıla göre toplamda yüzde 15,52
azalarak, 8 milyon 758 bin 597 adet olarak gerçekleşmiştir. Yapağı üretim
miktarı yüzde 5,53 oranında azalış göstererek, 44 bin 166 ton olmuştur. Kıl
üretim miktarı 2008 yılında bir önceki yıla göre yüzde 11,75 azalarak, 2 bin
238 ton olmuştur. Tiftik üretimi ise 2008 yılında yüzde 18,14 azalış
göstererek, 194 bin ton olarak gerçekleşmiştir.
Uygulanan yanlış hayvancılık politikaları, ahırları ve meraları
bugün hayvansız bırakmıştır. Ülkemizdeki geniş mera alanları daraltılarak
çiftçi, ahır hayvancılığına itilmiştir. Yeşil mera alanlarında koyunlarını,
keçilerini otlatamayan üreticiler, yüksek yem fiyatları karşısında, ahır
hayvancılığını sürdüremez hale gelmiştir. Orman kadastrosu ve keçi üreticilerine
uygulanan yasaklar, hayvancılığın gerilemesinde en az yüksek yem fiyatları
kadar etkili olmuştur.
Eskiden ülkemizde hayvancılık daha çok mera hayvancılığı şeklinde
yapılırdı. Topraktan verim alamayan üretici, o yıl hayvancılıktan sağladığı
gelirle geçimini sağlardı. Köylerde hayvancılık adeta tarımın sigortası
durumundaydı. Ama şimdi, yüzde 70-80'lere varan yem fiyatları, yüksek girdiler,
desteklerin azaltılması ve meraların daraltılması gibi nedenlerle köylerimizde
hayvancılık bitme noktasına gelmiştir.
Hayvancılıkta yaşanan tüm bu sorunlar, kısa sürede hem tüketiciye
hem de üreticiye yansımıştır. Üretici sattığı hayvanın yerine, sattığı fiyata
yenisini alamazken, tüketici eti pahalı tüketmeye başlamıştır. Yükselen et
fiyatları karşısında kırmızı eti pahalıya alamayan tüketici yine her zaman
olduğu gibi, beyaz ete yönelmiştir.
Bu nedenle; ülkemizde hayvancılıkla ilgili sorunlarının ve hayvan
sayısındaki azalmanın nedenlerinin araştırılarak, gerekli önlemlerin alınması
için Anayasa'nın 98. ve TBMM içtüzüğünün 104 ve 105. maddesi uyarınca bir
Meclis Araştırma Komisyonu kurulması fayda sağlaması bakımından yerinde
olacaktır.
1) Mehmet Şandır  (Mersin)
2) Kemalettin Yılmaz  (Afyonkarahisar)
3) Ali Uzunırmak  (Aydın)
4) Mesut Dedeoğlu  (Kahramanmaraş)
5) Oktay Öztürk  (Erzurum)
6) Hasan Hüseyin Türkoğlu  (Osmaniye)
7) Mehmet Erdoğan  (Muğla)
8) Enver Erdem  (Elazığ)
9) Alim Işık  (Kütahya)
10) Mehmet Günal  (Antalya)
11) Ali Öz  (Mersin)
12) Seyfettin Yılmaz  (Adana)
13) Koray Aydın  (Trabzon)
14) Necati Özensoy  (Bursa)
15) Zühal Topcu  (Ankara)
16) Mustafa Erdem  (Ankara)
17) Durmuş Ali Torlak  (İstanbul)
18) Ahmet Duran Bulut  (Balıkesir)
19) Sinan Oğan  (Iğdır)
20) Yusuf Halaçoğlu  (Kayseri)
21) Mustafa Kalaycı  (Konya)
22) Bülent Belen  (Tekirdağ)
23) Sümer Oral  (Manisa)
3.- Mersin Milletvekili
Mehmet Şandır ve 24 milletvekilinin, tarih ve sanat eserlerinin, müzelerin
korunmasında yaşanan sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/129)
Türkiye Büyük Millet Meclisi Başkanlığına
Tarih ve sanat eserlerimizin, müzelerimizin korunmasında yaşanılan
problemlerin araştırılarak, alınacak tedbirlerin belirlenmesi amacıyla,
Anayasamızın 98 ve İçtüzüğün 104 ve 105. maddeleri gereğince bir Meclis Araştırma
Komisyonu kurulmasını arz ve teklif ederiz.
Gerekçe:
Binyıllardır çeşitli medeniyetlere ev sahipliği yapmış topraklarda
yaşıyoruz. Zengin tarihimizin mirası olarak, pek çok tarih ve sanat eserimiz,
açık alanlarda ve müzelerde sergilenmekte ya da depolarda sergilenmeyi
beklemektedir.
Bu zengin miras, her zaman tarihi eser kaçakçılarının ilgisini
çekmiş, pek çoğu yurt dışına kaçırılmış, yabancı devletlerin müzelerini,
zenginlerin koleksiyonlarını süslemişlerdir.
Son günlerde Ankara Resim ve Heykel Müzesi'nde yapılan envanter
çalışmasında eksik eserler bulunduğunun tespit edilmesi ile sahip olduğumuz
tarih ve sanat eserlerini korumakta büyük problemler yaşadığımız bir kez daha
ortaya çıkmıştır.
Müzelerimizde ve depolarında, saklama koşullarının yetersizliği,
teknik personel eksikliği, hatalı onarım çalışmaları gibi tarih ve sanat
eserlerimize kendi kendimize verdiğimiz zarar da konunun diğer bir boyutunu
oluşturmaktadır.
Millî saraylarımızda saklanan tarih ve sanat eserleri ve
eşyalarında da durum içler acısıdır. Depolarda bakımsızlık ve pislik içinde
yırtık-sökük, kırık-dökük çürümeye terk edilmiş padişahların kullandığı eşyalar
harap haldedir.
Tarihimize ve kültürümüze sahip çıkma bilincinin yeterince
gelişememesi, Kültür ve Turizm Bakanının, sorumluluğu altındaki müzenin
soyulmasını, müstehzi bir ifadeyle askeri darbe dönemine atarak,
sorumluluğundan sıyrılma çabasından bile kolayca anlaşılmaktadır.
Türkiye Büyük Millet Meclisi'nin konuya el koyarak, tarihi ve
sanat eserlerimizin korunması ve gelecek kuşaklara eksiksiz ve bozulmadan
aktarılabilmesi için bir Araştırma Komisyonu kurulması zorunluluk haline
gelmiştir.
Tüm bu nedenlerle, tarih ve sanat eserlerimizin, müzelerimizin
korunmasında yaşanılan problemlerin araştırılarak, alınacak tedbirlerin
belirlenmesi amacıyla, Anayasamızın 98 ve İçtüzüğün 104 ve 105. maddeleri
gereğince bir Meclis Araştırma Komisyonu kurulmasını arz ve teklif ederiz.
1) Mehmet Şandır  (Mersin)
2) Ali Uzunırmak  (Aydın)
3) Mesut Dedeoğlu  (Kahramanmaraş)
4) Hasan Hüseyin Türkoğlu  (Osmaniye)
5) D. Ali Torlak  (İstanbul)
6) Mehmet Erdoğan  (Muğla)
7) Enver Erdem (Elâzığ)
8) Alim Işık (Kütahya)
9) Ali Öz (Mersin)
10) Seyfettin Yılmaz (Adana)
11) Koray Aydın (Trabzon)
12) Zühal Topcu (Ankara)
13) Mustafa Erdem (Ankara)
14) Ahmet Duran Bulut (Balıkesir)
15) Necati Özensoy (Bursa)
16) Yusuf Halaçoğlu (Kayseri)
17) Bülent Belen (Tekirdağ)
18) Celal Adan (İstanbul)
19) Sümer Oral (Manisa)
20) Erkan Akçay (Manisa)
21) Sinan Oğan (Iğdır)
22) Kemalettin Yılmaz  (Afyonkarahisar)
23) Mehmet Günal (Antalya)
24) Oktay Öztürk (Erzurum)
25) Mustafa Kalaycı (Konya) 
BAŞKAN - Bilgilerinize sunulmuştur. 
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler sırası geldiğinde yapılacaktır. 
Sayın milletvekilleri, şimdi Barış ve Demokrasi Partisi Grubunun
İç Tüzük'ün 19'uncu maddesine göre verilmiş bir
önerisi vardır, okutup oylarınıza sunacağım. 
VII.- ÖNERİLER
A)
Siyasi Parti Grubu Önerileri
1.- Muş Milletvekili Demir
Çelik ve arkadaşları tarafından, demiryollarının etkin kullanımı ve mevcut
sorunların araştırılması amacıyla verilmiş olan Meclis araştırması önergesinin,
Genel Kurulun 2/2/2012 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin BDP Grubu önerisi
 02.02.2012
Türkiye Büyük Millet Meclisi Başkanlığına
Danışma Kurulu'nun 02.02.2012 Perşembe günü (Bugün) yaptığı
toplantısında, siyasi parti grupları arasında oy birliği sağlanamadığından
Grubumuzun aşağıdaki önerisini, İçtüzüğün 19 uncu maddesi gereğince Genel Kurul'un
onayına sunulmasını saygılarımla arz ederim.
 Hasip Kaplan
 Şırnak
 Grup
Başkan Vekili
Öneri: 
01. Kasım 2011 tarihinde, Muş Milletvekili Demir Çelik ve
arkadaşları tarafından verilen (137 sıra nolu),
"Demiryollarının etkin kullanımı ve mevcut sorunların araştırılması
amacıyla, Türkiye Büyük Millet Meclisine verilmiş olan Meclis Araştırma
Önergesinin, Genel Kurul'un bilgisine sunulmak üzere bekleyen diğer önergelerin
önüne alınarak, 02.02.2012 Perşembe günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Sayın milletvekilleri, öneri üzerinde ikişer kişiye lehte
ve aleyhte söz vereceğim.
Birinci konuşmacı, lehte olmak suretiyle, Muş Milletvekili Sayın
Demir Çelik. 
Buyurun Sayın Çelik. 
HASİP KAPLAN (Şırnak) – Geliyor efendim… Siz isterseniz diğer konuşmacıya söz verin. 
BAŞKAN – Efendim, o zaman, lehte ikinci konuşmacıyı çağıralım.
Arkadaşımız geldiğinde konuşur. 
İstanbul Milletvekili Sayın Kadir Gökmen Öğüt. (CHP sıralarından
alkışlar)
Süreniz on dakika. 
KADİR GÖKMEN ÖĞÜT (İstanbul) – Teşekkür ederim Sayın Başkanım. 
Sayın Başkanım, sayın milletvekillerim; dün Türkiye ve İstanbul
için önemli bir gündü, Haydarpaşa Garı’nın adım adım devre dışı bırakılmasının
son günüydü. Bugünden itibaren Haydarpaşa Garı fonksiyonundan tamamen
çıkartılarak yeni fonksiyonuna doğru yol alacaktır. Organize operasyon Kasım
2011 tarihinde İstanbul Büyükşehir Belediye Meclisinin AKP’li üyelerince garın
otele dönüştürülmesi kararıyla bitmiştir. 
Haydarpaşa ve çevresi, gar, liman, geri saha, Kadıköy Meydanı ve
çevresi plan içine alınmıştır. 1,5 milyon metrekare alanın 817 bin metrekaresi
inşaata ayrılacaktır. İstanbul’un kamuda kalan son alanı yoğun bir yapılaşmaya
açılacak, otel ve ticaret merkezi hâline gelecektir. Yeni tüzükçe getirilen,
yabancı materyale girmiyorsa, şöyle planlanan bir grafik de söz konusu. 
Değerli milletvekilleri, günde 20 bin yurttaşımızın yararlandığı
bu Köseköy-Haydarpaşa Garı arası bakım ve “yüksek
hızlı tren” adı altında kapatılmaktadır. Bu hattan yararlanan öğrenci, işçi,
memur ve yoksul vatandaşlarımızın en ekonomik ve güvenli yolu olan demir yoluna
karşı iktidar maalesef kara yolunu alternatif göstermektedir. 
Kara yolu taşımacılığı zaten tıkalı hâle gelen E-5 ve TEM yolunu
daha da içinden çıkılmaz bir hâle getirecek, yolcu güvenliğini hiçe sayacaktır.
Bütün bilimsel araştırmalar şunu göstermiştir ki -bunu önemle ve özellikle
dinlemenizi istiyorum- demir yolu taşımacılığı deprem anında en güvenilir
taşımacılıktır. Büyük deprem riskinde olan İstanbul’un bu atardamarı
kesilmekte, gerek yolcu gerek lojistik
taşımacılığı sadece kara yoluna terk edilmektedir. Kara yolunun ne olduğunu ise
üç gündür İstanbul’da yağan karla tıkanan yollarla görmekteyiz. 
Tarihî değerlerimize sahip çıktığını sürekli söyleyen iktidar
Haydarpaşa Garı’nın çatı tamirini bile bu işte tecrübesi olmayan yandaş bir
firmaya vererek yüz yirmi yıllık tarihî binanın neredeyse yok olmasına neden
olacaktı. Bina güvenliği ve yangın güvenliği alınmadığı için tuzlu suyla tarihî
binanın ahşap beton kısımları büyük tahribata uğratılmıştır. 
Değerli arkadaşlarım, ray değiştirilmesi ve hızlı tren yapılması
bahanesiyle Köseköy-Haydarpaşa arası önce geçici
olarak üç yıl kadar kapatılacak daha sonra Marmaray sisteme sokularak ihtiyaç
olmadığı nedeniyle tamamen kapatılacaktır. Böylelikle bir tarih daha ranta
kurban edilecektir. Halbuki bizim önerimiz olan hattın tekinin açık kalması ve
yenilenmenin sırayla yapılmasıdır. Buna itiraz eden iktidar Köseköy-Derince
arasında sanayi taşımacılığı için tek hattı açık bırakmaktadır yani bizim
önerimizi sadece sanayi için uygulamaktadır. Vatandaşlarımız hızlı tren
yapılacak diye kandırılmaktadır. Halbuki Eskişehir-Köseköy
hattı belki yapılabilecek ama projesi bile olmayan Köseköy-Pendik
hattının 2014 yılına yetişmesi pek mümkün olmayacaktır. Yapılacak hat 160
kilometre/saat hıza uygun olacağı için yüksek hızlı tren standartlarına yani
250 kilometre hıza uygun olmayacaktır. Biliyorsunuz, bizim de gurur duyduğumuz
Marmaray İstanbul’da yapıldı fakat yer üstü raylar döşenmediği için en az üç
yıl işlevsiz kalacaktır. Marmaray, bir hafta rayları takılmakta, bir hafta
elektrikleri çekilmekte, bir hafta duvar boyaları yapılarak orada deniz altında
yatmakta olan bir tüp hâlinde kalmaktadır. Peşin peşin
yurt dışından alınan vagonlar Edirne Gümrüğü’nde yıllardır yatmaktadır. Aynı
zamanda Sirkeci Garı da önemli bir atalete uğratılacaktır.
Diğer bir önemli sorun, çalışanların ne olacağı sorunudur.
Aileleri, çocukların okulları, sosyal çevreleri ne olacaktır? Sözleşmeli
çalışıp işten çıkarılacaklar ne olacaktır? Kentlilik bir bilinç ve alışkanlık
meselesidir. Kentli olabilmek için bir aile yüz elli yıl aynı mahallede
oturmalıdır. 
Biz, her şeyde olduğu gibi hoyratça davranarak kentin belleğini
oluşturan yapıları işlevsiz kılmaktayız. Bakın, Suriçi’ni
oluşturan eski İstanbul evleri, Ordu, Millet ve Vatan caddeleri açılarak yok
edilmiştir, insanların eskiyle bağı kesilmiştir. Sıra Kabataş Erkek Lisesinin
ve Galatasaray Lisesinin otel yapılmasına gelmektedir. Alıştırarak kentin
hafızası yok edilmektedir. 
Hepimizin, İstanbul’da yaşayanların, uğrayanların bildiği gibi,
hat boyunca inşa edilmiş istasyonların bu yeni inşa sırasında yok edileceği
söylenmektedir. Kentin en önemli hafızalarından birisi de bu istasyonlardır.
Göztepe İstasyonu, Suadiye İstasyonu, Erenköy, Kızıltoprak
istasyonları gezenler, oradan geçenler tarafından bilinmektedir. 
Burada -tekrarlamak istiyoruz- biz bu iyileştirmeye ve yüksek
hızlı trene karşı değiliz; tersine, yüksek hızlı trenin geç bile kalmış
olduğuna inanıyoruz. İstanbul’un bir banliyösü hâline gelen Gebze ve Kocaeli’ne
giden 20 bin civarında işçi ve öğrenci, memur güvenli, ucuz ulaşımdan yoksun
kalacaktır. Dünyanın Paris, Madrid, New York gibi bütün metropollerinde aktif
olarak çalışan büyük garlar, buluşma alanı olan o büyük garlar o kentin
hafızasını oluşturmaktadır. 
Deprem anında en kolay ve en güvenilir olan demir yolu ortadan
kaldırılmaktadır. Anadolu’nun en ücra köşelerine giden yurttaşlarımızın elinden
ucuz ve güvenilir olan yolculuk hakkı alınmakta, yurttaşlarımız kara yoluna
mahkûm, güvensiz ve pahalı yolculuğa mecbur edilmektedir.
İstanbul’un her yerinde olduğu gibi talan ve rant için bazılarının
iştahını kabartmaktadır. İstanbul’un bütün siluetini bozduğunuz gibi, bu
bölgeyi de bozmaya çalışıyorsunuz, İstanbullular olarak buna izin vermeyeceğiz.
Şu bir gerçek, sizler tarihî Haydarpaşa Garı’nı tarih yaptınız.
Sizler Haydarpaşa Garı’nı önce yaktınız, sonra kapattınız, yarın da satarsınız.
Sizler babalar gibi satmayı alışkanlık hâline getirdiniz ama biliniz ki bu
millet de sizden babalar gibi hesap soracaktır.
Değerli arkadaşım Kocaeli Milletvekili Mehmet Hilal Kaplan 30
Aralıkta Ulaştırma Bakanlığına bu konuyla ilgili bir soru önergesi verdi,
maalesef aradan bir buçuk ay geçmesine rağmen hâlâ en ufak bir cevap
verilmemektedir. 
Değerli arkadaşlar, sizlerin, yani iktidarın bu plansızlığı ve
programsızlığına ilk örnek bu değil, yine 2005 yılında Başbakan tarafından
önemli bir törenle temeli atılan Avcılar Köprülü Kavşağı bugün, 37 trilyon lira
para harcandıktan sonra, “yanlış planlama” diye kesinlikle kapatılmıştır,
kentin faydalanması dışına çıkarılmıştır.
Yine, Anadolu Hisarı Spor Kulübü bölgemizin en önemli spor
merkezlerinden birisidir. Sekiz yıllık daha sözleşmesi olmasına rağmen Anadolu
Hisarı Spor Kulübü yerle yeksan edilmektedir. Anadolu Hisarı ve Beykoz halkının
bu en önemli spor merkezini yıkarak kime fayda sağlandığını burada öğrenmek
istiyorum.
Yine, Ulaştırma Bakanımız için bir gazetede çok önemli bir şey
çıktı, “TAV Bakanı bu işleri iyi bilir.” diye bir yazı çıktı. Orada İstanbul’un
ulaşımında en önemli araçlardan birisi olan İDO’nun
özelleştirilmesinin birdenbire İDO’yu satın aldıktan
sonra yapılan bazı avantajlarla, sağlanan bazı avantajlarla değerinin 3’e
katlandığı söylenmektedir. Bu İDO’nun değerinin 3’e
katlanması doğru mudur? İDO’nun en kârlı bölümleri mi
satılmıştır? Yani daha az kârlı olan şehir hatları elden çıkarılmamış, sadece
kârlı olan İDO’nun şehirler arası büyük feribotları
satışa çıkarılmıştır, özelleştirilmiştir. Buradaki bu kârın 3’e katlanması
olayının da bizlere açıklanmasını istiyoruz.
Hepinize saygı ve sevgilerimi sunuyorum. Sağ olun, var olun. (CHP
sıralarından alkışlar) 
BAŞKAN – Teşekkür ederim Sayın Öğüt.
Şimdi ikinci konuşmacı aleyhte olmak üzere Isparta Milletvekili
Sayın Recep Özel.
Buyurun Sayın Özel. (AK PARTİ sıralarından alkışlar) 
RECEP ÖZEL (Isparta) – Sayın Başkan, çok değerli milletvekilleri; BDP’nin vermiş olduğu grup önerisi aleyhinde söz almış
bulunuyorum. Hepinizi saygıyla selamlıyorum.
1920’li yıllarda bir gazeteye demeç veren Atatürk: “Memleketin
bütün merkezleri yekdiğerine az zamanla şimendiferle bağlanacaktır.” hedefini
ortaya koymuştur. Onca kıtlığa, imkânsızlığa rağmen demir yolu yapımı 1950’li
yıllara kadar hızla sürdürülmüştür. Ne var ki demir yolları 1950’li yıllardan
itibaren ihmal edilmiş ve demir ağlarının ülke ulaştırması içindeki yeri
giderek azalmıştır. Cumhuriyetten önce 4.136 kilometre demir yolu ağına sahip
olan Türkiye’de 1923 ve 1950 yılları arasında 3.764 kilometre 1950-2002 yılları
arasında 946 kilometre yeni yol ağı yapılmıştır. 2003’ten günümüze kadar ise
1.110 kilometre demir yolu yapılmış olup, 1.630 kilometre ana hattın ise
inşaatı hâlen devam etmektedir.
Bugün ki Meclisimizin gündeminde Bakanımız hakkında verilmiş olan
gensoru ve arkasından İç Tüzük değişikliği vardır. Bu nedenle BDP’nin grup önerisine katılmıyoruz.
Hepinize saygılar sunuyorum efendim. (AK PARTİ sıralarından
alkışlar) 
BAŞKAN – Teşekkür ederim Sayın Özel.
Şimdi söz sırası lehte olmak üzere Barış ve Demokrasi Partisi
Grubundan Sayın Demir Çelik’te Muş Milletvekili.
Sayın Çelik buyurun.
Süreniz on dakika.
DEMİR ÇELİK (Muş) – Sayın Başkan, çok saygıdeğer milletvekili
arkadaşlarım; demir yollarının daha etkin ve verimli kullanılmasına dair Barış
ve Demokrasi Partisinin verdiği araştırma önergesi lehine konuşmak üzere söz
almış bulunmaktayım. Yüce heyetinizi saygı ve sevgiyle selamlıyorum. 
Değerli milletvekilleri, hepinizin bildiği üzere, bir ülkenin
ekonomik, ekonomik olduğu kadar sosyal ve kültürel gelişmesinde, ama aynı
zamanda da insani yaşam standartları açısından ulaştırma, seyahat bir başına
önemli bir faktör, etken olarak karşımızda durmaktadır. Hele hele iletişimin
çok komplike olmaya başladığı günümüz küresel dünyasında, insanların olduğu
kadar mal ve hizmetlerin de nakli, aktarılması başlı başına bir sorun olarak
karşımızda durmaktadır. Bu açıdan, ülkelerin olduğu kadar toplumların
gelişmişliğini de önemli noktada etkileyecek olan ulaşım sektörü, bizim
tarafımızdan da gerekli değere ve önemi haiz bir noktada tutulmaya muhtaçtır. 
Türkiye'de, özellikle Osmanlı İmparatorluğu döneminde, 1856’lı
yıllarda başlayan ve yaklaşık 130 kilometrelik demir yolu hattıyla İzmir-Aydın
arasına döşenen, o günden bugüne yaklaşık yüz elli yılı aşkın bir süre geçmiş
olmasına rağmen demir yoluna dair bir duyarlılık, ilgi, geçmiş hükûmetlerin
olduğu kadar günümüz Hükûmeti ve iktidarı AKP tarafından da gerekli değerin,
önemin verilmediğini belirtmekte yarar var. 
Dört bir yanı stratejik ve jeopolitik konumu itibarıyla önem arz
eden günümüz Türkiye’sinde, her şeyden önce deniz, demir yolu, hava ve kara
yolu taşımacılığı gelişen dünyanın yeni ihtiyaçlarına binaen de tarafımızdan
dizayn edilip harekete geçirilmesi gereken hizmet sektörleri olarak karşımızda
durmaktadır. 
Buna rağmen, gerekli önemi görmeyen ray sistemi ya da demir
yolları, 1923-1940 yılları arasında gerekli duyarlılığa binaen yedi ayrı
bölgesel yönetimle faaliyet göstermiş olmasına karşın, 780 bin kilometrekare,
75 milyon insanın ihtiyaçlarını karşılayacak boyuttan çok uzak. Hele hele demir
yoluna yüklediğimiz güvenilir olması, ekonomik olması, konforlu ve kaliteli olması
kriterlerine de çok yaklaştığımız söylenemez. 
780 bin kilometrenin her bir köşesine değilse bile önemli
noktalarına hem malın, ürünün ve metanın nakli hem de insanın rahat ve güven
içerisinde seyrüseferini sağlayacak böylesi bir hizmet esirgenegelmiştir.
Bu, biz ideolojik ve felsefi noktada devleti kutsayan bir noktada olmamıza
rağmen, bunun yapılamamış olmasını sorgulamak, eleştirmek ve doğru sonuçlarına
da varmaya muhtaç bir konudur. Devletin özelleştirildiği, özerk yapılarla
yeniden kuşatıldığı bir dönemde yüz elli yıllık geçmişine rağmen, demir yolunun
yapılamamış olmasının nedeni, devletin bu sektörde söz ve yetki sahibi olmasına
karşın, özel işletmeciliğe ilgili hükûmetlerin, iktidarların, siyasal yapıların
ya da anlayışların onlara verdiği değerden olsa gerek. 
Sayın Başkan, değerli milletvekilleri; hepinizin bildiği üzere,
yakın zamana kadar günlük ortalaması 10 olan ölümlerin kara yolunda
taşımacılığın çok aşırı olmasından kaynaklı olduğunu, kara yolu taşımacılığı
hizmetinin üretilmesinin de yeterli kalite ve düzeyde olmadığından kaynaklı
olduğunu elbette ki hepimiz biliyoruz ama buna rağmen kara yolunu teşvik eden,
özel taşıma şirketlerini teşvik ederek onu uluslararası projelerden
yararlandırma fırsatını veren hükûmetler her nedense demir yollarına gerekli
alakayı göstermiş değillerdir. 
Günümüz Türkiye’sinde, mal taşımacılığında kara yollarının payı
yüzde 94, demir yollarının payı yüzde 4; insan taşımacılığında, yolcu
taşımacılığında bu oran yine kara yolları noktasında yüzde 96, demir yolunda
ise yüzde 2. Abesle iştigaldir. Güvenilir, ekonomik, konforlu olması gereken bu
sektör gerekli ilgiyi, duyarlılığı maalesef görmemiştir, görememiştir. Hâlbuki
bir ülkenin olduğu kadar bir toplumun gelişmişliğinin önemli kriterleri olan
demir yolu taşımacılığı, deniz yolu taşımacılığı Türkiye’nin 16’ncı ekonomik
güç olduğu tespitimizden de hareketle önemsememiz, üstesinden gelmemiz gereken
bir sorun olarak karşımızda duruyor. Değil hızlı tren projelerini hayata
geçirmek ve bu projeyi Ankara-İzmir, Ankara-İstanbul, Ankara-Konya ile sınırlı
tutmak, Adana’dan Mersin’e, Erzurum’a, Van’a kadar ülkenin bütün bir dört
tarafını demir yolu hattıyla çevreleyen, onu kaliteli hizmete kavuşturan bir
algıda, bir zihniyette olmamız gerekiyor. 
Bugün itibarıyla 2.100 köy yolunun kapalı olduğu, köy yollarının
açılması acziyeti içerisinde olan il özel
idareleriyle, Karayolları hizmetlerini aksattığından kaynaklı, vatandaşlar
eğitimden, sağlık hizmetlerinden mahrum ve yoksun. İnsanlar, hastasını doktora
götüremiyor. İnsanlar çocuklarını eğitime kavuşturamamanın ya da bir şekliyle
temel taleplerini karşılayamamanın sıkıntısını yaşamaktadırlar. Hâlbuki demir
yolu taşımacılığı tam da bu noktada temel taleplerimizi, ihtiyaçlarımızı
karşılayacak bir noktada duruyor. 
Bu nedenle, gerek kara yolu taşımacılığının pahalı olması,
güvenilir olmaması gerekse yeterli düzeyde kaliteden yoksun olmasından kaynaklı
tez elden Hükûmetin yapması gereken, iktidarın yapması gerekeni bir muhalefet
partisi olarak bizim dile getiriyor olmamız fırsata dönüştürülmelidir. Mademki
ekonomik noktada biz 16’ncı gücüz, dünyanın gelişmiş 20 ülkesi içerisinde yer
alıyoruz. Bu ekonomik gücü yüksek teknolojinin ithaline, silahlanmaya
harcayacağımıza toplumun refahı ve mutluluğuna dönük bir istihdama, üretime
dönüştürmek, onu toplum lehine sonuçlandırıcı bir kısım noktalara taşımak
elbette ki, görevimiz olmalıdır. 
Bu açıdan da beş yıllık değil, on yıllık, yirmi yıllık, hele hele
iktidar 2023 gibi bir vizyonu önüne koymuşken 2023’e böylesi bir proje es geçilmemeliydi.
Dikkate değer olan bu projenin hayata geçirilmesi konusunda gerekli
duyarlılığın esirgenmeden yapılması, yapımı noktasında başlatılan bir kısım
projelerin de tamamlanması gerektiğinin altını çizmek istiyorum.
Sayın Başkan, değerli milletvekilleri; günümüz dünyasının iletişim
ve teknolojik noktadaki devasa ve devrimsel noktadaki gelişmeleri tarafımızdan
da doğru okunmaya muhtaçtır. Biz ki, jeostratejik ve
jeopolitik noktadaki konumumuzdan kaynaklı, yeri geldiğinde haklı övündüğümüz,
yeri geldiğinde bu konumumuza rağmen yetmezliklerimiz ve yetersizliklerimizden
halklarımızı, kimliklerimizi özgürleştirmeyi ve demokratik bir ülke normlarına
kavuşturmayı başaramamış bir Meclis olarak, hayatın her alanında olduğu gibi bu
alanda da her şeyden önce toplumu esas alan, toplumu çoğaltan, toplumun
demokratik örgütlülüğü üzerinden demokratik devleti inşa eden bir algıya, bir
zihniyete kendimizi evirebilirsek, hayatın her alanında olduğu oranda, bu
alanda da başarılar kaçınılmaz olur. Ve bu başarılar da halkımızın,
toplumumuzun, kimliklerimizin, kültürlerimizin daha çok büyümesine,
özgürleşmesine yol açacaktır. 
Bu algıyla soruna yaklaşıp bizatihi çözüme kavuşturduğumuzda da
“trafik canavarı” olarak adlandırdığımız kara yollarının yol açtığı ölümlerin
de önüne geçmiş olabiliriz. Halkımızı, toplumu daha güvenilir ve daha sağlıklı
taşıma araçlarıyla bir yerden bir başka yere ama aynı zamanda malını da, meta
ve ürününü de taşıma fırsatını bulmuş olabiliriz.
Bu duygularla hepinizi saygı ve sevgiyle selamlıyor, iyi günler
diliyorum. (BDP sıralarından alkışlar)
BAŞKAN – Teşekkür ederim Sayın Çelik.
MEHMET AKİF HAMZAÇEBİ (İstanbul) – Sayın Başkan, yoklama
istiyoruz.
BAŞKAN – Henüz bitmedi efendim.
Aleyhte olmak suretiyle dördüncü konuşmacı, Kırıkkale Milletvekili
Sayın Ramazan Can.
Buyurun Sayın Can. (AK PARTİ sıralarından alkışlar)
RAMAZAN CAN (Kırıkkale) – Sayın Başkan, değerli milletvekilleri;
BDP grup önerisi aleyhinde söz almış bulunuyorum. Bu vesileyle heyetinizi
saygıyla selamlıyorum.
Gündem demir yolu olduğu için, demir yoluyla ilgili, demir yolunun
tarihiyle ilgili kısaca bilgi vermek istiyorum. 
Demir yollarına, biliyorsunuz, Osmanlı’nın son döneminde ciddi
yatırımlar yapılmış, 4.136 kilometre ana hat döşenmiştir. Yine, cumhuriyetin
başlangıcı 1923’le 50 arasında da ciddi yatırımlar yapılmıştır Türkiye’de 3.764
kilometre. Sonra bir duraklama dönemine girmiş, yaklaşık bu duraklama dönemi
elli yıl sürmüş. 1950’yle 2000 yılı arasında hemen hemen bir yatırım
yapılmamıştır diyebiliriz, toplam 945 kilometre ana hat döşenmiş. 
AK PARTİ dönemine geldiğimizde, 2003-2011 dönemi arasında ciddi
yatırımlarla tanışmış demir yolları; 1.110 kilometre ana hat, 888 kilometre
hızlı tren, 222 kilometre de konvansiyonel hat döşenmiştir. 
Toplam şu anda Türkiye’de, 2011 sonu itibarıyla, 8.716 kilometre
konvansiyonel ana hat, 2.332 kilometre de tali hat olmak üzere 11.915
kilometrelik demir yolu hattına sahibiz. Söz konusu ana hatların yüzde 91’i tek
hat, yüzde 9’u çift hat; toplam hatların yüzde 26’sı elektrikli, yüzde 33’ü
sinyallidir.
Sayın Başkan, değerli milletvekilleri; Devlet Demiryolları iştirak
anlamında da ciddi yatırımlarla AK PARTİ hükûmetleri döneminde tanışmıştır,
bunlarla ilgili de kısaca bilgi vermek istiyorum.
Hyundai Eurotem hızlı tren setleri ve
metro vagonları üretimi Adapazarı’nda kurulmuştur; İZBAN A.Ş. İzmir kent içi
banliyö taşımacılığı İzmir’de kurulmuştur; VADEMSAŞ A.Ş. iştirakleri hızlı
demir yolları makasları üretimi Çankırı ilinde kurulmuştur; Sivas beton travers
iştiraki hızlı demir yolu travers üretimi Sivas ilinde hizmete açılmıştır.
Diğer yönden ciddi yatırımlar da planlanmıştır. Bunlardan;
Erzincan’da Ray Bağlantı Elemanları Fabrikası kurulmuştur, Pamukova, Afyon,
Konya, Polatlı beton travers fabrikaları kurulmuştur, Kardemir Demir Çelik
Fabrikası ray üretmeye başlamıştır. Yine ilimde, Kırıkkale Makina Kimya iş
birliği içerisinde tekerlek fabrikası kurma çalışmalarına da başlanmıştır. 
Sayın Başkan, değerli milletvekilleri; 2023 vizyonumuzla ilgili de
kısaca bilgi vermek istiyorum demir yolları ağıyla ilgili. Ankara-Konya Yüksek
Hızlı Demir Yolu Projesi işletmeye açılmıştır. Ankara-İstanbul Hızlı Tren
Projesi’nin Ankara-Eskişehir arası işletmeye açılmıştır, Ankara-İstanbul
arasındaki çalışmalar devam etmektedir. Ankara-Sivas Hızlı Tren Projesi’ni
inşallah 2014 yılında hizmete açacağız. Sivas-Erzincan Hızlı Tren Projesi 2017
yılında hizmete girecek. Ankara-İzmir Hızlı Tren Projesi’nin 2017 yılında
hizmete açılması planlanmaktadır. Bursa-Bilecik Hızlı Tren Projesi 2015 yılında
hizmete girecek. 
2023 yılına kadar yapılması düşünülen projelerle ilgili de kısaca
bilgi vermek istiyorum. Erzincan-Kars Hızlı Tren Projesi 2019 yılında,
Erzincan-Trabzon Hızlı Tren Projesi 2023,
Sivas-Çetinkaya-Malatya-Elâzığ-Diyarbakır Hızlı Tren Projesi 2023, Bursa-Bandırma-Balıkesir-İzmir
Hızlı Tren Projesi 2023, Konya-Manavgat-Antalya Hızlı Tren Projesi 2023,
Antalya-Manavgat-Alanya Hızlı Tren Projesi 2023, Eskişehir-Antalya Hızlı Tren
Projesi 2023, Yerköy-Kayseri Hızlı Tren Projesi 2021, Gaziantep-Çobanbey-Halep Hızlı Tren Projesi 2017 yılında inşallah
bitirilecek, hizmete açılacaktır. 
Barış ve Demokrasi Partisinin grup önerisi icraatlarımızı
anlatmamıza da vesile oldu. Bu nedenle bu grup önerisi gündemi değiştirmeye
matuftur. Gündem bellidir, Meclis İç Tüzüğü’nü inşallah görüşeceğiz,
kanunlaştıracağız. Muhalefet partilerinden de bu konuda destek bekliyoruz. Grup
önerisinin reddine ilişkin oy kullanacağız.
Genel Kurulu bu duygularla tekrar saygıyla selamlıyorum. (AK PARTİ
sıralarından alkışlar)
III.- Y O K L A M A
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Sayın Başkan, yoklama
istiyoruz. 
BAŞKAN – Sayın milletvekilleri, işaretle oylamadan önce bir
yoklama talebi vardır, şimdi bu talebi yerine getireceğim.
Önce yoklama isteminde bulunabilmek için yeter sayıda sayın üyenin
isminin tespitini yaptıktan sonra elektronik cihazla yoklama yapacağız.
Sayın Hamzaçebi, Sayın Çetin, Sayın Öğüt, Sayın Tanrıkulu, Sayın
Fırat, Sayın Karaahmetoğlu, Sayın Kuşoğlu, Sayın Susam, Sayın Köktürk, Sayın Eyidoğan, Sayın Ağbaba, Sayın
Kaplan, Sayın Özkan, Sayın Genç, Sayın Işık, Sayın Toptaş, Sayın Moroğlu, Sayın Yüksel, Sayın Tanal, Sayın Ekşi.
Yoklama için üç dakika süre veriyorum. 
Yoklama isteminde bulunan sayın üyelerin yoklama için elektronik
cihaza girmemelerini rica ediyorum. 
Yoklama işlemini başlatıyorum. 
(Elektronik cihazla yoklama yapıldı) 
BAŞKAN – Sayın milletvekilleri, toplantı yeter sayısı vardır. 
VII.- ÖNERİLER (Devam)
A)
Siyasi Parti Grubu Önerileri (Devam)
1.- Muş Milletvekili Demir
Çelik ve arkadaşları tarafından, demiryollarının etkin kullanımı ve mevcut
sorunların araştırılması amacıyla verilmiş olan Meclis araştırması önergesinin,
Genel Kurulun 2/2/2012 Perşembe günkü birleşiminde sunuşlarda okunmasına ve ön
görüşmelerinin aynı tarihli birleşimde yapılmasına ilişkin BDP Grubu önerisi
(Devam)
BAŞKAN – Barış ve Demokrasi Partisi Grubu önerisini oylarınıza
sunuyorum: Kabul edenler… Etmeyenler… Öneri kabul edilmemiştir.
Şimdi, Milliyetçi Hareket Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Buyurun.
2.- Kamuda çalışan taşeron
işçilerin sorunlarının tartışılması ve Anayasa’da mevzuata uygun olmamasından
dolayı kamuda yol açtığı ve ileride yol açabilecek sorunların önlenebilmesi
amacıyla verilen Meclis araştırması önergesinin, 2/2/2012 Perşembe günü Genel
Kurulda okunarak görüşmelerinin aynı birleşimde yapılmasına ilişkin MHP Grubu
önerisi
 02.02.2012
Türkiye Büyük Millet Meclisi Başkanlığına
Danışma Kurulu'nun 02.02.2012 Perşembe günü (bugün) yaptığı
toplantısında, Siyasi Parti Grupları arasında oybirliği sağlanamadığından
Grubumuzun aşağıdaki önerisini İçtüzüğün 19’uncu maddesi gereğince Genel
Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:
20 Ekim 2011 tarih ve 481 sayı ile TBMM Başkanlığına verdiğimiz, “Kamu'da çalışan taşeron
işçilerin sorunlarının tartışılması ve Anayasa'da mevzuatımıza uygun
olmamasından dolayı kamuda yol açtığı ve ileride yol açabilecek sorunların
önlenebilmesi amacıyla" verdiğimiz Meclis araştırma önergemizin 02.02.2012
Perşembe günü (bugün) Genel Kurulda okunarak görüşmelerinin bugünkü
birleşiminde yapılmasını arz ederim.
BAŞKAN – Sayın milletvekilleri, şimdi, Milliyetçi Hareket Partisi
Grubu önerisi üzerinde lehte ve aleyhte olmak suretiyle ikişer arkadaşımıza söz
vereceğiz. 
Birinci konuşmacı Mustafa Kalaycı, Konya Milletvekili, lehte olmak
üzere.
Buyurun efendim. (MHP sıralarından alkışlar)
MUSTAFA KALAYCI (Konya) – Sayın Başkan, değerli milletvekilleri;
hepinizi saygılarımla selamlıyorum. 
Ülkemizde gerek kamu kesiminde gerekse özel kesimde sendikalaşma
oranları ve sendikalı işçi sayıları giderek gerilemektedir. Bu ise çalışma
hayatında, toplu iş hukukundan bireysel iş hukukuna ve taşeronlaşmaya giden bir
süreci desteklemektedir. 
AKP döneminde kamuda kadrolu işçi istihdamı azalırken güvenceli
istihdam biçimleri yok edilmektedir. Çalışma ve Sosyal Güvenlik Bakanının
verdiği bilgilere göre kamuda 426 bin taşeron işçisi çalışmaktadır. Temizlikten
güvenliğe, iş makinesi operatörlüğünden mühendise, büro işlerinden acil
servislere, ameliyathanelere varıncaya kadar her işte taşeron işçisi
çalıştırılır hâle gelmiştir. 
İnsan onuruna yaraşır düzgün işlerin sunulması esas olması
gerekirken evrensel normlardan uzak kalarak kâr mantığıyla fazla çalıştırılan
ancak karşılığı ödenmeyen bir nevi kölelik sistemini andıran taşeronlaşma kabul
edilemez bir durumdur. Çalışma ve Sosyal Güvenlik Bakanı “Kamuda 426 bin, özel
sektörde de 420 bin taşeron işçi var. Taşeronluk kölelik gibi. Bu kabul
edilemez, bunu Bakan olarak söylüyorum.” diyor. 
Sormak lazım, o hâlde bu kölelerin efendisi kimdir? “Tüccar
siyasetçi” kavramını Türkiye gündemine yerleştiren AKP Hükûmeti değil midir?
AKP Hükûmeti, Orta Çağ zihniyetini hortlatmış, taşeronlaşmayı politikasının
esası olarak uygulamış ve bundan da siyasi nema sağlamasını becermiştir.
Taşeron müteahhitlerce işe alınacak işçilerin tamamı, AKP’li siyasetçilerin
referanslarıyla işe alınmaktadır. Aksi hâlde, firmanın ihalesi iptal edilmekte,
o firmaya ihale verilmemektedir. 
İşsizliğin olumsuzluğunu fırsata çevirenler tarafından oluşturulan
bu sömürü düzeninde, taşeron şirket işçileri “işten çıkarılma” tehdidiyle
AKP’ye oy vermeye zorlanmakta, AKP’nin siyasi mitinglerinin kadrolu elemanı
hâline getirilmektedir.
Bir taşeron işçi kardeşimiz diyor ki: “Halkın geneline hitap edin,
zengine değil. Kimileri alsın başlarını gitsin yarım gün çalışsın, kimileri
sürüne sürüne günde on iki saat çalışsın, ay başı 701 lira alsın. Devletin
başındaki insanlara sesleniyorum: Bu haksızlığa son verilsin, bunca insanın
vebali çok ama çok ağır.”
Değerli milletvekilleri, mutlaka sizler de şahit oluyorsunuzdur
birçok taşeron işçisinden şöylesi şikâyetler de almaktayız, banka hesabına
asgari ücret yatırılmakta, ancak müteahhitlerce kendilerinden ekstra 50 lira,
100 lira para istendiği ifade edilmektedir. Tabii, bu denetimsiz ortamda
bunların hepsi olabilir, yaşanabilir. Dolayısıyla, asgari ücretin bile çok
altında ücret almak durumunda kalıyor taşeron işçileri. 
Taşeron işçileri insanca çalışma koşullarından uzak, iş güvencesi
olmadan sendikasız, izin hakkı ve fazla mesai verilmeden günde on iki saati
bulan sürelerde köle gibi çalıştırılmaktadır. Taşeron işçiler, tabiri caiz ise,
sesi kısılmış, elleri kolları bağlanmış, komutla hareket eden bireyler hâline
getirilmiştir, işten atılma korkusuyla seslerini çıkaramamaktadırlar, her
sözleşme dönemi sonunda yeniden sözleşme imzalamama korkusu yaşıyorlar, işten
çıkarılanlara ihbar ve kıdem tazminatı verilmiyor, maaşlarını da düzenli
alamıyorlar. 
Değerli milletvekilleri, bunun son örneğini Konya’da yaşıyoruz.
Geçtiğimiz günlerde Kredi ve Yurtlar Kurumunun Konya merkez ve ilçelerindeki
yurtlarda taşeron işçisi olarak çalışan 220 kişinin işleri ellerinden
alınmıştır, hepsi kış gününde sokağa bırakılmıştır. Sebebi müteahhidin
değişmesi ve yeni müteahhidin de yıllardır çalışan bu işçileri kıdem tazminatı
ödememe korkusuyla işlerinden etmiştir, yerlerine yeni taşeron işçileri
almıştır. Bu 220 taşeron işçisi kardeşimiz hepsi bir ev geçindirmekte, çoluğuna
çocuğuna bakmaktadır ama maalesef bunlara sahip çıkan olmamış, Hükûmet, Çalışma
Bakanlığı bunları seyretmektedir, herhangi bir çaba göstermemektedir. 
İşsizliği fırsata dönüştürerek siyasi rant hesabıyla yeni taşeron
işçilerini işe alan AKP Hükûmeti, onların sorunları karşısında olupbiteni seyretmekten başka bir şey yapmamaktadır. Her
geçen gün sorunları daha da artan taşeron işçilerine Hükûmet bir an önce sahip
çıkmalı, çalışma şartları ve ücretleri iyileştirilmelidir. Devletin asli ve
sürekli hizmetlerinde çalıştırılan taşeron işçileri mutlaka kadrolara
atanmalıdır. 
Değerli milletvekilleri, öte yandan taşeron şirketlerde yıllarca
çalışan işçilerin sendikal haklarının bulunmadığı, kıdem tazminatlarının
girdi-çıktı yöntemiyle zayi edildiği bilinmektedir. Bu uygulama, Türkiye
Cumhuriyeti devletinin sosyal bir hukuk devleti olduğuna dair Anayasa hükmüne
açıkça aykırılık teşkil etmektedir. Ayrıca, ihale yöntemiyle yapılan bu tür
hizmet alımlarında da çeşitli sıkıntılar yaşanmaktadır. İhaleye giren şirketler
ihaleyi kazanabilmek için en uygun teklifi sunmak amacıyla fiyatları
kırmaktadır. Bunun sonucu olarak da ihaleyi kazandıklarında ya çalıştırdıkları
personelin haklarından kesintiye gitmekte, bir kısım yöntemlerle kanuna karşı
hile yöntemlerine başvurmakta ve yükümlülüklerini tam olarak yerine getirmekten
imtina etmekte, daha doğrusu yerine getirmemektedir. 
Son olarak da, bir kısım şirketler aldıkları ihaleden zarar
ettikleri için işi bırakmak zorunda kalmaktadır. Bu durumda ülke ekonomisi
zarara uğramakta, hizmetlerin aksaması sonucu doğmaktadır. Hükûmet bu taşeron
istihdamının mahzurlarını ayıklamak bir yana, kamu görevlileri, ihaleyi alan
şirkete çeşitli fiilî yöntemlerle müdahale ederek şirkete çalıştıracağı
personeli seçme hakkı tanımamakta, çalışacak personeli bizatihi tespit
etmektedir. Bu uygulama başta milletvekillerimiz olmak üzere tüm kamuoyunun
malumu olup eşitlik, tarafsızlık ve hakkaniyet ilkelerine aykırılık teşkil
etmektedir. O nedenle, gerekçemizde de belirttiğimiz gibi, bu konuda Meclis
araştırması açılması için desteklerinizi bekliyoruz.
Değerli milletvekilleri, ülkemizde “geçici ve mevsimlik işçilik”
adı altında da bir dram yaşanmaktadır. 10 binlerce işçi devletin asli ve
sürekli işlerini yapmalarına rağmen yılın belli dönemlerinde işten
çıkarılmaktadır. Üstelik hizmet akdi askıya alınan işçinin yeni dönemde
çağrılıp çağrılmayacağı ise belirsizdir. Geçici statüyle çalışan bir işçinin ne
zaman işten çıkarılacağını ve ne zaman işe başlatılacağını, işe başlayıp
başlamayacağını bilemeden hayata tutunmaya çalışması son derece zordur. Bu
şekilde çalışanların yaşadığı psikolojik baskıyı ve sıkıntıyı geçici işçi
olarak çalışmayanların bilmesi mümkün değildir. 
AKP’nin eşitliğe sığmayan adaletsiz uygulamalarının her konuda
örnekleri vardır. Bu konuda da 2007 seçimlerinin hemen arifesinde siyasi rant
hesabıyla geçici işçilerin kadroya alınmasıyla ilgili çıkarılan 4/4/2007
tarihli 5620 sayılı Kanun’la yaklaşık 220 bin geçici işçiye kadro verilmiştir.
Fakat Kanun 2006 yılında en az altı ay çalışanları kapsadığından birçok geçici
ve mevsimlik işçi bu kapsama girememiştir. Yirmi veya yirmi beş yıldır bu
kadroyu bekleyen işçiler yararlanamamıştır. Tek suçları 2006 yılında altı ay
çalışmaması. Başta çay ve şeker fabrikalarının olmak üzere uzun yıllardır
mevsimlik işçi olarak çalışanlar kadroya alınmamıştır. Sayın Başbakan “Geride
kalan yaklaşık 20 bin geçici işçinin durumu bizleri üzmüştür. İnşallah, bunları
kadroya almak bizlere nasip olur.” demiştir ancak bugüne kadar da bu durum
düzeltilmemiş, mağduriyet hâlen devam etmektedir.
Tekrar önergemize desteklerinizi bekliyorum, hepinizi saygılarımla
selamlıyorum. (MHP sıralarından alkışlar)
BAŞKAN – Teşekkür ederim Sayın Kalaycı.
İkinci konuşmacı, aleyhte olmak üzere, İstanbul Milletvekili Sayın
Tülay Kaynarca.
Buyurun efendim. (AK PARTİ sıralarından alkışlar)
TÜLAY KAYNARCA (İstanbul) – Saygıdeğer Başkanım, çok değerli
milletvekillerimiz; Milliyetçi Hareket Partisi grup önerisi aleyhine söz almış
bulunuyorum, yüce heyetinizi bu vesileyle saygıyla selamlıyorum.
Değerli milletvekilleri, MHP’nin grup önerisinde kamuda çalışan
taşeron işçilerin sorunlarının araştırılması yer almaktadır. Az önce konuyu
dikkate alan değerli milletvekilimizin de işaret ettiği, her birine katılmıyor
olsak dahi, önemli başlıklar vardır. 
Nitekim bu hafta içerisinde Çalışma ve Sosyal Güvenlik Bakanımız,
Saygıdeğer Bakanımız Faruk Çelik’in ifade ettiği ve kamuya açıkladığı yeni
yasal düzenlemelerle ilgili çalışmalar vardır. İki aşamada bunu değerlendirmek
mümkün. Birincisi şu: Taşeron işçilerin yasal, var olan haklarını kullanmaya
yönelik, ikincisi de önümüzde yasallaşacak olan süreçte yeni kanuni
düzenlemeler. 
Anlatmak istediğim kısaca şu ki, bununla ilgili önümüzdeki
süreçte, en kısa sürede ciddi yasal düzenlemeler yapılacaktır. Ancak bugün
Meclis gündemimizde Türkiye Büyük Millet Meclisi İç Tüzük değişikliği ve
gensoru görüşmeleri vardır. Bu nedenle, Milliyetçi Hareket Partisi grubunun
önerisi aleyhinde görüş belirttiğimi ifade ediyor, yüce heyetinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Kaynarca.
Üçüncü konuşmacı, lehinde olmak üzere, Ankara Milletvekili Sayın
İzzet Çetin.
Buyurun Sayın Çetin. (CHP sıralarından alkışlar) 
Süreniz on dakika.
İZZET ÇETİN (Ankara) – Sayın Başkan, değerli milletvekilleri;
Milliyetçi Hareket Partisinin kamuda çalışan taşeron işçilerinin sorunlarının
araştırılmasına ilişkin grup önerisinin lehinde söz aldım. Hepinizi saygıyla
selamlıyorum.
Değerli arkadaşlar, gerçekten böyle bir önerinin aleyhinde
konuşmanın ne kadar zor olduğunu az önce birkaç dakika konuşan arkadaşımızın
yüzünden okumak mümkündü. Yani taşeron sisteminin ne demek olduğunu herhâlde
Türkiye’de bilmeyen yoktur. Ama taşeron sisteminin kimler tarafından
yaratıldığını, nasıl geliştirildiğini soracak olursanız, bu, AKP’nin eseridir.
Taşeron işçilerine verdikleri haklarla ne kadar övünse AKP, azdır. Çünkü, bu
sistemle kölelik sistemini, emeğin sömürülmesi sistemini yeniden gündeme
getirmiştir. Üstelik bunu Meclise kadar da taşıyarak Meclis çalışanlarını bile
4/C’li, 4/B’li, kadrolu
diye ayırmıştır. 
Değerli arkadaşlar, yine, az evvel söz alan iktidar partisindeki
arkadaşımız “Yeni yasal düzenlemeler olacak, burada ileri haklar gelecek,
Çalışma Bakanımız bu konuda çalışıyor.” dedi. Ben az önce, Sağlık, Aile,
Çalışma ve Sosyal İşler Komisyonunda 4688 sayılı Yasa’nın görüşmelerine
katıldım, oradan geldim. Ki 4688 sayılı Kamu Görevlileri Sendikaları Kanunu ve
Toplu İş Sözleşmesi Kanunu’nun özüne baktığınız zaman, zaten taşeron sistemini
nasıl geliştirdiğiniz, emeğe, emekçiye nasıl baktığınız orada da çok net
gözüküyor. Yasalar toplu görüşme haklarından bile daha geri hükümler içeriyor.
“Toplu iş ilişkileri kanunu” diye Sendikalar Kanunu ve Toplu Sözleşme, Grev ve Lokavt
Kanunu Tasarısı’nı Meclisin gündemine getirdiniz. Oraya da bakıyorum, sistem
aynı, değişen hiçbir şey yok. Burada birbirimizi kandırmamıza gerek yok. 
Değerli arkadaşlar, gerçekten taşeron sistemi konusunda AKP’nin
söyleyecek hiçbir sözü yok. Resmî olarak, Çalışma Bakanı kasım ayında “410 bin
kamuda taşeron işçisi var.” diyordu, bugün bu sayı 430 bin olarak gözüküyor.
Özel sektörde, biraz evvel Milliyetçi Hareket Partisinin konuşmacısı sayıyı 420
bin olarak verdi ama ülkemizde ekonominin yüzde 45’inin kayıt dışı olduğu bir
alanda bu sayıyı 420 binle, 400 binle sınırlı tutmanın olanağı yok. Çünkü
“kayıt dışı” demek “kanun dışı” demektir. Kanun dışı çalışmayı, çalıştırmayı da
rakamsal olarak tespit edebilmenin olanağı yoktur ki bu önerge, araştırılsın
diye, onun için verilmiştir. Biz de onun için lehinde, araştırılsın diye söz
aldık. 
 Gerçekten, taşeron sistemi
bir bakıma iş gücü maliyetlerinin düşürülmesi, rekabetin geliştirilmesi,
ekonominin büyümesi gibi birtakım gerekçelere dayandırılarak gündeme getirilmiş
masumane bir yaklaşım olarak önümüzde duruyor ama değerli arkadaşlar, Allah hiç
kimsenin çocuğunu taşeron eline düşürmesin, taşeron işçisi yapmasın. Bilir
misiniz onların hangi koşullarda çalıştığını, amaç kâr diye iş yerlerinde
hiçbir çalışma güvenliğinin olmadığını, iş yeri çalışma ortamının
sağlanmadığını, onların ücretlerinin asgari ücret olduğunu, hatta çoğu yerde
kayıt dışındaki bölümlerde asgari ücretin bile yarısının altında olduğunu bilir
misiniz? AKP olarak sizin bilmenize olanak yok çünkü geçtiğimiz yıl
çıkarttığınız bir torba kanunla kadrolu işçilerin bile belediyelerden Millî
Eğitim Bakanlığına ve Emniyet Genel Müdürlüğüne 4/C’li
olarak gitmesini istediniz ve yasalaştırdınız. Bir taraftan onları oraya
gönderdiniz, diğer taraftan “norm kadro” deyip belediyelerin çalışma
koşullarını, çalışma alanlarını daralttınız ve arkasından “Eğer hizmet
göremiyorsanız, hizmetlerinizde aksama oluyorsa daimî kadrolu işçi
çalıştırmayın, onun yerine hizmet alımı yöntemiyle yani taşeron eliyle
hizmetleri görün.” dediniz. Bu, düpedüz sizin bu olaya bakış açınızın somut bir
örneğidir. 
İkinci bir örneğiniz: Biz Cumhuriyet Halk Partisi olarak sosyal
demokrat bir partiyiz, emek ağırlıklı bir partiyiz, emeğin örgütlenmesinin
önündeki engellerin kaldırılmasından yana bir partiyiz. O nedenle, bizim İzmir
Büyükşehir Belediye Başkanımız göreve geldiğinde karşısında 6.500 taşeron
işçisi vardı müteahhitler yanında çalışan, Belediye Başkanı Anayasa’nın
128’inci maddesine baktı, dedi ki: “Devletin asli ve sürekli işleri kamu
çalışanları eliyle görülür, taşeron sistemi Anayasa’ya aykırıdır. Anayasa’ya
aykırı bir çalışmayı da sosyal demokrat bir belediye başkanı olarak ben yapamam.”
Onun için, iki yıllık bir plan çerçevesinde 6.500 işçiyi kadrolu
hâle getirdi. Kendi bünyesindeki şirketlere aldı, taşeron sistemini İzmir
Büyükşehirde kaldırdı ve o işçilerin hepsi sendikalı oldu. 
Geçtiğimiz aylarda İzmir Büyükşehir Belediyesine baskın
düzenlettirdiniz, 5 sendikacıyla birlikte belediye görevlilerini hapse
attırdınız, bizim Büyükşehir Belediye Başkanımızı dört yüz yıla varan bir
süreyle yargılamaya kalktınız ve yargıya havale ettiniz. Suçu neydi? Suçunun
bir bölümü, “Taşeron sistemini niye kaldırdın? Ben işçilerin kölelik
koşullarında çalışmalarına kanun yapıyorum, sen beni dinlemiyorsun.” Başbakan
bir de çıkıp diyor ki grup konuşmasında: “Belediyeleriniz var, söz verdiniz,
kaldırsanıza.” Kaldırıyor, adamları içeriye atıyorsunuz, hapse atıyorsunuz,
sendikacıları, belediyecileri. 
Değerli arkadaşlar, AKP işbaşına geldiğinden bu yana, dokuz, on
yıldan bu yana emek lehine, çalışanlar lehine hiçbir düzenleme yapmamıştır.
Düzenlemelerin tamamı emek sömürüsüne yöneliktir, anti sendikal politikalardır,
anti toplu sözleşme politikalarıdır. 
Biraz evvelki yasada da, arkadaşımız kusura bakmasın, kamu
çalışanlarına ILO’nun 87, 98 ve 151 sayılı sözleşmelerine aykırı olarak, Avrupa
İnsan Hakları Mahkemesinin kararlarına aykırı olarak güdümlü, tek sendikaya
dayanan bir düzenleme getiriyorsunuz. Yani “Gelecekte taşeron sistemini
kaldıracağız.” demenizin inandırıcı hiçbir yönü yoktur. Sizin ne yaptığınızı,
ne yapacağınızı herkes çok iyi biliyor.
Değerli arkadaşlar, gerçekten, bu taşeron işçilerin örgütlenme
özgürlüğünü kullanabilmelerinin, sendikalaşabilmelerinin, toplu sözleşme
haklarından yararlanabilmelerinin de olanağı yok. 
Yine, özellikle kayıt dışı alanlarda çalışan işçilerin sosyal
güvenceleri olmadığı gibi, asgari ücret bile onlar için azami ücret konumunda.
Onun için, bu konuda verilmiş bir araştırma önergesi var. Yani, kamu
hizmetlerinin, süreklilik arz eden hizmetlerin kamu çalışanları eliyle
görülmesi asıl; bunda bir kere hemfikir olalım. Anayasa’nın 128’inci maddesi bu
konuda son derece açık. 
Diğer taraftan yapılması gereken iş, kamu kurum ve kuruluşlarında
hemşirenin, doktorun, sağlık teknisyeninin, “sözleşmeli” adı altında taşeron
eliyle sekreter olarak hastanede başhekim sekreteri veyahut da doktorların,
dekanların sekreteri olarak çalıştırılması ayıp bir şeydir. Bugün Türkiye’de
üniversiteler bile taşeron elinden düşük ücretle işçi, insan istihdam
etmektedir. Yani bütün bunlar da verimi düşürücü etkilerdir. Bir iş yerinde
memur varsa, sözleşmeli varsa, taşeron işçisi varsa, sendikalı işçi varsa aynı
tahsilde, aynı yeteneklerde, niteliklerdeki insanlar arasında ücret farklılığı
varsa, oradan verim alabilmenizin, ülkeyi kalkındırabilmenizin olanağı yoktur.
Bu, bugünkü baskı rejiminiz içerisinde ses çıkarılamamış olsa bile böyle devam
edecek anlamına gelmez. Bir gün bu işçiler artık “Bıçak kemiğe dayandı.” deyip
sokağa çıktığında sizin polisinizin de, tankınızın da, topunuzun da gücü
yetmez. Onun için yol yakınken… 
Bakınız, bundan yirmi yıl evvel o zamanki TİSK Genel Sekreteri
Refik Baydur Kocaeli’de beraber olduğumuz bir
toplantıda şunu söylemişti: “Bu taşeron sistemi özel sektörünü mafyasını
oluşturacak.”. Bugün ihaleler için insanların birbirlerini nasıl mafyavari yöntemlerle yok etmeye çalıştıklarını da göz
önüne getirerek bu sisteme son verilmesi için sunulmuş bir araştırma önergesine
“evet” demenizi bekliyor, ben de saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Çetin.
Dördüncü konuşmacı, aleyhte olmak üzere Ankara Milletvekili Sayın
Nurdan Şanlı. 
Buyurun Sayın Şanlı. (AK PARTİ sıralarından alkışlar) 
NURDAN ŞANLI (Ankara) – Sayın Başkan, değerli milletvekilleri; MHP
Grubunun kamuda çalışan taşeron işçilerin sorunlarının araştırılmasıyla ilgili
vermiş oldukları önergenin aleyhinde söz almış bulunuyorum. Genel Kurulu
saygılarımla selamlıyorum. 
Önergenin görüşülmesiyle ilgili haklı gerekçeleri olabilir ancak
Çalışma Bakanlığı tarafından bu konuyla ilgili kapsamlı bir çalışma
yapılmaktadır ve kısa süre içerisinde Meclis gündemine getirilecektir. 
İZZET ÇETİN (Ankara) – Yok efendim, yok. 
HAYDAR AKAR (Kocaeli) – Öyle bir şey yok. 
NURDAN ŞANLI (Devamla) – Değerli milletvekilleri, Meclis
gündemimiz belirlenmiştir. İç Tüzük Teklifi Meclis gündemine gelmiştir.
Ülkemizin ve milletimizin menfaatleri doğrultusunda bir an evvel…
ALAATTİN YÜKSEL (İzmir) – Önemli işleriniz var.
NURDAN ŞANLI (Devamla) - …kanunlaşması için görüşmelerin bitimine
kadar Meclisin çalışması gerekmektedir. 
Bu nedenle, MHP grup önerisinin aleyhinde olduğumuzu belirtir,
Genel Kurula saygılar sunarım. (AK PARTİ sıralarından alkışlar) 
BAŞKAN – Sayın milletvekilleri…
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Milliyetçi Hareket Partisi Grubunun önerisini oylarınıza
sunacağım ve karar yeter sayısı arayacağım. 
Kabul edenler… Kabul etmeyenler… 
Kâtip üyeler arasında anlaşma sağlanamadığından elektronik cihazla
oylama yapacağım. 
OKTAY VURAL (İzmir) – Sayın Başkan, kaç kaç oldu yani? Ne oldu?
Kim ne buldu? 
BAŞKAN – Efendim, elektronik cihazla oylama yapacağız dolayısıyla
oylama yapıyoruz ve üç dakika süre veriyoruz.
(Elektronik cihazla oylamaya başlandı)
HAYDAR AKAR (Kocaeli) – Biraz daha bekleyin. 
AYTUĞ ATICI (Mersin) – Üç dakika yetmez Başkanım, on beş dakika
verelim. 
BAŞKAN – Teşekkür ederim. Bir daha size göre öyle yaparız. 
HAYDAR AKAR (Kocaeli) - Evet, öyle yapın. 
BAŞKAN – Emriniz başüstüne. 
(Elektronik cihazla oylamaya devam edildi)
BAŞKAN – Karar yeter sayısı vardır.
OKTAY VURAL (İzmir) – Sayın Başkan, efendim, Genel Kurulun
kararını almadan doğrudan doğruya elektronik cihazla oylama yaptınız.
Dolayısıyla, Genel Kurulun kararını almanız lazımdı, bu oylamanız geçerli
değildir. Usule uygun hareket etmediniz, bu bakımdan bu oylama geçersizdir.
Önce, Genel Kurulun oylamanın şekli
hakkında kararını almanız gerekirdi.
BAŞKAN – Şimdi, Sayın Vural, bu Tüzük yapıldığı zaman bu cihazlar
olmadığından öteden beri şöyle bir uygulama yapılıyormuş: 141’inci maddenin
dördüncü fıkrasında “İşaretle oylama sırasında oya sunulan hususun lehinde ve
aleyhinde el kaldıranları, Başkan ile kâtip üyeler beraberce sayarak tespit
ederler. Aralarında anlaşamadıkları veya oyları tespit edemedikleri hâllerde,
ayağa kalkmak suretiyle tekrarlanacak yerine, elektronik cihazla oylama
yapılır.” şeklinde bir gelenek oluşmuş, bir uygulama oluşmuş onu yaptık
efendim.
OKTAY VURAL (İzmir) – Sayın Başkanım, bundan önce Sayın
Başkanların uygulamasında bu konuda elektronik oylamayla uzlaşma olmadığı zaman
karar yeter sayısı arandığına şahadet ettik. Bundan önce Meclis Başkan
Vekilleri böyle ifade ediyordu. Dolayısıyla, önce, Genel Kurulun bu konuda
iradesini almanız gerekiyordu.
ÜNAL KACIR (İstanbul) – Onlar açık oylama için, bu işari oylama.
BAŞKAN – Efendim, o açık oylamalar için uygulanıyormuş, bu ise
söylediğim gibi, bu cihazlardan önce konduğu için, cihazla oylama doğrudan
doğruya yapılıp tekrar ediliyormuş.
AYTUĞ ATICI (Mersin) – Sayın Başkan, İç Tüzük’ü
değiştiriyorsunuz, bunu da değiştirin.
OKTAY VURAL (İzmir) – Hayır efendim, değil o, öyle değil. 
BAŞKAN – Efendim, buradakiler de Tüzük’ü
gösteriyor.
AYTUĞ ATICI (Mersin) – Ne demek efendim, Tüzük’te
ne ise onu yapacaksınız.
HAYDAR AKAR (Kocaeli) – Sizin okuduğunuz maddeyi gösteriyoruz. 
BAŞKAN – Bir dakika…
HAYDAR AKAR (Kocaeli) – Burada yazmıyor öyle bir şey. Biz sizin
geleneğinize bakmayız.
OKTAY VURAL (İzmir) – İşaretle oylamayla ilgili usul. Dolayısıyla,
burada doğrudan doğruya siz bu İç Tüzük yerine yeni bir hüküm icra ettiniz.
Dolayısıyla, bu konuda Genel Kurulun kararını almanız gerekiyordu.
BAŞKAN – Sayın Vural, söyledim, yeni bir tüzük icat etmedim. 
OKTAY VURAL (İzmir) – İşaretle oylamada, 141’inci maddede…
BAŞKAN – “Bugüne kadarki uygulama böyle.” diyorlar efendim, benim
bir şey icat ettiğim yok. 
OKTAY VURAL (İzmir) – Efendim, İç Tüzük’ü
uygulayın. İç Tüzük’e göre, doğrudan doğruya
elektronik oylamayla yapacağız diye bir yetki verilmiyor size. Varsa söyleyin
bana.
BAŞKAN – Efendim, ben “Var.” demiyorum; diyorum ki bu…
OKTAY VURAL (İzmir) – Yok o zaman, tamam, anlaşıldı.
AYTUĞ ATICI (Mersin) – Yoksa yeni bir karar ihdas edemezsiniz
Sayın Başkan.
OKTAY VURAL (İzmir) – O yoksa yapamazsınız.
BAŞKAN – Efendim, bir şey söylediğim yok. Bir saniye durur musunuz
siz.
AYTUĞ ATICI (Mersin) – Ben senin öğrencin miyim canım! Allah Allah!
BAŞKAN – Şimdi, eğer öyle yapılacaksa öyle, usul neyse onu
yapalım. “Bu Tüzük’ten sonra bu cihazlar ortaya
konuldu, uygulama böyle.” deniliyor. İstiyorsanız tekrar sorarız, tekrar
yaparız; başka yapacağım bir şey yok.
OKTAY VURAL (İzmir) – Oylamayı iptal etmeniz gerekir.
BAŞKAN – Oldu efendim… 
AYTUĞ ATICI (Mersin) – Ayağa kalkarak diyor!
BAŞKAN – Oldu efendim…
NURETTİN CANİKLİ (Giresun) – Sayın Başkan…
BAŞKAN – Bir saniye… Bir saniye…
OKTAY VURAL (İzmir) – Efendim, Genel Kurulun kararı olmadan
oylamayı nasıl iptal edeceksiniz?
HAYDAR AKAR (Kocaeli) – “Ayağa kalkmak suretiyle…” diyor!
BAŞKAN – Yahu ben de görüyorum onu, otur yerine ya, Allah rızası
için.
HAYDAR AKAR (Kocaeli) – Oturmayacağım orada, oturmayacağım! Bunu
uygulayacaksınız, bunu!
NURETTİN CANİKLİ (Giresun) – Sayın Başkan…
BAŞKAN – Siz oturun yerinize.
Sayın Canikli, buyurun efendim.
NURETTİN CANİKLİ (Giresun) – Yapılan uygulama bugüne kadarki
uygulamaya, teamüle, İç Tüzük’e uygundur.
OKTAY VURAL (İzmir) – Yok efendim, yok. İç Tüzük’e
uymaya davet ediyorum sizi, teamül filan yok.
NURETTİN CANİKLİ (Giresun) – Karar yeter sayıları, eğer kâtip
üyeler arasında…
OKTAY VURAL (İzmir) – Yok öyle bir teamül.
NURETTİN CANİKLİ (Giresun) –
…ihtilaf söz konusu olduğunda Sayın Başkan tarafından elektronik olarak
yapılması şeklindeki uygulama bugüne kadar devam edegelmiştir.
OKTAY VURAL (İzmir) – Sayın Başkan, o zaman böyle bir teamül
olduğuna ilişkin yüksek Başkanlığınız, bundan önce yapılan oylamalarda
elektronik oylamayla ilgili karar alınmamışsa o teamülle ilgili şeyleri
görelim, ondan sonra karar veririz.
NURETTİN CANİKLİ (Giresun) – Sayın Başkan, açık oylama için
gerekiyor.
OKTAY VURAL (İzmir) – Lütfen o tespiti yapalım.
BAŞKAN – Şimdi, değerli arkadaşlarım, arkadaşlarımın bana verdiği
bilgiye göre, “İşaretle oylamayı tekrarlıyoruz. Bunun için tekrar sorulmasına
gerek yok.” diyorlar Sayın Vural. Bana verilen bilgi o, teamül dedikleri bu.
(AK PARTİ sıralarından alkışlar) 
OKTAY VURAL (İzmir) – Hayır efendim, olmaz çünkü işaretle oylamada
siz doğrudan doğruya elektronik oylamaya başvurdunuz. Çok doğru diyorlar.
İşaretle oylamada siz burada elektronik oylamaya başvurmasaydınız doğruydu ama
elektronik oylamaya başvurmak suretiyle siz oylamanın şeklini değiştirdiniz. 
BAŞKAN – Bakınız, bakınız Sayın Vural… 
OKTAY VURAL (İzmir) – Yani, doğru…
BAŞKAN – Sayın Vural, bakınız, her zaman için yapılan uygulama şu…

OKTAY VURAL (İzmir) – Ben de diyorum ki…
BAŞKAN – Şimdi, bakınız… Bir saniye beni dinler misiniz, ben sizi
dinledim. 
Şimdi, daha evvel oyladık, anlaşmazlık oldu kâtip üyeler arasında.

OKTAY VURAL (İzmir) – O zaman…
BAŞKAN – Bir saniye...
Dolayısıyla, o zaman ona dayanarak elektronik oylamaya gittik. 
OKTAY VURAL (İzmir) – Efendim, hayır…
BAŞKAN – Bunun tekrarı yok. 
OKTAY VURAL (İzmir) – İşte, gidemezsiniz.
BAŞKAN – Özür dilerim, gideriz efendim.
OKTAY VURAL (İzmir) – Gidemezsiniz! 
BAŞKAN – Ben uygulamamın doğru olduğu kanaatindeyim. 
OKTAY VURAL (İzmir) – Efendim, hayır...
BAŞKAN – Oylarınıza sunuyorum… 
OKTAY VURAL (İzmir) – Usul tartışması açıyorum.
BAŞKAN – Efendim, sonuç şu…
OKTAY VURAL (İzmir) – Sayın Başkan, 63’e…
BAŞKAN – Milliyetçi Hareket Partisi önerisi kabul edilmemiştir.
(AK PARTİ sıralarından alkışlar) 
Teşekkür ederim, sağ olun. 
OKTAY VURAL (İzmir) – Sayın Başkan, usul tartışması açıyorum. 
BAŞKAN – Şimdi, buyurun. 
OKTAY VURAL (İzmir) – Usul tartışması açıyorum. 
BAŞKAN – Hayhay, memnuniyetle. 
OKTAY VURAL (İzmir) – Evet, aleyhinizde usul tartışması açıyorum;
siz İç Tüzük ihlali yaptınız. 
BAŞKAN – Buyurun efendim, buyurun; usul tartışması açıyoruz,
buyurun. 
NURETTİN CANİKLİ (Giresun) – Lehte. 
BAŞKAN – Lehte Sayın Canikli. 
MEHMET AKİF HAMZAÇEBİ (İstanbul) – Aleyhte Sayın Kamer Genç.
BAŞKAN – Aleyhte Kamer Genç. 
OKTAY VURAL (İzmir) – Aleyhte.
BAŞKAN – Aleyhte Oktay Vural.
MUSTAFA ELİTAŞ (Kayseri) – Lehte.
BAŞKAN – Lehte Mustafa Elitaş. 
Tutumumuzla ilgili, aleyhte Sayın Kamer Genç, buyurun efendim.
(CHP sıralarından alkışlar)
VIII.- USUL HAKKINDA
GÖRÜŞMELER
1.- Oylama sırasında
Türkiye Büyük Millet Meclisi İçtüzüğü’nün “İşaretle
oylamada usul” başlıklı 141’inci maddesini uygulamadığı gerekçesiyle Başkanın
tutumu hakkında
KAMER GENÇ (Tunceli) – Sayın Başkan, değerli milletvekilleri; İç Tüzük’ümüzde işaretle oylamanın nasıl yapılacağı açıkça
belirlenmiş. Burada, 141’inci maddede “İşaretle oylama sırasında oya sunulan
hususun lehinde ve aleyhinde el kaldıranları, Başkan ile kâtip üyeler beraberce
sayarak tespit ederler.” diyor. Yalnız kâtip üyelere bırakmaz bunu. “Aralarında
anlaşamadıkları veya oyları tespit edemedikleri hâllerde, Başkan, oylamanın
ayağa kalkmak suretiyle tekrarlanacağını bildirir.” diyor. Gerçi buraya elektronik
şey geldi ama İç Tüzük hükmü açık. Bu elektronik oylama sistemi sonradan geldi;
burada bir değişiklik yok. 
Şimdi, o zaman, orada kâtip üyeler arasında eğer anlaşmazlık varsa
oylamanın tekrarlanabilmesi için 5 üyenin kalkıp bunun tekrarını istemesi lazım,
ondan sonra oylama yapılması lazım.
Şimdi arkadaşlar, tabii bugün dün burada bir İç Tüzük değişikliği
getirildi. Sizin amacınız kavga etmek. Bakın Tayyip Erdoğan diyor ki yani bizim
Genel Başkana ağzına gelen lafları söylüyor. Böyle bir, Başbakanlık makamında
oturan adam böyle şey olur mu ya? Başbakanlık makamında oturan insan hoşgörülü
olacak, kucaklayıcı olacak, memlekette huzur ve güvenin sağlanması için elinden
gelen her türlü tedbiri getirecek.
Şimdi Kemal Kılıçdaroğlu’na diyor ki:
“Yahu sen Dersimli değil misin?” Peki, sen nerelisin Tayyip Bey? Sen de Papunyalı değil misin? Yani sen de Papunyalısın.
(CHP sıralarından alkışlar) Ama şimdi bunların zamanla değişti isimleri. 
Şimdi bu memlekette adam Dersimli olabilir, İzmirli olabilir,
Türkiye'nin herhangi bir yerinden olabilir. Sen bununla neyi kastediyorsun?
Niye bölücülük yapıyorsun? Bize göre Türkiye Cumhuriyeti devletinin hudutları
içindeki her ildeki vatandaş eşit, Türkiye Cumhuriyeti devleti vatandaşıdır, bu
memlekette her makama gelmeye layık bir kişidir. Dolayısıyla… Allah rızası için
yahu buna söylemiyor musunuz, bu Tayyip Bey’e? Yahu sen bir defa bir barıştan
yana ol, bir aklını başına topla da doğru dürüst konuş kardeşim! (AK PARTİ
sıralarından gürültüler) 
“Efendim biz bu memlekette dindar, demokrat, laik insan, çağdaş
insan yetiştireceğiz.” diyor. Yahu din ayrı bir şey, laik ayrı bir şey. Eğer
bilmiyorsan yanındakiler biraz akıl sana versinler. Bunları öğren de gel!
Şimdi çıkıyorsun kürsülere, birileri sana söylüyor… Ama
arkadaşlar, bunlara tahammül kalmamış. Devamlı ayrımcılığa gidiyor, bir
Alevi-Sünni meselesini ortaya atıyor, istiyor ki Türkiye’de yani Suriye gibi…
Mısır’da gördünüz işte. Müslüman kardeşlerin iktidara gelmesinde dün bir maçta
75 kişi öldü. Yani buraya mı memleketi getirmek istiyor?
ALTAN TAN (Diyarbakır) – Maçla ne alakası var? Sapla samanı
karıştırma!
KAMER GENÇ (Devamla) – Şimdi sizin amacınız bu memleketi, bakın bu
memleketi yine bir kardeş kavgasına götürmek. Siz iktidar grubusunuz, burada İç
Tüzük’e göre niye bunu… 
OSMAN AŞKIN BAK (İstanbul) – Maçla ne alakası var?
KAMER GENÇ (Devamla) – Ne acelesi var yahu? İç Tüzük’ü
uzlaşmayla getirelim çıkaralım. 
Bakın en büyük vahşet sizin zamanınızda yapıldı. İşte güneyde
öldürülen 35 vatandaşımızın hesabını veriyor musunuz? Vermiyorsunuz. (CHP
sıralarından alkışlar) 
(Mikrofon otomatik cihaz tarafından kapatıldı) 
BAŞKAN – Sayın Genç, çok teşekkür ederim efendim. 
Şimdi, tutumumuzun lehinde Sayın Nurettin Canikli. 
Buyurun Sayın Canikli. 
Üç dakika süreniz var. Lütfen… (AK PARTİ sıralarından alkışlar) 
NURETTİN CANİKLİ (Giresun) – Sayın Başkan, değerli milletvekilli
arkadaşlarım; hepinizi saygıyla selamlıyorum. 
Biz, inançlı bir nesil, bir gençlik yetiştirilmesi gerektiğine
inanıyoruz ve (AK PARTİ sıralarından alkışlar) ülkenin geleceğinin teminatının
da inançlı gençlikten geçtiğini düşünüyoruz ama siz nasıl bir gençlik
istiyorsunuz, onu bilemiyorum, bizi de ilgilendirmiyor. 
Değerli arkadaşlar… 
AYTUĞ ATICI (Mersin) – Biz, laik, demokrat, yurtsever bir gençlik
istiyoruz. 
AHMET TOPTAŞ (Afyonkarahisar) – Biz, özgür insan istiyoruz. 
NURETTİN CANİKLİ (Devamla) – O sizin takdiriniz, onu biz
bilemeyiz, Sayın Genel Başkanınız söyledi, o sizin takdiriniz. 
ATİLLA KART (Konya) – Vatansever… 
AYTUĞ ATICI (Mersin) – İnançlı gençlik Suudi Arabistan’da da var,
İran’da da var! Biz, laik, demokrat, yurtsever bir gençlik istiyoruz.
NURETTİN CANİKLİ (Devamla) - Bakın, değerli arkadaşlar, şu anda
her milletvekilinin kullandığı bu elektronik sistem bizden önce kuruldu yani AK
PARTİ İktidarından önce kuruldu.
ATİLLA KART (Konya) – Emperyalizme teslim olmayan, sömürüye teslim
olmayan gençlik istiyoruz biz. 
NURETTİN CANİKLİ (Devamla) - Güzel bir sistem ve kurulduğundan
beri de bu hüküm biraz önce Sayın
Başkanın icra ettiği şekilde uygulandı. 
ATİLLA KART (Konya) – Sömürgeciliğe teslim olmayan gençlik
istiyoruz biz. 
NURETTİN CANİKLİ (Devamla) - İstisnasız, bilaistisna bütün
hükûmetler döneminde, bütün başkanlar ve başkan vekilleri döneminde, bütün grup
başkan vekilleri döneminde, bütün partiler döneminde, hepsinde bilaistisna bu
kural, elektronik ortam, elektronik sistem hayata geçtikten sonra bu şekilde
uygulandı; son derce de mantıklı, son derece de doğal. Katkı sağlayan herkese,
kuran herkese teşekkür etmemiz gerekiyor, ediyorum, şükranlarımızı arz
ediyorum. 
Düşünün, milletvekilleri tek tek ayağa kalkacak, tek tek sayılacak
yani inanılmaz bir zaman kaybı.
HAYDAR AKAR (Kocaeli) – Hani yok bunların içinde, düzeltseydin…
Aklın başka şeylere çalışıyor! 
NURETTİN CANİKLİ (Devamla) - Ama teknoloji buna imkân sağlıyor ve
o nedenle de bizden öncekiler, bizden önce bu sıralarda oturanlar ve bu Meclisi
yönetenler birlikte karar almışlar, birlikte, oy birliği ile yani bütün siyasi
partiler “Tek tek böyle ayağa kalkmaya
gerek yok, sistem de kuruldu, teknolojinin imkânlarından faydalanalım ve bu
şekilde icra edelim.” demişler ve bugüne
kadar da hep bu şekilde uygulanagelmiş değerli arkadaşlar.
HAYDAR AKAR (Kocaeli) – Sayın Canikli, tüzük değişikliği
yapıyorsunuz, niye koymuyorsunuz? Koyun onu, gerekli olan şeyi koyun. 
AYTUĞ ATICI (Mersin) - On yıldır niye değiştirmediniz Sayın
Canikli? 
NURETTİN CANİKLİ (Devamla) - Neden, neresi yanlış bunun yani
neresi yanlış? Bu sistem kurulurken, daha sonra uygulanırken belki burada daha
önce milletvekilliği yapmış, belki görev yapmış arkadaşlarımız da olabilir şu
andaki siyasi partiler içerisinde. Bu arkadaşlarımız da buna dâhildir, bu
görevliler, yetkililer, siyasi parti yetkilileri de buna dâhildir. 
Değerli arkadaşlar, bu doğru bir yaklaşım değil, doğru bir
yaklaşım değil yani burada herhangi bir sıkıntı yok, Meclis çalışıyor. Tamam, anlıyoruz, Meclis
çalışmalarını bloke etmeye çalışıyorsunuz, engellemeye, geciktirmeye
çalışıyorsunuz. 
AYTUĞ ATICI (Mersin) - Hayır efendim, uzlaşmaya çalışıyoruz. Sizi
uzlaşmaya davet ediyoruz.
NURETTİN CANİKLİ (Devamla) - Onu yapıyorsunuz başka anlamı var mı
bunun? Yani biraz önce söylediğim çerçevede bugüne kadar böyle işlenen ve böyle
yürütülen bir kuralı bugün çıkıp “Efendim bu İç Tüzük’ün
şu hükmüne aykırıdır, şöyle doğru değildir.” demenin başka bir anlamı, başka
bir yorumu var mı? Bu, Meclis çalışmalarını engellemektir…
AYTUĞ ATICI (Mersin) - Engelleyen sizsiniz.
NURETTİN CANİKLİ (Devamla) - …bu Meclis çalışmalarını bloke
etmektir, bu Türkiye Büyük Millet Meclisi çalışmalarını engellemenin dışında
başka bir şekilde izah edilemez değerli arkadaşlar. Dolayısıyla lütfen…
AYTUĞ ATICI (Mersin) - Bizim engellemeye çalıştığımız AKP hegemonyasıdır,
AKP faşizmini engellemeye çalışıyoruz.
NURETTİN CANİKLİ (Devamla) - Elbette yanlış yapıldığı zaman itiraz
edilir, haksızlık yapıldığı zaman itiraz edilir, ona bir eleştirimiz olamaz ama
bugüne kadar uygulanan ve herkesin
mutabakatla uyguladığı bir sistemde bugün çıkıp “Doğru değildir, yanlıştır ya
da İç Tüzük’e uygun değildir.” demek de bana göre hiç
doğru değildir değerli arkadaşlar. Açık olmak gerekir. Açık düşüncenizi çıkın
söyleyin “Biz bu Meclisin çalışmasını istemiyoruz.” deyin.
Hepinize saygılar sunarım. (AK PARTİ sıralarından alkışlar) 
BAŞKAN – Teşekkür ederim Sayın Canikli.
MEHMET AKİF HAMZAÇEBİ (İstanbul) - Sayın Başkan…
BAŞKAN – Bir dakika efendim, bitirelim müsaade ederseniz.
MEHMET AKİF HAMZAÇEBİ (İstanbul) – Sayın Başkan, bir saniye efendim…
BAŞKAN – Efendim…
MEHMET AKİF HAMZAÇEBİ (İstanbul) – Sayın Başkan…
BAŞKAN - Sayın Başkan, size söz vereceğim, bir dakika son
konuşmacıyı da dinleyelim. 
MEHMET AKİF HAMZAÇEBİ (İstanbul) – Ama Sayın Başkan…
OKTAY VURAL (İzmir) - Başkan Vekilinin belki bir muradı var,
dinleyin bir.
BAŞKAN - Müsaade edin de ben yöneteyim Sayın Vural.
MEHMET AKİF HAMZAÇEBİ (İstanbul) – Ama Sayın Başkan, ifade etmek
istediğim bir husus var efendim. Sayın Canikli konuşmasında “Biz inançlı bir
nesil istiyoruz, siz nasıl bir nesil istiyorsunuz bilmiyorum.” diyerek
Cumhuriyet Halk Partisi Grubunun inançlı bir nesil istemediği anlamında bir
ifadede bulunmuştur. Grubumuza açıkça bir sataşmada bulunmuştur. Söz istiyorum
efendim.
NURETTİN CANİKLİ (Giresun) – Ben öyle bir şey söylemedim. 
BAŞKAN – Şimdi Sayın Vural’dan sonra size sataşmadan söz
vereceğim.
Buyurun yerinize oturun efendim.
Sayın Vural, buyurun.
Aleyhte olmak üzere Sayın Vural, buyurun.
MAHMUT TANAL (İstanbul) – Sayın Başkanım özür dilerim, kürsüde
yanlış bir oturma var, olmaz böyle. Kürsüde oturma yanlış Başkanım. Özür
dilerim, kürsüde bir yanlışlık var. 
BAŞKAN - Affederseniz… 
MAHMUT TANAL (İstanbul) – Yaşlı üyenin sağınızda oturması lazım,
genç üyenin solunuzda oturması lazım. Lütfen Tüzük’e
bakın, yanlış yapıyorsunuz. Yanlış yapıyorsunuz, bakın Tüzük’e
ama. (CHP sıralarından alkışlar, AK PARTİ sıralarından gürültüler)
BAŞKAN – Ben yapmıyorum efendim. Herkes yerine oturmuş, öyle
oturmalarında da hiçbir sakınca yok.
MAHMUT TANAL (İstanbul) – Olmaz Başkanım, yanlış yapıyorsunuz.
BAŞKAN - Buyurun… Buyurun lütfen… Buyurun lütfen yerinize… Lütfen
yerinize…
MAHMUT TANAL (İstanbul) – Ama önce bu yanlışı düzeltin.
BAŞKAN - Sayın Vural, buyurunuz efendim.
Süreniz üç dakika, lütfen.
OKTAY VURAL (İzmir) – Teşekkür ediyorum Sayın Başkan. 
Burada önce söz alırken, umarım, sizin bugün kürsüde oturmanız,
bir İç Tüzük dayatmasıyla muhalefetin sesini kısmak isteyen çoğunluk iradesinin
istek ve arzularını yerine getirme göreviyle bu görevi üstlenmemiş olmanızı
diliyorum, inşallah öyle bir kastınız yoktur.
AYTUĞ ATICI (Mersin) – Vardır… Vardır…
OKTAY VURAL (Devamla) – Şimdi, işaretle… Biraz önce söyledim,
işaretle oylamada usul burada açıkça yazılı. Siz bu usulü takip etmediniz,
elektronik oylamaya gittiniz. Ben de size dedim ki: “Bundan öncekilerin böyle
bir uygulaması varsa, bu uygulamaya aykırı bir uygulama olup olmadığını tespit
edin, bize söyleyin.” Siz bu tespiti dahi yapmadınız ve “Bundan önce elektronik
oylamayla ilgili karar yeter sayısı bulunmadığı için elektronik oylamaya
giderken Genel Kurulun kararının alınıp alınmadığını öğrenin.” dedim, bunu bile
yapmadınız. Dolayısıyla, bugün geldiğimiz bu noktada yaptığınız bu oylama
geçersizdir, usule uymadınız. 
Şimdi, Allah kimseyi kendi sözleriyle imtihan etmesin. Biraz önce
Nurettin Canikli kalktı dedi ki: “Ya, partiler bu konuda anlaşmış, böyle demiş,
bunun neresi yanlış? Bugüne kadar böyle uygulanmış.” Peki, sizin getirdiğiniz
İç Tüzük’te Danışma Kurulu önerileri konusunda siyasi
partilere söz verilmesi konusunda yok muydu bugüne kadar bu uygulama? Niye bu
yanlıştır diyorsunuz da değiştiriyorsunuz?
NURETTİN CANİKLİ (Giresun) – Biz, İç Tüzük konusunda kimseye… Öyle
bir açıklamamız yok. Olur mu öyle şey?
OKTAY VURAL (Devamla) - İşinize geldiği zaman böyle, işine geldiği
zaman böyle, değil mi? Allah kimseyi kendi sözleriyle imtihan etmesin.
NURETTİN CANİKLİ (Giresun) – Bırak Allah’ını seversen! Siz ne
konuştuğunuzu biliyor musunuz?
OKTAY VURAL (Devamla) - Bak, bugün geldin bu tuzağa düştün.
NURETTİN CANİKLİ (Giresun) – Biz ne konuştuğumuzu biliyoruz.
OKTAY VURAL (Devamla) - Bugün geldiğimiz bu noktada bir de kalkmış
oradan diyorsunuz ki: “Efendim, bunun neresi yanlış?” Peki, partilerin Danışma
Kurulu önerisi getirmesi niye yanlış? Niye milletin sesini kısıyorsunuz? Bu
milletin oylarıyla gelmiş, helaliyle gelmiş milletvekillerinin, gruplarının İç Tüzük’ten kaynaklanan haklarını niye kesiyorsunuz?
NURETTİN CANİKLİ (Giresun) – Meclisi çalıştırmak için, Meclisi
verimli çalıştırmak için.
OKTAY VURAL (Devamla) - Niye milletin sesini kısıyorsunuz ya?
NURETTİN CANİKLİ (Giresun) – Söz kesme falan yok!
OKTAY VURAL (Devamla) - Nedir sizin… Emeklinin çilesinden,
atanamayan öğretmenlerin, çiftçilerin sorunlarının buraya getirilip
görüşülmesinden niye rahatsızsınız Sayın Nurettin Canikli?
NURETTİN CANİKLİ (Giresun) – Öyle bir rahatsızlığımız yok. Her gün
getirin, zaten getiriyorsunuz.
OKTAY VURAL (Devamla) - Niye bu milletin hakkının hukukunun burada
savunulmasından, sizin denetlenmenizden rahatsızsınız?
NURETTİN CANİKLİ (Giresun)- Hiç bir rahatsızlığımız yok.
OKTAY VURAL (Devamla) – Niye bu demokraside muhalefeti
hazmedemiyorsunuz? Neden sesi, sözü kesmeye çalışıyorsunuz?
YUNUS KILIÇ (Kars) – Meclisi çalıştıramıyoruz, Meclisi!
OKTAY VURAL (Devamla) – O bakımdan, bugün asıl Meclis
çalışmalarını bloke eden AKP’nin çoğunluk partisidir.
Bir çoğunluk diktasıyla, değerli vatandaşlarım, burada bizim
sözümüzü kesmek istiyorlar. Burada bizim konuşmamızı istemiyorlar, asıl
amaçları bu. Söyleyecek sözleri olamayanlar bugün bu Mecliste bu kürsüyü size
kapatmak istiyorlar. (MHP ve CHP sıralarından alkışlar) Meclis televizyonunu da
kapattılar, bunu da kapatmak istiyorlar. 
(Mikrofon otomatik cihaz tarafından kapatıldı) 
OKTAY VURAL (Devamla) – Asıl amacı ve hedefi milleti susturmak,
sindirmektir. Amaçlarına ve hedeflerine ulaşamayacaklardır. (MHP ve CHP
sıralarından alkışlar, AK PARTİ sıralarından gürültüler)
BAŞKAN – Teşekkür ederim Sayın Vural.
Değerli arkadaşlarım -bu uygulama- 5/10/1998 tarihinde Türkiye
Büyük Millet Meclisi Başkanının Başkanlığında yapılan toplantı sonunda varılan
tespit ve mutabakatlar zaptı var, bunun 8’inci maddesi aynen şöyle diyor:
“İşaretle oylama ihtilaflı -Başkan ve kâtip üyeler arasında- ve itirazlı hâller
ile karar yeter sayısının arandığı durumlarda elektronik sistemle, diğer
hâllerde ise üyelerin el kaldırması suretiyle yapılacaktır.” Birincisi bu.
MAHMUT TANAL (İstanbul) – O yeni bir İç Tüzük ihdası, olamaz öyle
şey!
BAŞKAN – Bir saniye efendim, bir saniye. Lütfen…
En son uygulama…
AYTUĞ ATICI (Mersin) – Hangisi daha üstün? O mu, İç Tüzük mü daha
üstün?
MAHMUT TANAL (İstanbul) – O bir yeni İç Tüzük ihdasıdır, onu
yapamazsınız!
BAŞKAN – Lütfen… Yani, lütfen oturun…
En son uygulama, yani bu, 98’den bu yana, 9/4/2008’de de
uygulanmış, burada da vesikası var, isteyen arkadaşlarımız görebilir. 
Bilgilerinize arz ederim. 
MAHMUT TANAL (İstanbul) – Efendim, yanlış örnek, örnek olamaz!
BAŞKAN – Şimdi, Sayın Hamzaçebi, buyurun efendim.
OKTAY VURAL (İzmir) – Sayın Başkan, peki, o zaman bu bilgileri
verdiniz, bundan önce işaretle oylamada elektronik oylama yapılmasına ilişkin
Genel Kurul kararı alınmış mı, alınmamış mı?
MUSTAFA ELİTAŞ (Kayseri) – Sayın Başkan, elektronik oylama
yapılmadı efendim, oylamanın elektronik sistemle yapılması ve karar yeter
sayısı…
BAŞKAN – Efendim, bakınız…
OKTAY VURAL (İzmir) – Hadi, bunu açıklayın!
BAŞKAN – Efendim, açıklayayım…
OKTAY VURAL (İzmir) – Açıklayın, ne açıklaması ya?
NURETTİN CANİKLİ (Giresun) – Usul mu tartışıyoruz Sayın Başkanım
burada?
BAŞKAN – İşaret oylamasında bulunamadığı takdirde yapılmamış,
başka hâllerde yapılıyor. 
OKTAY VURAL (İzmir) – Siz oraya görevli olarak atandınız.
BAŞKAN – Siz anlamak istemiyorsunuz, mesele burada!
AYTUĞ ATICI (Mersin) – İç Tüzük daha üstündür Sayın Başkan!
OKTAY VURAL (İzmir) – Dün akşam AKP Grubunda yaptığınız toplantı
neticesinde görevlendirildiniz. AKP Grubunda toplantı yaptın dün akşam ya!
BAŞKAN – Buyurun efendim, buyurun Sayın Hamzaçebi.
IX.- SATAŞMALARA İLİŞKİN
KONUŞMALAR
1.- İstanbul Milletvekili
Mehmet Akif Hamzaçebi’nin, Giresun Milletvekili Nurettin Canikli’nin, grubuna
sataşması nedeniyle konuşması
MEHMET AKİF HAMZAÇEBİ (İstanbul) – Sayın Başkan, sayın
milletvekilleri; Sayın Başbakan ve onun sözcüleri yeniden eski bir politikaya
başvurmaya başladılar, din üzerinden, İslamiyet üzerinden siyaset yapmak.
“Dindar bir nesil yetiştirmek istemiyor musunuz?” dedi Sayın
Başbakan.
NURETTİN CANİKLİ (Giresun) – Konuyu biz açmadık. 
MEHMET AKİF HAMZAÇEBİ (Devamla) - Onun adına burada konuşan sözcü
“Biz inançlı bir nesil yetiştirmek istiyoruz.” diyerek, toplumu din konusunda,
dindarlık, inanç konusunda kutuplaştırma siyasetini güdüyorlar.
NURETTİN CANİKLİ (Giresun) – Senin konuşmacın söyledi. 
MEHMET AKİF HAMZAÇEBİ (Devamla) - Ben şimdi Adalet ve Kalkınma
Partisi Grubuna ve Hükûmete, Sayın Başbakana şunu sormak istiyorum: Sayın
Başbakan, Sayın Canikli, din nedir, İslamiyet nedir? Evet, soruyorum: Yani İslamın öngördüğü nüsükü, onun
icrasını yeterli mi sayıyorsunuz? Din ritüellerin icrası mıdır sadece, nüsükün yerine getirilmesi midir? Yani beş vakit namaz
kılındığı zaman, oruç tutulduğu zaman, İslam’ın şartları, şekil şartları yerine
getirildiği zaman, siz kendiniz Müslüman olduğunuzu mu zannediyorsunuz?
Dinin esası, mülk meselesidir. İbni
Haldun bundan yedi yüz sene önce şöyle derler: “İktidar mala, mal iktidara
götürür; bu ikisine ‘mülk’ denir.” Yani egemenlik, lehul
mülk: Hüküm koymak Allah’ındır. Allahü ekber: Allah en büyüktür. Siz büyük değilsiniz. Bunun
anlamı mülkiyet herkesindir; iktidar, güç herkesindir; halkındır ama siz bugün
getirdiğiniz İç Tüzük değişikliyle “İktidar bizimdir.” diyorsunuz. (CHP
sıralarından alkışlar) Sizin İslamiyet anlayışınız bu! Size Kur'an-ı Kerim’deki
Maun Suresini okumanızı salık veririm, Mekkî
ayetlerdendir. 13’üncü sure Tekâsür: “Bir zenginlik
ve çoğaltma yarışıdır, mezara kadar sürecek.” diyerek o vahşi kapitalizmi
ayıplar. Devamında bir ikinci sure gelir, Maun Suresi: “Fakiri düşünmüyorsanız,
yoksulu düşünmüyorsanız, haksızlık yapıyorsanız vay o namaz kılanların hâline.
Sizin namazınız sayılmaz.” diyor. Size Maun Suresini ithaf ediyorum. (CHP
sıralarından alkışlar) Sizin namazınız bu!
NURETTİN CANİKLİ (Giresun) – O kararı sen veremezsin.
MEHMET AKİF HAMZAÇEBİ (Devamla) - Namaz adalet demektir. Alnı
secdeye varan insan, alnı secdeden kalktığında adaleti yüreğine yerleştirmiş
olacaktır ama siz namazı camide bırakıp çıkıyorsunuz. Namaz camiden sonra
başlar, din camiden sonra başlar, oruç ramazandan sonra başlar. Siz orucu ramazanda
bırakıyorsunuz, namazı camide bırakıyorsunuz, “İktidar bizim.” diyorsunuz. 
İslamiyet’in esası mülk meselesidir, infaktır. 
MUSTAFA ELİTAŞ (Kayseri) – Doğrudur, aynen katılıyorum.
MEHMET AKİF HAMZAÇEBİ (Devamla) – İmkânı olanların imkânında imkânsızların
bir hakkı olduğu görüşüne dayanır, yoksa zengin mal varlığından bir miktarını
fakire ihsan eder anlayışı değildir, ama sizin anlayışınız budur. 
Hepinize saygılar sunuyorum. (CHP sıralarından alkışlar)
BAŞKAN – Teşekkür ederim Sayın Hamzaçebi.
VIII.- USUL HAKKINDA
GÖRÜŞMELER (Devam)
1.- Oylama sırasında
Türkiye Büyük Millet Meclisi İçtüzüğü’nün “İşaretle
oylamada usul” başlıklı 141’inci maddesini uygulamadığı gerekçesiyle Başkanın
tutumu hakkında (Devam)
BAŞKAN – Tutumumuzun lehinde Sayın Mustafa Elitaş.

Buyurun Sayın Elitaş. (AK PARTİ
sıralarından alkışlar)
MUSTAFA ELİTAŞ (Kayseri) – Sayın Başkan, değerli milletvekilleri;
yüce heyetinizi saygıyla selamlıyorum. 
Gerçekten bu dönemde, 24’üncü Dönemde çok önemli şeyler duyuyoruz.
Rabbimin takdiri ilahisi, hakikaten çok önemli bir şey. Hatırlayın, 14 Mart
2008 tarihinde AK PARTİ’yle ilgili bir kapatma davası
açıldı. Kapatma davasının esas maddelerinden birisi, “Bu kanunun tatbikatında
cemaatler vakıf, sendikalar dernek hükmündedir.” ifadesini bir gazete manşet
atmış, kapatma davası içerisine bunu da koymuşlar. 
Şimdi bakıyorum, Cumhuriyet Halk Partisi temsilcileri kim daha
dindar nesil yetiştirecek diye Adalet ve Kalkınma Partisiyle yarış hâline
girmiş, Rabbime şükrediyorum. (AK PARTİ sıralarından alkışlar)
AYTUĞ ATICI (Mersin) – Ne münasebet!
ATİLLA KART (Konya) – Ne ilgisi var! Yine kendine yakışanı
söylüyorsun! 
MUSTAFA ELİTAŞ (Devamla) – Şimdi, Cumhuriyet Halk Partisinin Grup
Başkan Vekili ve daha önceki grup başkan vekilleri kim daha çok cami yaptırdı
diye bir yarışa girmiş, onun için yine şükrediyorum. 
Sayın Hamzaçebi, gerçekten hem ayetlerden, surelerden ve içine
girerek Maun suresinden, İslam’ın içeriğine girerek böyle bir yaklaşım
içerisinde, anlayış içerisinde bulunmasının çok büyük bir gelişme olduğunu
düşünüyorum. 
MEHMET AKİF HAMZAÇEBİ (İstanbul) – Sizin din anlayışınızı
eleştiriyorum.
ATİLLA KART (Konya) – Sizin ikiyüzlülüğünüzü eleştiriyoruz.
MUSTAFA ELİTAŞ (Devamla) – 2008 yılında Temmuz ayının sonunda,
Anayasa Mahkemesi bizim irticayla ilgili, odak olduğumuzla ilgili konuyu burada
her gün gündeme getirenler, biz buradan Allah lafzını, Kur'an-ı Kerim’i ifade
etmeye çalıştığımızda, “Siz irticai faaliyette bulunuyorsunuz.” diyenler,
şimdi, burada hadislerle, ayetlerle meseleyi anlatmaya çalışıyorlar…
HAYDAR AKAR (Kocaeli) – O sizden iyi bildiğimizi gösteriyor!
MUSTAFA ELİTAŞ (Devamla) – Hamdolsun Türkiye çok önemli bir
noktaya doğru gidiyor, bunun Cumhuriyet Halk Partisine de katkısı olduğuna
inanıyorum. (AK PARTİ sıralarından alkışlar)
İç Tüzük konusuna gelince, bakın, değerli arkadaşlar, Sayın Başkan
buradan İç Tüzük’ün 141’inci maddesiyle ilgili
uygulamayı okudu. 
MEHMET AKİF HAMZAÇEBİ (İstanbul) – Sayın Elitaş,
siz Sayın Başbakanın söylediğinden farklı bir şey mi söylüyorsunuz? Cumhuriyet
Halk Partisinin bu konudaki görüşünün Sayın Başbakanın ifade ettiği gibi
olmadığını mı söylüyorsunuz? 
MUSTAFA ELİTAŞ (Devamla) - İç Tüzük’ün
141’inci maddesiyle ilgili kısmı okudu. 
Burada diyor ki: Eğer anlaşamadıkları takdirde… Açık oylama istemi
yok burada, sadece karar yeter sayısı var. Karar yeter sayısını da Anayasa’nın
96’ncı maddesine bağlantılı olarak istiyor. Eğer kâtip üyelerle arasında bir
anlaşma olmazsa ya tarafları ayağa kaldıracak Başkan ama biraz önce okuduğu
gibi, 1998 yılında alınan karar gereğince elektronik sistem girince 139
sayısına ulaşılıp ulaşılmadığıyla ilgili konunun burada tespiti amacıyla
yapılmıştır. 
Bir de açık oylama istemi var. Değerli milletvekili arkadaşlarımız
bu konuyu karıştırıyorlar. Açık oylama istemi 15 milletvekilinin imzalı
önergesi veya ayağa kalkmasıyla birlikte açık oylama istemi; o da ilgili
143’üncü maddeye uygun olarak yapılması gereken sistem. 
Sayın Başkan kâtip üyelerle arasındaki bir ihtilafı çözebilmek
için bugüne kadar yapılmış olduğu gibi… 143’üncü maddeyi okursanız, açık
oylamanın elektronik cihazla yapılacağıyla ilgili bir hüküm de yok ama Başkan
“Açık oylamanın şeklini Genel Kurula sunacağım.” diyor. 
(Mikrofon otomatik cihaz tarafından kapatıldı)
MUSTAFA ELİTAŞ (Devamla) – “Elektronik cihazla yapılmasını
oylarınıza sunuyorum: Kabul edenler… Etmeyenler...” diyor. Olmayan bir şeyi…
Nasıl ki, burada Başkanlık Divanı böyle bir karar almışsa aynı şekilde
uygulamış olduğundan Başkanın uygulaması doğrudur. 
Hepinize saygılar sunuyorum. (AK PARTİ sıralarından alkışlar, CHP
sıralarından gürültüler) 
BAŞKAN – Sayın Elitaş, teşekkür ederim. 
Sayın milletvekilleri, daha önce de arz ettiğim gibi, daha evvelki
uygulamalara uygun olarak davrandığımız anlaşılıyor. Dolayısıyla, tutumumuzda
bir yanlışlık, bir usule uygunsuzluk görmüyorum. 
Şimdi, Cumhuriyet Halk Partisi Grubunun, İç Tüzük’ün
19’uncu maddesine göre verilmiş bir önerisi vardır; okutup işleme alacağım ve
oylarınıza sunacağım: 
VII.- ÖNERİLER (Devam)
A)
Siyasi Parti Grubu Önerileri (Devam)
3.- Burdur Milletvekili
Ramazan Kerim Özkan ve arkadaşları tarafından, tarımda kullanılan elektrikle
ilgili sorunların araştırılması amacıyla verilmiş olan Meclis araştırması
önergesinin, Genel Kurulun 2/2/2012 Perşembe günkü birleşiminde sunuşlarda okunmasına
ve ön görüşmelerinin aynı tarihli birleşimde yapılmasına ilişkin CHP Grubu
önerisi 
 02.02.2012
Türkiye Büyük Millet Meclisi Başkanlığına
Danışma Kurulu, 02.02.2012 Perşembe günü yaptığı toplantıda siyasi
parti grupları arasında oy birliği sağlanamadığından Grubumuzun aşağıdaki
önerisinin, İçtüzüğün 19’uncu maddesi gereğince Genel Kurulun onayına sunulmasını
saygılarımla arz ederim. 
 M.
Akif Hamzaçebi
 İstanbul
 Grup
Başkan vekili
Öneri: 
Burdur Milletvekili Ramazan Kerim Özkan ve arkadaşları tarafından,
23.12.2011 tarihinde, Türkiye Büyük Millet Meclisi Başkanlığına “Tarımda
kullanılan elektrikle ilgili sorunların araştırılması” hakkında verilmiş olan
Meclis Araştırma Önergesinin, (188 sıra nolu) Genel
Kurul’un bilgisine sunulmak üzere bekleyen diğer önergelerin önüne alınarak,
02.02.2012 Perşembe günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir. 
BAŞKAN – Şimdi, Cumhuriyet Halk Partisi Grup önerisi üzerinde
ikişer arkadaşa söz vereceğim lehinde ve aleyhinde olmak üzere. 
Birinci söz, Burdur Milletvekili Sayın Ramazan Kerim Özkan’a ait.
Sayın Özkan, buyurun efendim. (CHP sıralarından alkışlar)
OKTAY VURAL (İzmir)- Sayın Başkan, efendim, İç Tüzük’e
aykırı yine davranıyorsunuz.
BAŞKAN – Ne olmuş efendim? 
OKTAY VURAL (İzmir)- Önergem var; dolayısıyla üzerinde söz talebim
var. Üzerinde söz talebini yerine getirmeden işleme başladınız. 
BAŞKAN – Görüşülen konunun… 
OKTAY VURAL (İzmir) – Evet. 
MUSTAFA ELİTAŞ (Kayseri) – Oylandı Sayın Başkan. 
BAŞKAN – Şimdi, Cumhuriyet Halk Partisi Grubunun önerisi üzerinde
sözler konusunda anlaşmaya varılmış.
OKTAY VURAL (İzmir) - Yok efendim.
BAŞKAN - Ve uygulamada da bugüne kadar ilk sözün, grup önerisi veren…

OKTAY VURAL (İzmir)- Hayır Sayın Başkan, bir dakika efendim. Bir
dakika efendim.
BAŞKAN – Bir saniye efendim, bitireyim. 
OKTAY VURAL (İzmir) - Ne anlaşması ya?
BAŞKAN - Cümleyi bitireyim efendim. Buraya koymuşlar. 
OKTAY VURAL (İzmir) – Hayır, hayır, öyle bir anlaşma yok. Ben
sizin İç Tüzük’ün ilgili maddesini uygulamanızı
istiyorum. Ne anlaşması canım? İşinize geldiği zaman anlaşma, işinize gelmediği
zaman anlaşma! 
BAŞKAN – Ya ne alakası var “İşe gelmek, işe gelmeme”yle!
OKTAY VURAL (İzmir)- İç Tüzük’ün 61’inci
maddesini uygulayın.
BAŞKAN - Şimdi, bakınız… Bakınız şimdi, diğer önergelerde de dört
kişilik sözler geldi; biz bunu veriyoruz. 
Şimdi, 61’e göre siz hangi konu üzerinde, Cumhuriyet Halk
Partisinin önerisi üzerinde mi söz istiyorsunuz? 
OKTAY VURAL (İzmir)- “Görüşme konusu.” diyorum. Başka konu mu
görüşüyoruz? Maç mı görüşüyoruz!
BAŞKAN – Daha görüşemedik ki. 
OKTAY VURAL (İzmir)- Açtınız ya işte! Görüşmeye başlamadan önce
söz talepleri değerlendirilir. Müracaatım var. Yapacaksınız.
BAŞKAN – Lehinde mi, aleyhinde mi konuşma istiyorsun?
OKTAY VURAL (İzmir) – Efendim?
MUSTAFA ELİTAŞ (Kayseri) – Sayın Başkan, ne istiyor?
BAŞKAN - Konunun lehinde, aleyhinde, ne?
OKTAY VURAL (İzmir) – Efendim, bakın, İç Tüzük’te
ne diyor?
BAŞKAN – Ne diyor?
OKTAY VURAL (İzmir) – 61’inci maddeyi okudunuz mu?
BAŞKAN – Siz okuyun lütfen.
OKTAY VURAL (İzmir) – Peki, okuyayım: “Genel Kurul gerekli
görürse, görüşme konusunun lehinde, aleyhinde ve üzerinde olmak üzere sırasıyla
söz verilir.” diyor. 
BAŞKAN – Tamam.
OKTAY VURAL (İzmir) - Ben üstünde istiyorum. 
BAŞKAN – Bana da gelen sıra sözleri bu. 
OKTAY VURAL (İzmir) – Hayır efendim. İşte, önergem orada benim.
Benim önergem var orada. 
MUSTAFA ELİTAŞ (Kayseri) – Sayın Başkan, 63’e göre uyguluyoruz. İç
Tüzük konuşulurken İç Tüzük öğreteceğiz herkese!
OKTAY VURAL (İzmir) – Orada, lehte, aleyhte var. 
BAŞKAN – Efendim, müsaade ederseniz beş dakika ara veriyorum,
konuyu değerlendirelim.

Kapanma Saati: 15.11


İKİNCİ OTURUM
Açılma Saati: 15.23
BAŞKAN: Başkan Vekili
Mehmet SAĞLAM
KÂTİP ÜYELER: Muhammet
Bilal MACİT (İstanbul), 
Muhammet Rıza YALÇINKAYA
(Bartın)
BAŞKAN – Sayın milletvekilleri, Türkiye Büyük Millet Meclisinin
60’ıncı Birleşiminin İkinci Oturumunu açıyorum.
Cumhuriyet Halk Partisi Grubu önerisi üzerinde, Sayın Oktay Vural,
İç Tüzük’ün 61’inci maddesine göre söz istemiştir.
Bildiğiniz üzere, grup önerilerinin görüşmelerinde İç Tüzük’ün
63’üncü maddesine göre ikişer milletvekiline lehte ve aleyhte söz
verilmektedir, bu da öneriler üzerindeki özel maddedir. Bir de Sayın Vural
“61’inci maddeye göre söz istiyorum.” dedi, bu da genel hüküm. Yani önerilerin
uygulanmasındaki hüküm 63’üncü madde; orada ikişer kişiye lehte, aleyhte söz
veriliyor. 61’inci maddede ise deniyor ki, -genel hüküm olarak söz istediği
zaman bir kişi- aynen okuyorum birinci fıkrasını: “Söz, kayıt veya istem
sırasına göre verilir. Genel Kurul gerekli görürse, görüşme konusunun lehinde,
aleyhinde ve üzerinde olmak üzere sırayla söz verilir.” Şimdi, bu bir genel
hüküm ve benim kanaatime göre, onun için de “Genel Kurul gerekli görürse”
demişler. Şimdi, ben, Sayın Vural’ın bu talebini genel görüşmenin dışında özel
madde olan 63’e göre olursa anlaşılan sıralar içerisinde ancak söz verebilirim,
aksi takdirde 61’inci maddeye göre olursa Genel Kurulun kararına göre söz verme
durumundayım.
Şimdi, 61’inci madde…
MAHMUT TANAL (İstanbul) – İlk cümleden ikinci cümleye geçemeyiz.
Önce, ilk cümle “Söz verilir.” diyor.
BAŞKAN – Bir dakika efendim. Bir dakika… Bir dakika…
Şimdi, Genel Kurulun…
NURETTİN CANİKLİ (Giresun) – Sayın Başkan, izin verir misiniz? 
BAŞKAN – Buyurun Sayın Canikli.
NURETTİN CANİKLİ (Giresun) – Söylediğiniz doğru, 61’inci maddeye
göre söz verilebilmesi için Genel Kurulun karar vermesi gerekir, Genel Kurulun
gerekli görmesi gerekir. 
BAŞKAN – Evet. 
OKTAY VURAL (İzmir) – Tamam, o işlemi yapıyor.
NURETTİN CANİKLİ (Giresun) – Bir dakika… 
Oylamaya gerek yok Sayın Başkan burada. Nedeni şu: Genel Kurul
gerekli görmüyor, yani gerekli görmesi için özel bir işlem yapması gerekir. Bu
nedenle, Genel Kurulda oylama yapılamaz Sayın Başkan. Yani Genel Kurul gerekli
görürse… Şu anda öyle bir Genel Kurulun iradesi söz konusu değil. 
MAHMUT TANAL (İstanbul) – Efendim, o, söz sırasını değiştirme.
Baştan okuyalım, yanlış okuyoruz. Başlığını okuyalım önce Tüzük’ün,
“Söz sırası ve söz sırasını değiştirme” diyor.
NURETTİN CANİKLİ (Giresun) – Dolayısıyla, ancak Genel Kurul
usulüne uygun bir şekilde karar aldığı takdirde 61’inci maddeye göre söz
verilebilir, aksi takdirde söz verilemez ve oylama yapılamaz Sayın Başkanım.
OKTAY VURAL (İzmir) – Sayın Başkan…
BAŞKAN – Buyurun.
OKTAY VURAL (İzmir) – Yani Nurettin Canikli herhâlde yaptığınız
uygulamayla ilgili bir usul tartışması açıyor galiba.
BAŞKAN – Hayır, böyle bir şey yok. 
NURETTİN CANİKLİ (Giresun) – Hayır, öyle bir şey demedim;
kanaatimi söylüyorum, usul tartışması açmıyorum.
OKTAY VURAL (İzmir) – Uygulamayla ilgili kanaat söylemek…
MEHMET ŞANDIR (Mersin) – Maksat hasıl olmuştur; arkadaşlarını
davet ediyor, oylama için arkadaşlarını davet ediyor.
BAŞKAN – Buyurun Sayın Vural. 
OKTAY VURAL (İzmir) – Hayır, usul tartışması açıyorsa ona göre
söylesin. 
NURETTİN CANİKLİ (Giresun) – Sayın Başkanım, kanaatimi ifade
ediyorum. 
BAŞKAN – Hayır, usul tartışması demin yaptık efendim. 
NURETTİN CANİKLİ (Giresun) – Usul tartışması falan da açmıyorum.
Bunun takdiri de bana aittir. 
BAŞKAN – Evet, Sayın Vural…
OKTAY VURAL (İzmir) – Efendim, burada yani “…görüşme konusunun
lehinde, aleyhinde ve üzerinde olmak üzere sırayla söz verilir.” derken
lehinde, aleyhinde ve üzerinde olmak üzere sırasını belirlemeye Genel Kurulun
yetkili olduğunu ifade ediyor. 
BAŞKAN – Hayır, “Genel Kurul gerekli görürse, görüşme konusunun
lehinde, aleyhinde ve üzerinde olmak üzere sırayla söz verilir.”
OKTAY VURAL (İzmir) – Sırayla. Çünkü burada söz sırası ve söz
sırasını değiştirme var, sözün niteliğiyle ilgili bir şey yok. 
BAŞKAN – Hayır, o talebe göre…
OKTAY VURAL (İzmir) – Şimdi size, lehinde, aleyhinde ve üzerinde
söz talebi gelecek. “Genel Kurul bu konuda lehte, aleyhte ve üzerinde olmak
üzere sırayla söz verilmesine karar verebilir.” diyor. Mesele budur.
BAŞKAN – Sayın Vural, orada uygulanan madde, 63’üncü madde; “Usul
hakkında konuşma” denmiş ve…
OKTAY VURAL (İzmir) – Usul tabii…
BAŞKAN – …bilahare de, dikkat ederseniz, daha biraz önce bütün
öneriler üzerinde bu şekilde muamele yaptık, yani lehte, aleyhte ikişer kişiye
söz vererek gittik. Oraya giderse, ben diyorum ki, bu dörtlü şeyde bir anlaşma
yoksa, siz de söz istiyorsanız verebiliriz ama bunun dışında uygulanan madde
bu. 
OKTAY VURAL (İzmir) – Üzerinde dedim Sayın Başkan. Şöyle diyorum
ben: Şimdi takdir edersiniz ki bazen lehinde, aleyhinde olur, bazen de üzerinde
olur.
BAŞKAN – Gayet tabii, gayet tabii.
OKTAY VURAL (İzmir) – İlla akla kara değil ki.
BAŞKAN – Tamam.
OKTAY VURAL (İzmir) – Dolayısıyla bir tarafta ak olacak, bir
tarafta kara olacak öyle bir şey yok yani. 
BAŞKAN – Yok böyle bir şey, tamam.
OKTAY VURAL (İzmir) – Doğruları söyleyecek başka bir renk de
olabilir.
BAŞKAN – Doğru.
NURETTİN CANİKLİ (Giresun) – Efendim, onun için Genel Kurulun
karar vermesi gerekir, öyle bir karar yok. 
OKTAY VURAL (İzmir) – Bu bakımdan, burada lehinde, aleyhinde,
üzerinde olmak üzere üç tane söz hakkı vardır. 
BAŞKAN – Doğru.
OKTAY VURAL (İzmir) – Dolayısıyla bugün usul tartışması da yapmıyoruz.
Bu konuda lehte, aleyhte olanın üzerine ben de üzerinde konuşmak istedim.
Üzerinde konuşmayı…
NURETTİN CANİKLİ (Giresun) – Sayın Başkan, 61’inci maddeye göre
söz verilebilmesi için Genel Kurulun karar almış olması gerekir.
OKTAY VURAL (İzmir) – Siz şimdi, üzerinde konuşma yapmak için
Genel Kurulun kararını mı almam gerekir diyorsunuz? 
BAŞKAN – Şimdi ben şunu diyorum Sayın Vural: Biz, daha önceki iki
grup önerisinde de, siz de şahit oldunuz buradaydınız…
OKTAY VURAL (İzmir) – Evet.
BAŞKAN - …grup önerileri üzerinde 63’üncü maddeye göre işlem
yapıyoruz. 
OKTAY VURAL (İzmir) – Doğru.
BAŞKAN – Burada da lehte, aleyhte olmak üzere dört kişiye söz
veriliyor ikişerden. 
OKTAY VURAL (İzmir) – Evet.
BAŞKAN – Şimdi diyorum ki; bu şekilde dört kişi de daha önce bana
gelmiş. Eğer burada bir yanlışlık varsa, bir sıra meselesi vesaire varsa size
bunlar arasından söz verebilirim. Yoksa, öbürlerinde yaptığımız gibi, önümüze
konan, anlaşılan denen bu sıraya göre söz veriyoruz. 61’i dediğiniz zaman, o
bir genel söz alma hakkı ve şu anda uyguladığımız olayla bir ilgisi yok. 
OKTAY VURAL (İzmir) – Yani şunu söylemek istiyorum Sayın Başkan:
Bir sayın üye bir görüşme konusu üzerinde lehinde, aleyhinde değil de üzerinde
konuşma hakkı yok mudur diyorsunuz?
BAŞKAN – Hayır, tabii ki var…
NURETTİN CANİKLİ (Giresun) – Genel Kurul karar verirse Sayın
Başkanım, 61’e göre Genel Kurul karar verirse.
BAŞKAN - …ama biz 63’üncü maddeyi uyguluyoruz öneriler üzerinde,
sabahtan beri de öyle uygulayarak geldik, siz de şahitsiniz.
OKTAY VURAL (İzmir) – Ama efendim burada 61’inci maddede, söz
sırası ve söz sırasını değiştirme var… 
BAŞKAN – Doğru.
NURETTİN CANİKLİ (Giresun) – Sayın Başkanım, Genel Kurulun kararı
yok 61’e göre, dolayısıyla böyle bir söz hakkı olamaz. 
OKTAY VURAL (İzmir) – …ve burada Genel Kurul kararıyla eğer bir
talepte bulunulmuşsa, bu talep gereğince üzerinde konuşma hakkı da vardır,
“Genel Kurul bunun sırasını belirleyebilir.” diyor.
BAŞKAN – Hayır, sırası değil. 
OKTAY VURAL (İzmir) – Bundan önce böyle bir uygulama olmuş mu?
BAŞKAN – Var efendim var, maalesef var.
KAMER GENÇ (Tunceli) – Sayın Başkan, 61’inci maddeyi ne zaman
uygulayacaksınız?
BAŞKAN – Buyurun Sayın Genç.
KAMER GENÇ (Tunceli) – 61’inci maddeyi ne zaman uygulayacaksınız?
NURETTİN CANİKLİ (Giresun) – Genel Kurul karar verdiği zaman Sayın
Başkan. Genel Kurul takdir ederse, Genel Kurul uygun görürse uygulanır. 
BAŞKAN – Genel hüküm bu Sayın Genç, siz de biliyorsunuz. Yani, biz
şimdi, Cumhuriyet Halk Partisi Grubunun önerisini okuttuk, bunun üzerinde
müzakere açılması 63’e göre oluyor. 
MAHMUT TANAL (İstanbul) – Sayın Başkan, özel hüküm varken genel
hükme gidemeyiz. 61’inci maddede özel hüküm var. 
BAŞKAN – 63, özel hüküm, evet, doğru.
Buyurun. 
OKTAY VURAL (İzmir) – Efendim, şimdi şöyle bir şey istirham
ediyorum: Bundan önce üzerinde bir konuşma talebiyle ilgili yapılmış bir şey
var mı, bir işlem var mı acaba? Yani bu talep olduğu zaman sırayla söz verme
mi, yoksa üzerinde konuşma hakkını Genel Kurul reddederse yok mudur?
BAŞKAN – Sayın Vural, arkaya gittiğimizde arkadaşlarımızla
yaptığımız değerlendirmede bana verilen bilgi, önergeler okunduktan sonra 63’e
göre işlem yapılması. 
AHMET TOPTAŞ (Afyonkarahisar) – Başkan, ara ver, mütalaa et. 
BAŞKAN - 61’deki konuya gelince, diyorlar ki: “Bununla ilgili
değildir bu konu.” O zaman Genel Kurulun… Ha, oradaki “Sıra mıdır, müsaadesi midir”e de “Genel Kurulun kararıyla ancak mümkündür.”
diyorlar. Bana verilen bilgi bu. 
OKTAY VURAL (İzmir) – Efendim, bakın, ben, önerge okunurken pusulamı
verdim, siz daha sözleri Genel Kurula sunmadan önce verdim. Orada Kâtip Üyeye
ve arkadaşlara verdiğim zaman, “Cumhuriyet Halk Partisinin önergesi” dediği
zaman ben söz talebimi ilettim. 
BAŞKAN – Tamam ama bunu da onlar ilettiler, uygulamamız da bu.
MEHMET AKİF HAMZAÇEBİ (İstanbul) – Sayın Başkan…
BAŞKAN – Sayın Hamzaçebi, buyurun. 
MEHMET AKİF HAMZAÇEBİ (İstanbul) – Sayın Başkan, öyle anlaşılıyor
ki bir ihtilaf var, Sayın Vural ciddi bir iddia ortaya koyuyor, siz farklı bir
görüş ortaya koyuyorsunuz, bir ara verelim efendim, tüm siyasi parti grup
başkan vekilleriyle birlikte bir toplantı yapalım, değerlendirelim efendim. (AK
PARTİ sıralarından gürültüler)
NURETTİN CANİKLİ (Giresun) – Öyle şey olur mu!
AYTUĞ ATICI (Mersin) – Tüzük’ü bir öğren
de gel Allah aşkına! 
OKTAY VURAL (İzmir) – Sayın Başkan, burada bir…
AHMET TOPTAŞ (Afyonkarahisar) – Ara verelim. 
AYTUĞ ATICI (Mersin) – Ara verelim, ara. 
MEHMET AKİF HAMZAÇEBİ (İstanbul) – Bir ara verelim efendim. 
İLYAS ŞEKER (Kocaeli) – Niye ara verelim! Biz buraya çalışmaya
geldik. Milletimiz bizden hizmet bekliyor. 
BAŞKAN – Beyler, bir saniyenizi rica edeyim.
Sayın Vural, buyurun. 
OKTAY VURAL (İzmir) – Sayın Başkan, burada İç Tüzük’ün
üzerinde konuşma hakkı verebileceğini ifade ediyor, tabii talep hâlinde. Bugüne
kadar talep olmamış olabilir ama bu talebin nasıl işleme alınacağı konusunda
anladığım kadarıyla siz de bir tereddüt içerisindesiniz. Dolayısıyla bu konuda…
NURETTİN CANİKLİ (Giresun) – Hayır, hayır, Genel Kurul karar
verir. 
BAŞKAN – Efendim, ben, buradaki tarafsız olayı değerlendiren
arkadaşlarla arkada değerlendirdim doğru uygulama yapalım diye. Bana verilen
bilgi…
AYTUĞ ATICI (Mersin) – Arkadaşların ağzıyla konuşamazsınız Sayın
Başkan. 
BAŞKAN – Efendim, bir saniye… Siz oturur musunuz yerinizde, bir de
öğretim üyesisiniz bakın. Ben arkadaşımla konuşuyorum şimdi. 
AYTUĞ ATICI (Mersin) – Ben oturuyorum zaten. İstersem ayağa
kalkarım. Ne öyle “Otur yerine!” ya! Ben senin öğrencin miyim? Ben senin
öğrencin değilim!
BAŞKAN – Bağır o zaman, bağır! Tamam, bağır!
AYTUĞ ATICI (Mersin) – Ne demek istiyorsun sen! 
BAŞKAN - Nasıl konuşuyorsun sen ya!
AYTUĞ ATICI (Mersin) – “Otur… Otur…” Ne “otur” ya!
BAŞKAN – Şimdi Sayın Vural, bana verdikleri bilgi bunun Genel
Kurul onayıyla olabileceği şeklinde. Ben onu söylemeye çalışıyorum. 
OKTAY VURAL (İzmir) – Sayın Başkan, ben şunu istirham ediyorum:
Bundan önce bu konuda herhangi bir uygulama olmuş mu, olmamış mı? Bunu bir
öğrenebilir misiniz acaba?
NURETTİN CANİKLİ (Giresun) – Ona bir ara baksınlar efendim.
Uzmanlar baksınlar Sayın Başkan. Bunun tartışma yeri burası değil ki. 
BAŞKAN – Sordum ben, bana dediler ki…
OKTAY VURAL (İzmir) – Var mı acaba?
NURETTİN CANİKLİ (Giresun) – Meclisin gündemi var Sayın Başkan. 
BAŞKAN - Bana verilen bilgi, Genel Kurulun onayıyla ancak mümkün,
61’de. 
OKTAY VURAL (İzmir) – Bundan önce Genel Kurulun onayıyla mı olmuş?
BAŞKAN – Evet. 
OKTAY VURAL (İzmir) – Örnekleri verirler herhâlde. 
BAŞKAN - Herhâlde verirler. Getirteyim örneklerini. 
MAHMUT TANAL (İstanbul) – Kim size bilgi veriyor? Meclisin
üzerinde hangi güç var Sayın Başkan? 
MEHMET AKİF HAMZAÇEBİ (İstanbul) – Sayın Başkan, şimdi… 
MAHMUT TANAL (İstanbul) – Meclisin üzerinde hangi güç var Sayın
Başkan? Hangi memur Meclisin üzerinde? Bunu bir anlatır mısınız?
BAŞKAN – Siz ilk önce oturur musunuz. Bakın, Grup Başkan
Vekilinizle konuşuyorum. Lütfen Sayın Tanal. 
MEHMET AKİF HAMZAÇEBİ (İstanbul) – Sayın Başkan, siz bürokratlara
danışarak aldığınız bilgiyi aktarıyorsunuz. Bizde oluşan izlenim sizin bu
konuda kendi kararınızın olmadığı yönünde. Bürokratların görüşlerini
naklediyorsunuz, burada bir tartışma yaratıyoruz. Sağlıklı olanı, oturuma ara
verip bunu grup başkan vekilleriyle tartışmaktır efendim. Yani aksi takdirde
sonuç çıkaramayacağız burada. 
NURETTİN CANİKLİ (Giresun) – Sayın Başkanım, bakın, çok net bir
şekilde o kadar açık bir hüküm ki 61’inci madde. Genel Kurul takdir ettiği
takdirde böyle bir şey olabilir. Genel Kurulun bu konuda kararı var mı? Yok.
Dolayısıyla, Genel Kurul kararı olmayan bir söz verilemez. Bu kadar açık bir
hüküm. Bu konuda Sayın Vural bilgi istiyorsa arkadaşlar bilgiyi araştırırlar,
elde ettiklerini de takdim ederler Sayın Başkanım. Usul budur. Yani ısrar
edilmesini anlamak mümkün değil Sayın Başkan. 
OKTAY VURAL (İzmir) – Sayın Başkanım, şimdi Sayın Canikli buranın
Genel Kurulunu fasulyeden Genel Kurul zannediyor herhâlde! Genel Kurul burası
ya! Yani bu milletvekilleri Genel Kurulda değil mi? 
NURETTİN CANİKLİ (Giresun) – Onu siz zannediyorsunuz! 
OKTAY VURAL (İzmir) – Sen söylüyorsun ya! “Genel Kurul karar
verir.” diyorsunuz. Bu Genel Kurul… 
NURETTİN CANİKLİ (Giresun) – Sulandırıyorsunuz, sabahtan beri
sulandırmaya çalışıyorsunuz. 
OKTAY VURAL (İzmir) – Sayın Başkan, Genel Kurulun bu konuda karar
alması gerektiğini söylüyor, siz diyorsunuz ki: “Hayır, bundan önce alınmamış.”
O zaman bu arkadaşlar milletvekili değil mi?
NURETTİN CANİKLİ (Giresun) – Efendim, karar gerekir, karar olmadan
konuşamazsınız diyorum, söz verilemez diyorum. Karar yok ortada, karar yok.
BAŞKAN – Tamam. 
Sayın Vural… 
OKTAY VURAL (İzmir) – Efendim, şimdi Sayın Başkan sunacağı zaman
siz itiraz ediyorsunuz. 
BAŞKAN – Sayın Vural...
NURETTİN CANİKLİ (Giresun) – Alamaz efendim karar. 
OKTAY VURAL (İzmir) – “Alamaz.” diyor. 
BAŞKAN – Lütfen… Lütfen… 
OKTAY VURAL (İzmir) – “Alamaz.” diyor.
BAŞKAN - Hayır, “Alamaz.” demedim. 
OKTAY VURAL (İzmir) - “Alamazsınız.” diyor.
BAŞKAN – Hayır, hayır. 
OKTAY VURAL (İzmir) – “Alamaz.” diyor. 
NURETTİN CANİKLİ (Giresun) – Efendim, o konuda bir karar varsa ancak
söz verebilir. Karar alamaz Sayın Başkan.
OKTAY VURAL (İzmir) – “Alamaz.” diyor efendim. “Söz alamaz.”
diyor.
MEHMET ŞANDIR (Mersin) – Sayın Başkan… 
OKTAY VURAL (İzmir) – Sayın Başkan, sizin uygulamak istediğiniz
usule göre AKP Grup Başkan Vekili “Buradaki Genel Kurul önemli değil,
alamazsınız.” diyor. Bu Genel Kurula “Bu milletvekillerinin iradesi yok, alamaz
karar.” diyor ya! “Yok.” diyor ya! Allah Allah!
NURETTİN CANİKLİ (Giresun) – Sayın Başkan, bakın, söylediğim çok
net, Genel Kurulun bu konuda bir kararı yok. Genel Kurulun öyle bir kararı
olmadığı için de Genel Kurul kararı yok. Öyle bir kararı olmuş olsa söz
verilebilir ama öyle bir kararı yok Sayın Başkan. Öyle bir kararı olmadığı için
neye dayanarak konuşulacak? Olabilir mi böyle bir şey? (CHP sıralarından
gürültüler)
MEHMET ŞANDIR (Mersin) – Ben söyleyeyim mi efendim?
BAŞKAN – Evet Sayın Şandır, tamam. 
Sayın Vural, Sayın Şandır’ı dinleyelim
bir dakika. 
OKTAY VURAL (İzmir) – Ne oldu şimdi?
BAŞKAN – Tamam, sizinkini dinledik Sayın Vural.
OKTAY VURAL (İzmir) – Ya arkadaşlar, elinizi vicdanınıza koyun.
NURETTİN CANİKLİ (Giresun) – Sayın Vural, esas o işi siz yapın
lütfen. Siz yapın o işi lütfen.
OKTAY VURAL (İzmir) – Sayın Grup Başkan Vekili “Buradaki
milletvekilleri Türkiye Büyük Millet Meclisi Genel Kurulunu temsil etmiyor.”
diyor ya! 
NURETTİN CANİKLİ (Giresun) – Bugüne kadar 63’e göre işlem...
OKTAY VURAL (İzmir) – Yahu, Genel Kurul bu! Yahu, Genel Kurul bu!
Memur değil ki bunlar, milletvekili.
NURETTİN CANİKLİ (Giresun) – Meclis çalışmalarını akamete uğratmak
için böyle bir şey olabilir mi? Bu, milletin Meclisine hakarettir.
OKTAY VURAL (İzmir) – O zaman Sayın Başkan, bu tavrıyla usul
tartışması açmış oluyor. “Genel Kurul gerekli görürse” diye Genel Kurulun
iradesine başvurmanız gerektiğini söylüyor, bu da “Olamaz” diyor. 
NURETTİN CANİKLİ (Giresun) – Sayın Başkanım, ben neyi açtığımı
neyi açmadığımı biliyorum, bunun, bu konuşmanın ne anlama geldiğini de
biliyorum Sayın Başkan. Öyle bir talebim de yok.
OKTAY VURAL (İzmir) –
Dolayısıyla bu bir usul tartışmasını gerektiriyor ama gerçekten burada
Genel Kurul olarak aradığımız, sizin yapmak istediğiniz bence doğrudur. Neden
doğru? Benim burada tereddüdüm söz sırası mı yoksa üzerinde konuşma hakkı mı?
Yani burada bir Genel Kurul kararı gerektiği gayet açık ve net. 
NURETTİN CANİKLİ (Giresun) – Hayır, Genel Kurul kararı gerekir
Sayın Başkan ama bu talep üzerine Genel Kurul karar alamaz. Alınmış bir karar
var ise ancak bu görüşülebilir. Alınmış bir karar yok.
OKTAY VURAL (İzmir) –
Nurettin Bey bugün bu milletvekillerinin oluşturduğu Genel Kurulu Genel
Kuruldan saymıyor ama ben, bu milletvekillerinin iradesinin olduğuna
inanıyorum. 
BAŞKAN – Gayet tabii.
OKTAY VURAL (İzmir) – O
zaman, sizin yaptığınız işlem doğru ama benim sadece tereddüdüm, söz sırası
mıdır yoksa üzerinde konuşma mıdır?
BAŞKAN – Tamam, müsaade ederseniz, bir saniye.
Evet Sayın Şandır, sizi de dinleyeyim ve bir karara varalım.
MEHMET ŞANDIR (Mersin) – Değerli Başkanım, değerli arkadaşlar; İç
Tüzük, bizim uymak mecburiyetinde olduğumuz hukuk. Eğer bu İç Tüzük’ün lafzı önemliyse, 61’inci madde Sayın Vural’ın
iddiasına haklılık verir. Bakınız, diyor ki: “Genel Kurul gerekli görürse,
görüşme konusunun lehinde, aleyhinde ve üzerinde…” Yani “üzerinde” bir ayrı şık
olarak ifade ediliyor, “…sırayla söz verilir.” Üç konuda sırayla söz verilir.
Nasıl söz verilecek? Genel Kurul gerekli görürse.
Şimdi, Genel Kurulun gerekli görüp görmediğini talep üzerine ancak
gündeme getirebilirsiniz. Şimdi, bir talep var, dolayısıyla gerekli görüp
görmediği üzerinde bir müzakere açacaksınız ki bu tartışılacak, gerekli görüp
görmediğine karar vereceksiniz. Yani bu İç Tüzük’ü
uygulamaya kalkarsanız, hem sırasını hem aleyhte ve lehte ve de üzerinde söz
verilmesi hususunu ve de sırasını Genel Kurulun gerekli görüp görmediğini
müzakereye açmanız lazım ki İç Tüzük’e uygun bir
sonuca ve karara ulaşasınız. Maalesef böyle.
BAŞKAN – Teşekkür ederim.
NURETTİN CANİKLİ (Giresun) – Sayın Başkan, Sayın Şandır’a teşekkür ediyorum, meramlarını çok net bir şekilde
ortaya koydular. Yani o zaman müzakere açılacak, oylamada da onun için ısrar
ediyorlar Sayın Başkan. Ne kadar suistimal edilmeye
çalışıldığını ne kadar kötüye kullanılmaya çalışıldığını…
AHMET TOPTAŞ (Afyonkarahisar) – Ya, ne suistimal
ediliyor?
NURETTİN CANİKLİ (Giresun) – Yani her olayda, her görüşmede 61’e
göre söz talep edebilirler o zaman Sayın Başkan. Böyle bir şey olabilir mi
Allah aşkına?
OKTAY VURAL (İzmir) – Olur tabii.
NURETTİN CANİKLİ (Giresun) – Onun için, “Millete hakaret
ediyorsunuz.” diyorum. Bakın, çok ayıp, gerçekten çok ayıp. Yani böyle
kullanılabilir mi? (CHP ve MHP sıralarından gürültüler) 
MEHMET ŞANDIR (Mersin) – Sayın Başkan, bakın…
NURETTİN CANİKLİ (Giresun) – Doğru değil, bu doğru değil. İç Tüzük’te böyle bir şey yok. 
OKTAY VURAL (İzmir) – İç Tüzük ya.
NURETTİN CANİKLİ (Giresun) – Genel Kurulun böyle bir kararı yok.
Alınmış bir karar varsa verebilirsiniz ama öyle bir karar yok Sayın Başkanım.
MEHMET ŞANDIR (Mersin) – Sayın Başkanım, Sayın Canikli…
NURETTİN CANİKLİ (Giresun) – Oylama da yapılamaz, söz de verilemez
61’e göre. 63’e göre istiyorlarsa versinler.
MEHMET ŞANDIR (Mersin) – Sayın Başkanım, bakın, Sayın Canikli’yi
ben buradan defalarca uyardım “Eğer bu İç Tüzük’te
muhalefetin sesini kısmaya kalkarsanız, kelimelerin arasında, satırların
arasında kırk tane yol bulunur ve bu tartışma, bu müzakereler yapılmaz.” diye.
Şimdi beni susturmaya hakkı yok. Biz bunu hatırlattık kendisine.
NURETTİN CANİKLİ (Giresun) – Biz de İç Tüzük’ün
verdiği yetki çerçevesinde ve milletimizin bize verdiği yetkiyle bu Meclisi
çalıştıracağız Sayın Başkan. (AK PARTİ sıralarından “Bravo” sesleri, alkışlar;
CHP ve MHP sıralarından gürültüler)
BAŞKAN – Sayın milletvekilleri…
OKTAY VURAL (İzmir) – Millet bize de yetki verdi, milletin verdiği
yetkiyi kısıtlatmayacağız! Milletin verdiği yetkiyi alamayacaksın!
BAŞKAN – Sayın milletvekilleri…
MEHMET ŞANDIR (Mersin) – Size verdiği yetkiyi muhalefet
partilerine de verdi millet.
BAŞKAN – Lütfen…Lütfen…
ALİ UZUNIRMAK (Aydın) – Milletin Meclisine saygı duymayanlara
seslen, kanunun Meclisine saygı duymayanlara seslen! 
OKTAY VURAL (İzmir) – Bize vermedi mi? Milletin Meclisine saygı
göster. Millet ona yetki verdi de bize vermedi mi?
MEHMET ŞANDIR (Mersin) – Sayın Başkan…
BAŞKAN – Sayın Şandır…Bir dakika Sayın Şandır…
MEHMET ŞANDIR (Mersin) – Aksi bir uygulama İç Tüzük’e
aykırı olur. 
NURETTİN CANİKLİ (Giresun) – İç Tüzük’e
aykırı söz talep ediyorsunuz. Yoksa elbette muhalefet konuşacak, çok konuşacak.
MEHMET ŞANDIR (Mersin) – Burada hukukçular var, birlikte
tartışalım. 
BAŞKAN – Sayın Şandır, bakınız, eğer maddenin tamamını okursanız…
MEHMET ŞANDIR (Mersin) – Tamamını okuyorum efendim. 
BAŞKAN – Hayır, ama birinci fıkrayı okuyorsunuz, sonra gittiğiniz
zaman “hükûmete, esas komisyona” falan, bu, genel bir madde. Hâlbuki grupların
görüşleri üzerinde 63’ü uyguluyoruz, bu, özel bir madde. Siz de hukukçusunuz
yani alt hukukçular diyorsunuz. 
MEHMET ŞANDIR (Mersin) – Bakın efendim, bakın…
BAŞKAN – Yani özel madde bu ve burada…
MEHMET ŞANDIR (Mersin) – Sayın Başkan, bakın…
MAHMUT TANAL (İstanbul) – Genel bir madde özel bir madde değil. 
BAŞKAN – Burada, bakınız “Başkan görüşmeye başlamadan önce söz
sırası Hükûmete, esas komisyona, siyasi parti gruplarına, söz almada öncelik
tanınır, söz milletvekilinindir, bir milletvekili… Son söz milletvekilinindir”
vesaire, bunları burada uygulamıyoruz, neden? Bu 63’üncü madde, bu özel bir
madde. 
MAHMUT TANAL (İstanbul) – Genel bir madde özel bir madde değil o
Başkan. 
BAŞKAN - Hayır.
MEHMET ŞANDIR (Mersin) – Sayın Başkan, yeni bir durum var,
görüşmelerin lehinde, aleyhinde ve üzerinde 61’inci maddede talep olması ve
Genel Kurulun gerekli görmesi hâlinde, lehte, aleyhte ve üzerinde görüşmelerin
sırası belli olur. Şimdi, bu, İç Tüzük’ün hükmü, biz
de bunu talep ediyoruz. 
NURETTİN CANİKLİ (Giresun) – Sayın Başkanım, herhangi bir
milletvekili çıkar “Şu konuda Genel Kurulun karar almasını istiyorum.” diyemez.
Sayın Başkan her şey usule, İç Tüzük’e uygun olmalı.
Her milletvekili çıkıp “Şu konuda ben bir Meclis kararı istiyorum.” dediği anda
böyle bir şey olmaz. İç Tüzük’te yeri de yok Sayın
Başkanım. O zaman…
MEHMET ŞANDIR (Mersin) – Ama, var işte.
NURETTİN CANİKLİ (Giresun) – Hayır yok. 
Eğer, o konuda alınmış bir karar varsa uygulayalım.
MEHMET ŞANDIR (Mersin) – Sayın Başkanım…
BAŞKAN – Pekâlâ, efendim, anlaşıldı. 
Beş dakika ara veriyorum; grup başkan vekilleriyle arkada
görüşelim efendim. 

Kapanma Saati: 15.42

ÜÇÜNCÜ OTURUM
Açılma Saati: 16.03
BAŞKAN: Başkan Vekili
Mehmet SAĞLAM
KÂTİP ÜYELER: Muhammet
Bilal MACİT (İstanbul), 
Muhammet Rıza YALÇINKAYA
(Bartın)
BAŞKAN – Sayın milletvekilleri, Türkiye Büyük Millet Meclisinin
60’ıncı Birleşiminin Üçüncü Oturumunu açıyorum.
Sayın Vural’ın söz talebiyle ilgili konuda usul tartışması
açılması teklifleri var. Sırasıyla…. 
NURETTİN CANİKLİ (Giresun) – Lehte Sayın Başkanım… 
HASİP KAPLAN (Şırnak) – Aleyhte… 
MEHMET AKİF HAMZAÇEBİ (İstanbul) – Sayın Başkanım… 
OKTAY VURAL (İzmir) – Aleyhte… 
BAŞKAN – Evet, aleyhte 2 kişi, lehte 2 kişi… 
SIRRI SÜREYYA ÖNDER (İstanbul) – Üzerinde… 
MEHMET AKİF HAMZAÇEBİ (İstanbul) – Aleyhte kim?
BAŞKAN – Aleyhte kimler var? Hamzaçebi’yle Sayın Vural. 
Lehte… 
MEHMET ŞANDIR (Mersin) – Her gruptan bir kişiye verin. 
NURETTİN CANİKLİ (Giresun) – Her gruba birer tane… 
OKTAY VURAL (İzmir) – Birer kişiye verelim… 
BAŞKAN – Birer kişiye verelim, tamam. 
Sayın Vural, Sayın Hamzaçebi, Sayın Canikli, Sayın Kaplan… 
Şimdi, sırasıyla… Sayın Vural, buyurun. 
Süre üçer dakikadır.
VIII.- USUL HAKKINDA
GÖRÜŞMELER (Devam)
2.- İzmir Milletvekili
Oktay Vural’ın, Cumhuriyet Halk Partisi Grubu önerisinin “üzerinde” Türkiye
Büyük Millet Meclisi İçtüzüğü’nün 61’inci maddesine
göre söz talebine ilişkin
OKTAY VURAL (İzmir) – Teşekkür ederim Sayın Başkan. 
Tabii, 61’inci madde söz sırası ve söz sırasını değiştirmeyi
içeriyor. Dolayısıyla “Söz, kayıt veya istem sırasına göre verilir.” hükmünü
haiz. Burada Başkanlık Divanına söz talepleri geldiği zaman kayıt ya da istem
sırasına göre siz dizeceksiniz. Şimdi, bu sıralamayı yaptığınız zaman eğer,
mesela, aleyhte, lehte ve üzerinde konuşmalar varsa, söz istem kayıt sırasına
göre siz önce aleyhinde olana söz vermek durumundasınız. Ama aleyhinde değil de
lehinde olana öncelikli olarak söz vermek istiyorsanız, o zaman Genel Kurul
kararını alacaksınız veya üzerinde konuşma talebi olan önce vermiştir. Siz, bu
hükme göre, önce üzerinde konuşma yapmak isteyene söz vermek zorundasınız. Ama
üzerinde değil de lehinde, aleyhinde ve üzerinde olma sırasına göre söz vermek
isterseniz, o zaman siz bunu ancak Genel Kurul kararıyla yapabilirsiniz ve
burada milletvekillerimizin lehte, aleyhte ve üzerinde söz taleplerinin sadece
sırasına ilişkin bir düzenlemeyi Genel Kurul yapabilir. Bunun dışında, bu söz
taleplerini yok sayamaz.
Şimdi, sorun burada şöyle kaynaklanıyor: Bizim bu Danışma Kurulu
önerisi çerçevesinde yaptığımız tartışma İç Tüzük’ün
hangi maddesine göre yaptığımız bir tartışmadır? İçeride yaptığımız görüşmede
bunun usule ilişkin bir tartışma olduğunu ifade ederek “lehte ve aleyhte ikişer
kişiye söz verilir” hükmü yer aldığı için üzerinde usul tartışmasını içeren bir
görüşmede söz verilmeyeceğini söylüyorsunuz. Dolayısıyla, zannederim, bu
konuyla ilgili uygulama da olmadığı için, bu durumda sizin lehte, aleyhte ve
üzerinde olmak üzere sadece ve sadece söz sırasını değiştirme hakkınız var.
Yapacağınız uygulamanın 63’e göre mi, 61’e göre mi yaptığınız hususunun
Başkanlık Divanınca açığa kavuşturulması lazım. Eğer 63’e göreyse, belki burada
üzerinde konuşma hakkı verilmediği için “söz vermiyoruz” şeklinde bir uygulama
yapmanız mümkün olabilir. Ama bu İç Tüzük, milletvekillerimize sadece lehinde,
aleyhinde değil, aynı zamanda üzerinde konuşma hakkı da vermektedir. Bunu bu
şekilde yorumluyoruz. Genel Kurul sadece sırasını yapar. Bu durumda siz
gerçekten İç Tüzük’le ilgili bir değişikliği ifade
edecek tarzda bir hüküm ihdas edebilirsiniz, bilemiyorum. 
(Mikrofon otomatik cihaz tarafından kapatıldı) 
OKTAY VURAL (Devamla) - Bu bakımdan, ben, üzerinde söz hakkımız
vardır ama üzerinde söz hakkımızı Danışma Kurulu kararı üzerindeki görüşmede
kullanıp kullanmayacağımız hususu gerçekten tartışmalı bir konudur. Bu
bakımdan, uygulamanızı 61 ya da 63 çerçevesinde bir İç Tüzük maddesine
dayandırarak yapmanızda fayda mülahaza ediyorum. (MHP sıralarından alkışlar) 
BAŞKAN – Teşekkür ederim Sayın Vural.
Lehte şimdi Sayın Hasip Kaplan…
HASİP KAPLAN (Şırnak) – Sayın Başkan, değerli milletvekilleri;
tabii, Danışma Kurulu oluşamadığı için 19’a göre bütün gruplar önergelerini
getirdiler. Burada söz istemleri oluyor. Grup başkan vekilleri bir araya
geliyoruz. Uzlaşırsak paraf ediyoruz. Paraf edince o uzlaşma çerçevesinde söz
alan konuşmacılar konuşuyor yoksa herkes kendini yazdırabilir söz almak için.
İç Tüzük 60’a göre de isteyen başvurduğu zaman söz talebi kaydedilir veya
yerinden talep eder veya yazılı olarak bildirir. Bu durumda 61’e göre söz
verilecek.
Tabii burada bir tartışma var. Yani konuşmalar lehte ve aleyhte
olmak zorunda mıdır? İç Tüzük çok açık, “lehte, aleyhte ve üzerinde” diyor.
Yani bir grubun önerisi yeterli olmayabilir, kısmen katılırsın, kısmen
tamamlamak istersin veya iktidar partisi 20 tane kanun teklifi getirir, onun
içinde 3 tane de sizin verdiğiniz kanun teklifi var. Niye aleyhinde konuşma
olsun üzerinde olmasın? Yani, burada, tesadüfen, bu yüzde 10 baraj sistemi
sayesinde dört parti grubu var. Onun için 2 lehte, 2 aleyhte. Uygulamada hep
böyle gelişti. Ya üç parti grubu Meclise gelse veya beş parti grubu Meclise
gelse ne olacak? Veya grup oluşturmayan, 10 milletvekili olan veya bağımsızlar,
Sayın Ahmet Türk kalkıp şu an söz istese ne olacak? Sayın Ahmet Türk kalktı,
bağımsız Milletvekili. Geçen dönem partisi kapatıldığı için yasaklı, üçüncü
yılını doldurmak istiyor ve söz almak istiyor. 
Sayın Türk, siz de burada şu an, bu usul tartışması konusunda söz
alabilirsiniz. Üzerinde… Lehte, aleyhte konuşmak zorunda değil. 
Üzerinde konuşmak bir konunun ya onun eksik bulduğu yanları, eksik
kısımlarıyla eleştirmek ve “Böyle olsa daha iyi olur…” Veya karma bir görüş
olabilir, bir karma görüş.
Şimdi, Allah aşkına, taşeron işçilerinin durumuyla ilgili MHP’nin
getirdiği önerge veya bizim, demir yollarıyla ilgili getirdiğimiz önerge… Demir
yollarının geliştirilmesine eğer iktidar olarak karşı olsaydınız, Eskişehir’e,
Konya’ya hızlı tren yapmazdınız. 
Burada “üzerinde” kavramı doğru bir kavramdır. Kimseyi lehte, aleyhteye zorlamak doğru değildir, gruplara söz hakkını
sınırlamak doğru değildir. Bugüne kadar bağımsız milletvekillerine bu sınırlama
konuluyordu, bundan sonra biz de kaldırıyoruz. Sayın Ahmet Türk ve diğer
arkadaşlarımız -Leyla Zana, onlar- hepsi bu hukuku
işletecektir.
Saygılarımla. (BDP sıralarından alkışlar)
BAŞKAN – Teşekkürler Sayın Kaplan.
Aleyhte Sayın Akif Hamzaçebi, İstanbul Milletvekili.
Buyurun Sayın Hamzaçebi.
MEHMET AKİF HAMZAÇEBİ (İstanbul) – Sayın Başkan, sayın
milletvekilleri; İç Tüzük’ün 61’inci maddesine göre
görüşmelerde lehte, aleyhte ve üzerinde olmak üzere, görüşülen konu hakkında üç
tür konuşma yapmak mümkündür. Bugüne kadar uygulanmamış olabilir ama “lehte” ve
“aleyhte” seçenekleri dışında “üzerinde” olmak üzere bir üçüncü seçenek daha
mevcuttur. Bu gayet açık, net, 61’inci maddede düzenleniyor. 
61’inci maddenin birinci fıkrası diyor ki: “Söz, kayıt veya istem
sırasına göre verilir.” Birinci kural bu. Kim Divana daha önce başvurmuşsa,
ismini kaydettirmişse onun söz hakkında önceliği vardır ancak ikinci fıkrada
“Genel Kurul gerekli görürse, görüşme konusunda lehinde, aleyhinde ve üzerinde
olmak üzere sırayla söz verilir.” diyor yani Genel Kurul, Divana yapılan
kayıtları dikkate alarak o lehte, aleyhte veya üzerinde yapılması muhtemel
konuşmaların sırasını değiştirebilir. İlk başvuru yapan kişi aleyhinde
konuşacak olabilir, iktidar partisinin bir kanun tasarısıdır muhtemelen,
muhalefet onun aleyhindedir. İlk başvuran aleyhte konuşacaktır, Genel Kurul
gerekli görürse ilk başvuru sırasını lehinde konuşacak olana verebilir ama
aleyhte de olacaktır. Önemli olan, üzerinde de bir milletvekilinin veya siyasi
parti grubunun konuşma hakkının olduğudur. Bu gayet açık, net. Bunu, İç Tüzük’ün bu hükmünü şu anda görüşmekte olduğumuz konuya
uygulayabilir miyiz? Bu ayrı bir tartışma konusu. Sayın Başkan orada 63’üncü
maddenin uygulanacağını söylemektedir. 63’üncü madde daha özel bir madde olduğu
için, hukuktaki “Özel kural genel kurala takaddüm eder.” ilkesi geçerli olduğu
için orada farklı bir yorum yapıyor, bunu ayrıca tartışabiliriz,
değerlendirebiliriz.
Bu vesileyle şunu da ifade etmek istiyorum: Bu biraz önce yaptığım
yorumu Sayın Canikli de arka tarafta yaptı yani o zaman şu demektir: İç Tüzük
görüşmelerine başladığımızda, İç Tüzük’le ilgili
olarak üzerinde olmak üzere milletvekillerinin konuşma hakları vardır, bu
tescil edilmiştir. Bu usul tartışmasıyla da bunu netleştirmiş oluyoruz. 
Bir konuyu daha gündeme getirmek istiyorum. İç Tüzük’ün
91’inci maddesi temel kanun olarak görüşülen düzenlemelerde milletvekillerinin
iki önerge hakkının olduğunu ancak siyasi parti gruplarının birer önerge verme
hakkının saklı olduğunu söyler. Bu, şu anlama gelir: Konuya ilişkin 2001
yılının Anayasa Mahkemesi kararını da dikkate aldığımızda, siyasi parti
grupları birer önerge hakkı dışında bir önerge daha verilebilir, bu,
milletvekillerine verilmiş olan bir haktır. İç Tüzük görüşmeleri başladığında
bunu da hatırlatacağız. 
Saygılar sunuyorum. (CHP sıralarından alkışlar) 
BAŞKAN – Teşekkür ederim Sayın Hamzaçebi. 
Konu üzerinde son konuşmacı Nurettin Canikli, Giresun.
Buyurun Sayın Canikli. (AK PARTİ sıralarından alkışlar)
NURETTİN CANİKLİ (Giresun) – Lehte Sayın Başkan, lehte.
HASİP KAPLAN (Şırnak) – Üzerinde olsun. 
BAŞKAN – Lehte…
ALİ UZUNIRMAK (Aydın) – Ortada, ortada! 
MEHMET ŞANDIR (Mersin) – Üzerinde konuşuyorsun.
NURETTİN CANİKLİ (Giresun) – Teşekkür ederim Sayın Başkan. 
Önce hepinizi saygıyla selamlıyorum. 
OKTAY VURAL (İzmir) – Aleyhinde, Başkanın uygulamasının aleyhinde
olması lazım.
NURETTİN CANİKLİ (Devamla) – Şimdi, öncelikle biraz önce Sayın
Hamzaçebi’nin söylediği gibi bir teyit söz konusu değil, benim söylediğim şu,
tekrar edeyim kayıtlara geçsin, önemli. 
OKTAY VURAL (İzmir) – Hayır, hayır, öyle dediniz siz ya!
NURETTİN CANİKLİ (Devamla) – Şimdi, şöyle söyledim, bakın: 61’inci
madde bir usul maddesidir ve genel bir düzenlemedir. Ne zaman söz alınacağı,
nasıl karar alınacağı, ne kadar söz verileceği, usul, esas, bütün bunlar için,
her bir konu için ayrı bir özel düzenleme vardır İç Tüzük’te
ve o geçerlidir, tıpkı şu anda önergeleri görüşürken 63’üncü maddeye
dayandığımız gibi. 63’üncü maddeyi de öne alma, geriye bırakma çerçevesinde, bu
kapsamda değerlendiriyoruz ve ikinci fıkrası hükmüne göre de iki lehte ve iki
aleyhte söz veriliyor. 
Şuna katılıyorum Sayın Hamzaçebi’nin: Hiçbir şekilde 61’inci
maddeyle bu görüştüğümüz konu üzerinde bir birliktelik, ilişki söz konusu
değil. 
Diğer konulara gelince, söz alma başka maddelerde düzenlenmiş.
Mesela, 60’ıncı madde. 61’inci madde hiçbir şekilde hiçbir konuda özel, esasa
müteallik bir düzenleme yapmıyor. “Esas” derken özel bir düzenleme yapmıyor
yani herhangi bir konuda söz hakkı vermiyor, konuşma hakkı vermiyor, önergeyle
ilgili herhangi bir düzenleme yapmıyor ya da buna benzer herhangi bir hüküm
içermiyor. Neyi düzenliyor sadece? Usule ilişkin esasları düzenliyor yani
sırayı ve buna benzer hususları düzenliyor. Dolayısıyla 61’inci maddeden yola
çıkarak “Özel bir imkân sağlıyor.” diyemezsiniz. 
Diyelim ki ikinci fıkra yanlışlıkla bir usul maddesinin içine
girmiştir, öyle bir yorumlayalım bir an çünkü madde başlığına baktığınız zaman
“Söz sırası ve söz sırasını değiştirme.” Tamamen usule ilişkin bir konu.
Diyelim ki ikinci fıkra biraz önce arkadaşlarımızın yorumladığı gibi bir hak
veriyor olsa bile, öyle düşünsek bile, bana göre değil ama bir an olduğunu
kabul edelim, bunun için de, yine, Türkiye Büyük Millet Meclisi Genel Kurulunun
usulüne uygun ve İç Tüzük’te belirtilen kurallar
çerçevesinde karar alması hâlinde ancak verilebilir. Otomatik bir mekanizma
değildir, hiçbir yerde otomatik hüküm yoktur zaten. Yani biri çıkıp da “Ben
61’e göre üzerinde söz istiyorum.” dediği anda bu söz elbette verilmez. Bu
sözün verilebilmesi için, yani bu yorum dikkate alınırsa, yanlışlıkla girmiş
olsa bile, öyle yorumlasak bile, Genel Kurul tarafından usulüne uygun bir karar
verilmiş olması gerekir doğal olarak. Çünkü diyor ki… Lafzı çok açık, ruhuna
gerek yok, lafzı bile açık, yani ayrıntıya girmeye gerek yok. İç Tüzük’ün 61’inci maddesinin ikinci fıkrasını okuyorum…
OKTAY VURAL (İzmir) – Çok açık, başlığını da oku.
NURETTİN CANİKLİ (Devamla) – “Genel Kurul gerekli görürse, görüşme
konusunun lehinde, aleyhinde ve üzerinde olmak üzere sırayla söz verilir.”
Yani, “Genel Kurul gerekli görürse” ifadesi ne anlama gelir? 
MEHMET ŞANDIR (Mersin) – Müzakere açılır.
NURETTİN CANİKLİ (Devamla) – “Genel Kurul tasvip ederse, Genel
Kurul tarafından kabul edilirse, onaylanırsa” anlamına geliyor. Öyle değil mi?
Çok açık. 
(Mikrofon otomatik cihaz tarafından kapatıldı)
MEHMET ŞANDIR (Mersin) – Hayır, söz sırasının…
NURETTİN CANİKLİ (Devamla) - Bunun için uzman olmaya, hukukçu
olmaya falan da gerek yok. Dolayısıyla bu çerçevede 61’inci madde özel bir
imkân sağlamıyor. Öyle yorumlansa bile, Genel Kurul kararı önceden ittihaz
edilmeden bu hükmün işletilmesi mümkün değildir. 
Sayın Başkanın tutumunun lehinde söz aldım. Hepinizi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Canikli.
Buyurun.
OKTAY VURAL (İzmir) – Sayın Başkanım, şimdi anlaşıldığı kadarıyla
AKP Grubu bu önerinin üzerinde konuşmamızı istemiyor. Ben de bu konudaki
talebimi geri çekiyorum efendim.
BAŞKAN – Teşekkür ederim Sayın Vural.
Buyurun Sayın Genç.
KAMER GENÇ (Tunceli) – Sayın Başkan, müsaade ederseniz ben de
yerimden söyleyeyim: Açıklamalardan maddeye uygun bir açıklama gelmedi. Bu
maddede milletvekili konuşacak, hükûmet konuşacak ve komisyon konuşacak. Yine
maddenin bir fırkasında da diyor ki: “Son söz milletvekilinindir.”
BAŞKAN - Tabii. 
KAMER GENÇ (Tunceli) – Şimdi, burada o üzerindeki konuşma, iki
milletvekili, biri lehte konuştu, biri aleyhte konuştu, sonra hükûmet ve
komisyon söz aldı, o zaman üçüncü milletvekiline söz hakkı doğuyor. O,
üzerindeki söz hakkıdır. Dolayısıyla, o üzerindeki söz hakkı oradan doğuyor.
Onun için, bu maddenin yorumu budur. Bir tek birinci fıkraya göre değil,
komisyon ve hükûmet konuştuğu zaman da “son söz milletvekilinindir” kaidesi
gereği, son sözü alan milletvekili üzerinde konuşmuş oluyor efendim.
BAŞKAN – Haklısınız Sayın Genç, genel hükümlerde de
söyledikleriniz doğru.
Şimdi, konuyla ilgili talep geri çekilmiştir zaten. Dolayısıyla,
Cumhuriyet Halk Partisi Grubunun önerisi üzerinde söz alan arkadaşlara, lehinde
2 kişiye, aleyhinde 2 kişiye onar dakika söz vereceğim. 
Birinci grupta, lehinde, Ramazan Kerim Özkan, Burdur Milletvekili.

Buyurun efendim, süreniz on dakika. (CHP sıralarından alkışlar)
VII.- ÖNERİLER (Devam)
A)
Siyasi Parti Grubu Önerileri (Devam)
3.- Burdur Milletvekili
Ramazan Kerim Özkan ve arkadaşları tarafından, tarımda kullanılan elektrikle
ilgili sorunların araştırılması amacıyla verilmiş olan Meclis araştırması
önergesinin, Genel Kurulun 2/2/2012 Perşembe günkü birleşiminde sunuşlarda okunmasına
ve ön görüşmelerinin aynı tarihli birleşimde yapılmasına ilişkin CHP Grubu
önerisi (Devam)
RAMAZAN KERİM ÖZKAN (Burdur) – Sayın Başkan, değerli
milletvekilleri; yüce heyetinizi saygıyla selamlıyorum. 
Gerçek gündeme gelmiş bulunuyoruz. Ülkemizde tarımda kullanılan
elektrikle ilgili sorunların araştırılması için bir Meclis araştırma önergesi
verdik. Sizlerin oyuna, iktidar, muhalefet olarak sizlerin oyuna ihtiyacımız
var. 
Sizleri, şu şekilde, seralara, kümeslere, balık çiftliklerine,
soğuk hava depolarına, mantar üretme çiftliklerine götürmek istiyorum. Biraz
havamız değişsin. Buralarda sorunlar var, buralarda üretim var, buralarda
çalışma var, buralarda alın teri var. Ama bugün buralarda üretilen ürünlerin en
büyük girdisi elektrik, yüzde 50’nin üzerinde elektrik girdisi var. Elektriğe
para ödüyor; ödediği paranın yüzde 1’i fona kesiliyor, yüzde 2’si TRT’ye
kesiliyor, yüzde 18’ini KDV olarak alıyoruz ama ürettiği üründen sattığı zaman
yüzde 10’luk KDV indirimini geri veremiyoruz üreticiye. O üreticilerimizin -ki
şu anda Kumluca’yla konuştum, örneğin sahillerle görüştüm, kendi bölgemle,
Burdur bölgesiyle görüştüm- ürettikleri ürünler… Artık, sera sadece sahillerde
değil değerli arkadaşlarım; sera, şimdi Burdur’da var, sera Kütahya’da var,
sera Afyon’da var, Aydın’da var. Eskiden seralar sadece sahillerde olurdu.
Benim Burdur’umun Gölhisar’ının bin rakımlı Yusufça
kasabasında sera var. Bu insanlar serada aydınlatma için, ısıtma için
kullanıyorlar. Soğuk hava depolarında yazın soğutma için kullanıyorlar. Belli
bir dönemde çok soğuk olduğu zaman ısıyı regüle etmek
için kullanıyorlar. Mantar üretim çiftliklerinde aynı şekilde. 
Bunlar bu konuların araştırılmasını, bir çözüm bulunmasını
istiyorlar. Ülkemizde enerji 2007’den bugüne göre yüzde 50 bir artış kaydetti
ama ürün fiyatlarının satışlarında bu yüzde 50’lik artışı göremiyoruz. Biraz
önce söyledim: Üreticimizin ürettiği ürün, domates mahallinde şu anda 60 kuruş,
Ankara’da 4 lira. Bu buluşmayı kim yapacak? Bu buluşmanın adresi Türkiye Büyük
Millet Meclisi. Belediyelerimiz, kooperatiflerimiz, üretici birliklerimiz…
Bunları dizayn etmemiz gerekiyor. Bugün, patates tarlada 10 kuruş, geliyorsunuz
pazarda 1,5 lira, soğan aynı şekilde, sarımsak aynı şekilde, pırasa aynı
şekilde. Bunlara bir çözüm bulmamız gerekiyor ama bakıyorum, burada gündemi
değiştirme adına, muhalefetin sözünü kesme adına bir çalışma içerisine
giriyoruz; İç Tüzük’te değişiklik. 
Değerli arkadaşlarım, İç Tüzük vatandaşı ilgilendirmiyor. Vatandaş
bizden şunu istiyor: “İntibak yasası ne oldu?” diyor ben gittiğimde. 
OSMAN AŞKIN BAK (İstanbul) – Geliyor, geliyor. 
RAMAZAN KERİM ÖZKAN (Devamla) – Emekliler toplanıyor, kahvelerine
gidiyorum “Kardeşim, bu intibak yasası ne oldu? İktidar, muhalefet söz
verdiniz, bu sorunu niçin çözmüyorsunuz?” diyor. Yine aynı şekilde, mazotta
ÖTV…
MUSTAFA ÖZTÜRK (Bursa) – Meclis çalışırsa çalışırız. 
RAMAZAN KERİM ÖZKAN (Devamla) – Çalıştırmak için… Bakın gündemi
değiştirdiğiniz için bu Meclis bu şekilde tıkanıyor. Meclis gayet güzel
çalışıyordu, İç Tüzük’ü niye… Benim çıkardığım
hayvanlardan, buradaki maketlerden rahatsız olmuştunuz. 
Değerli arkadaşlarım, ben veteriner hekimim. Bakın, onlar benim
grafiklerimdi. İneğin buraya, kürsüye çıkmasından, koyunun kürsüye çıkmasından,
kıl keçisinin kürsüye çıkmasından neden rahatsız oluyoruz? (CHP sıralarından
alkışlar) Bana altmış beş yaşındaki adam, yetmiş yaşındaki çiftçilerimiz, sizin
üyeleriniz, bizim üyelerimiz diyor ki: “Sayın Özkan, Sayın Vekilim, seni
doğuran ana baba nur içinde yatsın. Bu kıl keçisini o kürsüye çıkardın, ben o
kıl keçisinin tüyünü şapkamın içinde taşıyordum, onun kokusuyla yaşıyordum. Onu
orada gördüm, mutlu oldum. Sana verdiğim oy helal olsun.” diyor. Bunu
görmesinden ne âcizlik duyuyorsunuz? 
Deveyi çıkardık burada. Neden deveyi çıkardık bu kürsüye? Deve
pehlivan, deve güreşiyor. Onun eğri büğrü olduğuna bakmayın, o yolun düzünü
seviyor, o geçmişin tırıydı. Ondan niye rahatsızlık duyuyoruz? İç Tüzük’ü değiştiriyoruz! (CHP sıralarından alkışlar) Deve
güreşiyor arkadaşlarım. Onun gelir ve getirisiyle okullar yapılıyor, camiler
yapılıyor, köprüler yapılıyor, geçmişte de kervansaraylar yapılıyordu. Bundan
niye huzursuzluk duyuyoruz? Buraya zeytin dalı çıktı. Buraya pancar çıktı.
Pancar bizim geleceğimiz. Bundan neden korkuyoruz? İç Tüzük’ü
değiştirme adına, bugün işte gündemden saptık, İç Tüzük! Vatandaş bana soruyor.
Ben mesaj çekiyorum konuşmadan önce; sizin muhtarlarınıza çekiyorum, sizin
belediye başkanlarınıza çekiyorum, kendi belediye başkanlarımıza, ayrım yok
çünkü biz Türkiye milletvekilleriyiz. “Konuşmaları, tartışmaları izleyin.”
diyoruz ama yine burada ikide televizyon başlıyor, yedide televizyon bitiyor,
tartışmaları görmüyor. Vatandaş, gerçeği, hakikati görsün, değerlendirmesini
yapsın. 
Bu konuda da elektrikle ilgili, benim bölgemde, bakın, Burdur’un
merkezinde Kışla Mahallemiz var, köydü mahalle oldu. O mahallede seralar var.
Şu anda sulama için, elektrik borçlarından dolayı, o seralara su veremiyorlar.
Millî servet, istihdam sağlıyorlar, varoşlara gelmiyorlar, o köyünde, doğduğu
topraklarda doymak istiyor bu insanlar. Ne istiyorlar bizden? Diyorlar ki: “Bu
elektrik borçlarında bir yapılandırma.”, “Efendim, kredi kartını getirirseniz
yapılandırma var.” -sözcünüz çıkacak- var ama o kredi kartına ödeyecek para var
mı? Adam, traktörüne yazmış, galerinin üzerinde, gördüm: “Alıncaya kadar çok
çektim zoru, Allah’ım cümlenle koru.” Bu traktör şu anda galeride satışta.
Neden? Elektrik borcu, yem borcu, çocuğunun tahsil borcu, bunlarla uğraşıyor. Bununla
ilgili olarak bu girdi fiyatıyla bu elektriğin tartışılması gerekiyor değerli
arkadaşlarım, mazotun tartışılması gerekiyor. Bunları araştırma önergesi olarak
da Meclise getiriyoruz. Gerçek gündem bu, işçinin gündemi bu, çiftçinin gündemi
bu, üretenin gündemi bu. Bu gündemlerle uğraşmamız gerekiyor ama ne yazık ki bu
gündemle uğraşmak yerine, biraz önce söylediğim gibi, değişik yöntemlere
başvuruyoruz. 
Elektrik borçlarının ödenebilir olması için faiz affı gerekiyor
değerli arkadaşlarım. Yapılandırma yaptık ama faizlerini silme yok. 800 lira
borcu için 12 bin lira hesap çıkarılıyor. Benim, Burdur’umda merkez Lengüme köyümüz var, Çine’miz, Sala’mız
var, Gravgaz’ımız var, bu köylerde sondajla su
çekiliyor. Bunların her birine “Kaçak elektrik kullandınız.” diye 600 lira, 700
lira borçlar geldi, bunlar da zamanında ödenmediği için… Hâlbuki bunun
elektriğini, direğini biz vermişiz, enerjisini biz çekmişiz ama borç
çıkarılıyor. Biraz önce Bucak’tan, Kavacık köyünden
“İsmail Yılmaz” diye bir arkadaşım aradı, muhtar, diyor ki: “Biz -sizin
bölgelerinizde var- içme suyunu sondajdan çekiyoruz, sondajdan çekerken de
enerji kullanıyoruz, trafomuz var. Trafomuzun bir arızasında -şu anda TEDAŞ
özelleşti- Köy Hizmetlerine bağlı ama Köy Hizmetlerinin bu bünyede bir şantiyesi
yok, bir işletmesi yok. Ne yapacaksın? Özel sektöre gideceksin veyahut da
abonelik için 6 milyar lira para yatıracaksın işletme giderleri için. Bu para
benim köyümde yok.” 60 hane, 70 hane bir köy, elektrik parasını ödeyememiş,
sadece trafonun bakımı için işletme ücreti olarak 6 bin lira para isteniyor.
Anadolu’nun birçok köyünde, Burdur’un birçok köyünde bu olguyla karşı
karşıyayız. Çünkü köylerde sular sondajdan çekilir, bunun için de enerji
gerekiyor. Burada bir düzenleme, bir güzelleştirme yapmamız gerekiyor. Bunun
için Meclis olarak bu sorunların araştırılması gerekiyor. Verdiğimiz konu da
bu. Bu konu araştırılsın, gerçeği hep beraber bulalım, vatandaşın sorunlarını
çözelim diye uğraş sarf ediyoruz.
Yine, ülkemizde mantar işletmeleri… Bu, Bursa’da da var, Burdur’da
da var, Antalya’nın Korkuteli’sinde de var. Mantarın
başkenti konumuna gelmiş Antalya’nın Korkuteli ilçesi. Ama diyorlar ki: “Biz
çöpü değerlendiriyoruz, çöpü, samanı değerlendiriyoruz, hayvan gübresini
değerlendiriyoruz, bundan katma değer yaratıyoruz ama kompostta
yüzde 18 KDV alıyorsunuz. Biz bunları yaparken, bu mantarı, kültür mantarı
üretirken elektrik kullanıyoruz. Elektrik çok pahalı. Sanayi anlamında
kullanıyoruz. Bu konuda bir iyileştirme yapmanızı bekliyoruz.” diye feryat
ediyorlar. Bunları gidelim, yerinde araştıralım, çözümünü de üretelim
istiyoruz. O mantar ki kolay sofraya gelmiyor, onun her zerresinde alın teri
var. 
Aynı şekilde, elma soğuk hava depoları, bölgemizde var. Soğuk hava
depoları şu anda… Gün oluyor elma para ettiği zaman soğuk hava depolarında
kuyruklar oluşuyor ama gün oluyor elma para etmiyor, arz-talep dengesi bozuluyor, nakliye
sorunları giriyor, elektrik sorunları giriyor, taşıma sorunları giriyor, hal
sorunları giriyor, elma para etmiyor, kasası 5 liraya düşüyor; vatandaş o soğuk
hava depolarının önünden geçmek istemiyor. Bunların değerlendirilmesi,
araştırılması gerekiyor. 
Yine, balıkçılarımız… Balık kendi başına olmuyor kültür balığı,
onların işletmeleri var. O balık ki sofranıza gelen o çupra, o levrek, değişik
balıklar, kültür olan balıklar, onların her biri 1 santimden başlıyor 40
santime gelinceye kadar her safhasında elden geçiyor, onun için enerji
kullanıyor. Orada da enerjide sorunlar var, bunun çözümlenmesi gerekiyor. Bunun
için sizlerin desteğine ihtiyacımız var ve sizlerden -Sayın Enerji Bakanımız da
biraz önce buradaydı- bu yüzde 1 Enerji Fonu’nun kaldırılmasını, yüzde 2 TRT
payının kaldırılmasını ve yüzde 18 KDV’nin tarımda kullanılan elektrikten
kaldırılmasını talep ediyor, yüce heyetinizi saygıyla selamlıyorum.
Teşekkür ederim. (CHP sıralarından alkışlar)
BAŞKAN – Ben teşekkür ederim Sayın Özkan. 
İkinci konuşmacımız, aleyhinde olmak üzere, Diyarbakır
Milletvekili Sayın Altan Tan.
Buyurun Sayın Tan. (BDP sıralarından alkışlar)
Süreniz on dakika. 
ALTAN TAN (Diyarbakır) – Sayın Başkan, sayın milletvekilleri; bu
konuda her ne kadar verilen önergenin aleyhinde söz almış bulunuyorsam da
özünde aleyhinde değilim, bu konuyla ilgili çok daha geniş kapsamlı ve
teferruatlı bir araştırmanın yapılması ve çalışmanın gerekliliğine inanıyorum.
Bu konudaki görüşlerimi arz edeceğim. 
Bugün tarımsal sulamada kullanılan elektriğin birim fiyatı 2007
yılına göre yüzde 50 artmıştır. Artış oranı tarımsal amaçlı soğuk hava
depolarında, kültür balıkçılığı ve kümes hayvanları tesislerinde, seralarda ve
hayvancılık işletmelerinde ise yüzde 58’lere ulaşmıştır. Bu zammın üzerine,
tarımsal sulama abone grubuna 2009 yılının Ocak ayında yüzde 1,5; Ekim ayında
ise yüzde 9,6 oranında zam yapılmıştır. 2007 yılında 13,5 kuruş olan elektriğin
birim fiyatı 2010 Aralık ayında 22,53 kuruş olmuştur. Bu yapılan zamlar
çiftçilerimizi üretemez hâle getirmiştir.
Yapılan zamların yanı sıra, elektrikten alınan yüzde 1 Enerji
Fonu, yüzde 2 TRT payı ve yüzde 18 KDV birim fiyatı maliyetleri daha da yukarı
çekmektedir. Vergilerini peşin KDV ve ÖTV olarak ödemekte olan çiftçilerimiz ve
üreticilerimiz bugün çok zor durumdadırlar. Tüccar gibi sattığı maldan KDV’sini
mahsup edememekte olan yetkililer, bunu üreticilerden maalesef peşin olarak
tahsil etmektedirler. TEDAŞ’ın verilerine göre Türkiye'nin toplam elektrik tüketiminin yüzde 3,4’ü,
toplam abone sayısının ise yüzde 1,4’ü tarımsal sulama abone grubuna yani
üreticilerimize aittir. 
Verilerden de görüldüğü üzere üreticilerimiz, gerek abone sayısı
gerek tüketim miktarı bakımından büyük bir yekûn tutmamasına karşın elektrikte
yaşanan sorunlar güncelliğini korumaktadır. Elektrikte uygulanmakta olan yüzde
18 KDV tarımda kullanılan elektrikte yüzde 1’e mutlaka indirilmeli ve yüzde 2
TRT payı da alınmamalıdır.
Değerli arkadaşlar, tarımda kullanılan elektrik konusunun en
önemli kalemini sulama için harcanan elektrik mevzusu teşkil etmektedir. Bu,
Türkiye'nin büyük bir yarasıdır. Tarımda kullanılan su nedir? Önce bunun
üzerinde birkaç kelime söyleme mecburiyeti vardır:
Bildiğiniz gibi dünyanın her yerinde yer altı suları içmede
kullanılır büyük oranda, yer üstü suları ise sulamada kullanılır ama maalesef
bugün Türkiye’de yer altı suları sulamada kullanılmaktadır. Bunun da sebepleri
vardır. Bugün yaklaşık kırk yıla yakındır devam etmekte olan Güneydoğu Anadolu
Projesi kapsamında Urfa, Mardin, Diyarbakır, Batman ovalarının sulanma
işlemleri, kanalları maalesef bugüne kadar
bitirilememiştir. Bunlar bitirilemediği için de dünyanın, dünya
tarihinin en münbit toprakları olan Mezopotamya
Ovası’ndaki toprakları çiftçiler kendi imkânlarıyla sulama mecburiyetinde
kalmışlardır. Bunun için de yer altı kuyuları açılmıştır. Yer altı kuyularının
açılması yasal mevzuata da uygun değildir çünkü yer altı suları -biraz evvel de
söylediğim gibi- bütün dünyada içme suyu amaçlı kullanılır ama bugün Mardin
Ovası’nda, Kızıltepe, Viranşehir, Derik, Nusaybin başta olmak üzere Diyarbakır
ve Batman’da binlerce kuyu açılmıştır. Bu açılan kuyular ilk zamanlarda 20
metrede su verirken bugün bu rakam 400-500 metrelere kadar inmiştir. Tabiri
caizse yerin, yer altının suyu çekilmiştir. Tıpkı bir sünger gibi düşünün,
onlarca pipeti bunun üzerine koyun, çektiğiniz vakit kupkuru bir hâle
gelmiştir. Bu, bölgedeki bütün tabiat ve iklim dengesini de değiştirmiştir.
Onlarca dere ve çay, halk tabiriyle, bugün kurumuş bulunmaktadır. 
Tabii bunun birinci sorusu şudur: GAP bugüne kadar niçin
bitirilememiştir? Yani bu kadar imkânlara, kaynaklara ve her fırsatta dile
getirilmesine rağmen Güneydoğu Anadolu Projesi’nin bitirilmemesi maalesef büyük
bir sorun olarak ortada durmaktadır. Bugün 22 baraj ve 19 hidroelektrik
santralin yüzde 85 küsuru, yüzde 86’sı bitirilmiş durumdadır ancak bitirilen
kanal oranı halen yüzde 14 civarındadır. Yirmi yıldır su tutulan barajlar
vardır ama hâlâ bu barajlarda tutulan sular ovaya, toprağa kavuşamamıştır, intikal
ettirilememiştir. Yer altı sularıyla da ilgili tabii ki bu noktada ciddi
sorunlar çıkmıştır. Midyat’ın, Mardin’in Kızıltepe’nin, Nusaybin’in içme
suyunun tabii şartlarda elde edilmesi gerekirken çok zor şartlarda ve çok daha
uzak mesafelerden getirilme durumunda kalınılmıştır. 
Sevgili arkadaşlar, bugün çiftçi perişan bir durumdadır. Normal
pamuk ekiminin yapıldığı bir arazide yaklaşık olarak bir kuyu 100 dönüm
civarında bir araziyi sulayabilmektedir. Bu kuyunun hem maliyeti vardır. Biraz
evvel de altını çizdiğim gibi, bundan yirmi beş otuz sene evvel 20 metreden
çıkan su, bugün 400-500 metreden çıkmaktadır. Kuyuların ciddi bir maliyeti
vardır, dalgıç pompaların ciddi bir maliyeti vardır. Bunun da üzerine elektrik
fiyatı geldiği vakit, çiftçi, tabiri caizse, devlete çalışmaktadır. Hele ürün,
bu sene pamuğun perişan bir duruma düştüğü gibi, eğer -tırnak içinde- rezil
olmuşsa çiftçimiz ve vatandaşımız da perişan bir duruma düşmektedir. Özellikle
Mardin, Batman ve Diyarbakır ovalarında “tabii afet” diye nitelendirebileceğimiz
ciddi bir yer altı suları sorunu vardır. Elektrik maliyetleri yüksektir yani
vatandaşın bundan başka bir çaresi yoktur. Vatandaşa mutlaka bu elektrik
sarfiyatında bir kolaylık sağlanmalıdır. Bunu da bir yana bırakalım, bugün
bölgedeki elektrik kesintileri vatandaşı, çiftçiyi, üreticiyi perişan etmiştir.
Mardin Ziraat Odasının, Kızıltepe Ziraat Odasının bu yıl yaptıkları müteaddit
toplantılar, basın toplantısı ve açıklamalarda müracaatlarında açık ve net
olarak ortaya koydukları gibi üretim yüzde 40 düşmektedir. Günde birkaç sefer
bu elektrikler kesilmektedir, voltajlar düşmektedir, aniden tekrar kalkmaktadır
ve yanan dalgıç pompaların haddi hesabı yoktur. “Ya neden bahsediyorsun?”
diyebilirsiniz, sadece ithalatla ihracatla uğraşan, ihalelerle uğraşan insanlar
olarak ama lütfen bir çıkın, gezin, bakın ve her yıl sadece bölgede yanan
dalgıç pompalara ödenen meblağ ne kadardır bir zahmet bir gözlemleyin ve
yetkililere sorun. 
Sevgili arkadaşlar, bir diğer kara propaganda da şudur: “Bölge zaten
elektrik parası vermiyor, zaten bunlar kaçak elektrik kullanıyor.” İddia
ediyorum ve bir Meclis araştırması yapılmasını öneriyorum. Bütün bir bölgede
kullanılan kaçak elektrik miktarı Kocaeli’nde üç tane ciddi sanayi işletmesinin
kullandığı elektrik kadar değildir. Tekrar ediyorum bütün bir bölgede
kullanılan kaçak elektriğin mali bedeli, ekonomik değeri Kocaeli’ndeki üç tane
büyük sanayi kuruluşunun kullandığı elektrik kadar değildir. Burada da büyük
bir kara propaganda vardır ve ayrıca bugün maalesef ciddi bir elektrik
sıkıntısı yaşayan bölgeye şu denilmektedir: “Bizim hatlarımız normal şartlara
göre tesis edilmiştir, siz kaçak kullanıyorsunuz, ne yapalım o zaman da fazla
kullanıyorsunuz ve bu şekilde bu arızalar meydana geliyor.” Türkiye’nin şu an
kullanmakta olduğu toplam elektriğin yüzde 48’i bölgedeki barajlardan elde
edilmektedir arkadaşlar. Türkiye’nin elektriğinin yüzde 48’ini veren bölge
bugün elektrik sıkıntısı çekmektedir. Diyarbakır şehir içinde bile günde
ortalama 7-8 sefer elektrik kesilmektedir.
Sevgili arkadaşlar, bu durumların düzeltilmesi için çok daha
ciddi, çok daha derli toplu araştırmalara ihtiyaç vardır. Mardin Devlet
Hastanesinin altı ameliyathanesi ve yoğun bakım ünitesi sık sık kesilen
elektriklerden dolayı bugün kapanmıştır. 
Bu konulara dikkatiniz çeker, saygılarımı sunarım. (BDP
sıralarından alkışlar)
BAŞKAN – Teşekkür ederim Sayın Tan.
Önerge üzerindeki üçüncü konuşmacı, lehinde olmak üzere Seyfettin
Yılmaz, Adana Milletvekilimiz. (MHP sıralarından alkışlar)
Buyurun Sayın Yılmaz.
SEYFETTİN YILMAZ (Adana) – Sayın Başkan, değerli milletvekilleri;
ülkemizde tarımda kullanılan elektrikle ilgili sorunların araştırılması,
üreticinin sorunlarının ve çözüm yollarının belirlenmesi, idari ve kurumsal
yasal düzenlemelerin yapılması amacıyla İç Tüzük’ün
104’üncü ve 105’inci maddeleri gereğince verilen Meclis araştırmasıyla ilgili
lehte Milliyetçi Hareket Partisi Grubu adına söz almış bulunmaktayım. Hepinizi
saygılarımla selamlıyorum.
Evet, bu Meclis araştırması da dâhil olmak üzere, biraz önce
Milliyetçi Hareket Partisinin verdiği Türkiye’deki taşeronlaşmayla ilgili
Meclis araştırması da dâhil olmak üzere milletimiz emeklimizden çalışanımıza,
esnafımızdan çiftçimize kadar bu sorunların araştırılarak çözüme
kavuşturulmasını istiyor. Ama ne yazık ki iktidar partisi parmak çoğunluğuna
dayanarak muhalefet tarafından milletin lehine verilen bütün önergeleri
reddetme noktasında bir karar ve iş birliği içerisindedir. 
Evet, biraz sonra da -İç Tüzük’te- bizim
bu kürsüden milletimizin sorunlarını dile getirebilmemiz noktasındaki
gündemleri ortadan kaldırmak amacıyla İç Tüzük’le
milletin sesini kısmaya çalışan bir düzenleme geliyor. Evet, burası grup başkan
vekillerinin verdiği önergeyle AKP’nin Meclisi değildir, burası Türkiye Büyük Millet
Meclisi, milletin Meclisidir burası. Burada bu milletin sesini kısma şansına
sahip değiliz. 
Millet bu dertlerin konuşulmasını isterken Sayın Başbakanın
ifadesi, biraz önce grup başkan vekillerinin ifade ettiği gibi, “Dindar bir
gençlik ve dindar bir nesil istiyoruz.” diyorlar. Evet, sizin istemenize gerek
yok, sabahtan beri telefonlarda söylüyor, bizim gençliğimizin, bizim neslimizin
dinle ilgili bir sıkıntısı yoktur, sizin öğreteceğiniz ve yetiştireceğiniz
böyle bir gerekçeye de ihtiyaçları yoktur. 
Evet, bu gençlik Şeyh Edebali’den Osman Gazi’ye, Fatih Sultan
Mehmet’ten Kanuni’ye kadar dinini, milliyetini yaşayarak geliyor. Mehmet
Akif’in dediği gibi “Asım'ın nesli diyordum ya... Nesilmiş gerçek/Çiğnetmedi
vatanı, çiğnetmeyecek.” Evet, böyle bir nesilden geliyoruz. Biz, zindanları Taş
Medrese’ye çeviren, yusufiyeye
çeviren bir nesilden geliyoruz. Biz “Tanrı Dağı kadar Türk, Hira
Dağı Kadar Müslüman’ız.” diyen bir nesilden geliyoruz.
Bu nesle sizin dindarlık öğretme hakkınız yok. Sizin öğreteceğiniz
nesilde medeniyetler arası ittifak, dinler arası diyalog mu var? Bizim buna
ihtiyacımız yok, bu gençliğin de buna ihtiyacı yok. Hak din İslam’dır. Dinler
arası diyalog değil, Hak din İslam’dır. Bunun bu şekilde bilinmesini özellikle
istirham ediyorum. 
Yani, şöyle bir gençlik istiyorsanız onu oluşturamayacaksınız:
Alnı secdede, ayakları, ruhu, bedeni haramda bir nesil istiyorsanız, o nesli
oluşturma şansına sahip değilsiniz. (MHP sıralarından alkışlar)
HARUN KARACA (İstanbul) – Hadi be!
SEYFETTİN YILMAZ (Devamla) – Evet, bunu özellikle belirtiyorum. On
yıldır iktidardasınız, on yıldır! Gelin sayın grup başkan vekilleri, bunları bu
şekilde ifade edene kadar şu gençliğin içerisinde bulunduğu sorunları bir
tartışalım. Dinle, İslam’la siyaset yapmayın. Gelin araştıralım, ilkokullara
kadar esrarın, eroinin girdiği bir gençlik hangi tehlikelerle karşı karşıya
bunları araştıralım dediğimizde yine parmaklarınızı kaldıracaksanız, yok
diyeceksiniz. 
ALİ ŞAHİN (Gaziantep) – Hani inançlıydı, hani gerek yoktu!
SEYFETTİN YILMAZ (Devamla) – Evet, evet, sizin on yıllık
iktidarınızda uyguladığınız eğitim politikalarıyla, kültür politikalarıyla Türk
milletinin hangi noktalara geldiğinin iyi bilinmesi gerekiyor. Kırk altı yıl bu
ülkede iktidarlık yapmış, hükümdarlık sürmüş bir Kanuni’yi harem ağası gibi
gösteren bir dizi, aylarca televizyonlarda izlettiriliyor sizin iktidarınız
döneminde.
Evet, şimdi konuya geleceğim ve burada biz, tarımın problemlerini
konuşmak için çıktık, bunları belirtmek istiyorum. Şimdi, TRT’ye yüzde 2 pay almak
istiyorsunuz. Tarımda üretim yapan, alnının teriyle sıcakta-soğukta emek veren
çiftçiden yüzde 2 TRT’ye pay alıyorsunuz. Uygulayacağınız bu kültür
politikalarının veya sizin yandaş sesiniz olmak için mi almak istiyorsunuz bu
yüzde 2’yi? Bırakın bu tarımdaki, sulamadaki yüzde 2 payı kaldıralım. 
Evet, on yıldır iktidardasınız, sanki muhalefet partisi gibi
konuşmalar yapıyorsunuz, ifadelerde bulunuyorsunuz. Hâlâ Türkiye’de yüzde
bilmem kaçlara varan kaçak elektrik kullanılıyor. Onları almanın peşine gidin.
Ama “Bir ay faturasını ödemedi.” diye gariban insanın elektriğini kesmek,
tarımda emeğini ortaya koyan çiftçinin suyunu kesmekle bu tarımı ayağa da
kaldıramazsınız; bu, adalet anlayışına da sığmaz.
ÜNAL KACIR (İstanbul) – Yüzde kaç kayıp kaçak var?
SEYFETTİN YILMAZ (Devamla) – O sizin işiniz. Kayıp kaçakların ne
olduğunu, Enerji Bakanı buradaysa açıklasın.
ÜNAL KACIR (İstanbul) – Rakamı söyle, sen bir söyle bakayım! 
SEYFETTİN YILMAZ (Devamla) – Evet, Değerli Arkadaşım, onu sen
söylersin. Kayıp kaçak oranı sizin döneminizde var mı, yok mu? Alabiliyor
musunuz kaçak elektrik kullananlardan?
ÜNAL KACIR (İstanbul) – Yüzde kaç söyle!
SEYFETTİN YILMAZ (Devamla) – Evet, şimdi tarımla ilgili konulara
geleceğim. Çiftçi ne ekeceğini şaşırmış durumda. 
Evet, kendi bölgemle ilgili... Tarım Bakanı da tahmin ediyorum
geldi.
OKTAY VURAL (İzmir) – Var mı Tarım Bakanı ülkede! 
SEYFETTİN YILMAZ (Devamla) – Evet Tarım Bakanı da geldi. Şimdi,
sabahtan beri tarımın bütün kesimleriyle, Çukurova’da ilgilenen bütün kesimleriyle
görüşmeler yapıyorum “Durumunuz nedir?” diye. Sayın Tarım Bakanım, burada
iktidar partisinin milletvekilleriyle, il başkanınızla, kendinize yakın sivil
toplum örgütleriyle değil, biz de muhalefet milletvekiliyiz, gelin bir gün şu
Çukurova’ya bir beraber gidelim. Çukurova çiftçisi ne hâlde, gelin bir beraber
görelim. 
AHMET YENİ (Samsun) – Yeni geldik oradan, yeni. 
SEYFETTİN YILMAZ (Devamla) – Evet, siz geldiğinizde ancak sırça
köşklerde oturarak size yağ çekenleri dinlerseniz, sanırsınız ki tarım çok iyi
hâlde. Gelin, hodri meydan diyorum! Hodri meydan! Araştırma yapalım, araştırma
önergesi getireceğim. Verecek misiniz, Çukurova’da tarımın, çiftçinin
sorunlarının araştırılacağı bir araştırma önergesine? Tarım Bakanı da burada,
siz de laf atıyorsunuz! Gelin, gidelim “evet” deyin bir araştıralım. Her
vatandaşla konuşalım. Bakın… 
AHMET YENİ (Samsun) – Yüzde 50’yle geldik!
SEYFETTİN YILMAZ (Devamla) – Bakın, değerli milletvekilleri,
burada oy çoğunluğunuza, parmak sayınızın çoğunluğuna bakarak bu milletin
problemlerini çözemezsiniz, bu çiftçinin problemlerini de çözemezsiniz.
Çukurova bölgesi dünyanın en verimli topraklarına sahip. İçerisinden iki tane
önemli nehir akıyor, Seyhan ve Ceyhan nehirleri. Şehrin içinden akıyor,
Çukurova’yı ikiye bölerek denize dökülüyor ve yan akarsularıyla beraber, iç
gölleriyle beraber bu kadar akarsuyunun bol olduğu bir yerde Çukurova’nın ne
kadarı sulanabiliyor biliyor musunuz değerli hemşehrilerim?
Değerli milletvekilleri, yüzde 41’i sulanabiliyor hâlâ, yüzde 41’i! 
Sayın milletvekilleri, yani bu sulama işlerini yapmadan,
vatandaşların sıkıntısını çözmeden neyi söyleyeceksiniz? On yıldır
iktidardasınız. 
MUZAFFER YURTTAŞ (Manisa) – Siz ne yaptınız, bir onu söyle! 
SEYFETTİN YILMAZ (Devamla) – Otur yerine, cevap verirsin! Bakan
burada, senin yerine cevap verir! Sen bir otur yerine, cevap verme! 
Evet, şimdi, Sayın Başbakan İsrail’e “…” (*)diyor, kafa tutuyor.
Şimdi, Çukurova’da kullanılan tohumu, kaç milyon dolarlık tohumu İsrail’den
alıyoruz haberiniz var mı? Evet, öyle sözde İsrail’e kafa tutmakla olmaz, özde
icraatla olur. (AK PARTİ sıralarından gürültüler)
Bakın, dünyanın en verimli toprakları Çukurova’da. Dünyanın en
verimli toprakları Çukurova’da. Orada köklü bir üniversitemiz var, ziraat
fakültemiz var. Su aygırını, şunu bunu araştırana kadar kaynakları buraya
aktarın ki oradaki Çukurova’nın çiftçisinin problemini çözelim. Orada yüksek
teknolojili bir tohum üretim merkezi oluşturalım. Var mısınız? Var mısınız? (AK
PARTİ sıralarından gürültüler)
Evet, milyonlarca tohum, her yıl İsrail’e vermekle bu iş olmaz,
olmayacaktır da, onu söyleyeyim. 
Evet, şimdi, bakın, Sayın Bakan biraz sonra çıkar veya çıktığında
rakamlarla… Rakamlarla insanları aldatamazsınız, insanları kandıramazsınız. 
VURAL KAVUNCU (Kütahya) – Doğru söyle, doğru. 
SEYFETTİN YILMAZ (Devamla) – Doğruyu söylüyorum. Söyleyelim mi? 
 
(*) Bu bölümde Hatip
tarafından Türkçe olmayan kelimeler ifade edildi.
Bakın, 2002 yılında, Saimbeyli’de, Pozantı’da, Kamışlı Boğazı’nda,
Darboğaz’da, Aladağ’da, Seke’de
1 kilogram kiraz 6 liraydı, 1 litre mazot 1 liraydı yani 1 kilo kiraza 6 kilo
mazot alan çiftçi bugün ne yapıyor, biliyor musunuz? 1 kilogram kirazla 1 kilo mazot
alamıyor. Evet, şimdi çıkıp da bunlar
üzerinden siyaset yapmayın. 
Bakın, pamuk Çukurova’da bitti. Sadece eski Yeşilçam filmlerinde
kaldı. Pamuğa dayalı sanayi… Sizin iktidarınız döneminde kırk tane fabrika
kapandı, kırk tane. 50 bine yakın vatandaşımız Adana’da işini kaybetti. Şimdi,
pamuk kayboldu, mısıra döndü. 
Mısır… Biraz önce mısır üreticileriyle görüştüm, hepsi “Zarar
ettik.” diyor. Mısıra dayalı sanayi de kapanırsa, Adana’da yüzde 20 olan
işsizlik oranı yüzde 30’lara çıkacak. 
Bunları çözme noktasında, gelin, bu araştırmalara destek verin. 
(Mikrofon otomatik cihaz tarafından kapatıldı) 
SEYFETTİN YILMAZ (Devamla) – Ellerinizi yukarıya kaldırmakla bir
şey olmaz. 
Hepinize saygılar sunuyorum. (MHP sıralarından alkışlar) 
BAŞKAN – Sayın Yılmaz, çok teşekkür ediyorum. 
Son konuşmacı, aleyhinde olmak üzere Sayın Tülay Kaynarca,
İstanbul Milletvekili. 
Buyurun Sayın Kaynarca. (AK PARTİ sıralarından alkışlar) 
TÜLAY KAYNARCA (İstanbul) – Saygıdeğer Başkanım, çok değerli
milletvekillerimiz; Cumhuriyet Halk Partisinin grup önerisi aleyhine söz almış
bulunuyorum. Bu vesileyle, Meclisimizi saygıyla selamlıyorum. 
Değerli milletvekillerimiz, öneri tarımda kullanılan elektrikle
ilgili sorunların araştırılmasıyla ilgili. Aslında konuşulacak çok veri var ama
bu kürsüde dillendirilen birkaç tane sorunun cevabı niteliğinde birkaç cümle
söylemek istiyorum, o da şu: 
Tarımsal sulama abonelerinin birikmiş enerji borçları var.
Doğrudur ama bu 96 yılından günümüze kadar birçok yapılandırmaya sebebiyet
vermişti ve -2011 yılına geleceğim şimdi- bu yılda, son düzenlemeye ilişkin
6111 sayılı Kanun kapsamında tarımsal sulama abonelerinin enerji borçlarının
faizlerinden vazgeçilmiş ana para borçlarına beş yıl taksit imkânı sağlanmış.
Yani bu anlamda neler, bu nasıl bir avantaj sağladı borçlulara ki, 2,5
katrilyon gibi bir yük gözümüzün önüne geliyor. Bu çerçevede, toplam 161 bin
tarımsal sulama abonesinden 44 bin abone borçlarının yeniden yapılandırıldığını
görüyoruz. 
Aslında bu şu demek: 2,5 katrilyona yakın borç tutarından bugüne
kadar 155 trilyona yakın -tam rakamı da söyleyeyim- 155 milyon 965 bin tahsilat
yapılmış. Yani alınan kararın, 6111 sayılı Kanun’un tarımsal sulama
abonelerinin enerji borçlarına yönelik Hükûmetimizin aldığı bu kararın geri
dönüşümünün de olumlu olduğunu görebiliyoruz. 
Tarımsal kalkınma adına söyleyecek çok şey var. Çiftçilerimizin
lehine alınmış kararlarla ilgili de söylenebilecek çok şey var. Bununla ilgili
bir notu verip, cümlelerimi tamamlamak istiyorum ben; o da şu: OECD’nin 2011
Yılı Tarım Raporu’nda –Lütfen dikkat ediniz- Türkiye’nin son on yılda büyük
ilerleme kaydettiği ve dünyada tarımsal hasıla büyüklüğü açısından 7’nci sıraya
yükseldiği belirtilmiştir. Bunu biz söylemiyoruz, OECD verilerinde bu var ve
tarımsal hasıla büyüklüğü açısından Türkiye, 7’nci sırada yerini almıştır. 
Cumhuriyet Halk Partisi Grup önerisiyle ilgili görüşümün aleyhte
olduğunu belirtmiştim. Çünkü bugün, yine CHP’nin verdiği gensoru, Türkiye Büyük
Millet Meclisi İç Tüzük görüşmeleri yer almaktadır. 
Dolayısıyla ben görüşümüzün aleyhte olduğunu ifade ediyor, yüce
heyetinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Kaynarca. 
III. – YOKLAMA
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Sayın Başkan, yoklama
istiyoruz.
BAŞKAN – Yoklama talebinde bulunan arkadaşlarımızın isimlerini
tespit edeceğim; lütfen ayağa kalksın arkadaşlar.
Sayın Hamzaçebi, Sayın Tanrıkulu, Sayın Kart, Sayın Tezcan, Sayın
Kuşoğlu, Sayın Serindağ, Sayın Akgöl, Sayın Kaplan,
Sayın Köktürk, Sayın Eyidoğan, Sayın Genç, Sayın
Özkan, Sayın Dibek, Sayın Özdemir, Sayın Tayan, Sayın Acar, Sayın Fırat, Sayın
Tanal, Sayın Karaahmetoğlu, Sayın Moroğlu, Sayın
Kesimoğlu, Sayın Demiröz.
Sayın milletvekilleri, yoklama için üç dakika süre veriyorum.
Yoklamayı başlatıyorum. 
(Elektronik cihazla yoklama yapıldı) 
BAŞKAN – Sayın milletvekilleri, toplantı yeter sayısı vardır.
VII.- ÖNERİLER (Devam)
A)
Siyasi Parti Grubu Önerileri (Devam)
3.- Burdur Milletvekili
Ramazan Kerim Özkan ve arkadaşları tarafından, tarımda kullanılan elektrikle
ilgili sorunların araştırılması amacıyla verilmiş olan Meclis araştırması
önergesinin, Genel Kurulun 2/2/2012 Perşembe günkü birleşiminde sunuşlarda okunmasına
ve ön görüşmelerinin aynı tarihli birleşimde yapılmasına ilişkin CHP Grubu
önerisi (Devam)
BAŞKAN – Cumhuriyet Halk Partisi grup önerisini oylarınıza
sunuyorum: Kabul edenler... Kabul etmeyenler... Kabul edilmemiştir. 
Şimdi Adalet ve Kalkınma Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım…
V.- AÇIKLAMALAR (Devam)
2.- İzmir Milletvekili
Oktay Vural’ın, AK PARTİ Grup önerisinin işleme alınamayacağı iddiasına ilişkin
açıklaması
OKTAY VURAL (İzmir) – Sayın Başkanım, efendim, Adalet ve Kalkınma
Partisinin grup önerisi eylemli bir İç Tüzük değişikliğidir. Dolayısıyla 15
Mart tarihine kadar sözlü sorular olmak üzere bir buçuk ay süreyle yapılan bir
düzenleme bir fiilî İç Tüzük ihlalidir, İç Tüzük ihdasıdır; böyle bir uygulama
bu bakımdan işleme alınamaz. Yani o zaman İç Tüzük değişikliğine de gerek yok.
Saatler konusunda bir yıl boyunca alırlar, İç Tüzük’ü
değiştirmeye de gerek yok. Dolayısıyla bu konuda yapılan teklif, Meclisin İç Tüzük’te belirlenmiş esaslardan çıkarak bu uygulamaya göre
yapılmasına amirdir, bu da İç Tüzük değiştirilmeden yapılamaz. Bakın, İç Tüzük’le ilgili teklifi bir okursanız, sözlü sorularımızı
kaldırıyorlar, denetim günümüzü kaldırıyorlar, çalışma saatlerini değiştiriyorlar,
fiilen İç Tüzük’ü değiştiriyorlar. O bakımdan, İç
Tüzük değişikliği teklifi verenler, zaten bu İç Tüzük değişikliği olmadan bu
teklifteki uygulamaların olamayacağını bildikleri için İç Tüzük değişikliği
yapıyorlar. Bu sefer grup kararıyla bunları yapmaları doğrudan doğruya İç Tüzük’ü ihlaldir, fiili olarak İç Tüzük değişikliği
demektir. Burada kaçıncı madde…
BAŞKAN – Sayın Vural, okutabilir miyim öneriyi? Öneriyi okutamadık
henüz, okutabilir miyim?
OKTAY VURAL (İzmir) – Evet ama efendim, bunu işleme alamazsınız.
BAŞKAN – Hayır, okutmadan…
OKTAY VURAL (İzmir) - Yani efendim, bu bir buçuk aylık bir süre
kısa bir süre değildir, bu doğrudan doğruya İç Tüzük’ün
esasını ihlal eden bir iradedir. Dolayısıyla, usulüne uygun verilmiş bir önerge
de olmadığı için, İç Tüzük değişikliğini sağladığı için bu da grup önerisiyle
olmaz, usulüne uygun bir kanun teklifiyle olabilir. O bakımdan, bunu işleme
alamazsınız. Nasıl alacaksınız yani? O zaman İç Tüzük’ü
niye değiştiriyorlar bunlar? 
ÜNAL KACIR (İstanbul) – Sayın Başkan, devam edin lütfen. 
KAMER GENÇ (Tunceli) – Sayın Başkanım, benim de bir kanun teklifim
vardı…
BAŞKAN – Bir saniye…
MUSTAFA ELİTAŞ (Kayseri) – Sayın Başkanım…
BAŞKAN – Sayın Elitaş.
MUSTAFA ELİTAŞ (Kayseri) – İç Tüzük 54’üncü maddede toplantı gün
ve saatlerinin ne olduğu yazıyor. Genel Kurul bu konuyla ilgili kararı
alabilir, diyor. 54’üncü madde açık ve net. Aynı şekilde, haftada iki gün olmak
üzere sözlü sorular ve diğer günler denetim günlerine ayrılır ama Türkiye Büyük
Millet Meclisi Genel Kurulu bu konuda yetkilidir diye amir hüküm var. 
OKTAY VURAL (İzmir) – Efendim, bu konuda Genel Kurul daha önce
salı günlerini denetim…
BAŞKAN – Bir saniye… Bitirsin.
OKTAY VURAL (İzmir) – Pardon. 
MUSTAFA ELİTAŞ (Kayseri) – Türkiye Büyük Millet Meclisi Genel
Kurulu Adalet ve Kalkınma Partisi Grubunun önerisini kabul ettiği takdirde, İç Tüzük’e uygun bir eylem, işlem yapılmış demektir. Genel
Kurulun çalışma saatleri bundan önceki dönemlerde yaptığımız gibi, nitekim tüm
siyasi parti gruplarının da altında imzası bulunan Danışma Kurulu önerileriyle
kabul ettiğimiz şekilde devam etmektedir. Yapılan işlemde Adalet ve Kalkınma
Partisinin grup önerisinde de İç Tüzük’e aykırı
herhangi bir konu söz konusu değildir. 
BAŞKAN – Teşekkürler. 
OKTAY VURAL (İzmir) – Alınamaz efendim, denetim yetkisini
kaldırıyor, Meclisin denetim yetkisini kaldırıyor. Anayasa’ya ve İç Tüzük’e aykırı. 
MEHMET AKİF HAMZAÇEBİ (İstanbul) – Sayın Başkan…
BAŞKAN – Sayın Hamzaçebi, buyurun efendim. 
MEHMET AKİF HAMZAÇEBİ (İstanbul) – Salı günü…
BAŞKAN – İsterseniz mikrofonunuzu açayım.
AHMET YENİ (Samsun) – Sayın Başkan, neyi konuşuyoruz?
ÜNAL KACIR (İstanbul) – Sayın Başkan, okutun lütfen. Bizim de
haberimiz olsun. Bizim hakkımız yok mu? 
BAŞKAN – Buyurun.
3.- İstanbul Milletvekili
Mehmet Akif Hamzaçebi’nin, AK PARTİ Grup önerisinin işleme alınamayacağı
iddiasına ilişkin açıklaması
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; bu haftanın Genel Kurul gündemini belirlemek üzere Adalet ve
Kalkınma Partisi Grubu salı günü Türkiye Büyük Millet Meclisi Genel Kuruluna
önerisini getirdi, görüşüldü, tartışıldı; muhalefet partilerinin “hayır” oyuna
rağmen, çoğunluk oylarıyla o gündem kabul edildi; salı. Bugün, perşembe. Adalet
ve Kalkınma Partisi Grubu, bir başka öneri getirmek suretiyle 15 Mart tarihine
kadar Türkiye Büyük Millet Meclisi Genel Kurulunun gündemini tanzim etmek
istiyor. Salıdan perşembeye ne değişmiştir? Değişen herhangi bir şey yoktur.
Sadece, dün yani çarşamba günü, Genel Kurulda AKP’nin İç Tüzük değişiklik
teklifine ilişkin olarak görüşmeler sırasında muhalefet partilerinin ortaya
koyduğu bir tutum vardır. Cumhuriyet Halk Partisi, Milliyetçi Hareket Partisi,
Barış ve Demokrasi Partisi, muhalefetin söz hakkını kısıtlamaya yönelik olan,
onu susturmaya yönelik olan bu İç Tüzük değişikliği teklifi konusunda doğal
tepkilerini ve eleştirilerini gündeme getirmişlerdir. Bu, son derece demokratik
bir tepkidir. Bu demokratik tepkiyi hazmedemeyen; siz, eğer sesinizi bu kadar
yükseltirseniz, eğer bizim değişiklik teklifimizi bu kadar engellemeye
çalışırsanız biz de sizi cezalandırırız anlayışıdır bu teklif. Salıdan
perşembeye değişen bir şey yoktur. İç Tüzük değişiklik teklifi Türkiye Büyük
Millet Meclisinin gündemindedir. Gensoru görüşmelerinden sonra İç Tüzük
değişiklik teklifi görüşmelerine geri dönülecektir, değişen bir şey yoktur; ama
muhalefete tahammül edemeyen bir AKP anlayışı vardır. 
İlginç olan şudur: İç Tüzük değişiklik teklifinde AKP şunu
söylüyor; Meclisin çalışma saatlerini 14.00-20.00 olarak düzenliyorum diyor,
değişiklik teklifi öyle. Bilindiği gibi, mevcut İç Tüzük’te
çalışma saatleri 15.00-19.00 olarak yazılıdır, ancak Danışma Kurulu
kararlarıyla veya Genel Kurulun kararlarıyla bu süre zaman zaman
esnetilebilmektedir. Siz şimdi, AKP olarak tarttınız, ettiniz,
değerlendirdiniz, ölçtünüz, biçtiniz kendinize göre İç Tüzük değişiklik
teklifine bir madde koydunuz. Diyorsunuz ki; Genel Kurul 14.00-20.00 saatleri
arasında çalışsın. Bizim buna herhangi bir itirazımız yok, çalışma saatlerine
ilişkin herhangi bir itirazımız yok, ama şurada diyorsunuz ki, bu Danışma
Kuruluna götürdüğünüz, şimdi de Genel Kurula getirdiğiniz bu grup önerisinde;
“Biz İç Tüzük değişikliğini öyle teklif ettik ama 15 Marta kadar ona
uymayacağız.” yani AKP’nin samimiyeti yoktur. Demokrasiyi içselleştirememiş bir
partinin siz değerli Adalet ve Kalkınma Partisi Grubu milletvekillerine de
yaptığı bir saygısızlıktır bu. 
MUSTAFA ELİTAŞ (Kayseri) – Sayın Başkan, saygısızlıkla itham
edemez bizi. 
MEHMET AKİF HAMZAÇEBİ (İstanbul) - Sizlerin parmakları AKP grup
başkan vekillerinin emrindedir; öyle görüyor, size öyle bakıyor, bir eşya
muamelesi yapıyor Adalet ve Kalkınma Partisi Grubuna. 
AHMET YENİ (Samsun) – Saygılı konuş be! 
MEHMET AKİF HAMZAÇEBİ (İstanbul) - Bu samimiyetsiz, bu demokrasiyi
içselleştirememiş, bu sağduyudan yoksun, akıl ve mantıktan yoksun bu grup
önerisini Genel Kurulun dikkatine sunuyorum.
BAŞKAN – Teşekkürler Sayın Hamzaçebi.
Sayın Kaplan.
KAMER GENÇ (Tunceli) – Sayın Başkan…
BAŞKAN – Sayın Kaplan’a söz verdim Sayın Genç.
KAMER GENÇ (Tunceli) – Sayın Başkan, şimdi bu AKP Grubunun
önerisinde 156 sıra sayılı…
BAŞKAN – Sayın Kaplan’a söz verdim Sayın Genç, lütfen. 
KAMER GENÇ (Tunceli) – Ama efendim, ben sabahtan beri ayaktayım.
BAŞKAN - Grup başkan vekillerine söz veriyorum.
Buyurun.
KAMER GENÇ (Tunceli) – Peki.
OSMAN ÇAKIR (Düzce) – Otur yerine!
KAMER GENÇ (Tunceli) – Sen otur yerine, sen. Otur da kilo al
orada.
BAŞKAN – Evet, Sayın Kaplan.
4.- Şırnak Milletvekili Hasip Kaplan’ın, AK PARTİ Grup önerisinin işleme
alınamayacağı iddiasına ilişkin açıklaması
HASİP KAPLAN (Şırnak) – Sayın Başkanım, AK PARTİ Grubu 31 Ocakta
bir önerge getirdi, bu önerge çoğunluk oylarıyla kabul edildi. Bir gün geçti
aradan, şimdi bir önerge daha getirmişler, bu, uzunca bir süreci, 15 Marta
kadar olan çalışma süresini belirliyor. Şimdi, bu Anayasa’da bir denetim… Yani
Meclisin bir yasama, bir denetim görevi var, denetim de muhalefet partileri
tarafından yapılır. Bu denetim işlevinin yapılabilmesi için de İç Tüzük’te bazı hükümler var. Şimdi, Anayasa’ya aykırı bir
önerge söz konusu burada yani Anayasa’nın denetim haklarını ortadan kaldıran.
Bu da bir usul tartışması açmayı gerektiriyor. Ancak bir şey daha ifade etmek
istiyorum. Bu önergede şöyle bir durum var: Bakın, 2 Şubat, 3, 4, 5 yani cuma,
cumartesi, pazar, pazartesi bitimine kadar, İç Tüzük bitimine kadar. İç Tüzük
yirmi dört saatte bitmez Başkanım. Yirmi dört saatte bitmeyeceğine göre -ki
saat 1’den beri çalışıyoruz- Avrupa İnsan Hakları Sözleşmesi’nde angarya ve
zorla çalıştırma yasağı var, Anayasa’nın 90’ıncı hükmü. Yani şimdi angarya ve
zorla çalıştırma önergesi getirmişler arkadaşlar. Şimdi bu angarya ve zorla
çalıştırma yasağı AKP’li üyeler için de geçerli. Yani cuma, cumartesi, pazar,
pazartesi… Şimdi burada anayasal denetim imkanlarımız kısıtlanıyor, bir de
Avrupa İnsan Hakları Sözleşmesi -Anayasa 90 üzerinden- hükümleri ihlal
ediliyor. Yani Meclisin sağlığı ihlal ediliyor, Meclisin kaliteli çalışması
ihlal ediliyor. Burada muhalefet ve iktidar arasında önergeler, konuşmaların
sağlıklı izlenebilmesi ve kaliteli yasa yapma süreci ihlal ediliyor. Böyle bir
önergenin görüşülmesi hem Anayasa hem ulusal üstü hukuk hem İç Tüzük açısından
mümkün değil. Öncelikle bu konuda bir usul tartışması açmak istiyoruz. Çünkü,
gerçekten bu önerge bu Meclisten geçerse, zaten sinirler yay vaziyetinde…
Gerilen sinirleri biraz yumuşatmak gerekiyor. Yani bu önerge germek için
getirilmiş bir önerge. Yay vaziyetinde. Sinirleri germek için… Kendi üyelerinin
de sinirleri yay gibi. Bu Meclise, bu milletin iradesinin olduğu yerde bütün
herkes için çok haksız bir durum. Ben bu usul tartışmasının açılmasını talep
ediyorum. Usul tartışmasında da söz istiyorum efendim. 
Teşekkür ederim. 
BAŞKAN – Teşekkürler. 
Sayın Elitaş…
5.- Kayseri Milletvekili
Mustafa Elitaş’ın, AK PARTİ Grup önerisinin daha
önceki uygulamalarına uygun olduğuna ilişkin açıklaması
MUSTAFA ELİTAŞ (Kayseri) – Sayın Başkan, yaptığımız işin usule
uygun olduğu zaten belli. Çünkü bütün siyasi parti gruplarının verdiği
önergelerde İç Tüzük’ün 19’uncu maddesine göre
Danışma Kurulunda uzlaşma sağlanamadığından dolayı 63’üncü maddeye göre bütün
siyasi partiler görüşlerini beyan ediyorlar. Şimdi Adalet ve Kalkınma Partisi
Grubu önerisi görüşülürken siyasi partilere mensup milletvekili arkadaşlarımız
bu konuda lehte veya aleyhte olduklarını ifade edecekler. 
Bakın, elimde bir örnek var. “15 Mart 2011 tarih. Türkiye Büyük
Millet Meclisi Başkanı Mehmet Ali Şahin, Adalet ve Kalkınma Partisi Grup Başkan
Vekili Mustafa Elitaş, Milliyetçi Hareket Partisi
Grup Başkan Vekili Oktay Vural, Cumhuriyet Halk Partisi Grup Başkan Vekili
Muharrem İnce, Barış ve Demokrasi Partisi Grup Başkan Vekili Bengi Yıldız.
15-16 Mart 2011 Salı ve Çarşamba günlerindeki birleşimlerinde
sözlü sorular ve diğer denetim konularının görüşülmeyerek bu birleşimde
gündemin ‘Kanun Tasarı ve Teklifleriyle Komisyonlardan Gelen Diğer İşler’
kısmına geçilmesi.” 
Bizim bu verdiğimiz öneride, şu anda üzerinde görüşeceğimiz
öneride denetimi kesinlikle kısmıyoruz. Eğer, öneriyi arkadaşlarımız dikkatle
okuyacak olurlarsa, Mart ayının 15’ine kadar olan süre içerisindeki bütün salı
günlerinde bir saat sözlü soruların görüşülmesini biz teklif ediyoruz. Nitekim,
49’uncu maddede “Danışma Kurulunun teklifi ve Genel Kurulun onayı ile 6 ncı ve 7 nci kısımların her biri
için haftanın belli bir gününde belli süre ayrılabilir.” hükmüne istinaden bu
yapılmaktadır. 
Öte yandan, İç Tüzük’ün yine 54’üncü
maddesine göre çalışma saatleri 15.00-19.00 olarak İç Tüzük’ümüzde
hükme bağlanmış iken Genel Kurula bu saatlerin değiştirilmesi imkânı
verildiğinden dolayı, bu grup önerimizin İç Tüzük’e
uygun olduğunu ifade etmek istiyorum. 
CHP Grubunun söylediği ve diğer grup başkan vekili
arkadaşlarımızın söyledikleri İç Tüzük’e aykırıdır,
bizim grup önerimiz İç Tüzük’e uygundur efendim.
Teşekkür ediyorum.
BAŞKAN – Ben teşekkür ederim.
MAHMUT TANAL (İstanbul) – Sayın Başkan…
BAŞKAN – Bir saniye…
OKTAY VURAL (İzmir) – Sayın Başkan, Sayın Grup Başkan Vekili benim
de ismimi okuyarak, oradaki irade ile bugünkü değişikliği eş değer görmüştür.
Dolayısıyla, o imzanın ne demek olduğunu, bugünkü teklifle hiçbir alakası
olmadığını ifade etmek üzere yerimden söz talebim var.
BAŞKAN – Teşekkür ederim.
Değerli arkadaşlar, şimdi, öneri üzerinde…
OKTAY VURAL (İzmir) – Efendim, Sayın Başkan…
KAMER GENÇ (Tunceli) – Sayın Başkan, benim usulle ilgili söz
isteğim var.
OKTAY VURAL (İzmir) – Sayın Başkan, benim, Sayın Elitaş’ın daha önce imzaladığımız bir Danışma Kurulundan
atıfla bugünkü teklifi bağdaştıran bir değerlendirmesi oldu. 
BAŞKAN – Evet.
OKTAY VURAL (İzmir) – Onunla ilgili yerimden söz talebim var.
Henüz, daha bu işlemin yerine getirilip getirilmeyeceğine ilişkin iddialarımız da
açığa kavuşturulmuş değildir. Lütfen oldubittilerle hemen “Geçiyoruz.” falan
demeyin.
BAŞKAN – Hayır, şimdi tekrar söz mü istiyorsunuz yani?
OKTAY VURAL (İzmir) – Yani yok…
KAMER GENÇ (Tunceli) – Sayın Başkan…
BAŞKAN – Buyurun.
KAMER GENÇ (Tunceli) – Sayın Başkan, benim bu konuda kanun
teklifim var. Yani İç Tüzük değişikliğiyle ilgili benim bir kanun teklifim var,
beş tane de AKP Grubunun teklifi var. Komisyon bu teklifleri birleştirmiş ancak
alt komisyon raporunda şöyle diyor: “CHP’li üyemiz burada 2/80 esas no’lu Teklifteki düzenleme doğrultusunda, görüşmeler
başladıktan sonra tek imzayla önerge verme imkânının getirilmesi gerektiğini
söylemiştir. Madde Komisyonumuzca oy çokluğuyla kabul edilmiştir.”
Şimdi, benim teklifim kabul mü edilmiş, ret mi edilmiş? 
Ondan sonra komisyonun bu konudaki düzenlenmesi diyor ki: “Yani
efendim, değişiklik önergelerinin aykırılık sırasına göre okunup işleme
konulmasını öngören çerçeve 11’inci madde sözlü sorularla ilgili kısmı kabul
edilmiştir.”
Şimdi, benim kanun teklifimi komisyon ret mi etmiş, kabul mü
etmiş? Eğer reddetmişse… (AK PARTİ sıralarından gürültüler)
BAŞKAN – Bir saniye… Bir saniye…
KAMER GENÇ (Tunceli) – Efendim, bir dinleyin de anlamıyorsanız…
Bir dakika… 
Ret mi etmiş, kabul mü etmiş?
BAŞKAN – Bir saniye… Bir saniye efendim.
KAMER GENÇ (Tunceli) – Sayın Başkan…
BAŞKAN – Sayın Genç, bu söylediğiniz İç Tüzük…
KAMER GENÇ (Tunceli) – Hayır ama bu raporu bugün görüşmeye
getiriyorlar. Bu rapor görüşmeye müsait bir rapor değil çünkü İç Tüzük’ün 80’inci maddesinde diyor ki: “Eğer bir teklif
reddedilmişse o ret gerekçesi yazılır, gelir, Genel Kurulda müzakere edilir.” 
Şimdi, benim teklifimi almışlar ama komisyon raporunda ne
reddedilmiş ne kabul edilmiş. Dolayısıyla, komisyon raporunun bu konuda kale
alınmaması, komisyonun bu konuda sağlıklı bir rapor getirmesi ve bana, 80’inci
maddeye göre benim teklifimin de Genel Kurulda, reddedilmişse…
BAŞKAN – Sayın Genç, anladım. Bir saniye durur musunuz.
Şimdi, bu, teklifin görüşülmesi sırasında daha evvel ileri
sürdüğünüz bir olay; o aşamada tekrar ileri sürebilirsiniz. 
KAMER GENÇ (Tunceli) – Ama bugün görüşülüyor efendim.
BAŞKAN - Biz şu anda, 19’uncu maddeye göre getirilen bir grup
önerisini görüşüyoruz. Bunun sizin o kanunun üzerindeki yaptığınız itirazla bir
ilgisi yok. 
KAMER GENÇ (Tunceli) – Sayın Başkan, burada şöyle var…
BAŞKAN - Şimdi görüşmeye başladığımız zaman o itirazınızı ileri
sürün. 
KAMER GENÇ (Tunceli) – Hayır, burada şöyle var: Bu teklif
raporunun bugün görüşmesini AKP Grubu öneriyor. Bu rapor, görüşülecek nitelikte
bir rapor değildir diyorum. 
BAŞKAN – Efendim, ama şimdi, grup önerisi, daha grup önerisi
okunmadı bile. 
KAMER GENÇ (Tunceli)- Yani rapor usule… Dolayısıyla usulsüz bir
raporu bugün görüşemeyiz. 
BAŞKAN – Lütfen, yani grup önerisi daha okunmadı. Lütfen…Lütfen…
MAHMUT TANAL (İstanbul) – Sayın Başkan…
BAŞKAN – Sayın Tanal, siz de öyle… Grup Başkanınızı dinledik. 
MEHMET AKİF HAMZAÇEBİ (İstanbul) – Sayın Başkan…
BAŞKAN – Evet, Sayın Hamzaçebi…
MEHMET AKİF HAMZAÇEBİ (İstanbul) – Sayın Başkan, Sayın Kamer Genç,
çok haklı bir şey söylüyor. Konu şudur: Sayın Kamer Genç, Türkiye Büyük Millet
Meclisinin İç Tüzük’üne ilişkin olarak bir değişiklik
teklifi vermiştir. Anayasa Komisyonu AKP grup başkan vekillerinin vermiş olduğu
teklifi gündeme alınca Sayın Kamer Genç’in İç Tüzük değişikliği teklifini de
gündeme almıştır. Ancak Anayasa Komisyonunun 30 Ocak 2012 tarihli raporunda
Sayın Kamer Genç’in teklifinin reddedildiğine veya kabul edildiğine ilişkin
herhangi bir cümle yer almamaktadır. İç Tüzük’ümüzün
80’inci maddesi gayet açıktır. 80’inci madde şunu söylüyor: “Bir kanun tasarı
veya teklifinin esas komisyonca reddi istenir ve raporda -düzenlenen raporda-
benimsenirse, kanun tasarı veya teklifi reddedilmiş olur.” Böyle bir
reddedilmiş keyfiyet yok. Reddedilmiş olsaydı, Sayın Kamer Genç’in herhangi bir
itirazı olmazdı. Raporda “Sayın Kamer Genç’in teklifi kabul edilmemiştir,
reddedilmiştir.” şeklinde bir açıklama yok. Koskoca Anayasa Komisyonu İç Tüzük’ün 80’inci maddesini bir kenara atmıştır. Haklı
olarak Sayın Kamer Genç diyor ki: “Benim teklifim ne oldu? Benim teklifimin…
MUSTAFA ELİTAŞ (Kayseri) – Sayın Başkanım, usul tartışması açın
ona göre görüşelim efendim!
MEHMET AKİF HAMZAÇEBİ (İstanbul) – Bir saniye…
BAŞKAN – Sayın Başkan… Sayın Başkan, bakınız… Sayın Hamzaçebi…
MEHMET AKİF HAMZAÇEBİ (İstanbul) – Son cümlemi söyleyeyim efendim.

BAŞKAN – Söylediniz efendim, rica ediyorum. 
MEHMET AKİF HAMZAÇEBİ (İstanbul) – Benim…
BAŞKAN – Söylediniz, Sayın Hamzaçebi, şu…
MEHMET AKİF HAMZAÇEBİ (İstanbul) – Son cümlemi söyleyeyim efendim,
bir saniye.
BAŞKAN – Ama, ne kadar süre konuşacaksınız ki? 
OKTAY VURAL (İzmir) – Sabırlı olun efendim, sabırlı. 
MEHMET AKİF HAMZAÇEBİ (İstanbul) – Sayın Başkan…
BAŞKAN – Ama, müsaade ederseniz, bir süresi olmalı. 
OKTAY VURAL (İzmir) – Sabırlı olun, hatip sözünü söylesin. 
MEHMET AKİF HAMZAÇEBİ (İstanbul) – Sayın Başkan…
BAŞKAN – Bakın, söylediniz. Ben de diyorum ki, komisyon oturur
kanunun görüşülmesine başlanır, ondan sonra…
MUSTAFA ELİTAŞ (Kayseri) – Sayın Başkan, konuyla alakası yok. 
OKTAY VURAL (İzmir) – Olmayan bir raporun neyini görüşeceğiz? 
BAŞKAN – …bir usul tartışması açıyorsanız onu konuşalım. Bu
şekilde olmaz. 
MEHMET ŞANDIR (Mersin) – Sayın Başkanım, o raporun görüşülmesine
karar alınacak. 
MEHMET AKİF HAMZAÇEBİ (İstanbul) – Sayın Başkan…
OKTAY VURAL (İzmir) – Nasıl alacaksınız? 
MEHMET ŞANDIR (Mersin) – Nasıl alacaksınız şimdi? Görüşülmesine
karar alacaksınız? 
BAŞKAN – Efendim, görüşülmesi sırasında oturulur, tartışılır. 
OKTAY VURAL (İzmir) – Hayır hayır, öyle şey mi olur ya!
BAŞKAN – Bu, sadece ona mahsus değil ki. 
OKTAY VURAL (İzmir) – “Görüşülmesine yer yoktur.” diyor. 
BAŞKAN – Müsaade buyurun efendim, müsaade buyurun. 
Şimdi, benim anladığım şu: 54’üncü madde ve 49’uncu madde… 
MEHMET AKİF HAMZAÇEBİ (İstanbul) – Sayın Başkan, ama ben sözümü
bitirmedim efendim. 
BAŞKAN – Bitirin efendim. Şu adamlarınıza da “oturun” deyin
lütfen. (CHP ve MHP sıralarından gürültüler) 
MEHMET AKİF HAMZAÇEBİ (İstanbul) – Onlar adam değil milletvekili
Sayın Başkan. 
BAŞKAN – Milletvekili işte neyse. Hepiniz birden konuşamazsınız
ki. 
OKTAY VURAL (İzmir) – Ne adamı ya? Sen kimin adamısın? Sözünüzü
geri alın. 
MAHMUT TANAL (İstanbul) – Biz adam değiliz, milletvekiliyiz.
BAŞKAN – Nasıl adam değil canım. Ya adam… Ayıp mı “adam” lafı
yani. (CHP ve MHP sıralarından gürültüler) 
HAYDAR AKAR (Kocaeli) – Adam sizde var sizde. 
MEHMET AKİF HAMZAÇEBİ (İstanbul) – Cümlenizi geri alın. (CHP
sıralarından “Sözünüzü geri alın.” sesleri)
BAŞKAN – Geri alınacak bir söz değil ki.
MAHMUT TANAL (İstanbul) – Özür diler misiniz? 
MEHMET AKİF HAMZAÇEBİ (İstanbul) – Sayın Başkan, lütfen sözünüzü
geri alın. 
BAŞKAN – Efendim? Ne anladınız “adam” dememden ben anlayamadım
yani. Hepsinin ayrı ayrı isimlerini sayamadığım için söyledim. 
HAYDAR AKAR (Kocaeli) – “Adam” ne demek?
MEHMET AKİF HAMZAÇEBİ (İstanbul) – Sayın Başkan… 
HAYDAR AKAR (Kocaeli) – Adam sizde sizde,
bizde değil adam. Ne demek… Küfür ediyorsun, “adam” diyorsun, nedir bu ya?
Terbiyeye davet ediyorum seni.
BAŞKAN – Sizi bu şekilde konuşmaktan menediyorum, lütfen oturun. 
AYŞE NUR BAHÇEKAPILI (İstanbul) – Sayın Başkan, lütfen grup
önerimizi okur musunuz?
MUSTAFA ELİTAŞ (Kayseri) – Sayın Başkan...
MEHMET AKİF HAMZAÇEBİ (İstanbul) – Sayın Başkan… 
BAŞKAN – Lütfen, milletvekillerinize “oturun” deyin ki sizi dinleyebilelim
efendim. 
HAYDAR AKAR (Kocaeli) – Ayıp ya!
MAHMUT TANAL (İstanbul) – Bana “adam” diyemezsiniz!
BAŞKAN – Ne diyeceğim? 
MUSTAFA ELİTAŞ (Kayseri) – Sayın Başkan, bir milletvekili böyle
kürsüye gidemez. 
MAHMUT TANAL (İstanbul) – Bana “adam” diyemezsin Başkan. Bana
“adam” diyemezsin bana “milletvekili” diyeceksin.
BAŞKAN - Ya, milletvekili adam değil mi? 
MAHMUT TANAL (İstanbul) – Bana “milletvekili” deyin. 
BAŞKAN – Tamam “milletvekili” diyeyim. 
MUSTAFA ELİTAŞ (Kayseri) – Sayın Başkan, milletvekillerinin Meclis
Başkanlık Divanına hürmeti gerekir. 
MAHMUT TANAL (İstanbul) – Ben kimsenin adamı olmadım bugüne kadar.

BAŞKAN – Hayır, o anlamda söylemedim. 
MAHMUT TANAL (İstanbul) – O zaman özür dileyeceksiniz. 
BAŞKAN – Tamam, özür dilerim. Milletvekilisiniz tamam, eyvallah.
Kimsenin adamı olarak söylemedim. Arkadaşlarınıza demek istedim yani hepsi o
kadar. 
VELİ AĞBABA (Malatya) – Yakışıyor mu size?
MAHMUT TANAL (İstanbul) – Bugüne kadar kimsenin adamı olmadım ben.
Adam gibi özür dileyecek. 
BAŞKAN – Ya ne alakası var, ne alakası var? 
MUSTAFA ELİTAŞ (Kayseri) – Sayın Başkan…
MEHMET AKİF HAMZAÇEBİ (İstanbul) – Sayın Başkan…
BAŞKAN - Sayın Hamzaçebi, lütfen. Yani buyurun nedir son, söyleyin
ona göre hareket edeyim. 
MEHMET AKİF HAMZAÇEBİ (İstanbul) – Sayın Başkan, birincisi…
AYŞE NUR BAHÇEKAPILI (İstanbul) – Sayın Başkan… 
MEHMET AKİF HAMZAÇEBİ (İstanbul) – İzin verir misiniz? 
AYŞE NUR BAHÇEKAPILI (İstanbul) – Sayın Başkan, grup önerimizin
içeriği tartışılmaya başlandı. 
MEHMET AKİF HAMZAÇEBİ (İstanbul) – Sayın Elitaş,
lütfen milletvekilinize söyler misiniz?
AYŞE NUR BAHÇEKAPILI (İstanbul) – Şu anda yapılan bir usul
tartışması değil, görüşecek olduğumuz grup önerimizin içeriği tartışılıyor.
Lütfen önerimizi okuyun ve çalışmalarımıza devam edelim. 
BAŞKAN – Doğrudur. 
MEHMET AKİF HAMZAÇEBİ (İstanbul) – Siz Sayın Başkana talimat mı
veriyorsunuz oradan Sayın Grup Başkan Vekili?
MUSTAFA ELİTAŞ (Kayseri) – Sayın Hamzaçebi, kürsüye yürüyeni
görmüyorsunuz burada “talimat” diyorsunuz. 
AYŞE NUR BAHÇEKAPILI (İstanbul) – O kürsüye yürüyor ona bir şey
söylemiyorsunuz. 
BAŞKAN - Hamzaçebi’yi dinleyeyim söyleyeceğim. 
MEHMET AKİF HAMZAÇEBİ (İstanbul) – Sayın Başkan… 
BAŞKAN - Sayın Hamzaçebi, buyurun. İsterseniz oturun mikrofonu
açayım, anlaşılmıyor. 
MEHMET AKİF HAMZAÇEBİ (İstanbul) – Hayır, hayır buradan söyleyeyim
madem ayağa kalktım. 
Sayın Başkan, bakınız, ben konuşurken “Nereye kadar
konuşacaksınız?” diye bana bir şey söylüyorsunuz. 
BAŞKAN – Ama bir sınır olması lazım değil mi Hamzaçebi?
MEHMET AKİF HAMZAÇEBİ (İstanbul) – Bir saniye… Yani şu Anayasa
Komisyonundaki cümleler sizin midir efendim?… 
İLYAS ŞEKER (Kocaeli) – Ama bizim de sabrımız taşıyor. Yani bir
yerde bitireceksiniz bunu. 
VELİ AĞBABA (Malatya) – Sizin sabrınıza göre mi konuşacağız?
MEHMET AKİF HAMZAÇEBİ (İstanbul) – “Bu konuşmalar sınırlanmalı,
herkes beş dakikada konuşmalı.” diye…
BAŞKAN – Efendim, rica ediyorum neyse söyleyin ve devam edelim. 
Buyurun. 
MEHMET AKİF HAMZAÇEBİ (İstanbul) – Sayın Başkan, Başkanlık
makamında oturan bir şahsiyetin bir grup başkan vekiline iki veya üç dakika
sürecek bir konuşma için tahammülsüzlük gösterip otuz saniye ve bir dakikanın
hesabını yapıp “Konuşmalarda bir sınır olmalı.” demesini yakıştıramıyorum,
birincisi bu.
BAŞKAN – İnsaf yani! İnsaf!
OSMAN ÇAKIR (Düzce) – On dakikadır konuşuyorsun yahu!
MEHMET AKİF HAMZAÇEBİ (İstanbul) – İkincisi, biraz önceki cümleniz
nedeniyle sizi özür dilemeye davet ediyorum. Burada benim adamlarım yok, halkın
oylarıyla seçilmiş milletvekilleri var. Özür dilemeye davet ediyorum.
VELİ AĞBABA (Malatya) – Bizi başka gruba benzetmeyin.
ATİLLA KART (Konya) – Tayyip’in adamları yok burada.
BAŞKAN – Beyefendi, bakınız, affedersiniz… Ben “arkadaşlarınız”
anlamında söyledim. Özür dilerim, başka bir mana çıkardıysanız. 
MUSTAFA ELİTAŞ (Kayseri) – Biz milletin adamları olmaktan gurur
duyuyoruz.
VELİ AĞBABA (Malatya) – Belli, belli!
MEHMET AKİF HAMZAÇEBİ (İstanbul) – Lütfen, açıklıkla özür dileyin.
BAŞKAN - Başka bir manada söylemedim Sayın Hamzaçebi.
“Arkadaşlarınız” deseydim keşke.
MEHMET AKİF HAMZAÇEBİ (İstanbul) - Ben duyamadım, özür dilediniz
mi?
BAŞKAN – Tamam, özür diliyorum. Öyle bir şey söylemedim. Başka bir
kastım yok.
Buyurun şimdi.
MEHMET AKİF HAMZAÇEBİ (İstanbul) – Ana konuya dönüyorum. 
Ben özrünüzü duyamadım yalnız…
BAŞKAN – Efendim?
MEHMET AKİF HAMZAÇEBİ (İstanbul) – Gürültülerden duyamadım
sözünüzü geri aldınız mı, düzelttiniz mi? 
BAŞKAN – Herkes duydu. Belki 3 defa söyledim. Lütfen…
MUSTAFA ELİTAŞ (Kayseri) – Sayın Başkan, burada sınav mı yapıyoruz
biz? Neyi ne yapıyorlar? Efendim, gündeme geçin.
MEHMET AKİF HAMZAÇEBİ (İstanbul) – Hakikaten duyamadım.
MUSTAFA ELİTAŞ (Kayseri) – Sayın Başkan, işleme geçin efendim.
MEHMET AKİF HAMZAÇEBİ (İstanbul) – Siz niye müdahale ediyorsunuz?
BAŞKAN – Sayın Hamzaçebi, tekrar ediyorum. Ben “arkadaşlarınız”
anlamında söyledim. Başka bir anlama geldiyse, özür diliyorum.
Buyurun şimdi.
MEHMET AKİF HAMZAÇEBİ (İstanbul) – Peki, tamam.
Asıl konuya geleyim…
BAŞKAN – Buyurun efendim.
MEHMET AKİF HAMZAÇEBİ (İstanbul) – Sayın Kamer Genç’le ilgili
olarak bir cümle daha söyleyecektim, izin vermediniz ve bunlar doğdu, bakın.
Yani bir cümle söylememe izin verseydiniz “adam” lafı ağzınızdan çıkmayacaktı,
bu zamanı da kaybetmemiş olacaktınız. 
Sayın Kamer Genç diyor ki: “80’inci maddeye göre benim önerim,
kanun teklifim ne oldu?” Onun ne olduğunu belli etmeyen bir Anayasa
Komisyonunun görüşülmesini öneren AKP grup önerisi görüşülemez. Konu budur
efendim. Yani ısrar ederseniz usul tartışması açacağım.
BAŞKAN – Tamam. Teşekkür ederim.
HASİP KAPLAN (Şırnak) – Usul tartışması istiyoruz zaten.
BAŞKAN – Efendim, benim, şahsen, Başkanlık Divanı olarak
değerlendirmem şu: “54’üncü ve 49’uncu madde muvacehesinde öteden beri yapılan
uygulamada Meclisin çalışma saatleri ve günleri
grup önerileriyle değiştirilebilir.” diye açık madde var. 
MEHMET AKİF HAMZAÇEBİ (İstanbul) – Hayır. Sayın Kamer Genç’in teklifini konuşuyoruz.
BAŞKAN – Şimdi, böyle bir grup önerisi var. Eğer -bu uygulamayı
yapmak istiyorum- usul tartışması açmak istiyorsanız usul tartışmasını da
açayım. 
Buyurun.
OKTAY VURAL (İzmir) – Sayın Başkan, bir dakika…
Sayın Başkan, önce Sayın Elitaş’ın bana
atfettiği yanlış bir atıfla ilgili hususa karar vermeniz gerekiyor. Bunda daha
önceden söz talebim vardı. Önce bu söz talebiyle ilgili işlem yapmanız
gerekiyor.
BAŞKAN – Demin istemediniz sözü, şimdi mi istiyorsunuz?
Buyurun efendim.
OKTAY VURAL (İzmir) – İstedim duymadınız galiba. 
BAŞKAN – Çok iyi duydum. “İstemedim.” dediniz. Başkasına söz
verdim ama buna rağmen buyurun.
OKTAY VURAL (İzmir) – Şimdi Sayın Başkan diyor ki: “İstemedin.”
Şimdi size hodri meydan diyorum. Tutanakları isteyin. İsteyip istemediğim orada
ortaya çıksın.
BAŞKAN – Tamam efendim. Size söz veriyorum. 
Buyurun. 
Başka bir şey yapabilir miyim? 
Buyurun.
OKTAY VURAL (İzmir) – İstemiş miyim?
BAŞKAN – Evet istemişsiniz.
Buyurun efendim.
OKTAY VURAL (İzmir) – Hah! Hah! 
BAŞKAN – Bu kadar gürültü içinde ben de duymamışım demek ki. [MHP
sıralarından alkışlar, AK PARTİ sıralarından alkışlar (!)] 
Aman be!
OKTAY VURAL (İzmir) – Daha çok su içersiniz siz.
BAŞKAN – Aynen siz de öyle.
OKTAY VURAL (İzmir) – Bizim su içme hakkımız yok. Siz orada
maşallah çayları götürüyorsunuz.
BAŞKAN – Buyurun.
6.- İzmir Milletvekili
Oktay Vural’ın, Kayseri Milletvekili Mustafa Elitaş’ın,
kendisine ileri sürmüş olduğu görüşlerden farklı görüş atfetmesine ilişkin
açıklaması
OKTAY VURAL (İzmir) – Sayın Başkan, daha önce, aslında güzel bir
örnek verdi. Bir muhalefet partisi bile Mecliste acilen görüşülmesi gereken bir
konu olduğu zaman nasıl salı gününü denetimden çıkarttığını, sözlü soruları
kendi istek ve talebiyle kısıtladığını gösteriyor burada. Salı ve çarşamba
günü. 
Sayı saymasını bilmiyor herhâlde Mustafa Elitaş?
Gerçi tüccardır ama. Sayı saymasını bilmiyor. Şimdi burada kaç tane salı var,
kaç tane çarşamba var? Yani geçici olarak bir salı ve bir çarşamba günüyle
ilgili o zaman mutabakatla aldığımız bir kararı, bugün, 15 Marta kadar denetim
yetkisini fiilen ortadan kaldıran bir iradeyle bağdaştırması… Yani buna da pes
doğrusu. 
Bu bakımdan bu irade, bugünkü irade… Sizden istirham ediyorum,
Anayasa’ya göre Meclis araştırma önergelerimizin ve genel görüşme
önergelerimizin öngörüşmelerini yapabileceğimiz gün
hangi gündür? Bana bu imkânı tanıyın. 15 Marta kadar yok. Siz fiilen denetim
yetkimizi ortadan kaldırıyorsunuz. Böyle bir kararı nasıl alabilirsiniz?
MEHMET ŞANDIR (Mersin) – Böyle bir şeyi işleme almanız İç Tüzük’e aykırı.
OKTAY VURAL (İzmir) – Anayasa’ya göre denetim haklarım, 98’e göre
belli, diyor ki: “Soru, Meclis araştırması ve genel görüşme ile ilgili
önergelerin verilme şekli, içeriği ve kapsamı ile cevaplandırılma, görüşme ve
araştırma yöntemleri Meclis İçtüzüğü ile düzenlenir.” Siz görüşülmemesini
düzenliyorsunuz kararla, bu görüşülmesini düzenliyor. Bu bakımdan, bu doğrudan
doğruya Anayasa’ya da aykırıdır, denetim ve egemenlik yetkisini de fiilen
ıskata uğratmaktadır. O bakımdan, bunu da dikkate almanızı istirham ediyorum.
BAŞKAN – Teşekkürler efendim.
Şimdi, müsaade ederseniz şu önergeyi bir okutayım.
MEHMET AKİF HAMZAÇEBİ (İstanbul) – Sayın Başkan, usul tartışması
talebinde bulunduk.
HASİP KAPLAN (Şırnak) – Başkan, usul tartışması talebimiz var.
BAŞKAN – Sonra usul tartışmasını açacağım. Milletvekilleri şu
önergeyi bir duysun benim kanaatime göre.
Buyurun, müsaade edin, tamam.
MUSTAFA ELİTAŞ (Kayseri) – Sayın Başkan, müsaade ederseniz, çok
kısa, bir konuya açıklık getirmek istiyorum.
BAŞKAN – Sayın Elitaş, buyurun. 
7.- Kayseri Milletvekili
Mustafa Elitaş’ın, AK PARTİ Grup önerisinin daha
önceki uygulamalarına dair, konuya açıklık
getirmek istediğine ilişkin açıklaması
MUSTAFA ELİTAŞ (Kayseri) – Teşekkür ediyorum Sayın Başkanım.
Sayı saymayı da biliyoruz, yazdığımız şeyin de ne olduğunu iyi
okuyoruz, anlıyoruz. 
Bakın, bir örnek daha vereceğim: 4 Ocak 2012 tarihinde, Adalet ve
Kalkınma Partisi Grup Başkan Vekili Sayın Ahmet Aydın’ın imzasıyla, Türkiye
Büyük Millet Meclisi tarafından kabul edilmiş bir AK PARTİ grup önerisini
okuyorum: 10 Ocak tarihinden 7 Şubat tarihine kadar olan bütün salı günlerinde
sözlü soruların görüşülüp diğer günlerde sözlü sorular ve diğer denetim
işlerinin görüşülmeyerek, komisyonlardan gelen işler ile kanun tasarı ve
tekliflerini görüşmek üzere karar almışız. Türkiye Büyük Millet Meclisinin 4
Ocak 2012 tarihinde, yani bundan tam bir ay önceki aldığı karar aynı şekilde
devam etmiş. 
OKTAY VURAL (İzmir) – Çok güzel, fiilî İç Tüzük ihdası!
MUSTAFA ELİTAŞ (Kayseri) – Nitekim, bizim bu grup önerimizde de
aynı şeyi ifade ediyoruz. Bugünden itibaren, Mart ayının 13’üne kadar olan
bütün salı günleri “sözlü soruların görüşülmesi” şeklinde bir kararımız var. Bu
kararı Türkiye Büyük Millet Meclisinin değerli üyelerinin oylarına sunulmak
üzere takdirlerinize arz ettik efendim. Olay budur. 
OKTAY VURAL (İzmir) – Sayın Başkanım, o zaman fiilen denetim
günlerini yok ettiklerini itiraf ediyor. 
BAŞKAN – Sayın Vural, müsaade ederseniz şunu bir okutayım.
OKTAY VURAL (İzmir) – İtiraf ediyor!
ALİ UZUNIRMAK (Aydın) – Sayın Başkan…
BAŞKAN – Bir dakika efendim, rica ediyorum.
ALİ UZUNIRMAK (Aydın) – Sıkıntı burada. Sıkıntı ne? Sıkıntı, İç Tüzük’ün verdiği bir istisnai imkânı AKP Grubu bir esas
durumuna getiriyor. İç Tüzük bunu acil meselelerde bir istisna olarak Meclise
sunmuş, bu imkânı vermiş, istisna bir durum. Bu istisnayı esas durumuna
getiriyor. Okuduğu bütün önergeler, Sayın Elitaş’ın
okuduğu, bütün kabul ettirdiği, çoğunluğa dayalı, Meclisin çalışmasını
değiştiren şeyler, İç Tüzük’ün istisna olarak verdiği
bir imkânı esas durumuna getirdiğinin bir delilidir, ispatıdır. Zaten sıkıntı
buradan kaynaklanıyor. 
BAŞKAN – Tamam, teşekkür ediyorum. 
Şimdi, müsaade ederseniz usul tartışması vesaire konusunda, bir
yarım saat ara veriyorum, oturup konuşalım ve devam edelim.
Teşekkür ediyorum. 

Kapanma Saati: 17.28

DÖRDÜNCÜ OTURUM
Açılma Saati: 18.10
BAŞKAN: Başkan Vekili
Mehmet SAĞLAM
KÂTİP ÜYELER: Muhammet
Bilal MACİT (İstanbul), Tanju ÖZCAN (Bolu)
BAŞKAN – Sayın milletvekilleri, Türkiye Büyük Millet Meclisinin
60’ıncı Birleşiminin Dördüncü Oturumunu açıyorum. 
Şimdi, daha evvel arkadaşlarımızın, 54’üncü madde muvacehesinde,
önerge daha henüz okunmadan usul tartışmaları olmuştu. İsterseniz, usul tartışmalarına
esas olmak üzere ilk önce önergeyi okutayım, arkasından da usul tartışması
açayım.
MEHMET ŞANDIR (Mersin) – Sayın Başkan, iddia şudur efendim: Raporu
doğru tutulmayan, komisyon raporu doğru tanzim edilmeyen bir konunun, bir
teklifin Meclis gündemine alınmasını teklif eden bir grup önerisini
tartışacaksınız.
BAŞKAN – Evet.
MEHMET ŞANDIR (Mersin) – Önce, usul tartışmasının sebebi, bu
raporun burada gündeme alınamayacağı konusunda. Siz okursanız, görüşmeye
başlamış oluruz. Önce bu usulü tartışın, ondan sonra meseleyi görüşün.
BAŞKAN – Hayır, ben de şöyle düşündüm doğrusunu isterseniz: Yani
hâlâ Meclis bu önergenin ne olduğunu öğrenemedi. Okunabilir, hemen usul
tartışmasını da arkasından açayım.
MEHMET ŞANDIR (Mersin) – Sayın Başkanım, grup önerisi dağıtıldı,
okuduk. 
MUSTAFA ELİTAŞ (Kayseri) – Ama Türkiye Büyük Millet Meclisinin
diğer üyeleri farkında değil efendim.
MEHMET ŞANDIR (Mersin) – Okuduğunuzda İç Tüzük kanun teklifinin
gündeme alınması ve görüşülmesi teklif ediliyor. 
MUSTAFA ELİTAŞ (Kayseri) – Gündemde zaten, alındı Sayın Başkan.
Gündemin birinci sırasında zaten.
NURETTİN CANİKLİ (Giresun) – Sayın Başkan, gündemde zaten.
MEHMET ŞANDIR (Mersin) – Arkadaşlarımız da iddia ediyorlar ki: “Bu
iş, bu kanun teklifi, komisyonda doğru görüşülmedi, rapor doğru tanzim
edilmedi, İç Tüzük’ün amir hükmüne göre komisyona
geri çekilerek, raporun doğru tanzim edilmesi gerekir diye bir talep var. Bu
talep üzerinde bir tartışma vardı. Konuyu görüşmek üzere usul tartışması
açılması istenmişti.” Dolayısıyla, siz doğrudan grup önerisini okursanız zaten
müzakereye başlamış olursunuz, bence o anlamda müzakereye başlamamak lazım.
Çünkü raporu tartışılan bir kanun teklifinin gündeme alınmasını müzakere etmek,
İç Tüzük’e göre uygun olmaz. 
BAŞKAN – Zaten gündemde Sayın Şandır.
NURETTİN CANİKLİ (Giresun) – Gündemde şu anda.
MEHMET ŞANDIR (Mersin) – Anladım da yani görüşme gündemine
alınması…
MUSTAFA ELİTAŞ (Kayseri) - Sayın Başkan…
BAŞKAN – Gündemdeki bir teklif, tamam.
MEHMET ŞANDIR (Mersin) – Görüşme gündemine alınması Sayın
Başkanım. 
MUSTAFA ELİTAŞ (Kayseri) – Sayın Başkan, müsaade eder misiniz. 
BAŞKAN – Evet. 
Peki, buyurun Sayın Elitaş. 
MUSTAFA ELİTAŞ (Kayseri) – Sayın Şandır, ifadelerinde… Bakınız, üç
siyasi partinin grup önerisini görüştük. Adalet ve Kalkınma Partisinin grup
önerisi olmasa siz gündeme geçeceksiniz. Gündemin birinci sırasında 156 sıra
sayılı İç Tüzük Değişikliği Teklifi var. Zaten bu tartışmaya gerek olmadan
doğrudan doğruya gündeme çağıracaksınız. Aslında, bu konuyla ilgili, değerli
milletvekili arkadaşlarımız, grup sözcüleri, usulle ilgili kısımları zaten AK
PARTİ grup önerisini değerlendirirken…
MEHMET AKİF HAMZAÇEBİ (İstanbul) – O kısmı değerlendirmedik.
MUSTAFA ELİTAŞ (Kayseri) - …lehte ve aleyhte konuşmalar yaparken
bunun değerlendirmesini yapacaklar. Çünkü şu anda usulle ilgili konu zaten
gündemin birinci sırasındaki olan bir mevzu. Henüz o konu gelmeden, gündemin
birinci sırasındaki olan bir süre sadece çalışma saatlerini ve salı günleri,
çarşamba günleri ne yapacağımızla ilgili, gündemin son sırasındaki kanun tasarı
ve tekliflerinin öne alınmasıyla ilgilidir. Nitekim bununla ilgili bizim grup
önerimizde herhangi bir şey yoktur efendim. 
BAŞKAN – Teşekkür ederim. 
Sayın Kaplan, buyurun. 
HASİP KAPLAN (Şırnak) – Sayın Başkan, oturum kapanmadan önce bir
talebimiz vardı bizim. 
BAŞKAN – Tabii, buyurun, yerinizden. 
HASİP KAPLAN (Şırnak) – AK PARTİ’nin
grup önerisiyle ilgili bir usul tartışması açılması gerektiğini söylemiştik. 
BAŞKAN – Usul tartışması için teklifiniz var. 
HASİP KAPLAN (Şırnak) – O konuda söz istiyorum. 
BAŞKAN – Pekâlâ. 
Şimdi, usul tartışması açılmasını talep ediyorlar. 
HASİP KAPLAN (Şırnak) – Aleyhte…
NURETTİN CANİKLİ (Giresun) – Lehte…
MUSTAFA ELİTAŞ (Kayseri) – Lehte…
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurun. 
MEHMET AKİF HAMZAÇEBİ (İstanbul) – Hayır, usul tartışması
açılmasını biz talep etmiştik zaten. 
BAŞKAN – Tamam efendim, hep beraber… Sayın Kaplan’ın da talebi
var. 
MEHMET AKİF HAMZAÇEBİ (İstanbul) – Hayır, talep bizimdir. Sayın Hasip Kaplan’ın talebi ayrı bir taleptir efendim. 
ADİL KURT (Hakkâri) – Yok, önce biz talep etmiştik. 
MEHMET AKİF HAMZAÇEBİ (İstanbul) – Bizim talebimizi ayrı işleme
koyacaksınız…
ADİL KURT (Hakkâri) – Kayıtlara bakalım, biz önce yaptık. 
MEHMET AKİF HAMZAÇEBİ (İstanbul) – …Sayın Kaplan’ın talebini ayrı
işleme koyacaksınız. Biz geçen oturumda usul tartışması talebinde bulunduk. 
MUSTAFA ELİTAŞ (Kayseri) – Sayın Başkanım, bir konuda birkaç tane
usul tartışması olmaz. 
MEHMET AKİF HAMZAÇEBİ (İstanbul) – Hayır efendim, olur mu öyle
şey.
NURETTİN CANİKLİ (Giresun) – Efendim şöyle yapalım: Sayın
milletvekilleri ayağa kalksın, birer usul tartışması açalım Sayın Başkanım,
sabaha kadar usul tartışalım.
BAŞKAN – Şimdi, Sayın Hamzaçebi, sizin usul tartışmanız hangi
konudaydı, hatırlatır mısınız lütfen. 
MEHMET AKİF HAMZAÇEBİ (İstanbul) – Bizim usul tartışmamız, Sayın
Kamer Genç’in, İç Tüzük değişikliğine ilişkin teklifinin Anayasa Komisyonundaki
görüşmeleri sırasında…
HASİP KAPLAN (Şırnak) – Raporla ilgili…
MUSTAFA ELİTAŞ (Kayseri) – Aynı konu efendim zaten.
MEHMET AKİF HAMZAÇEBİ (İstanbul) – …yapılan değerlendirmeler
sonucunda düzenlenen raporda, Sayın Genç’in teklifinin kabul edildiğine veya
reddedildiğine ilişkin herhangi bir cümle yer almamaktadır. Bu cümlenin yer
almadığı, Anayasa Komisyonunun kanaatini beyan etmediği bir raporun Genel
Kurulda görüşülmesi mümkün değil. Bu raporun görüşülmesini öneren Adalet ve
Kalkınma Partisi grup önerisinin görüşülmesi mümkün değil. Bu konuda ısrar
ediyorsanız usul tartışması açma talebinde bulunduk. Bizim talebimiz budur.
Eğer Sayın Hasip Kaplan’ın talebi aynı konudaysa
olabilir, farklı konuda olabilir, o ayrı bir işlem yapılmasını gerektirir. 
BAŞKAN – Tamam, teşekkür ederim. 
Sayın Kaplan, sizin de aynı konuda mı?
HASİP KAPLAN (Şırnak) - Benim talebim: AK PARTİ grup önergesinde
Anayasa’ya aykırı olarak denetim imkânı kaldırıldığı gibi, Avrupa İnsan Hakları
Sözleşmesi ve Anayasa 90’a göre, 4’üncü maddeye göre, angarya ve zorla
çalıştırma, Mecliste kölelik dayatma…
BAŞKAN – Anladım. Şimdi…
HASİP KAPLAN (Şırnak) – Angarya yasağı var. Angarya yasağı olan…
Meclis imza atmış bu sözleşmeye, şimdi bu angaryayı bütün milletvekillerine,
kendi vekillerine de dayatıyorlar. Bunun usul tartışmasının açılmasını
istiyoruz. 
BAŞKAN – Anladım. 
MUSTAFA ELİTAŞ (Kayseri) – Sayın Başkan…
BAŞKAN – Buyurun. 
MUSTAFA ELİTAŞ (Kayseri) – Biraz sonra okutacağınız AK PARTİ grup
önerisi…
S. NEVZAT KORKMAZ (Isparta) – Nereden biliyorsunuz? Başkanın
iradesine ipotek koyuyorsunuz.
MUSTAFA ELİTAŞ (Kayseri) – ...hakkında değerli milletvekilleri
görüşlerini ifade edecekler. Bu çerçevede, Türkiye Büyük Millet Meclisi Genel
Kurulu, sayın milletvekillerinin görüşü doğrultusunda, sizin oya sunmanızla
birlikte oy verecekler. Zaten, bu yapılan iş bir usulle ilgilidir. 63’üncü
maddeye göre yaptığımız bu görüşme usulle alakalı bir noktadır efendim, zaten
usul tartışması kendisidir. O anlamda, yeniden bir usul tartışması açmaya gerek
yoktur. 
BAŞKAN – Anladım. 
Şimdi, değerli milletvekilleri, 54’üncü maddeye göre bir grup
önerisi vardır. Bu grup önerisini okutmak istiyorum ilk önce, arkasından
tartışmasına da geçeceğiz. 
VII.- ÖNERİLER (Devam)
A)
Siyasi Parti Grubu Önerileri (Devam)
4.- Genel Kurulun çalışma
gün ve saatlerinin yeniden düzenlenmesine ilişkin AK PARTİ Grubu önerisi 
 2/2/2012
Türkiye Büyük Millet Meclisi Başkanlığı'na
Danışma Kurulu'nun 02.02.2012 Perşembe günü (bugün) yaptığı
toplantıda siyasi parti grupları arasında oy birliği sağlanamadığından,
İçtüzüğün 19 uncu maddesi gereğince, Grubumuzun aşağıdaki önerisinin Genel
Kurulun onayına sunulmasını arz ederim.
 Nurettin
Canikli
 Giresun
 AK
PARTİ Grup Başkan Vekili
Öneri:
Genel kurulun;
Haftalık çalışma günlerinin dışında 3, 4, 5 ve 6 Şubat 2012 Cuma,
Cumartesi, Pazar ve Pazartesi günleri saat 14.00’te toplanarak bu birleşimlerde
"Kanun Tasarı ve Teklifleri ile Komisyonlardan Gelen Diğer işler"
kısmında yer alan işlerin görüşülmesi;
14, 21, 28 Şubat 2012 ile 6, 13 Mart 2012 Salı günkü
birleşimlerinde 1 saat süre ile sözlü soruların görüşülmesini müteakip diğer
denetim konularının görüşülmeyerek, gündemin kanun tasarı ve teklifleri ile
komisyonlardan gelen diğer işler kısmında yer alan işlerin görüşülmesi,
15, 22, 29 Şubat 2012 ile 7, 14 Mart 2012 Çarşamba günkü
birleşimlerinde ise Sözlü Soruların görüşülmemesi,
2 Şubat 2012 Perşembe günkü (bugün) birleşiminde 156 Sıra Sayılı
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifinin görüşmelerinin tamamlanmasına kadar;
3 Şubat 2012 Cuma günkü birleşiminde 100 Sıra sayılı Kanun
Tasarısının görüşmelerinin tamamlanmasına kadar;
4 Şubat 2012 Cumartesi günkü birleşiminde 119 Sıra sayılı Kanun
Tasarısının görüşmelerinin tamamlanmasına kadar;
5 Şubat 2012 Pazar günkü birleşiminde 98 Sıra sayılı Kanun
Tasarısının görüşmelerinin tamamlanmasına kadar;
6 Şubat 2012 Pazartesi günkü birleşiminde 136 Sıra sayılı Kanun
Teklifinin görüşmelerinin tamamlanmasına kadar;
Yukarıda belirtilen birleşimlerde gece 24.00'de günlük
programların tamamlanamaması halinde günlük programların tamamlanmasına kadar
çalışmalara devam edilmesi;
14, 21, 28 Şubat 2012 ile 6, 13 Mart 2012 Salı günkü
birleşimlerinde 15:00-20:00 saatleri arasında,
15, 16, 22, 23, 29 Şubat 2012 ile 01, 07, 08, 14, 15 Mart 2012
Çarşamba ve Perşembe günkü birleşimlerinde ise 13:00-20:00 saatleri arasında,
çalışmalara devam edilmesi, önerilmiştir.
BAŞKAN – Sayın milletvekilleri, önergeyi dinlediniz. 
Grup önergesinin lehinde ve aleyhinde 4 kişiye söz vereceğim.
Birinci konuşmacı…
MEHMET AKİF HAMZAÇEBİ (İstanbul) – Sayın Başkan, “Usul
tartışmasını önergeyi okuttuktan sonra açacağım.” demiştiniz.
KAMER GENÇ (Tunceli) – Anayasa’ya aykırı…
MUSTAFA ELİTAŞ (Kayseri) – Şu anda yaptığımız usul tartışması
zaten, 63’e göre yapıyoruz.
MEHMET AKİF HAMZAÇEBİ (İstanbul) – Efendim…
BAŞKAN – Bir dakika efendim…
MEHMET AKİF HAMZAÇEBİ (İstanbul) – Sayın Başkan…
BAŞKAN – Evet, dinliyorum.
MEHMET AKİF HAMZAÇEBİ (İstanbul) – Sayın Başkan, önergeyi okuyup…
BAŞKAN – Usul tartışması açılmasını istiyorsunuz üzerinde öyle mi?
MEHMET AKİF HAMZAÇEBİ (İstanbul) – Evet.
BAŞKAN – Tamam. 
MUSTAFA ELİTAŞ (Kayseri) – Sayın Başkan…
BAŞKAN – Bir saniye…
Buyurun.
MUSTAFA ELİTAŞ (Kayseri) – Sayın Başkan, şu andaki yaptığımız
işlem İç Tüzük’ün 63’üncü maddesine göredir. 63’üncü
madde “Usul hakkında konuşma” diyor. Usul hakkında konuşma zaten önergeyle
alakalı.
HASİP KAPLAN (Şırnak) – Sayın Başkan, bizim öyle değil.
MUSTAFA ELİTAŞ (Kayseri) – 63’üncü madde usulle ilgili, yani
gündemin sırasıyla ilgili konunun konuşulup konuşulmayacağıyla ilgili meseleyi
değerlendiriyoruz, yaptığımız usul tartışması zaten efendim.
S. NEVZAT KORKMAZ (Isparta) – Değiştirmek istediğiniz bir maddeye
dayanarak söz istiyorsunuz.
MEHMET AKİF HAMZAÇEBİ (İstanbul) – Sayın Başkan…
HASİP KAPLAN (Şırnak) – Görüşülemez diyoruz biz.
MUSTAFA ELİTAŞ (Kayseri) – Milletvekili arkadaşlarımız burada
görüşlerini arz edecekler. Bu usul çerçevesinde siz de oya sunacaksınız.
MAHMUT TANAL (İstanbul) – Oya sunulamaz, 171’inci maddeye aykırı
Sayın Başkan.
HASİP KAPLAN (Şırnak) – Usulü tüketmeden esasa giremezsiniz
efendim.
MAHMUT TANAL (İstanbul) – Oya sunulacak bir madde değil bu!
BAŞKAN – Şimdi, grupların usul tartışması açılması talebi var…
MUSTAFA ELİTAŞ (Kayseri) – Efendim, bu zaten usul…
BAŞKAN – …siz de gereksiz diyorsunuz. Şimdi, bu durumda şöyle bir
şey yapalım, müsaade ederseniz, bütün gruplardan grup başkan vekillerine ikişer
dakikalık bir usul tartışması açalım ve buyurun. (CHP sıralarından gürültüler)
HASİP KAPLAN (Şırnak) – İkişer dakika azdır, beş olsun.
AHMET TOPTAŞ (Afyonkarahisar) – Olur mu öyle şey! 
BAŞKAN – Her zamanki uygulamamız bu, lütfen beyler, lütfen yani.
MAHMUT TANAL (İstanbul) – Olur mu öyle şey!
BAŞKAN – Evet, buyurun, kim istiyor ilk önce? 
Sayın Hamzaçebi, buradan… Buraya gelebilirsiniz.
Hayhay, buyurun.
AHMET TOPTAŞ (Afyonkarahisar) – Hayır, hayır iki dakika filan
olmaz öyle şey.
HASİP KAPLAN (Şırnak) – İki dakika olmaz efendim.
MEHMET ŞANDIR (Mersin) – Efendim, usul tartışmasını isteyenlere
vereceksiniz.
MEHMET AKİF HAMZAÇEBİ (İstanbul) – Sayın Başkan, şimdi, biz sizin
biraz önceki sözünüze itimat ettik. Dediniz ki: “Önergeyi okuyup ondan sonra
usul tartışmasını açacağım.”
MUSTAFA ELİTAŞ (Kayseri) – Sayın Başkan, lehte…
MEHMET AKİF HAMZAÇEBİ (İstanbul) – Bir saniye…
BAŞKAN – Tamam, açıyorum Sayın Hamzaçebi, usul tartışması
açıyorum.
Buyurun.
MEHMET AKİF HAMZAÇEBİ (İstanbul) – Ama bir saniye, siz bir…
MUSTAFA ELİTAŞ (Kayseri) – Sayın Başkan, tutumunuzun lehinde söz
talebim var.
HASİP KAPLAN (Şırnak) – İki tane talep var. 
BAŞKAN – Tamam, usul tartışması açıyorum.
HASİP KAPLAN (Şırnak) – Aleyhte…
MEHMET AKİF HAMZAÇEBİ (İstanbul) – Yani Cumhuriyet Halk Partisinin
talebi doğrultusunda usul tartışması açıyorsunuz.
BAŞKAN – Evet efendim.
MUSTAFA ELİTAŞ (Kayseri) – Tutumunuzun lehinde Sayın Başkan…
NURETTİN CANİKLİ (Giresun) – Lehte…
MEHMET AKİF HAMZAÇEBİ (İstanbul) – Sayın Kamer Genç aleyhte
konuşacak.
BAŞKAN – Tutumumuzun lehinde 2 kişi...
Aleyhte kimler söz istiyor?
MEHMET AKİF HAMZAÇEBİ (İstanbul) – Aleyhte Sayın Kamer Genç.
BAŞKAN – Sayın Kamer Genç…
MUSTAFA ELİTAŞ (Kayseri) – Lehte Canikli ve Elitaş…
HASİP KAPLAN (Şırnak) – Biz aleyhte demiştik zaten.
BAŞKAN – Sizin aleyhte mi?
HASİP KAPLAN (Şırnak) – Baştan beri aleyhte diyoruz.
BAŞKAN – Sayın Kaplan da aleyhte.
NURETTİN CANİKLİ (Giresun) – Lehte.
MUSTAFA ELİTAŞ (Kayseri) – Lehte.
BAŞKAN - Lehte Canikli ile Elitaş. 
Şimdi, aleyhinde Sayın Kamer Genç, buyurun. (CHP sıralarından
alkışlar)
Kamer Bey, iki dakikada, lütfen.
VIII.- USUL HAKKINDA
GÖRÜŞMELER (Devam)
3.- Tunceli Milletvekili
Kamer Genç’in, AK PARTİ Grup Başkan Vekillerinin İç Tüzük değişiklik
teklifleriyle birleştirilmiş İç Tüzük değişiklik teklifinin, komisyonda kabul
edildiğine veya reddedildiğine ilişkin komisyon raporunda herhangi bir bilginin
yer almaması nedeniyle 
KAMER GENÇ (Tunceli) – Sayın Başkan, değerli milletvekilleri…
Şimdi, Sayın Başkan, Anayasa Komisyonu bir rapor düzenlemiş. Bu
raporda benim de bir teklifim var. İç Tüzük’ün 87’nci
maddesinde, oradaki mevcut hükme göre, Türkiye Büyük Millet Meclisinde müzakerelere
başladıktan sonra bir tek milletvekili önerge vermiyor, 5 kişi veriyor. Diyorum
ki bağımsız milletvekilleri olunca -ben geçen dönem bağımsızdım, önerge
veremiyordum- o 5 kişilik imzayı kaldıralım, tek imzaya indirelim. 
Öte tarafta, AKP’nin 5 tane grup başkan vekili de Türkiye Büyük
Millet Meclisinde muhalefetin sesini, Meclisin kapısına kilit vuracak şekilde
konuşmalarını kısıyorlar, komisyonlarda konuşmalarını kısıyorlar. Neyse, onun
teferruatını söyleriz. Bu iki tane, benim teklifimle AKP grup başkan
vekillerinin teklifi birleşmiş, gelmiş Anayasa Komisyonuna. Anayasa
Komisyonunun getirdiği alt komisyon raporunda bir ibare var, diyor ki - hepsini
okumuyorum- alt komisyon: “CHP’li alt komisyondaki üyemiz burada (2/80) esas no’lu Teklifteki düzenleme doğrultusunda, görüşmeler
başladıktan sonrada tek imza ile önerge verme imkânının getirilmesi gerektiğini
söylemiştir. Madde Komisyonumuzca oy çokluğu ile kabul edilmiştir.” Ya böyle
bir şey olur mu arkadaşlar? Yani kabul mü edilmiş? Ama ondan sonra alt komisyona
gelmiş, alt komisyonda da benim teklifimle ilgili bir cümle yok.
Dolayısıyla İç Tüzük’ün 80’inci
maddesine göre, komisyonlar kanun tekliflerini reddedebilirler ama komisyonun
bu ret kararı Genel Kurula gelecek ve burada kanun tasarıları üzerinde -bunun
üzerinde- genel görüşme açılacak, genel görüşme sonunda eğer komisyonunun
verdiği ret kararı uygun görülürse kanun teklifi reddedilecek ama görülmezse
komisyona geri gönderilecek. 
(Mikrofon otomatik cihaz tarafından kapatıldı)
KAMER GENÇ (Devamla) – Onun için bu raporda benim teklifimin de
kabul veya ret görüldüğünün belirtilmesi lazım, rapor eksik.
LÜTFÜ TÜRKKAN (Kocaeli) – Eksik rapor olduğu için görüşülmez. 
KAMER GENÇ (Devamla) – O bakımdan komisyon bunu geri alsın yeni
bir rapor düzenlesin, getirsin ona göre müzakere edelim. (CHP sıralarından
alkışlar) 
BAŞKAN – Teşekkür ederim Sayın Genç. 
Şimdi, tutumumuzun lehinde Sayın Mustafa Elitaş.
Buyurun. (AK PARTİ sıralarından alkışlar) 
MUSTAFA ELİTAŞ (Kayseri) – Sayın Başkan, değerli milletvekilleri; yüce
heyetinizi saygıyla selamlıyorum.
Sayın Başkan, aslında İç Tüzük’ümüzün
63’üncü maddesi usul tartışmasının neyle ifade edildiğini açık ve net bir
şekilde ifade ediyor. Gündemdeki bir konunun konuşulup konuşulmamasıyla ilgili
veya gündemdeki bir teklifin ön sıralara alınmasıyla ilgili Türkiye Büyük
Millet Meclisinin gündeminin yeniden oluşturulmasıyla ilgili bir usul
değerlendirmesi.
Şu anda Türkiye Büyük Millet Meclisinde Cumhuriyet Halk Partisi
Grup Başkan Vekilinin yaptığı itiraz üzerine yaptığımız bu usul tartışması
aslında AK PARTİ Grubunun önerisi çerçevesinde yapılması gereken bir usul
tartışması.
Şimdi biz AK PARTİ Grubu olarak diyoruz ki: “Türkiye Büyük Millet
Meclisinin çalışma usul ve esaslarını, çalışma saatlerini, gündemdeki olan
konuları şu şekilde değiştirmek üzere teklifte bulunuyoruz.” Neye göre? 19’uncu
maddeye göre siyasi parti gruplarının Danışma Kurulu çerçevesindeki istemleri.
Konuşmaları neye göre yapıyoruz? 63’üncü madde çerçevesinde yapıyoruz. Zaten
bizim istediğimiz, gündemde bulunan, hepimizin “kırmızı gündem” diye ifade
ettiği gündemde bulunan bir konuyu öne çekmekle alakalı bir durumdur. 
Öte yandan eğer alt komisyon raporu ve Anayasa Komisyonu raporu
iyi bir şekilde okunup incelendiği takdirde -bunu diğer arkadaşlarımız,
komisyonda kendilerini vermiş, dikkatlice konuyla ilgilenmiş arkadaşlarımız
bildikleri takdirde- esas komisyon alt komisyon metnini esas aldığından dolayı
o milletvekilinin verdiği teklif burada dikkate alınmamıştır. 
KAMER GENÇ (Tunceli) – Onu yazsın işte rapora canım. 
MUSTAFA ELİTAŞ (Devamla) – Nitekim alt komisyon raporunda bu konu
da ifade edilmiştir.
KAMER GENÇ (Tunceli) – Hayır efendim, ifade edilmedi. 
MUSTAFA ELİTAŞ (Devamla) – O anlamda bu teklifteki yapılan Anayasa
Komisyonunun, hem alt komisyonun hem de esas komisyonun raporları doğrudur.
İtiraz edecek bir hüküm yoktur. 
Hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim. 
KAMER GENÇ (Tunceli) – Sayın Başkan, doğru söylemiyor! 
BAŞKAN – Şimdi, aleyhte olmak suretiyle, Sayın Hasip
Kaplan. 
Buyurun efendim. 
HASİP KAPLAN (Şırnak) – Teşekkür Sayın Başkan. 
Arkadaşlar, AK PARTİ’nin bu önergesi
görüşülemez. Bunu görüşmek züldür, zulümdür, haksızlıktır, hukuksuzluktur,
adaletsizliktir hepinize, Meclisin, milletin iradesine. Eğer şahsen Hasip Kaplan olarak bana bu zulmü yapsaydınız belki sineye
çekerdim ama ben milletin iradesini temsil ediyorum. Siz Anayasa’yı ihlal
ediyorsunuz, denetimi kaldırıyorsunuz. Uluslararası sözleşmeleri bu Meclis
çıkarmadı mı, “Angarya yasaktır.” demedi mi, “Zorla çalıştırmak yasaktır.” demedi
mi, “Kölelik yasaktır.” demedi mi? 
Bir gün önce önerge getirdiniz, bir gün sonra tekrar
değiştiriyorsunuz ama cumartesi, pazar, pazartesi, durmadan bitimine kadar. Bu
İç Tüzük 18 madde, çarpı 5 tane önergeden eder 70 tane önerge. Yirmi dört saat
İç Tüzük’ün bitmesine yetmez arkadaşlar. 
Şimdi, bakın, böylesi durumlarda ne denilmiş? “Yani bu
konuşulamaz, sağlığa aykırı, kaliteli bir yasama süreci değil.” Böyle
durumlarda ne demişler? Veciz sözlerden geçelim: “Büyük bir vurdumduymazlık ve
çoğunluğun ve parmakların her şeyi yapabileceği böyle bir anlayış önümüze
getirilmiştir.” denmiştir geçmişte. “Hızlı yasama, tehlikeli yasamadır.”
denilmiştir geçmişte.
MAHMUT TANAL (İstanbul) – Aynen hızlı tren gibi olacaktır!
HASİP KAPLAN (Devamla) - “Cibilliyetsiz kurallar.” denilmiştir.
“Kanun giysili, kural giysili zulüm.” denmiştir. 
Arkadaşlar, “Tamamen bir oy makinesi.” denmiştir
Parlamentoya, “Bürokratik yasama.”
denmiştir bu sürece ve yine çok daha önemli bir şey söyleyeyim “Onlara kaldır
deriz kaldırırlar, indir deriz indirirler demek mi istiyorlar? Onların hiçbir
şeyi bilmesine gerek yok.” Parmak hesabına bir itiraz. Ben kendi şahsım adına
böyle bir zillete, böyle bir zillete tahammül edemem. 
(Mikrofon otomatik cihaz tarafından kapatıldı)
HASİP KAPLAN (Devamla) – Bu çok büyük yanlıştır. Bunu kim söylemiş?
AK PARTİ’liler söyledi, ne çabuk unuttunuz
sözlerinizi arkadaşlar. AK PARTİ’lilerden birisi İyimaya Adalet Komisyonu Başkanı, birisi de Sayın Bülent
Arınç. 
BAŞKAN – Teşekkürler Sayın Kaplan.
Lehinde Sayın Nurettin Canikli Giresun Milletvekili. 
Buyurun. (AK PARTİ sıralarından alkışlar)
S. NEVZAT KORKMAZ (Isparta) - Kaldırmaya çalıştığınız 19’uncu
madde dolayısıyla konuşuyorsun, unutma.
NURETTİN CANİKLİ (Giresun) – Teşekkür ederim Sayın Başkan.
Değerli arkadaşlar, aynı doğrultuda iki teklif komisyonda
birleştiği zaman…
KAMER GENÇ (Tunceli) – Aynı doğrultuda değil, mahiyetleri ayrı.
NURETTİN CANİKLİ (Devamla) – Aynı içerikte, aynı konu yani İç Tüzük’le ilgili örnek olarak…
KAMER GENÇ (Tunceli) – O ayrı, o ayrı.
NURETTİN CANİKLİ (Devamla) – Dinleyin lütfen. 
…birleştirildiği zaman artık ikisi ayrı ayrı teklif ya da tasarı
olmaz.
KAMER GENÇ (Tunceli) - Hayır, olur mu?
NURETTİN CANİKLİ (Devamla) –
İkisinin birlikte… Çünkü bakın ifade nedir? İfade birleşme ifadesidir.
Bu birleşmeden sonra ortaya çıkan teklif tek bir tekliftir. Artık şu teklif, bu
teklif yoktur. Dolayısıyla reddedilmesi, bütünüyle reddedilmesi hâlinde sizin
söylediğiniz husus devreye girer. Burada değişiklik vardır. Bakın çok önemli.
Teknik olarak söylüyorum. Burada yapılan tadilattır yani alt komisyonda yapılan
birleştirilmiş ve tek teklif hâline getirilmiş olan bu teklifte tadilat
yapılmıştır, değişiklik yapılmıştır. 
KAMER GENÇ (Tunceli) - Değişiklik yapmadınız.
NURETTİN CANİKLİ (Devamla) – Dolayısıyla bunun reddedilmesi, sizin
dediğiniz hususun gerçekleşebilmesi için tümüyle reddedilmesi gerekir. Bakın
şöyle düşünün: Birleşme kapsamında olmayan bir teklif verildiğini düşünün ya da
tasarı. Bu, alt komisyonda değişikliğe uğrar mı? Uğrar. Peki bu zaman, bu
durumda şu maddenin reddi, bu maddenin reddi gibi bir durum söz konusu olabilir
mi? Ya da buradan yola çıkarak “Burada bu husus belirtilmemiştir, sakattır.”
denilebilir mi? Denilemez. 
MUSTAFA SEZGİN TANRIKULU (İstanbul) - Bir eksiklik var raporda,
zorluyorsunuz.
NURETTİN CANİKLİ (Devamla) –
Nitekim denilmiyor da. Bütün bu şekildeki yasama çalışmaları söylediğim
çerçevede realize ediliyor. 
MUSTAFA SEZGİN TANRIKULU (İstanbul) - Bu raporda bir eksiklik var.
NURETTİN CANİKLİ (Devamla) –
Ama burada birleşme söz konusudur, artık Sayın Genç’in verdiği teklifle
bizim verdiğimiz teklif ayrı ayrı bir teklif değildir, birleştirilmiş tek bir
tekliftir. Dolayısıyla alt komisyonda müzakere içeriği, sistemi de tek bir
teklif olarak yürütülmektedir, yürütülecektir ve yürütülmüştür. 
MUSTAFA SEZGİN TANRIKULU (İstanbul) – Şunda eksiklik var, Anayasa
Komisyonu kabul etsin, bunu kabul etsin.
NURETTİN CANİKLİ (Devamla) - Sadece birtakım tadilatlar vardır,
birtakım değişiklikler vardır. Onlar da ayrıca teklif sahiplerinin isimleri
zikredilerek hem alt komisyon raporunda hem de esas komisyon raporunda...
(Mikrofon otomatik cihaz tarafından kapatıldı)
MUSTAFA SEZGİN TANRIKULU (İstanbul) – Sayın Canikli, dünyanın sonu
değil. Bir daha görüşülür, dünyanın sonu değil, bu kadar zorlamayın. 
NURETTİN CANİKLİ (Devamla) – …herhangi bir aksaklık, yanlışlık söz
konusu değildir. Başkanın tutumu doğrudur.
Hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Canikli. 
Sayın milletvekilleri…
KAMER GENÇ (Tunceli) – Yanlış söylüyor. Eğer bunu kabul edersek
hiçbir kanun teklifini şey edemeyiz. Komisyon getirir, 20 tane teklifi,
tasarıyı birleştirir, hepsini geçirir. O zaman benim teklifim yok oluyor.
NURETTİN CANİKLİ (Giresun) – Öyle oluyor zaten.
KAMER GENÇ (Tunceli) – Onun için çok yanlış söylüyorlar.
MUSTAFA ELİTAŞ (Kayseri) – Sayın Başkanım, görüşlerini ifade etti
zaten, daha neyini konuşuyor?
KAMER GENÇ (Tunceli) – Benim teklifim müstakil teklif;
birleştirebilir ama benim teklifimle ilgili Komisyon raporunda bir gerekçe
olması lazım. 80’inci maddeyi okuyun.
MUSTAFA ELİTAŞ (Kayseri) – Var, var, gerekçe var, iyi okursan
hepsi var. Gerekçelerin hepsi yazıyor. 
KAMER GENÇ (Tunceli) – Böyle bir şey olur mu efendim? Hiç o zaman
milletvekillerinin teklifinin anlamı kalmaz.
BAŞKAN – Zapta geçti Sayın Genç, çok teşekkür ediyorum.
Değerli milletvekilleri, şimdi usul hakkındaki tartışmamız burada
bitiyor.
Herhangi bir şekilde, yaptığımız görüşmenin, daha doğrusu usule
aykırı bir davranışımızın olmadığı kanaatindeyim. (CHP ve MHP sıralarından
gürültüler) Dolayısıyla lehinde ve aleyhinde söz vereceğim teklifin.
VII.- ÖNERİLER (Devam)
A)
Siyasi Parti Grubu Önerileri (Devam)
4.- Genel Kurulun çalışma
gün ve saatlerinin yeniden düzenlenmesine ilişkin AK PARTİ Grubu önerisi
(Devam)
BAŞKAN – Lehinde Nurdan Şanlı, Ankara. (AK PARTİ sıralarından
alkışlar)
Buyurun efendim.
Süreniz on dakika.
NURDAN ŞANLI (Ankara) – Sayın Başkan, değerli milletvekilleri; AK
PARTİ Grubu olarak, Türkiye Büyük Millet Meclisi Genel Kurulunun çalışma
günlerini, gündemini ve çalışma saatlerinin yeniden düzenlenmesiyle ilgili
vermiş olduğumuz önergenin lehinde söz almış bulunuyorum. Genel Kurulu
saygılarımla selamlıyorum.
HAYDAR AKAR (Kocaeli) – Çok önemli konular var gündemde görüşmemiz
gereken, bitirin isterseniz!
NURDAN ŞANLI (Devamla) - Değerli milletvekilleri, biraz önce Grup
Başkan Vekilimizin de açıkladığı üzere grup önerimiz 15 Mart 2012 tarihine
kadar Meclisimizin çalışma saatlerini düzenlemektedir. 
Öneriler, Genel Kurulun çalışma günleri: Haftalık çalışma
günlerinin dışında 3, 4, 5 ve 6 Şubat 2012, cuma, cumartesi, pazar ve pazartesi
günleri saat 14.00’te toplanarak bu birleşimlerde "Kanun Tasarı ve
Teklifleri ile Komisyonlardan Gelen Diğer İşler" kısmında yer alan işlerin
görüşülmesi.
HAYDAR AKAR (Kocaeli) – Çok uzun konuştun, üç dakika oldu!
NURDAN ŞANLI (Devamla) – Sözlü sorular ve diğer denetim konuları:
15 Mart 2012 tarihine kadar salı günleri bir saat sözlü sorulardan sonra diğer
denetim konularının görüşülmemesi ve kanun tasarı ve tekliflerinin görüşülmesi.
15 Mart 2012 tarihine kadar çarşamba günleri sözlü soruların görüşülmemesi. 
Çalışma saatleri: Genel Kurulun bugün 156 sıra sayılı Türkiye
Büyük Millet Meclisi İçtüzüğünde Değişiklik Yapılmasına Dair İçtüzük Teklifi’nin görüşmelerinin tamamlanmasına kadar, cuma günü
100 sıra sayılı sözleşmenin görüşmelerinin tamamlanmasına kadar, cumartesi günü
119 sıra sayılı sözleşmenin görüşmelerinin tamamlanmasına kadar… 
KAMER GENÇ (Tunceli) – Kanun makinesi mi var burada?
NURDAN ŞANLI (Devamla) – …pazar günü 98 sıra sayılı sözleşmenin
görüşmelerinin tamamlan-masına kadar, pazartesi günü
136 sıra sayılı Kanun Teklifi’nin görüşülmesinin
tamamlanmasına kadar…
KAMER GENÇ (Tunceli) – Hangi makine çıkaracak bu kanunları?
NURDAN ŞANLI (Devamla) – …belirtilen günlerde günlük programın
gece 24.00’e kadar tamamlanamaması hâlinde, günlük programın tamamlanmasına
kadar çalışmalara devam etmesi; 15 Mart 2012 tarihine kadar salı günleri
15.00-20.00 saatleri arasında, çarşamba günleri ise 13.00-20.00 saatleri
arasında çalışılması önerilmiştir.
İç Tüzük’te yapılan değişikliğin bir an
evvel kanunlaşması ve akabinde de geçen dönemden kalan bazı uluslararası
sözleşmelerin kanunlaşması gerekmektedir. Meclis çalışmalarının sağlıklı bir
şekilde yürütülebilmesi için bu düzenlemeyi yapmak durumundayız.
Burada diğer parti gruplarının gündemi sürekli olarak
engellemelerini hep birlikte izlemekteyiz.
AHMET TOPTAŞ (Afyonkarahisar) – Sataşma var, sataşma. 
NURDAN ŞANLI (Devamla) - Ancak bizim önerimiz milletimizin ve
Meclisimizin menfaati doğrultusundadır.
HAYDAR AKAR (Kocaeli) – Ya, millet için ne çıkardınız Allah
aşkına, sekiz aydır hangi kanunu çıkardınız?
NURDAN ŞANLI (Devamla) - Bu nedenle grup önerimizin lehinde
olduğumuzu belirtiyor, Genel Kurulu bir kez daha saygılarımla selamlıyorum. (AK
PARTİ sıralarından alkışlar) 
BAŞKAN – Teşekkür ederim Sayın Şanlı.
Şimdi aleyhinde olmak suretiyle Mersin Milletvekili Sayın Mehmet
Şandır.
Buyurun Sayın Şandır. (MHP sıralarından alkışlar) 
Süreniz on dakika. 
MEHMET ŞANDIR (Mersin) – Sayın Başkan, değerli milletvekilleri;
öncelikle yüce heyetinizi saygıyla selamlıyorum.
Ancak ne yazık ki her geçen saat birbirimizle konuşmak, uzlaşmak,
anlaşmak; birbirimizi anlayabilmek imkânını kaybediyoruz. Bunu çok önemsiyorum.
İnanınız ki bugünleri arar duruma gelebiliriz, bu ihtimali geçmişte yaşadık.
Buna sebep olan hadise, hepinizin malumu olduğu üzere, 5 Grup Başkan Vekilinin
grup başkan vekili olarak imzalayıp buraya getirdiği İç Tüzük Değişikliği Kanun
Teklifi. Bu konuda bütün gayretlerimize rağmen, maalesef iktidar partisi, bir
kibrin içinde, bir meydan okumanın içinde muhalefet partilerini teslim almaya
çalışmaktadır.
Değerli arkadaşlar, burada tartıştığımız konu aslında çok
önemlidir. Milletin kendi kaynaklarının kullanılmasını denetleme yetkisini
kısıtlamaya çalışıyorsunuz, bu yetkiyi kullanan muhalefet partilerinin sesini
kısmaya çalışıyorsunuz. İç Tüzük’te getirdiğiniz
düzenlemenin mantığı bu. Yoksa çok önemli değil süreler, niyetinizi ortaya
koyuyorsunuz. Bunun tatmini nereye kadar, nerede, hangi şekil olursa tatmin
olacaksınız, bu, milleti de çok yakından ilgilendirmektedir. Tabii, bu konuda,
her zeminde size rica ettik, istirham ettik, “Gelin, yapmayın. İç Tüzük bizim
anayasamızdır, birlikte çalışma şartlarını, kurallarını belirleyen bir
anayasadır. Benim çalışma şartlarımı bana rağmen dikte ettirir, dayatırsanız
bundan hayır çıkmaz. Gelin, bu İç Tüzük’ü Türkiye
Büyük Millet Meclisinin daha etkin çalışabilmesi için, daha verimli
çalışabilmesi, halkın beklentilerini karşılayacak çözümlerin hukukunu
kurabilmesi için gelin, birlikte yapalım.” dedik. Ama bir milim geriye
atmadınız, alt komisyonda atmadınız. Ana komisyonda, Anayasa Komisyonunda grup
başkan vekilleri olarak katılıp istirham etmemize rağmen yapmadınız. Özel
toplantılar yaptık, davet ettik, biz davet ettik ama milim atmadınız. Bir
meydan okuma içindesiniz, “Biz milletten yüzde 50 oy almışız, doğruyu biz
biliriz, bizim söylediğimiz hukuktur, sizin söz söylemeye hakkınız yok.” demek
istiyorsunuz. Bu doğru bir yaklaşım değil değerli arkadaşlar. Ülkemizin,
milletimizin hayrı açısından sizi uyarıyorum. Bu kibir geçmişte yaşandı,
1957’yi hatırlatırım size, 1987’yi hatırlatırım. 
SÜREYYA SADİ BİLGİÇ (Isparta) – 1957’de hangi kibir vardı Sayın
Başkan?
MEHMET ŞANDIR (Devamla) – Sonuç itibarıyla, bakın, muhalefet
partileri olarak biz sizin bu dayatmanıza teslim olmayacağız. Bizi, bizim
istemediğimiz şartlarda çalışmaya zorlayamayacaksınız, milletin bize verdiği
yetkiyi gasbedemeyeceksiniz; bunu çok açık, net
söylüyorum. (MHP sıralarından alkışlar) 
Değerli arkadaşlar, sayın milletvekilleri; vicdanlarınıza -Sayın
Hükûmete de- sesleniyorum. 
SÜREYYA SADİ BİLGİÇ (Isparta) – Önce 1957’yi açıklayın.
MEHMET ŞANDIR (Devamla) – Burada sayın bakanlar var. Sayın
bakanlar, hangi konuyu Türkiye Büyük Millet Meclisinden geçirmek istediniz veya
önümüzdeki süreç içerisinde hangi önemli hukuk düzenlemesini yapmak
istiyorsunuz da bu İç Tüzük size engel oldu? On yıldır ülkeyi ve bu Meclisi bu
İç Tüzük’le yönetiyorsunuz. Şimdi ne oldu, ne olacak?
Hangi ihtimale binaen böyle bir dayatma içerisindesiniz? Bütün gayretimize
rağmen uzlaşmanın reddindesiniz, inatla, ısrarla bu Meclisi gasbetmeye
veya bu Mecliste muhalefetin sözünü kesmeye gayret sarf ediyorsunuz. Bunlar, bu
niyetiniz, bu gayretiniz sizin de hayrınıza değil. 
Bakın, grup yöneticilerinizin getirdiği grup önerisini okudunuz mu
bilmiyorum. 15 Marta kadar çalışma saatlerini belirliyor. Salı günü başladık,
önümüzdeki pazartesi önümüze konulan kanunların bitimine kadar çalışacağız. 
Değerli arkadaşlar, böyle bir mecburiyet yok. Bu grup önerisini
sayın grup başkan vekilleri anlaşılıyor ki bir öfkeyle getiriyorlar, bir
cezalandırma usulü olarak getiriyorlar. Diyorlar ki, siz eğer itiraz ederseniz
bizim getirdiğimize, bakın biz size ne yaparız, sizi böyle angaryayla sabahlara
kadar çalıştırırız inadıyla getiriyorlar. 
Bunun size hayrı yok. Milliyetçi Hareket Partisi olarak ifade
ediyorum. Biz çalışmadan kaçmıyoruz. Size teklif getirdik. Dedik ki: “Gelin,
hangi konuyu görüşmek istiyorsanız birlikte belirleyelim bu gündemi.” 
Geçmişte örneği var bunun. Dün burada ifade edildi. Piyasanın
ihtiyacı olan, ekonomik hayatın, iş hayatının ihtiyacı olan Ticaret ve Borçlar
Kanunu’nu burada uzlaşmayla, olmaz bir gayretle çıkarttık; muhalefetin
uzlaşmasıyla çıkarttık. Daha önce çıkartamamıştınız, geri çekmiştiniz kanunu,
ama uzlaşarak, gelip birlikte çalışma iradesini samimiyetle ortaya koyduğunuz
takdirde bir uzlaşma olur. 
Her defasında grup başkan vekilleri geçmişten örnek veriyor. Yani
geçmişte sizinle uzlaşarak ihtiyaç olan kanunları çıkarttığımızdan dolayı bizim
başımıza mı kakıyorsunuz? Yani diyorsunuz ki bundan sonra hiç uzlaşmayalım.
Bunu mu söylemek istiyorsunuz? 
Değerli arkadaşlar, bakın, size bir şey söyleyeyim. Muhalefet
isterse bu İç Tüzük’ün her kelimesinden, her satır
arasından bir direnme imkânı çıkartır. Bunu gördünüz. Bunu gördünüz. Bunun itirazı yok yani bu İç Tüzük
şu anda cari iç tüzük. Siz istediğiniz kadar değiştirin, muhalefet gene söz
hakkını her hâlükârda kullanır. Bunun ne faydası var size? Yani böyle
inatlaşarak, kavga yaparak… Bakın, iki gündür bir maddelik bir şey
çıkaramadınız. Bu kadar tartışma yakışıyor mu? Yani milletin gündemi bu mudur? Bu
Meclisin görevi bu mudur? 
Bu sebeple, ben size bir soru sormak istiyorum: Yani, siz veya
sizin adınıza bir yerlerde karar verenler, bu Meclisi itibarsızlaştırmak, bu
Mecliste yapılan işi gereksiz hâle getirmek için bir kararınız mı var? Bu
demokrasinin bu millete bir şey kazandırmadığını ispat etmek gibi bir niyetiniz
mi var? Bu parlamenter demokratik sistemin yaramadığını, yeni bir sisteme
geçmek, mesela Başkanlık sistemine geçmek gibi bir niyetinizin topluma kabul
ettirilmesi, hazmettirilmesi gibi bir niyetiniz mi var? Demokrasi hepimize
gerekli. Demokraside muhalefet olmazsa, demokraside denetim olmazsa,
demokraside söz hakkı, düşünceyi ifade hakkını ortadan kaldırırsanız bunun adı
diktatörlüktür. Bunun adı tarihte yaşanmış rejimlerdir. Sizin yaptığınız bu.
Neden buna ihtiyaç duyuyorsunuz? 
Tekrar soruyorum: Hangi kanunu çıkarmak istediniz de muhalefet
size engel oldu? Sayın bakanlar, hangi kanunu çıkarmaya gruplarımıza geldiniz
de size itiraz ettik? İşte, Cumhuriyet Halk Partisi Grubu, Barış ve Demokrasi
Partisi Grubu hangi konuda size talep ettiğiniz uzlaşma imkânını vermedi?
Dolayısıyla, muhalefetin sesini kesmek gibi bir niyet taşıyan, parlamenter
demokratik sistemin gereksizliğini, faydasızlığını topluma hazmettirmeyi
amaçlayan bu tavrınızı şiddetle kınıyorum. Uyarıyorum sizi. Bunun size de
faydası olmayacaktır. Tarihte bunu deneyenlerin nerelerde olduğunu hepinize
hatırlatmak istiyorum. 
“57 kibri” dediğim hadise yanlış anlaşılmasın. 57’yi yaşayanlara,
rahmete kavuşanlara saygılar sunuyorum, rahmetler diliyorum. Ama Takriri Sükûn’u unutmayınız. 87’de tek başına iktidar olmasına
rağmen Seçim Kanunu’yla oynayarak 295 milletvekili çıkartan o parti bugün
nerelerde? Erken seçime gidip iktidarı devretmek durumunda kaldı. 
Dolayısıyla değerli arkadaşlar, tekrar ediyorum: Muhalefetin
sesini kısamayacaksınız. Bizimle uzlaşma imkânını kaybediyorsunuz. Artık
konuşmayan, anlaşılmayan bir Meclis önümüzde bizi beklemektedir. O zaman
buradan kanun çıkartmayı hayal bile etmeyiniz; çıkartamazsınız. 
Hepinize saygılar sunarım. (MHP sıralarından alkışlar) 
BAŞKAN – Teşekkür ederim Sayın Şandır. 
MEHMET AKİF HAMZAÇEBİ (İstanbul) – Sayın Başkan…
BAŞKAN – Buyurun Sayın Hamzaçebi. 
MEHMET AKİF HAMZAÇEBİ (İstanbul) – Sayın Başkan, sataşma nedeniyle
söz istiyorum efendim. 
Sayın Şandır konuşmasında tek parti dönemine ilişkin bir
değerlendirme yapmak suretiyle Cumhuriyet Halk Partisini kastetmiştir. Bu
nedenle söz istiyorum efendim. 
NURETTİN CANİKLİ (Giresun) – Hayır Sayın Başkan “tek parti”
demedi. “Diktatörlük” dedi Sayın Başkan. 
MEHMET AKİF HAMZAÇEBİ (İstanbul) – “Tek parti dönemi” dedi. 
BAŞKAN – Sayın Hamzaçebi, bir dakika…
NURETTİN CANİKLİ (Giresun) - “Diktatörlük” dedi efendim. “Tek
parti” demedi Sayın Başkan. 
Sayın Başkanım “diktatörlük” kelimesini kullandı. 
BAŞKAN - Şimdi, müsaade ederseniz, son konuşmacıya da söz vereyim;
arkadaşlara söz vereceğim. 
HASİP KAPLAN (Şırnak) – Grubumuzun da adını zikretti.
BAŞKAN – Siz de dâhil, evet.
Sayın Canikli, buyurun. (AK
PARTİ sıralarından alkışlar) 
Lehinde olmak üzere on dakika süreniz var. 
NURETTİN CANİKLİ (Giresun) – Sayın Başkan, değerli milletvekili
arkadaşlarım; hepinizi saygıyla selamlıyorum öncelikle. 
MAHMUT TANAL (İstanbul) – Aynı partiden iki kişi konuşamaz. Bu
kadar muhalefet partisi var. Olmaz ki böyle!.. İki kişi konuştu zaten. Bu olmaz
Değerli Başkan…
NURETTİN CANİKLİ (Devamla) – Şimdi bakın, her zaman söylediğimiz
bir husus var. Yani buradaki konuşmacı arkadaşlarımızın geçmişlerini hiç
unutmamaları gerekir. Geçmişlerindeki uygulamaları hep göz önünde
bulundurmaları gerekir.
Şimdi, biraz önce, bizim getirdiğimiz bu Teklif ile ilgili
birtakım ağır ithamlarda bulunuldu. Yani işte, muhalefetin sesini kesmekten
tutun da “Diktatörlüğe mi gidiyorsunuz?” gibi yani kabul edilmesi mümkün
olmayan birtakım iddialar ortaya atıldı. 
S. NEVZAT KORKMAZ (Isparta) – Az bile söylendi!
NURETTİN CANİKLİ (Devamla) – Peki arkadaşlar, şimdi söyleyin… Bu
bizim getirdiğimiz Teklif diktatörlük ise şimdi size bir örnek vereceğim; bu
nedir? 
Bakın, 2001 yılında DSP, MHP, ANAP; koalisyonu oluşturan üç siyasi
parti, bir iç tüzük değişikliği gerçekleştiriyor. Mutabakat var mı Mecliste?
Yok. Sadece iktidarı oluşturan, o dönemde, siyasi partiler tarafından getirilen
bir düzenleme, bu bir. 
MUSTAFA ELİTAŞ (Kayseri) – Sayın İyimaya
onun için konuşuyor zaten.
NURETTİN CANİKLİ (Devamla) - Yani, hep, işte “Efendim, muhalefeti
dikkate almanız lazım, mutlaka uzlaşma getirmeniz lazım.” diyen arkadaşlar
tarafından çıkarılan bir iç tüzük. 
ALİ ÖZGÜNDÜZ (İstanbul) – Hani ileri demokrasiydi, ne oldu Sayın
Canikli?
NURETTİN CANİKLİ (Devamla) - Daha durun bakalım. Ayrıca, altında
da 3 grup başkan vekilinin imzası var. 3 tane, o dönemde koalisyonu oluşturan
siyasi partilerin grup başkan vekillerinin imzası var. Hani, “Grup adına
veremezsiniz, imza atamazsınız.” deyip burada dakikalarca tartışma yaptığımız
konu.
HAYDAR AKAR (Kocaeli) – Yanlış yapmışlar, yanlış!
NURETTİN CANİKLİ (Devamla) - İki: Bakın, şurası çok daha önemli
değerli arkadaşlar. Nasıl bir tüzük değişikliği yapılmış biliyor musunuz, neler
değiştirilmiş? Bakın, birkaç tanesini okuyacağım sadece. 
HAYDAR AKAR (Kocaeli) – Yahu, Sayın Canikli, Giresunspor
tüzüğü mü yapıyorsun?
NURETTİN CANİKLİ (Devamla) - Soru-cevap işlemi on dakikaya
düşürülüyor, maddeler üzerinde grupların ve milletvekillerinin konuşma hakkı
kaldırılıyor değerli arkadaşlar. Aynen öyle. Maddeler üzerinde
milletvekillerinin ve parti gruplarının konuşma hakkı kaldırılıyor, maddeler
üzerinde yedi olan önerge sayısı üçe düşürülüyor.
HAYDAR AKAR (Kocaeli) – Yanlış, yanlış, yanlış!
NURETTİN CANİKLİ (Devamla) -
Buyurun burada, tarih 2001.
S. NEVZAT KORKMAZ (Isparta) – Yahu, o yanlışsa sen şimdi niye bu
yanlışa ortak oluyorsun? Niye?
NURETTİN CANİKLİ (Devamla) - Şimdi, bakın… Yanlışı biz düzeltmişiz
daha sonra.
S. NEVZAT KORKMAZ (Isparta) – “Bu yanlış.” diyorsun, aynı yanlışın
daha beterini yapıyorsun!
NURETTİN CANİKLİ (Devamla) - Bakın, biz, 10 Aralık 2002 tarihinde…
ATİLLA KART (Konya) – Daha geriye götürüyorsunuz! 
NURETTİN CANİKLİ (Devamla) - …soru-cevap işleminin süresini yirmi dakikaya çıkarmışız, sizin on
dakikaya düşürdüğünüzü; maddeler üzerindeki tekrar konuşma imkânını sağlayan İç
Tüzük değişikliğini yapmışız, bizim dönemde arkadaşlar...
ATİLLA KART (Konya) – Bu düzeltmeyle daha geriye götürüyorsun!
NURETTİN CANİKLİ (Devamla) - …o eleştirdiğiniz dönemde ve maddeler
üzerindeki önerge sayısı da tekrar üçten yediye çıkartılmış. Kim yapmış bunu?
AK PARTİ yapmış, AK PARTİ’nin grubu yapmış. (AK PARTİ
sıralarından alkışlar) 
S. NEVZAT KORKMAZ (Isparta) – Şimdi niye düşürüyorsun bire? Şimdi
niye bire düşürüyorsunuz? 
NURETTİN CANİKLİ (Devamla) - Peki, biz ne yapıyoruz arkadaşlar?
Bakın, biz, bu Meclisin esas faaliyet konusu olan yasama ve denetimle ilgili
hiçbir konuda burada düzenleme getirmiyoruz, hiç dokunmuyoruz, değiştirmiyoruz.
(CHP ve MHP sıralarından gürültüler)
AHMET TOPTAŞ (Afyonkarahisar) – İnsaf!
NURETTİN CANİKLİ (Devamla) - Neyi değiştiriyoruz?
S. NEVZAT KORKMAZ (Isparta) – Külliyen yanlış!
NURETTİN CANİKLİ (Devamla) - Aynen öyle, evet. Neyi
değiştiriyoruz? 
S. NEVZAT KORKMAZ (Isparta) – Külliyen yanlış!
NURETTİN CANİKLİ (Devamla) - İç Tüzük’ün
19’uncu maddesi yani grup önerileriyle ilgili hususa değiniyoruz. Biz bugün
kaçta başladık çalışmaya değerli arkadaşlar? Saat 13.00’te başladık. 13.00’ten
beri neyi konuşuyoruz? Denetimi mi konuşuyoruz, yasama faaliyetini mi
yapıyoruz? 
HAYDAR AKAR (Kocaeli) – Gelin, konuşalım o zaman.
NURETTİN CANİKLİ (Devamla) - Sadece grup önerilerini konuşuyoruz. 
S. NEVZAT KORKMAZ (Isparta) – Bunun müsebbibi sizsiniz.
NURETTİN CANİKLİ (Devamla) - Nedir grup önerisi? Amacı nedir grup
önerisinin? Yani grupların getirdiği grup önerilerinin amacı nedir? Meclis
gündemini değiştirmektir, Meclis gündemini kendi öngördükleri gündem
çerçevesinde çalıştırmaktır, sabahtan beri biz bunu yapıyoruz. 
AHMET TOPTAŞ (Afyonkarahisar) - Sizin canınızın istediği gibi
gündem yapacağız öyle mi?
NURETTİN CANİKLİ (Devamla) - Peki, salı günü bu Meclis, Genel
Kurul toplandı, yine tartıştı ve gündemi belirledi, dolayısıyla gündem belirli.
Yani biz diyoruz ki… 
HAYDAR AKAR (Kocaeli) – Muhalefeti ne kadar dikkate aldınız?
NURETTİN CANİKLİ (Devamla) - Ve biz esas konuya geçemedik hâlâ.
Bakın, saat şu anda 19.00’a geliyor, altı saat oldu arkadaşlar, altı saat. 
HAYDAR AKAR (Kocaeli) – Muhalefeti ne kadar dikkate aldın gündem
belirlerken?
BAŞKAN – Arkadaşlar, dinleyelim lütfen.
NURETTİN CANİKLİ (Devamla) - Altı saat oldu, biz Türkiye Büyük
Millet Meclisinin esas faaliyet konusu olan denetim ve yasama çalışmalarına
başlayamadık. 
AHMET TOPTAŞ (Afyonkarahisar) – Başlayamazsın tabii.
NURETTİN CANİKLİ (Devamla) - İşte, bizim istediğimiz bu. 
S. NEVZAT KORKMAZ (Isparta) – Yanlış, yanlış.
NURETTİN CANİKLİ (Devamla) – Bizim istediğimiz bu. Yoksa bir
yasama faaliyetine geçildiği zaman, bir kanun görüşüleceği zaman kim konuşuyor
değerli arkadaşlar? Yine muhalefet konuşuyor, elbette konuşacak, konuşması da
gerekir, hiçbir itirazımız yok. 
Bakın, grup önerilerinde… Bu önerimizle 4 olan konuşmacı sayısını
1’e düşürüyoruz, zaten onun 2’sini biz konuşuyoruz. Aleyhte kim konuşuyor?
Sizin grup… Bugün de gördünüz, sizin grup önerilerinizi getirdiniz, iki lehte
iki aleyhte konuşuluyor. İki aleyhteyi kim konuşuyor
değerli arkadaşlar? Biz konuşuyoruz. Yani biz iktidar gurubunun kendi konuşma
hakkını azaltıyoruz esas itibarıyla.
HAYDAR AKAR (Kocaeli) – Ya siz de konuşun, biz onu da istiyoruz.
NURETTİN CANİKLİ (Devamla) - Muhalefet yine sayı 1’e düşüyor ama
konuşuyor, ondan yana problem yok arkadaşlar. Biz denetim faaliyeti yapalım
yine konuşun. 
S. NEVZAT KORKMAZ (Isparta) – Bu bir lütuf değil.
NURETTİN CANİKLİ (Devamla) - Yani yapmak istediğimiz şu: Yine
muhalefet konuşsun, yine eleştirsin, yine denetimini yapsın ama çalışma
saatlerinde yapalım. Ondan sonra da diyorsunuz ki yine bugün de söylendi:
“Efendim, zorla çalıştıramazsınız. Gece çalıştırmak zorunda kalıyorsunuz.”
Arkadaşlar, başka yolu mu var? Düşünün biz ne zaman çalışacağız? 
S. NEVZAT KORKMAZ (Isparta) – Grup önerileri getirme dışında
muhalefetin başka yolu mu var?
NURETTİN CANİKLİ (Devamla) - Ve kamuoyunda da “Gece yarısı
operasyonları yapılıyor.” diye Türkiye Büyük Millet Meclisi ve milletvekilleri
de töhmet altında kalıyor. Kalmıyor mu arkadaşlar? 
S. NEVZAT KORKMAZ (Isparta) – Muhalefetin başka çaresi mi var grup
önerileri getirme dışında?
NURETTİN CANİKLİ (Devamla) - Hep bu suçlamayla karşı karşıya
kalmıyor muyuz? Siz de söylüyorsunuz yani “Angarya Anayasa’ya aykırıdır.” diye.
(AK PARTİ sıralarından alkışlar) 
S. NEVZAT KORKMAZ (Isparta) – Hangi konuyu danışıyorsunuz?
NURETTİN CANİKLİ (Devamla) - Niye biz gece çalışmak zorunda
kalıyoruz? 
LÜTFÜ TÜRKKAN (Kocaeli) Diktatör gibi davrandığınız için gece
çalışıyoruz.
NURETTİN CANİKLİ (Devamla) - Çünkü hâlen biz esas gündeme
geçemedik değerli arkadaşlar. Yani bu kadar verimsiz bir çalışma yöntemi
olabilir mi? 
S. NEVZAT KORKMAZ (Isparta) – Bunun müsebbibi sizsiniz.
NURETTİN CANİKLİ (Devamla) - Yoksa biz muhalefetin sesini
kesmiyoruz; tam tersine, eğer muhalefetin bir önerisi varsa, bakın bir projesi
varsa konuşsun, fırsat var. 
S. NEVZAT KORKMAZ (Isparta) – Defalarca “Konuşalım.” dedik
milletin Meclisinde, defalarca “Konuşalım.” dedik size. 
NURETTİN CANİKLİ (Devamla) – Efendim, kanunun görüşmesine
başlayalım. Bakın, bir kanun görüşülmeye başladığında görüşme süreleri nasıl?
(CHP ve MHP sıralarından gürültüler) 
İzin verin, bakın arkadaşlar biz sizi dinledik, lütfen…
S. NEVZAT KORKMAZ (Isparta) – Konuşmaya yanaşmayan sizsiniz!
NURETTİN CANİKLİ (Devamla) – Yirmişer dakika gruplar konuşuyor,
parti grupları konuşuyor bir kanunun tümü üzerindeki görüşmelerde, öyle değil
mi? Kaç tane grup var? Dört tane. Yani üç tane muhalefet grubu konuşuyor, bakın
arkadaşlar yirmişer dakika; bir tane yirmi dakika iktidar grubu konuşuyor. Biz
“Muhalefet konuşmasın.” diye bir şey söyleyebilir miyiz, öyle bir amacımız
olabilir mi? Efendim, muhalefet konuşsun. (AK PARTİ sıralarından alkışlar) 
ORHAN DÜZGÜN (Tokat) – Bizim niye haberimiz yok?
LÜFTÜ TÜRKKAN (Kocaeli) – Bu, diktatörlük rejimlerinde olur,
demokrasilerde olmaz!
ÖZCAN YENİÇERİ (Ankara) – Franco, Franco!
NURETTİN CANİKLİ (Devamla) – Siz de çok iyi biliyorsunuz ki
muhalefet konuşsun ama gelin, burada katkı sağlayıcı, yani esas yasama
faaliyetiyle ilgili proje üreten ve eleştiren ama eleştirirken de katkı
sağlayan bir mantıkla olsun.
S. NEVZAT KORKMAZ (Isparta) – Nurettin Bey, niye bunları oturarak
konuşmadık? 
NURETTİN CANİKLİ (Devamla) – Yoksa biz, hiçbir şekilde, en ufak
denetim ve yasama faaliyetiyle ilgili olarak hiçbir konuda en ufak bir
düzenleme yapmıyoruz. 
S. NEVZAT KORKMAZ (Isparta) – Kürsüden şov yapıyorsunuz.
Konuşmadık biz sizlerle bunları. 
NURETTİN CANİKLİ (Devamla) – Bakın, bu teklifin bir özelliği var.
Öyle bir niyetimiz olsaydı değerli arkadaşlar, öyle bir niyetimiz olsaydı
çalışma saatlerini… Şu anda biliyorsunuz 15.00 ile 19.00 arasında İç Tüzük’ümüzde çalışma saatleri belirtiliyor. Biz burada
çalışma saatlerini 14.00-20.00 olarak öngörüyoruz. Bunun anlamı, sadece çalışma
saatlerinin artırılması değildir.
MEHMET ŞANDIR (Mersin) – Daha fazla artıralım.
NURETTİN CANİKLİ (Devamla) – Bunun anlamı, aynı zamanda muhalefet
milletvekili arkadaşlarımızın konuşmalarının Meclis televizyonundan yayınlanmasının
sağlanması anlamına geliyor. (CHP ve MHP sıralarından gürültüler) Aynen böyle,
aynen böyle. (AK PARTİ sıralarından alkışlar) 
S. NEVZAT KORKMAZ (Isparta) – Ölümü gösterip sıtmaya razı
ediyorsunuz Sayın Canikli. Televizyonu sen kapattın! 
NURETTİN CANİKLİ (Devamla) – Biraz sonra, beş dakika sonra, bakın
şu andaki uygulamaya göre beş dakika sonra Meclis televizyonu bu görüşmeleri
vermeyecek.
S. NEVZAT KORKMAZ (Isparta) – Sayenizde, sayenizde!
NURETTİN CANİKLİ (Devamla) – Eğer bu yayınlanırsa İç Tüzük
teklifimiz kabul edilirse…
S. NEVZAT KORKMAZ (Isparta) – Bunun müsebbibi sizsiniz!
NURETTİN CANİKLİ (Devamla) - …bir saat erken başlayacak
yayınlamaya, bir saat de daha fazla yayınlayacak kapanışta; toplam iki saat.
(AK PARTİ sıralarından alkışlar, CHP ve MHP sıralarından gürültüler) 
S. NEVZAT KORKMAZ (Isparta) – Ölümü gösterip sıtmaya razı etmektir
bunun adı. 
NURETTİN CANİKLİ (Devamla) – Arkadaşlar, bakın, bizim muhalefetin
sesini kesmemiz için bir neden yok, gerçekten yok. Neden biliyor musunuz?
S. NEVZAT KORKMAZ (Isparta) – Niye oturup uzlaşamıyorsunuz?
NURETTİN CANİKLİ (Devamla) – Bakın, neden? Yani, kusura bakmayın
ama bunu söylemek durumundayım. Şimdi, bakın, biz iktidara geldiğimizden beri
hiçbir konuda en ufak bir kısıtlama yok, televizyon bütün konuşmaları
yayınlıyordu 24.00’e kadar. Doğru mu? Yani buradaki görüşmeler olduğu sürece
yayınlıyordu, en ufak bir sınırlama yoktu bu en son düzenlemeye kadar. 
AHMET TOPTAŞ (Afyonkarahisar) – Ne oldu, ne oldu?
NURETTİN CANİKLİ (Devamla) – Bakın ne oldu? Yani ve konuşuldu,
muhalefet, vatandaş dinledi. Beş defa seçim geçirdik, iki tane referandum
geçirdik, sonuçlar belli, sonuç bu işte. Ne oldu? Demek ki bunun bize bir
zararı yok arkadaşlar. (AK PARTİ sıralarından alkışlar) 
Yani, muhalefetin sabahlara kadar konuşmasının ve bunların
televizyondan yayınlanmasının bize en ufak bir zararı yok değerli arkadaşlar.
Niye böyle bir şey yapalım?
S. NEVZAT KORKMAZ (Isparta) – Kim kaldırdı bu televizyonu?
NURETTİN CANİKLİ (Devamla) – Sayın Şandır her zaman söyler, şimdi
gerçi sataşmadan söz alır ama olsun.
S. NEVZAT KORKMAZ (Isparta) – Bu televizyonu kim kaldırdı bir
söyle.
NURETTİN CANİKLİ (Devamla) – Sayın Şandır her zaman doğru bir şey
söyler; “Bu Meclisi çalıştırmak iktidar grubunun görevidir.” 
S. NEVZAT KORKMAZ (Isparta) – Peki, bu iyi çalıştıramamanın
sorumluluğu sende o zaman.
NURETTİN CANİKLİ (Devamla) – Evet, verimli çalıştırmak iktidar
grubunun görevidir arkadaşlar. 
MEHMET ŞANDIR (Mersin) – Şimdi çalışıyor mu?
NURETTİN CANİKLİ (Devamla) - Hepimiz milletin vergileriyle burada
çalışmalarımızı yürütüyoruz ve bu çalışmaların verimli olması gerekir, etkin
olması gerekir. Bunun aksini söyleyebilir misiniz?
S. NEVZAT KORKMAZ (Isparta) – Niye çalıştıramıyorsun?
NURETTİN CANİKLİ (Devamla) – Yani biz bu saate kadar gelmişiz
hâlen esas çalışmamıza geçememişiz ve sabahtan beri… 
S. NEVZAT KORKMAZ (Isparta) – Sebebi sensin.
NURETTİN CANİKLİ (Devamla) – Bu sadece bugüne yönelik değil, onu
da söyleyeyim. Biz, günlerce, kaç gün 7’ye kadar, yani normal çalışma saatine
kadar grup önerilerini tamamlayamadığımız için Meclisi kapatmak durumunda
kaldık arkadaşlar, Meclis kapandı. 
MEHMET ŞANDIR (Mersin) – Şimdi çalışıyor mu?
NURETTİN CANİKLİ (Devamla) – Neden? Ne denetim konusu nedeniyle
görüşmeler yapabildik ne esas yasama faaliyetine geçebildik. 
ÖZCAN YENİÇERİ (Ankara) – Sayenizde.
NURETTİN CANİKLİ (Devamla) – Sadece şu anda yaptığımız gibi grup
önerileri zaman aldı ve süre bitti biz Meclisi kapattık. Olur mu böyle bir şey?
Yani sizin gerçekten biraz önce sorduğunuz soruyu ben size sorayım; vicdanınız
böyle verimsiz bir çalışmaya gerçekten razı gösteriyor mu arkadaşlar? 
S. NEVZAT KORKMAZ (Isparta) – Ya bunun sebebi sizsiniz.
NURETTİN CANİKLİ (Devamla) – Yoksa hiçbir şekilde biz muhalefetin
sesini kesmek gibi bir şey yapmıyoruz, yapmamız da mümkün değil, o konuda en
ufak bir sıkıntımız yok.
Hepinizi saygıyla selamlıyorum değerli arkadaşlar. (AK PARTİ
sıralarından alkışlar)
BAŞKAN – Teşekkür ederim Sayın Canikli.
MEHMET ŞANDIR (Mersin) – Sayın Başkan…
MEHMET AKİF HAMZAÇEBİ (İstanbul) – Sayın Başkan…
MEHMET ŞANDIR (Mersin) – Sayın Başkan, Sayın Canikli ismimi de
hitap ederek…
BAŞKAN – Pardon, daha önce…
MEHMET ŞANDIR (Mersin) – Efendim Sayın Canikli’nin konuşmasının
üzerine…
BAŞKAN – Hayhay, vereceğim hepinize. Daha evvel Sayın Hamzaçebi’nin
var, sırasıyla vereceğim.
Buyurun Sayın Hamzaçebi, lütfen başka bir sataşmaya meydan
vermeden iki dakika içinde…
IX.- SATAŞMALARA İLİŞKİN
KONUŞMALAR (Devam)
2.- İstanbul Milletvekili
Mehmet Akif Hamzaçebi’nin, Giresun Milletvekili Nurettin Canikli’nin, partisine
sataşması nedeniyle konuşması
MEHMET AKİF HAMZAÇEBİ (İstanbul) – Sayın Başkan, sayın
milletvekilleri; Sayın Canikli buradaki konuşmasında, 2001 yılındaki İç Tüzük
değişikliğine ilişkin olarak yapılan çalışmalarla ilgili doğru bilgi vermedi.
2001 yılında bir İç Tüzük değişikliği yapıldı.
NURETTİN CANİKLİ (Giresun) – İşte burada.
MEHMET AKİF HAMZAÇEBİ (Devamla) – Evet, ben de size şunları
gösteriyorum Sayın Canikli. 
Tutanakları açıp bakın; 2001 yılında yapılan İç Tüzük
değişikliğinde, grup önerilerinin burada Genel Kurulda görüşülebilmesi için, o
öneri içeriğinin görüşülebilmesi için Genel Kurulun beşte 3 çoğunluğunun kabul
etmesi gerekmektedir. Yani Genel Kurulun beşte 3 çoğunlukla kabul ettiği temel
yasa önerileri Genel Kurulda görüşülebilir. Bir uzlaşmayı gözetmiştir; doğru,
yanlış, o dönemin iktidarı Mecliste uzlaşmayı gözeten bir anlayışı
sergilemiştir. Bu anlayışa rağmen, beşte 3 oranındaki oyu arayan anlayışa
rağmen bugün sizin sıralarınızda oturan bir arkadaşınız, bir önemli hukukçumuz,
bir komisyon başkanımız bunu yerden yere vurmuştur, “Bu önerinin arkasındaki
akıl, akıl değildir.” demiştir, “Bu akıl demokrasiye inanmayan bir akıldır.”
demiştir, “Bu akıl sağduyuya inanmayan bir akıl.” demiştir, “Bu öneri egoist
bir öneridir.” demiştir.
NURETTİN CANİKLİ (Giresun) – Bunun için söylüyor. 
ATİLLA KART (Konya) – O günkü anlayış için söylüyor. 
MEHMET AKİF HAMZAÇEBİ (Devamla) -
Bakın, Meclise uzlaşma yakışır. Biz uzlaşmanın güzel örneklerini verdik.
Geçen yıl -dün söyledim bunu- 11-14 Ocak tarihleri arasında Türk Ticaret
Kanunu, Türk Borçlar Kanunu’nun da aralarında olduğu toplam beş kanunu, 2.698
maddeden oluşan beş kanunu dört günde kabul ettik. Bu güzel bir örnek değil mi?
Niye bu yolu denemiyorsunuz? 
22’nci Dönemde de uzlaşmanın örneklerini vermişizdir. Bakın, siz
“Meclis çalışamıyor.” diyorsunuz, 22’nci Dönemde Parlamento 914 kanun çıkarmış,
23’üncü Dönemde 548 kanun çıkarmış, bugüne kadar hangi kanunu getirdiniz de
burada engellendi? Çalışmıyorsunuz, çalışmanız yok; Çek Kanunu geldi,
Cumhurbaşkanı Seçimi Kanunu geldi…
(Mikrofon otomatik cihaz tarafından kapatıldı) 
MEHMET AKİF HAMZAÇEBİ (Devamla) – İktidar çalışmıyor, iktidar
tembel, iktidar sadece muhalefetin sesine tahammül edemiyor, onun için de İç Tüzük’ü değiştirmek istiyor.
Hepinizi saygıyla selamlıyorum. (CHP sıralarından alkışlar)
ALİ UZUNIRMAK (Aydın) – Bırak sesini, varlığına tahammül edemiyor,
varlığına.
BAŞKAN – Teşekkürler.
MEHMET ŞANDIR (Mersin) – Sayın Başkan…
HASİP KAPLAN (Şırnak) – Sayın Başkan…
BAŞKAN - Sayın Şandır, buyurun.
Sonra size vereceğim. 
İki dakika içinde, lütfen tekrar…
HASİP KAPLAN (Şırnak) – Benim dört dakika olması lazım, iki
gruptan sataşma var, Sayın Canikli’den, Sayın Şandır’dan
yani. 
3.- Mersin Milletvekili
Mehmet Şandır’ın, Giresun Milletvekili Nurettin
Canikli’nin, partisine sataşması nedeniyle konuşması
MEHMET ŞANDIR (Mersin) – Sayın Başkanım, Sayın Canikli doğruları
söylemiyor. Yani arkadaş, milletten utanmak lazım. Bu muhalefeti uzlaşmazlıkla,
çalışmayı engellemekle suçlamak haksızlıktır. Gözünüzü severim.
NURETTİN CANİKLİ (Giresun) – Ne yapıyorsunuz şu anda?
MEHMET ŞANDIR (Devamla) - Bakın, her defasında söylüyoruz:
“Meclisin gündemini Hükûmet belirler.” Ben buna saygı gösteriyorum. Ama
milletin gündemini getirmek de benim görevim. Şimdi sizi izana davet ediyorum.
Şu getirdiğiniz grup önerisinde, pazartesi akşamına kadar getirdiğiniz ve
bitimine kadar bir mecburiyet olarak dayattığınız konuların hiçbirinin
toplumsal karşılığı yok. Halkın hayatıyla ilgili hiçbir konuyu getirmiyorsunuz.
(MHP ve CHP sıralarından alkışlar) Ne getiriyorsunuz? Yani milletin hangi
sorununu çözmek için, hukuk kurmak için buraya gündem getiriyorsunuz? Mecbur,
muhalefet partileri toplumun sorunlarının araştırılması, konuşulması için
buraya grup önerisi getiriyor. Rahatsızlığınız bundan. 
Ben size teklif ediyorum, diyorum ki: Gelin, Meclisi çalıştıralım.
14.00’te başlayacağımıza 13.00’te başlayalım, 11.00’de başlayalım, 21.00’e
kadar çalışalım, 22.00’ye kadar çalışalım. Niye kaçıyorsunuz?
NURETTİN CANİKLİ (Giresun) – Biz sabaha kadar çalışıyoruz. 
MEHMET ŞANDIR (Devamla) – Ama o zaman muhalefetin sesini, muhalefetin grup önerisi getirmesini niye
kısıyorsunuz? Burada bir Sayın Bakan var -Allah çarpar doğruyu söylemezseniz-
kendi grubuna götürmeden önce bize getirdiler kanunları, mutabakatı oluşturduk
ve o çok önemli kanunlar burada hiçbir tartışmaya mahal olmadan geçti. Burada
şahitleri var. Ama kalkıp da 21’inci Dönemi örnek göstererek bugün muhalefeti
suçlamak hak olmamıştır, şık olmamıştır. Böyle bir hakkınız yok. 
ALİ UZUNIRMAK (Aydın) – Haksız gerekçeyle 21’inci Dönemi…
MEHMET ŞANDIR (Devamla) – Ama şimdi yaptığınız gerçekten
muhalefetin sesini kısmaktır. Bunun adı demokrasi olmaz, bunun adı faşizm olur
arkadaşlar. İşin özü bu. (MHP ve CHP sıralarından alkışlar)
BAŞKAN – Teşekkür ederim Sayın Şandır. 
Sayın Kaplan, buyurun. 
HURŞİT GÜNEŞ (Kocaeli) – Sayın Başkan… 
BAŞKAN – Şimdi size söz vereceğim efendim. 
HURŞİT GÜNEŞ (Kocaeli) – Sayın Başkan…
BAŞKAN – Bir saniye efendim. 
Buyurun. 
HURŞİT GÜNEŞ (Kocaeli) – Sayın Canikli konuşmasında “Kürsüde
muhalefetin sesini kısmamız için şu anda bir neden yok.” dedi. Zapta lütfen bir
bakın. 
BAŞKAN – Tamam. 
HURŞİT GÜNEŞ (Kocaeli) – Buradan lütfen kendisi bir açıklamada
bulunsun. Yani muhalefetin sesini kısmak için bir neden olabilir mi
demokraside, bence olmaz. 
BAŞKAN – “Yok.” dediğine göre… 
HURŞİT GÜNEŞ (Kocaeli) – Bunu lütfen açıklasın kürsüden.
Muhalefetin sesini kısmak için ne neden olabilir? 
BAŞKAN – “Yok.” dediğine göre…
HURŞİT GÜNEŞ (Kocaeli) – Onun için, yani “Gerekirse kısabiliriz.”
mi diyor? Bunu lütfen açıklasın kürsüden. 
BAŞKAN – Sayın Güneş, teşekkür ederim. Şimdi size söz vereceğim. 
Sayın Kaplan, lütfen iki dakika içinde toparlayın. 
4.- Şırnak Milletvekili Hasip Kaplan’ın, Mersin Milletvekili Mehmet Şandır ve
Giresun Milletvekili Nurettin Canikli’nin, partisine sataşması nedeniyle
konuşması
HASİP KAPLAN (Şırnak) – Sayın Başkan, AK PARTİ Grup Başkan Vekili
bize diyor ki: “Sesinizi kesmiyoruz. Meclis TV’yi kapatmıyoruz.” E,
getirdiğiniz nedir? Milletin iradesini gasbediyorsunuz,
milletin iradesini. Bunun cevabını, ben, yine 2001’e giderek Bülent Arınç’ın sözleriyle söyleyeceğim: “Suskun Meclis
istiyorsunuz, takriri sükûn getiriyorsunuz, ifrat ile tefrit arasında
bocalıyorsunuz. El kaldır devri ‘İndir’
deriz, indirirsiniz diyorsunuz. Parmak hesabı yapıyorsunuz. Bu zillettir.”
diyor o dönemde bu İç Tüzük tartışmalarında. Yine, “Affedersiniz, halk
tabiridir ham hum şorolop, bütün rakamlar makamlar geçicidir.” diyor -size de
tekrar söylüyorum- 2001’de. “Beş dakikada Beşiktaş, böyle şey olur mu?” diyor. 
Siz de şipşak demokrasiyi geliştiriyorsunuz. Maşallah… Maşallah…
Allah size neler ihsan etmemiş, maşallah. Siz, ne istersiniz? Siz daha ne
istiyorsunuz? Benim adımı, Hasip Kaplan’ın sesini
kısabilirsiniz burada. Hasip Kaplan, milletin
iradesidir, vekilidir. Oylarıyla gelmiş milletin iradesini susturamazsınız,
egemenliği devredemezsiniz, Anayasa'yı ihlal edemezsiniz, yetki kanunları
getiremezsiniz. Neonazi Meclisi değil burası! Neonazizmi
getiremezsiniz, faşizmi getiremezsiniz. Neonazizme, neonazizme lanet olsun! (BDP, CHP ve MHP sıralarından
alkışlar) Özentilerine de lanet olsun! Bunu düşleyenlere de lanet olsun!
Kahrolsun faşizm! Kahrolsun faşizm! Kahrolsun faşizm! Kahrolsun faşizm!
Kahrolsun faşizm! Kahrolsun faşizm! Kahrolsun faşizm! Kahrolsun faşizm!
Kahrolsun faşizm! Kahrolsun faşizm! Yaşasın demokrasi, yaşasın halkların
kardeşliği. (BDP, CHP ve MHP sıralarından alkışlar)
BAŞKAN – Teşekkürler Sayın Kaplan.
VII.- ÖNERİLER (Devam)
A)
Siyasi Parti Grubu Önerileri (Devam)
4.- Genel Kurulun çalışma
gün ve saatlerinin yeniden düzenlenmesine ilişkin AK PARTİ Grubu önerisi
(Devam)
BAŞKAN – Değerli milletvekilleri, öneri üzerinde son söz, aleyhte
olmak suretiyle Sayın Hurşit Güneş’in.
Kocaeli Milletvekili Sayın Güneş, buyurun. (CHP sıralarından
alkışlar)
HURŞİT GÜNEŞ (Kocaeli) – Sayın Başkan, değerli arkadaşlar; İç Tüzük’ün değiştirilmesiyle ilgili teklif üzerine söz almış
bulunuyorum. Hepinize saygılar sunarım.
Meclis İçtüzüğü çok önemli bir yasa kuşkusuz çünkü parlamenter
rejimin temeli, esası, tıpkı Anayasa gibi çok önemli. Bizim, bu parlamenter
demokrasinin, bu çatı altında nasıl çalışacağımızı gösterecek. 
Teklifin özü şu: “Parlamentoda yasamanın verimliliğini ve
etkinliğini artıracağız.” diyor. Sözde, savurganlığı ortadan kaldıracakmış. 
Değerli milletvekilleri, Türkiye’de altmış beş yıldır çoğulcu
parlamenter rejimi derinleştirmeye çalışıyoruz. Kimi zaman bu çabamız
darbelerle kesiliyor ama bu darbeleri çoğu zaman büyük bir kolaylıkla aşıyoruz
çünkü halkımız yanımızda oluyor. Bu darbeler büyük zulümler getiriyor ama
demokratik rejim raydan çıktığında, halkımızın kahir ekseriyeti, buna neden
olanlardan bir hesap sorma, bir öç alma duygusallığına kapılmadan demokrasiyi
yeniden özgürlükçü rayına oturtuyor. 
Sayın milletvekilleri, bu toprakların insanları yüzyıllarca “zıllullah fil âlem” olarak bilinen sultanın kullarıyken
cumhuriyetle beraber yurttaşlığı elde ettiler, özgür yurttaş oldular. Siyasal
irade böylelikle kaynağını millete devretti. 
Sonra ne oldu? Altmış beş yıl önce de şu oldu: Altmış beş yıl önce
devletin temel gövdesini oluşturan bir siyasal parti, çoğulcu demokrasi olsun,
kendi sesinin dışında Parlamentoda farklı sesler yani sizler olun diye
Türkiye’ye çok partili rejimi getirdi. 
FEVAİ ARSLAN (Düzce) – Lütfettiniz yani!
HURŞİT GÜNEŞ (Devamla) - Evet, siz de onun parçasıydınız.
Türkiye’de tek parti vardı. 
Şimdi, halkımız çok partili rejimi büyük sevinçle kabul etti. Öyle
değil mi? Çok partili rejim çok daha iyi bir rejim değil mi? Öyle. Şimdi… 
İBRAHİM KORKMAZ (Düzce) – Doğru, sizi sandığa gömdü. 
HURŞİT GÜNEŞ (Devamla) - İyi oldu, biz de muhalefete geçtik, ne
olacak? Muhalefet ve iktidar bu Parlamentonun birer önemli parçası. O zaman
iktidardan ayrılan Cumhuriyet Halk Partisi, iktidarı susturmaya çalışmadı, tam
aksine “olabildiğince konuşsunlar” dedi. 
Şimdi, açık yüreklilikle ifade edeyim: Oy çokluğuna dayalı bir
demokrasiye razı olursak primitif, ilkel, gelişmemiş bir parlamenter rejime de
razı olmuş oluruz. Oysa, böylesi bir parlamenter sistem meşru sayılsa bile,
böylesi bir iktidar meşru sayılsa bile adil sayılmaz. Adil demokrasi olabilmesi
için gücünüzü dağıtacaksınız, muhalefete ses hakkı vereceksiniz, söz hakkı
vereceksiniz, eleştirileceksiniz ve bundan güç alacaksınız. Adil olan demokrasi
budur. Halkın çoğunluğu eğer kendisinin temsilini bulamıyorsa, eğer ki o
iktidarın kendisine ses hakkı, söz hakkı verdiğini düşünmüyorsa o iktidarı adil
bulmaz, bir istibdat rejimi olduğunu düşünür, bu da sakınılması gereken en
önemli şeydir. 
İBRAHİM KORKMAZ (Düzce) – Birilerini göreve çağırıyor.
HURŞİT GÜNEŞ (Devamla) – Toplumun vicdanı son derece önemlidir. 
Değerli milletvekilleri, bakın, oy çokluğuna sahip olmak yahut da
iktidara olabildiğince sahip çıkmak iyi bir şey değildir. Yani bunu öyle
niteleyebilirsiniz. 
Bakınız, size bir dönem hatırlatacağım, Sayın Elitaş
burada yok ama iyi hatırlar o dönemi: 1987 yılında Türkiye’de bir referandum
oldu. O referandumda kudretlerini terk etmeyen, etmek istemeyen siyasetçiler
referandumlarda 1980 öncesinin siyasetçilerinin siyasal haklarının
yasaklanmasını istediler, tıpkı darbeciler gibi. Darbecilerle beraber aynı saiklerle dediler ki: “80 öncesinin siyasetçilerinin
siyasal hakları iade edilmesin.” Ne ayıp değil mi? Biz onları hiç yargılamadık,
halkımız da yargılamadı. Halkımız onları sandıkta yargıladı, doğrusu da o. Darbecilerle
beraber hareket eden siyasetçilerin sonu ne yazık ki sandıkta bitti. 
Değerli arkadaşlar, insanlığa yollanan en yüce değerlerden biri
adalettir. Adalet sadece mahkeme salonlarında aranmaz, adalet aynı zamanda
siyasette de aranır. Adil olmayan iktidar, insanlara özgürlük vermeyen,
bireylere sivil itiraz hakkı tanımayan, medyaya eleştiri hakkı tanımayan
iktidarlardır. Bunlardan mutlaka sakınmamız gerekir. Demokratik iktidarlar
kendilerine itiraz edenleri içeri tıkmazlar, onların özgürce konuşmalarını
isterler. 
Değerli milletvekilleri, ya, benim bu iktidarla ilgili anlamadığım
bir şey var; bu iktidarın mensupları sıklıkla gelip bu kürsüde muhalefetten
şikâyet ediyorlar. Benim bildiğim, iktidar icraatlarını anlatır, muhalefet de
onu eleştirir değil mi? Hayır. İktidar mensupları genellikle bu kürsüye
geldiklerinde icraatlarını anlatacaklarına -bakanlar burada- onların ne
yaptığını bize anlatacağına, biz de onları eleştireceğimiz yerde, gelip tek
parti dönemine gidiyorlar veya Cumhuriyet Halk Partisine gidiyorlar veya
muhalefetin diğer kanatlarını eleştiriyorlar. Bu nasıl bir iktidar anlayışı?
İktidarla muhalefet bir arada olmayacak mı? 
Şimdi, bizim anlamadığımız nokta şudur değerli arkadaşlar: Bir
anayasa hazırlanıyor ve Başbakanımız bu konuda dedi ki: “Bir uzlaşma komisyonu
olsun, bütün siyasi partiler gelsinler orada yer alsınlar ve beraberce uzlaşma
içinde bu uzlaşma komisyonunda anayasayı hazırlayalım.” Öyle değil mi? Evet.
Diğer muhalif partiler de geldiler orada yer aldılar. Şimdi, Meclisin çalışma
mekanizmasını oluşturan İç Tüzük konusunda, ben merak ediyorum, niye böyle bir
uzlaşma aranmıyor? Yani uzlaşmayla buranın çalışma mekanizmasını ayarlamayacak
mıyız? (CHP sıralarından alkışlar) Uzlaşmayla anayasa yapıyoruz ama uzlaşmayla
İç Tüzük yapmıyoruz. 
Şimdi, bu, ne getiriyor? Bunun ne getirdiği belli: Muhalefetin söz
hakkını kısıyor, süreleri kısıyor. Şimdi, doğal olarak muhalefet bundan şikâyet
edecek. Şimdi, muhalefete ses hakkı vermeyen, söz hakkı vermeyen bir iktidarla
biz nasıl uzlaşarak anayasa yapacağız? Gelin, bize anlatın ve ikna edin bizi.
(CHP sıralarından alkışlar) “Biz, bir demokratik anayasayı yapacağız tıpkı İç Tüzük’teki gibi” mi diyeceksiniz? Bana kalırsa, ne yazıktır
ki, Uzlaşma Komisyonunun çalışmasının güvenilirliğine indirilmiş çok önemli bir
darbedir bu. 
Değerli milletvekilleri, değerli arkadaşlar; Parlamento kürsüsü
kimi zaman çatışmayla, kimi zaman da uzlaşmayla halkın özgür iradesini
Parlamentoya yansıtır. Bu kürsüdür o. Bu kürsüye güveneceksiniz. Bu kürsüde
herkes özgürce istediğini söyleyecek. 
Bakınız, bundan yirmi yıl önce Sosyaldemokrat
Halkçı Partinin lideri kendisi gibi düşünmeyenlerin bu Parlamentoya gelmesi
için yol açtı “Gelsinler, burada konuşsunlar.” diye. Şimdi, Türkiye’nin kahir
ekseriyeti bunun demokrasi açısından iyi bir şey olduğunu düşünüyor ve o
arkadaşlar buraya geliyor. Çünkü bu kürsüde, bu Parlamento çatısı altında
tartışa tartışa uzlaşma alanlarımızı genişleteceğiz, uzlaşacağız. Uzlaşmak kötü
bir şey değil, uzlaşmak demokrasinin özü. Sayın AK PARTİ’liler,
sayın iktidar partisi mensupları; uzlaşma kültürüne sahip çıkmanız gerekiyor,
hoşgörülü olmanız gerekiyor. Eğer “Yüzde 50 oy aldık.” diyorsanız, “Türkiye’nin
büyük çoğunluğu bizi destekliyor.” diyorsanız, eğer gerçekten yüreğiniz o gücü
taşıyorsa, gelin, burada herkesle kucaklaşabilin, uzlaşabilin, o hoşgörüyü
gösterin. (CHP sıralarından alkışlar)
BAYRAM ÖZÇELİK (Burdur) - Kurultay konuşması…
HURŞİT GÜNEŞ (Devamla) – Kurultay konuşması değil, bu, önemli bir
ders. 
İktidarların demokratik raydan çıkmalarının en önemli şeytani
dürtüsü nedir biliyor musunuz? Etkin icraat uğruna muhalefetin engellenmesi
vehmidir. Bundan mutlaka sakınınız.
Bakınız değerli arkadaşlar, demokrasiyi elde etmek için sadece
demokratik bir anayasa yapmak yetmez, aynı zamanda zihniyet ve telakkilerin
değiştirilmesi gerekir. Zihniyetler ve telakkiler değiştirilmedikçe ülkeye
demokrasi gelmez. Anayasa’ya dayanılarak darbeler yapılmamıştır, zihniyetler ve
telakkiler yanlış olduğu için darbeler gelebilmiştir.
İBRAHİM KORKMAZ (Düzce) – Öyle mi?
HURŞİT GÜNEŞ (Devamla) – Evet… Bilmiyorsan öğren. 
İBRAHİM KORKMAZ (Düzce) – Tabii, siz daha iyi biliyorsunuz.
HURŞİT GÜNEŞ (Devamla) – Biz iyi biliriz, biz Türkiye’nin çok
partili rejimini getirdik. (AK PARTİ sıralarından gürültüler) 
İBRAHİM KORKMAZ (Düzce) – Biliyoruz!
HURŞİT GÜNEŞ (Devamla) – Tabii… Tabii…
(Mikrofon otomatik cihaz tarafından kapatıldı) 
HURŞİT GÜNEŞ (Devamla) – Çıkıp burada dediniz ki…
BAŞKAN – Sayın Güneş, süreniz doldu efendim.
HURŞİT GÜNEŞ (Devamla) – Bakın söylendi. Söylediğinde Cumhuriyet
Halk Partisinin imzası yoktur. 
Değerli arkadaşlar, eğer gerçekten demokratik bir anayasa
istiyorsanız uzlaşma kültürüne sahip çıkınız ve bunu uzlaşmayla çıkartalım,
zorla değil, oy çokluğuyla değil, adaletle. (CHP sıralarından alkışlar) 
BAŞKAN – Teşekkürler.
III.- YOKLAMA
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Yoklama istiyoruz Sayın Başkan.

BEDİİ SÜHEYL BATUM (Eskişehir) – Sayın Başkan, kısa bir sözüm var.
BAŞKAN – Sayın Batum, yerinizden bir dakika...
MEHMET AKİF HAMZAÇEBİ (İstanbul) – Yoklama istiyoruz…
BAŞKAN – Değerli arkadaşlar, yoklama talebi vardır.
Sayın Hamzaçebi, Sayın Tanrıkulu, Sayın Kart, Sayın Tayan, Sayın
Fırat, Sayın Akar, Sayın Serindağ, Sayın Kuşoğlu,
Sayın Batum, Sayın Canalioğlu, Sayın Öner, Sayın Özkes,
Sayın Eyidoğan, Sayın Tanal, Sayın Çelebi, Sayın
Karaahmetoğlu, Sayın Özgündüz, Sayın Işık, Sayın Dibek, Sayın Genç, Sayın
Özkan.
Yoklama için üç dakika süre veriyorum. 
(Elektronik cihazla yoklama yapıldı)
BAŞKAN – Sayın milletvekilleri, toplantı yeter sayısı vardır.
VII.- ÖNERİLER (Devam)
A)
Siyasi Parti Grubu Önerileri (Devam)
4.- Genel Kurulun çalışma
gün ve saatlerinin yeniden düzenlenmesine ilişkin AK PARTİ Grubu önerisi
(Devam)
BAŞKAN – Adalet ve Kalkınma Partisi grup önerisini oylarınıza
sunuyorum: Kabul edenler…
BEDİİ SÜHEYL BATUM (Eskişehir) – Bir dakika Sayın Başkan “Kısa bir
sözümüz var.” dedik.
BAŞKAN – Kabul etmeyenler… Kabul edilmiştir.
BEDİİ SÜHEYL BATUM (Eskişehir) – Bunu nasıl oylarsınız Başkan,
daha bir şey konuşmadık! Olmaz böyle bir şey!
BAŞKAN – Sayın Grup Başkan Vekiliniz söyledi, biz de devam ettik,
yani bunu oylamayacak bir şey yok.
BEDİİ SÜHEYL BATUM (Eskişehir) – Hayır, Sayın Grup Başkan Vekili
sadece ve sadece yoklama istedi.
BAŞKAN – Sayın Batum, yoklama isteyebilir. O andan itibaren biz,
yoklamanın arkasından da oylamaya gitmek zorundayız. Prosedür böyle işliyor,
kusura bakmayın. 
Teşekkür ederim.
BEDİİ SÜHEYL BATUM (Eskişehir) – Tamam ama söz talebimiz devam
ediyor Başkanım, yoklama ayrı.
BAŞKAN - Değerli arkadaşlar…
BEDİİ SÜHEYL BATUM (Eskişehir) – Yoklamayla oylamanın ne alakası
var?
MEHMET AKİF HAMZAÇEBİ (İstanbul) – Sayın Batum’un söz talebi var
efendim.
BAŞKAN – Nasıl alakası yok?
BEDİİ SÜHEYL BATUM (Eskişehir) – Yoklama ayrı Sayın Başkan.
BAŞKAN – Yoklamaya geçtikten sonra konuyla ilgili konuşma söz konusu değildir. Oylamaya da geçtik, olay
bitmiştir efendim, kusura bakmayınız. Öyle… Öyle…
BEDİİ SÜHEYL BATUM (Eskişehir) – Olur mu böyle bir şey? Yoklama ayrı,
oylama ayrı. (CHP sıralarından gürültüler)
BAŞKAN – Şimdi değerli milletvekilleri, gündemin “Özel Gündemde
Yer Alacak İşler” kısmına geçiyoruz. (CHP sıralarından sıra kapaklarına
vurmalar)
MEHMET AKİF HAMZAÇEBİ (İstanbul) – Sayın Başkan… 
BAŞKAN - Bu kısımda yer alan, İzmir Milletvekili Oğuz Oyan ve 59
Milletvekilinin Görev ve Sorumluluğunun Gereklerini Yerine Getirmediği ve Yargı
Bağımsızlığının Korunmasında Gerekli Çabayı Göstermediği İddiasıyla Adalet
Bakanı Sayın Sadullah Ergin Hakkında Bir Gensoru Açılmasına İlişkin (11/7) esas
numaralı gensoru önergesinin gündeme alınıp alınmayacağı hususunun
görüşmelerine başlıyoruz.
BEDİİ SÜHEYL BATUM (Eskişehir) – Yoklamayla oylama aynı olur mu
Başkan? 
BAŞKAN – Bir dakika beyefendi… Bir dakika…
BEDİİ SÜHEYL BATUM (Eskişehir) – Böyle şey mi olur Başkan?
BAŞKAN – Sayın Başkan, buyurun Grup Başkan Vekilini dinleyelim. 
BEDİİ SÜHEYL BATUM (Eskişehir) – Sayın Başkan, yoklama ayrı oylama
ayrı.
BAŞKAN – Buyurun efendim… 
Grup Başkan Vekilini dinleyelim… Buyurun efendim… Kendi Grup
Başkan Vekiliniz lütfen oturun… Lütfen oturun…
Buyurun efendim.
MEHMET AKİF HAMZAÇEBİ (İstanbul) – Sayın Başkan, her şeyden önce
sizi nezakete davet ediyorum. Başkanlık makamı bu Genel Kurulun hiyerarşik
makamı değil. Siz bu Genel Kurulun hiyerarşik amiri değilsiniz. Siyasi
partilere mensup bir grup başkan vekili ayağa kalkmış, elini kaldırmış, bir söz
istiyorsa ona kulak vermek, bırakalım İç Tüzük kurallarını nezaketin bir
gereğidir. Siz bunu bir kenara atıyorsunuz. Üzülerek böyle bir tutumu bir Grup
Başkan Vekili olarak sadece sizde gördüğümü ifade etmek isterim. Sayın…
BAŞKAN – Sayın Başkan, bir saniyenizi alabilir miyim? Benim siz,
Değerli Batum…
MEHMET AKİF HAMZAÇEBİ (İstanbul) – Sayın Başkan, bir saniye… Sayın
Başkan…
BAŞKAN – Bir saniye efendim.
Sayın Batum size geldi, siz de “Ben yoklama istedim.” dediniz, ben
onun üzerine yoklamaya devam ettim.
MEHMET AKİF HAMZAÇEBİ (İstanbul) – Sayın Başkan, sözümü
bitirmedim.
BAŞKAN – Efendim?
MEHMET AKİF HAMZAÇEBİ (İstanbul) – Sözümü bitirmedim, sözümü neden
kesiyorsunuz?
BAŞKAN – Ama müsaade buyurmuyorsunuz ki, ben de sözlerimi söylemek zorundayım.
MEHMET AKİF HAMZAÇEBİ (İstanbul) – Sayın Başkan, bakın…
BAŞKAN - Bakınız, ben Sayın Batum’a bir dakika yerinden söz
verecektim, siz dediniz ki: “Yoklama istiyoruz, yoklamaya geçtik.” Ben de devam
ettim. Size saygıyla devam ettim. Siz diyorsunuz ki: “Saygı göstermediniz.”
BEDİİ SÜHEYL BATUM (Eskişehir) – Ama yoklama bitti Başkan. (CHP
sıralarından gürültüler)
BAŞKAN - Ama böyle oldu, gözümüzün önünde böyle oldu efendim. 
Buyurun.
V.- AÇIKLAMALAR (Devam)
8.- İstanbul Milletvekili
Mehmet Akif Hamzaçebi’nin, Eskişehir Milletvekili Bedii Süheyl Batum’un, İçtüzük’ün 60’ıncı maddesine göre söz isteminin yerine
getirilmediğine ilişkin açıklaması
MEHMET AKİF HAMZAÇEBİ (İstanbul) – Sayın Başkan, tekrar sizi
nezakete davet ediyorum.
BAŞKAN – Ben de sizi nezakete davet ediyorum.
Lütfen… Lütfen… (AK PARTİ sıralarından alkışlar)
MEHMET AKİF HAMZAÇEBİ (İstanbul) – Bir saniye… Bakın, size… Bravo! Aferin! Aferin! 
BAŞKAN – Lütfen…
MEHMET AKİF HAMZAÇEBİ (İstanbul) – Sizi nezakete şu nedenle davet
ediyorum: Bir hatibin, bir konuşmacının sözü kesilmez. Buna en başta riayet
etmesi gereken sizsiniz; o Divanda oturan, bu oturumu yönetmekte olan kişidir.
Bakın, bu ikincidir, ikinci oluyor. Sayın Kamer Genç’in önerisiyle,
konuşmasıyla ilgili olarak ayağa kalktığımda, benim cümlelerimi yarıda kesip
kendi düşüncelerinizi aktardınız. Şimdi de aynı şeyi yapıyorsunuz. Biraz önce
yaptınız, şimdi mikrofonu açtıktan sonra, konuşmaya başladıktan sonra yine aynı
şeyi yapıyorsunuz. Bırakalım İç Tüzük kurallarını -tekrar söylüyorum- nezaketin
gereğidir hatibin sözünü kesmemek. 
Şimdi, siz, cümleleri, kusura bakmayın, yanlış yorumluyorsunuz,
işinize geldiği gibi yorumluyorsunuz. Ben ayağa kalktım, yoklama talebinde
bulundum. Ben talepte bulunduktan sonra Sayın Batum söz istedi, 60’ıncı maddeye
göre pek kısa bir sözü olduğunu anladım. Ben de Sayın Batum’a dedim ki: “Sayın
Batum, oylamaya geçtik.” Yani bunun anlamı, oylamadan sonra Sayın Batum’un söz
talebini dikkate alın. Siz, hiçbir şey olmamış gibi oylamayı yaptınız, gündeme
geçtiniz, okumaya başlıyorsunuz. Ben buradan size hitap ediyorum, elimi
kaldırıyorum “Sayın Başkan.” diyorum. Ama şu sıradan bir grup başkan vekili
ayağa kalkıp “Sayın Başkan.” deseydi, siz ona kulak verip ona söz verecektiniz.
Başkanlık makamı…
BAŞKAN – Hayır, o sizin şahsi görüşünüz.
MEHMET AKİF HAMZAÇEBİ (İstanbul) – Sayın Başkan, müsaade edin,
bitireceğim cümlemi, cümlemi keserseniz tahammül sınırlarını aşmış olacaksınız,
lütfen…
BAŞKAN - Size bir dakika süre verdim, geçti. Hâlâ bekliyorum bitirmenizi,
lütfen…
MEHMET AKİF HAMZAÇEBİ (İstanbul) – Bir saniye… Bir dakika konusu
nereden geliyor Sayın Başkan? Nereden geliyor?
NURETTİN CANİKLİ (Giresun) – Sayın Başkan, bu sözü neye göre
verdiniz?
MEHMET AKİF HAMZAÇEBİ (İstanbul) – Bir saniye… 
Bana bir dakika söz verdiğinizi söylemediniz, bu nereden geliyor? 
NURETTİN CANİKLİ (Giresun) – Sayın Başkan, bu sözü İç Tüzük’ün hangi hükmüne göre verdiniz?
MEHMET AKİF HAMZAÇEBİ (İstanbul) – Yani, biraz önce iktidar
partisi grup başkan vekilinin dediği gibi “Muhalefetin sesini kısma zamanı
gelmedi.” anlayışının bir tezahürü mü, bir yansıması mı sizde bu? 
Şimdi sizi İç Tüzük’e uymaya davet
ediyorum, nezakete davet ediyorum, Sayın Batum’un söz hakkını verin.
BAŞKAN – Teşekkür ediyorum.
NURETTİN CANİKLİ (Giresun) – Sayın Başkanım, İç Tüzük’ün hangi maddesine göre talep ediyor?
MEHMET AKİF HAMZAÇEBİ (İstanbul) – 60’ncı maddeye göre.
BEDİİ SÜHEYL BATUM (Eskişehir) – 60’ıncı maddeye göre talep ettik.

NURETTİN CANİKLİ (Giresun) – Peki, 60’ıncı maddeye göre vermek zorunda
mısınız Sayın Başkan? Sayın Başkanın takdiridir.
BEDİİ SÜHEYL BATUM (Eskişehir) – Başkana da bildirdik ve verdi.
ALİ UZUNIRMAK (Aydın) – Sözü kesmeye şimdiden mi başladın Canikli?
NURETTİN CANİKLİ (Giresun) – Sayın Başkanın takdiri vardır, verir
ya da vermez ama mutlaka vermek zorundaymışsınız gibi böyle…
HASİP KAPLAN (Şırnak) – Siz Başkanın avukatı mısınız Allah’ını
severseniz! 
NURETTİN CANİKLİ (Giresun) – Ama konuşmalara bakın, konuşmalara
bakın…
MUSTAFA ELİTAŞ (Kayseri) – Türkiye Büyük Millet Meclisinin
avukatıyız biz.
HASİP KAPLAN (Şırnak) – Bir grup başkan vekili Başkanın avukatı
olur mu ya? 
MUSTAFA ELİTAŞ (Kayseri) – Başkan yorumlara katılmaz. İç Tüzük’ü okursan, Başkan yorumlara katılmaz.
HASİP KAPLAN (Şırnak) – Bari usul tartışmalarında biraz sakin
olun!
BAŞKAN – Şimdi bir dakika efendim, bir dakika… Lütfen oturunuz.
Sayın Batum, daha evvel bana müracaat ettiniz ve size bir dakika
söz vereceğimi söyledim. Doğru değil mi efendim?
BEDİİ SÜHEYL BATUM (Eskişehir) – Söylediniz.
BAŞKAN – Şimdi, gelirken Sayın Başkan yoklama isteyince “Yoklama
istendi.” dedim, o da öyle söyledi ve yoklamaya gittik. 
ALİ UZUNIRMAK (Aydın) – Önceden söylendi Başkanım, önceden.
BAŞKAN – Arkasından da oylama yapılması normal.
ALİ UZUNIRMAK (Aydın) – Söz talebi yoklamadan önce.
HASİP KAPLAN (Şırnak) – Biz tanık olduk.
BAŞKAN – Şimdi, bir dakika efendim… Bir dakika…
Bir dakika söz almakta ısrarlıysanız, buyurun size bir dakika söz
veriyorum.
BEDİİ SÜHEYL BATUM (Eskişehir) – Sayın Başkan, yalnız oylama ayrı,
siz bunu çok iyi bilirsiniz. 
BAŞKAN – Efendim, şimdi rica ediyorum… Artık size, buyurun, bir
dakika söz veriyorum.
MUSTAFA ELİTAŞ (Kayseri) – Sayın Başkan, 60’a göreyse yerinden
konuşması gerekir.
BAŞKAN – Bir saniye… Bir saniye… Burada bitirelim efendim.
NURETTİN CANİKLİ (Giresun) – Sayın Başkan, neye göre veriyorsunuz?
60’a göreyse yerinden Sayın Başkan. Bunu neye göre verdiniz, 60’a göre
yerinden…
BAŞKAN – Daha evvel “Çok kısa bir söz talebim var.” demişti,
onunla ilgili veriyorum efendim, başka da yok zaten.
S. NEVZAT KORKMAZ (Isparta) – Başkana niye müdahale ediyorsunuz?
BAŞKAN – Buyurun, buyurun lütfen. Hocam buyurun.
9.- Eskişehir Milletvekili
Bedii Süheyl Batum’un, AK PARTİ Grup önerisine ilişkin açıklaması
BEDİİ SÜHEYL BATUM (Eskişehir) – Sayın Başkan, bu getirilen önerge
bana göre görüşülmesi mümkün olmayan bir önerge çünkü… (AK PARTİ sıralarından
“Allah Allah!” sesleri, gürültüler) Dinleyin,
dinleyin…
Değerli arkadaşlar, aynısını arkadaşımız da söyledi, dedi ki:
“Anayasa Uzlaşma Komisyonu kurdunuz. Anayasa Uzlaşma Komisyonunda uzlaşmayla
geçirmek istiyorsunuz anayasayı. Türkiye’ye böyle bir görüntü vermek
istiyorsunuz.” dedi. Bu İç Tüzük bir günde geçti. Bir günde geçti ve aynı şey
2001’de geldiğinde sizler 115 imzayla Anayasa Mahkemesine başvurdunuz. Aramızda
bir fark var, demin Hurşit Arkadaşımız da söyledi, biz tek partiden demokrasiye
geçtik, sizler çok partiden diktatörlüğe geçiyorsunuz. Aramızdaki fark bu. (CHP
sıralarından alkışlar, AK PARTİ sıralarından gürültüler) Fakat buna MHP’li
arkadaşlarımız izin verse de BDP’li arkadaşlarımız
izin verse de biz CHP olarak izin vermeyeceğiz. (MHP ve BDP sıralarından
gürültüler)
(Mikrofon otomatik cihaz tarafından kapatıldı) 
BAŞKAN – Teşekkürler. 
BEDİİ SÜHEYL BATUM (Devamla) – Bunu özellikle vurguluyorum, izin
vermeyeceğiz. (AK PARTİ sıralarından gürültüler)
BAŞKAN – Lütfen... Lütfen... Lütfen...
Sayın Batum, lütfen...
Teşekkürler.
BEDİİ SÜHEYL BATUM (Devamla) – Özellikle izin vermeyeceğiz, bunu
göreceksiniz, onlar izin verse biz vermeyeceğiz. (CHP sıralarından alkışlar, AK
PARTİ sıralarından gürültüler) 
BAŞKAN – Sayın Batum, lütfen... Süreniz tamam, lütfen...
ALİ UZUNIRMAK (Aydın) – Sayın Başkan...
BAŞKAN - Değerli arkadaşlar, Hükûmet? Yerinde.
Rica ediyorum.
ALİ UZUNIRMAK (Aydın) – Sayın Başkan...
S. NEVZAT KORKMAZ (Isparta) – Bir dakika Sayın Başkan...
BAŞKAN - Önerge daha evvel okutulduğu için Genel Kurula
dağıtıldığından dolayı tekrar okutmuyorum.
ALİ UZUNIRMAK (Aydın) – Sayın Başkan...
BAŞKAN - Buyurun efendim, rica edeyim.
ALİ UZUNIRMAK (Aydın) -
Sayın Başkan, bir dakika… Neye göre kürsüden Sayın Hatibe siz söz verdiniz? Bir
usul tartışması açmanız lazım, bu usulsüzlüktür. Hangi usule göre...
BAŞKAN – Daha önce... Bir saniye...
ALİ UZUNIRMAK (Aydın) - ...yerinden
verilmesi gereken sözü kürsüden veriyorsunuz? Adam da sataşıyor oradan bize,
usulsüz.
BAŞKAN - Daha önce talep etti, yoklamaya geçince veremedim,
verdiğimiz sözü yerine getirdik. Lütfen... Tamam.
ALİ UZUNIRMAK (Aydın) -
Usul tartışması açmak istiyoruz. 
BAŞKAN - Sayın milletvekilleri...
ALİ UZUNIRMAK (Aydın) -
Yanlış bu.
BAŞKAN – Efendim, lütfen... Lütfen... Sayın Hatip, rica edeyim.
HURŞİT GÜNEŞ (Kocaeli) - Sayın Başkan... Sayın Başkan...
BAŞKAN - Sayın Güneş, rica ediyorum, tamam...
HURŞİT GÜNEŞ (Kocaeli) – Sayın Başkan, ben bir açıklama istemiştim
kürsüden.
HASİP KAPLAN (Şırnak) – Sayın Başkan... 
BAŞKAN - Şimdi, sayın milletvekilleri...
HURŞİT GÜNEŞ (Kocaeli) - Sayın Başkan...
BAŞKAN - ...99’uncu maddeye göre bu görüşmede...
HASİP KAPLAN (Şırnak) – Sayın Başkan... (AK PARTİ sıralarından
gürültüler) Bir Grup Başkan Vekili konuşuyor (AK PARTİ sıralarından “otur,
otur” sesleri) ve siz bir Başkan olarak duymazlıktan geliyorsunuz. Ne demek bu?
(AK PARTİ sıralarından gürültüler)
BAŞKAN - Lütfen bağırmayın, lütfen bağırmayın.
HASİP KAPLAN (Şırnak) – Bağırmak gerekiyor ki duyasınız değil mi?
BAŞKAN – Efendim, şimdi...
HASİP KAPLAN (Şırnak) – Sataşmada bulundu görmediniz mi?
BAŞKAN - Grup bitti.
HASİP KAPLAN (Şırnak) – Sataşmada bulundu duymadınız mı?
BAŞKAN – Kim? 
HASİP KAPLAN (Şırnak) – Deminki Hatip. 
BAŞKAN – Sayın Güneş mi?
HASİP KAPLAN (Şırnak) – Deminki Hatip, benim partimin adını,
grubumun adını telaffuz ederek sataşmada bulundu. 
BAŞKAN – Tamam, buyurun o zaman. 
Buyurun, bir dakika.
Duymadım.
HASİP KAPLAN (Şırnak) – Peki, bunun için illa kavga mı edelim,
illa sesimizi mi yükseltelim? 
BAŞKAN – Hayır efendim, kavga meselesi değil. Ben sizin partinize
sataştığını duymadım, tespit etmedim.
Söylediğinize göre… Buyurun.
HASİP KAPLAN (Şırnak) – Neyi duyacaksınız o zaman, öyle mi Başkan?
HURŞİT GÜNEŞ (Kocaeli) – Sayın Başkan, Sayın Canikli’den bir
açıklama istemiştim, ne yaptı gördünüz mü?
BAŞKAN - Buyurun efendim, buyurun.
Tamam, rica edeyim. 
Sayın Kaplan, buyurun.
Lütfen tekrar bir sataşmaya meydan vermeyelim Sayın Kaplan. 
IX.- SATAŞMALARA İLİŞKİN
KONUŞMALAR (Devam)
5.- Şırnak Milletvekili Hasip Kaplan’ın, Eskişehir Milletvekili Bedii Süheyl
Batum’un, partisine sataşması nedeniyle konuşması
HASİP KAPLAN (Şırnak) – Biz burada hep sataşılanlara karşı gelip
konuşuyoruz. 
Evet, bu ülke tek parti dönemini gördü, o dönem Birinci Dünya
Harbi’nden İkinci Dünya Harbi’ne kadar, ama o partiden doğan partileri de
gördü. Çok partili rejime geçtik. Bu çok partili rejime geçtiğimizde gördük ki
çok partili rejimde birileri tek parti rejimine, tek lider rejimine ve
diktatörlüğe özlem duydu. Buna kimse Barış ve Demokrasi Partisini ortak edemez,
kimse buna ortak edemez. 
Bakın, tezkerelerde buluşabilirsiniz, Terörle Mücadele Kanunu’nu
2006’da beraber yapabilirsiniz. İç Tüzük’ü de beraber
yapmıştınız, iyi hatırlayın, ben daha 2004’ü de konuşacağım. Ama Barış ve
Demokrasi Partisini asla ve asla kendi çizginize çekemeyeceksiniz, bunu
bilmenizi istiyorum. 
NURETTİN CANİKLİ (Giresun) – Sizi çizgiye çeken belli. 
BAŞKAN – Teşekkür ederim Sayın Kaplan. 
Değerli milletvekilleri…
ALİ UZUNIRMAK (Aydın) – Sayın Başkan, Milliyetçi Hareket
Partisiyle ilgili de ben bir şey söylemek istiyorum. 
BAŞKAN – Ya, yapmayın şunu ya. 
ALİ UZUNIRMAK (Aydın) – MHP, BDP Grubuyla beraber geçti,
Milliyetçi Hareket Partisinin de görüşü var. 
BAŞKAN – Peki, bir dakika da size veriyorum. 
Buyurun. 
6.- Aydın Milletvekili Ali Uzunırmak’ın, Eskişehir Milletvekili Bedii Süheyl Batum’un,
partisine sataşması nedeniyle konuşması
ALİ UZUNIRMAK (Aydın) – Çok Değerli Başkan, çok değerli
milletvekilleri; sizlere bir şeyi hatırlatmak istiyorum. Adaletten yoksun güç
zulümdür. (MHP ve CHP sıralarından alkışlar) Eğer bir güç adaletten yoksunsa
zulümdür, zalimdir; güçten yoksun, yaptırımdan yoksun adalet de acizdir. 
NİHAT ZEYBEKCİ (Denizli) – Biz de adalet de var.
ALİ UZUNIRMAK (Devamla) – Elbette ki adaletin uygulanabilmesi için
yaptırımının olması gerekir, gücünün olması gerekir ama o güç bugünkü gibi
adaletten yoksun kullanılıyorsa, millet iradesi derken çoğunluk iradesini hâkim
kılmaya çalışıyorsanız, milletin iradesinin tümünün bu Meclis olduğunu
anlayamıyorsanız… Burada aslında bir zihniyet tartışılıyor, bir mantık
tartışılıyor, burada başka bir şey tartışılmıyor, zannetmeyin ki kanun
tartışılıyor, yasa tartışılıyor, burada herkes zihniyetini ve meşrebini ortaya
koyuyor. Dolayısıyla, adalet anlayışını, demokrasi anlayışını ortaya koyuyor.
İşte sizin demokrasi anlayışınız budur. 
(Mikrofon otomatik cihaz tarafından kapatıldı) 
BAŞKAN – Teşekkür ederim. 
ALİ UZUNIRMAK (Devamla) – Çoğunlukçudur ama hiçbir zaman çoğulcu
olmamıştır, çoğulcu olmayan bir demokrasi anlayışıdır. Dolayısıyla…
İBRAHİM KORKMAZ (Düzce) – Siz azınlıkçı mısınız?
ALİ UZUNIRMAK (Devamla) – Biz azınlıkçı falan değiliz. Biz millet
iradesinin temsilcisiyiz. Dolayısıyla, Türkiye Büyük Millet Meclisinin millet
iradesi olduğuna inanıyoruz. 
BAŞKAN – Lütfen efendim, tamam. Süreniz tamam efendim. Lütfen… 
ALİ UZUNIRMAK (Devamla) – Biz demokrasiyi içselleştirmişiz ama siz
içselleştiremiyorsunuz, içselleştiremeyeceksiniz. Demokrasiyi
içselleştiremediğiniz için burada zihniyetler tartışılıyor aslında. 
BAŞKAN – Sayın Milletvekili, süreniz tamam, teşekkür ediyorum. 
ALİ UZUNIRMAK (Devamla) – İçinizde çok değerli, zihniyet sahibi
olanlar var, düşünüyorum ki onlar bunun için kahroluyordur. 
Teşekkür ediyorum. 
BAŞKAN – Son, Sayın Şandır, yerinizden, süre bir dakika efendim. 
HURŞİT GÜNEŞ (Kocaeli) – Sayın Başkan, Sayın Canikli’nin açıklama
yapmasını istedim. 
BAŞKAN – Efendim, müsaade ederseniz kendisi açıklama yapmak
isterse yapar Sayın Güneş. Siz geçin lütfen yerinize. 
Evet, Sayın Şandır. 
V.- AÇIKLAMALAR (Devam)
10.- Mersin Milletvekili
Mehmet Şandır’ın, İçtüzük değişiklik teklifine
ilişkin açıklaması 
MEHMET ŞANDIR (Mersin) – Sayın Başkanım, değerli milletvekilleri;
sonuna geldiğimiz bu tartışmalardan çıkan bir husus var, yaptığımız iş doğru
değil. 
Lütfen, bu Adalet ve Kalkınma Partisinin karşımda oturan akıllı
sayın bakanları, sayın yetkililerine de ifade ediyorum. Lütfen, bu İç Tüzük
Kanun Teklifi’ni geri çekin, yeniden tanzim edelim.
Neyse amacınız, neyse ihtiyacınız, onu bir gelin görüşelim. Yani testi
kırılmadan bu Meclisin geleceğini uçuruma atmayın. 
Size son bir uyarımdır, bunu arz etmek için söz aldım. 
Teşekkür ediyorum. 
BAŞKAN – Teşekkür ederim. 
Sayın milletvekilleri…
MAHMUT TANAL (İstanbul) – Sayın Başkan…
BAŞKAN – Lütfen, Sayın Tanal… Lütfen…
MAHMUT TANAL (İstanbul) – Ben sizin şahsınızla ilgili hakaretten
dolayı dilekçe verdim. Siz şu anda Divan Başkanı olarak orada oturamazsınız.
Önce onun Sayın Genel Kurulun oylamasına sunulması lazım. 
BAŞKAN – Hayır. 
MAHMUT TANAL (İstanbul) – O sorun halledilmeden olmaz bu iş! 
BAŞKAN – Efendim, teşekkür ederim, sözleriniz zapta geçti. Benim
burada oturup oturamayacağıma siz karar veremeyeceksiniz. Sözleriniz zapta
geçti efendim. (AK PARTİ sıralarından alkışlar)
Buyurun. 
MAHMUT TANAL (İstanbul) – Efendim, ilk önce, sizinle ilgili
dilekçe verdim… 
X.- GENSORU
A) Ön Görüşmeler
1.- İzmir Milletvekili Oğuz
Oyan ve 59 milletvekilinin; görev ve sorumluluğunun gereklerini yerine
getirmediği ve yargı bağımsızlığının korunmasında gerekli çabayı göstermediği
iddiasıyla Adalet Bakanı Sadullah Ergin hakkında gensoru açılmasına ilişkin önergesi (11/7)
BAŞKAN – Sayın milletvekilleri, Anayasa’nın 99’uncu maddesine
göre, bu görüşmede önergede sahiplerinden birer üyeye, siyasi parti grupları
adına birer milletvekiline ve Bakanlar Kurulu adına Başbakan veya bir bakana
söz verilecektir. 
Konuşma süreleri önerge sahibi için on dakika, gruplar ve Hükûmet
için yirmişer dakikadır. 
Şimdi, söz alan milletvekillerinin isimlerini okuyorum:
Önerge sahibi Mahmut Tanal, İstanbul Milletvekili; Gruplar adına
yirmişer dakika, Cumhuriyet Halk Partisi Grubu adına Oğuz Oyan, İzmir
Milletvekili; Barış ve Demokrasi Partisi Grubu adına Sırrı Süreyya Önder,
İstanbul Milletvekili; Milliyetçi Hareket Partisi Grubu adına Faruk Bal, Konya
Milletvekili. 
Şimdi, önerge sahibi olarak Sayın Mahmut Tanal, İstanbul
Milletvekili. 
Sayın Tanal, buyurun efendim. (CHP sıralarından alkışlar) 
MAHMUT TANAL (İstanbul) – Değerli Başkanım, değerli
milletvekilleri; tabii, konuşma süresini on dakika diye hemen belirttiniz ancak
gensoruyla ilgili ne Anayasa’da ne İç Tüzük’te on
dakikalık bir süre belirten bir hüküm yok. Ben, derdimi, meramımı anlatıncaya
kadar buradan ayrılmayacağım. İlk önce bu ikazımı yapayım. (CHP sıralarından
alkışlar) 
İki: Yasama, yürütme, yargının birleştiği bir ülkede anayasa
yoktur. Bugünkü geldiğimiz noktada, yasama, yürütme, yargı organı birleşmiş
durumdadır. O açıdan, Türkiye Cumhuriyeti devletinde, Anayasa, AKP iktidarıyla
yok sayılmış durumda. 
Peki, burada neden ben bunu söylüyorum? AKP döneminde yapılan
nedir? Burada söz aldığımız Adalet Bakanlığının sorunu… Adalet Bakanlığıyla
ilgili. 
Bir: Cezaevlerinin sayısı artmıştır, mevcut olan cezaevleri
yetmediği için cezaevlerinin çevresinde bulunan gayrimenkullerin çoğu
kamulaştırılmıştır. 
ADEM YEŞİLDAL (Hatay) – Doğru söylemiyorsun. 
MAHMUT TANAL (Devamla) – İki: HSYK’yla
ilgili anayasa değişikliği oldu. Anayasa değişikliğiyle ne oldu? Hükûmete bağlı
yargıçlar oluştu. İyi niyetli yargıçları ben tenzih ediyorum. 
Şimdi, bu şekilde, Ergenekon davasında toplu arama, dinleme,
rahmetli Türkan Saylan’ın evinde arama kararı veren,
Ergenekon sanığı Profesör Mehmet Haberal’ın şikâyeti üzerine tazminata
hükmedilen İstanbul 13. Ağır Ceza Mahkemesi Üyesi Ömer Diken, Özel Yetkili
İstanbul 10. Ceza Mahkemesi Başkanı yapıldı. 
Erzincan eski Başsavcısı İlhan Cihaner
ile ilgili soruşturma ve davada katkısı olan Erzurum Başsavcı Vekili Taner
Aksakal, Aksaray Başsavcısı yapıldı. 
Cumhuriyet Savcısı Rasim Karakullukçu Erzurum Başsavcı Vekili
iken, Savcı Osman Şanal Antalya Cumhuriyet Savcısı oldu. Yargıç Mehmet Karatay,
Ankara Hâkimi oldu. 
Haberal’ın kazandıkları, yani tazminat davasını kazanıp,
ödüllendirilen yargıçlarla ilgili;
Albay Dursun Çiçek’i tutuklayan, tahliye taleplerine ret kararı
vermekle tanınan, Haberal’a tazminat ödemeye hükmedilen Yargıç Rüstem Eryılmaz,
Özel Yetkili 14. Ağır Ceza Mahkemesi Başkanlığına atandı. 
Ergenekon başta olmak üzere benzeri davalarda önemli miktarda
tutuklama kararının altında imzası bulunan, tahliye taleplerine aynı oranda
soğuk bakmakla tanınan, Haberal’ın tazminat kazandığı 14. Ağır Ceza Mahkemesi
Üyesi Resul Çakır İstanbul 18. Ağır Ceza Mahkemesi Başkanı yapıldı. 
Tahliye ve tutuklama konusunda Çakır’a benzer tutuma sahip olarak
bilinen 13. Ağır Ceza Mahkemesi Üyesi, Haberal’ın tazminat kazandığı Gökmen
Demircan, 14. Ağır Ceza Mahkemesi Başkanlığına getirildi. 
Tahliye kararını isteyen savcılarla ilgili olarak;
Ergenekon davasında tahliye yönünden muhalefet şerhi koyan Özel
Yetkili İstanbul 10. Ağır Ceza Mahkemesi Başkanı Zafer Başkurt, Balyoz davası
duruşmalarının başlamasına bir hafta kala Gebze’ye atandı. 
Aynı şekilde tahliye yönünde muhalefet şerhi koyan Özel Yetkili
İstanbul 14. Ağır Ceza Mahkemesi Başkanı Erkan Canak,
Sakarya’ya çekildi. 
Ergenekon davasına Başkanlık yapan, birçok sanıkla ilgili tahliye
isteyen Köksal Şengün, Bolu Adliyesine tayin edildi. 
“Parasız eğitim istiyoruz.” pankartı açan, on dört ay tutuklu
kalan üç öğrenciye beraat isteyen Özel Yetkili Savcı Kasım İlimoğlu,
Büyükçekmece Savcısı yapıldı. 
Emekli Orgeneral Hurşit Tolon’u tahliye eden, Haberal’ı tahliye
edeceği yönünde pek çok habere konu edilen “Kurumsal olarak baskı altındayım.”
diyerek görevden ayrılmak isteyen İstanbul Özel Yetkili 12. Ağır Ceza Mahkemesi
Üyesi Necat Ede, Bakırköy’e çekildi. 
Balyoz davasında 21 sanık hakkında tahliye kararı veren İstanbul
Özel Yetkili Hâkimi Oktay Kuban, Eskişehir’e
atanırken, Dursun Çiçek’in tahliyesini sağlayan Yargıç Mehmet Faik Saban,
Bakırköy’e yargıç yapıldı. 
Balyoz sanıkları için tahliye yönünde muhalefet şerhi yazan 11.
Ağır Ceza Mahkemesi Üyesi Oktay Acar, sulh ceza hâkimi oldu. 
Balyoz davasında 26 sanık asker için tahliye yönünde oy kullanan
yargıçlar Tuncay Aslan, Bakırköy; Yılmaz Alp ise Fatih Hâkimliğine gönderildi. 
Bülent Arınç’ın suikast iddiası
soruşturmasında gözaltına alınan 3 subayı serbest bırakan Ankara 12. Ağır Ceza
Mahkemesi üyesi Erol Tatar, asliye ceza yargıcı oldu. 
Deniz Feneri davasının 3 savcısı görevlerinden alındığı gibi,
haklarında iddianame açılarak, sanıkların tamamının tahliye kararı çıktı. 
“Poşu davası” diye bilinen davada yirmi iki aydır tutuklu öğrenci
Cihan Kırmızıgül için beraat isteyen savcı 6’ncı
duruşma öncesi değişti, yerine gelen savcı kırk beş yıla kadar ağır hapis
cezası talep etti. 
Başsavcı atamalarında var olan ve aslında YARSAV kurucusu ve
üyeleriyle HSYK seçiminde aday olanların uzun listesini bırakacağım ama
şimdilik size bunları söyleyeceğim.
Gelelim Adalet Bakanlığıyla ilgili, anayasanın değişikliğiyle
ilgili… “Efendim, HSYK seçimi yapılıyor, bu özgürce bir seçim.” Bu anayasa
değişikliğiyle kabul edilen hâkimlerin seçimleri, kurula üye seçimi, ister
istemez gruplara ayrılmayı ve taraf olmayı gerektirir. Bu ise tarafsızlık
yerine taraflılığa… Seçim süreci ve yeni seçimler bunun sürekliliğine yol açar.

Avrupa İnsan Hakları Mahkemesi kararlarından, Türkiye aleyhine
verilen kararlar Türkçeye çevrilirken diğer ülkelerle ilgili verilen Avrupa
İnsan Hakları Mahkemesi kararları Türkçeye çevrilmemekte, bizim Türk
yargıcımız, Türk hukukçularımızın bu konuda gelişmesine engel teşkil etmekte. 
İyi hukukçunun kaynağı iyi hukuk eğitimi ve kaliteli öğrencidir.
Hukuk fakülteleri hızla artarken 2010 yılından bu yana, aşağı yukarı şu anda
net rakam belli olmamakla birlikte, ben 64 diye biliyorum ama eğer yanlışsa
özür dilerim, Sayın Bakan bunu düzeltsin, vakıf üniversitelerinde araştırma
görevlileri derslere girmekte, bu da aynı zamanda hukuk eğitiminin kalitesini
düşürmekte. 
Türkiye’de birinci sınıf bir hâkimin brüt yıllık kazancı 18.251 euro iken bu miktar İngiltere’de 105 bin euro, Belçika’da 59 bin euro,
Fransa’da 36 bin euro, İspanya’da 49 bin euro, Yunanistan’da 51 bin euro. 
Türkiye’de mahkemelerin kendi bütçesi yok. Mahkemelerin bütçesi
Adalet Bakanlığında yer almakta, bu Bakanlıkça denetlenmekte, başsavcıların
eliyle yönlendirilmekte, bu durum yargı bağımsızlığını zedelemekte. 
Adliye binalarının yönetici durumu ise: Bu, cumhuriyet
başsavcılıkları tarafından yönetilmekte, bu, hâkimlerin savcılar karşısında
güçsüz kalmasına sebebiyet vermekte. Jandarma Genel Komutanlığı ve Emniyet
Genel Müdürlüğü Türkiye’deki tüm telefonların dinlenmesiyle ilgili Ankara 11.
Ağır Ceza Mahkemesinden karar talep etmişlerdir, bu konuda Adalet Bakanlığı,
Ceza Muhakemesi Kanunu’nun 109’uncu maddesi uyarınca yazılı emir yoluyla
Türkiye'nin her tarafında telefon dinlemelerinin Anayasa’ya aykırı olduğu
hususunda Emniyet Genel Müdürlüğünün kararına itiraz etmediği hâlde, Jandarma
Genel Komutanlığının kararına itiraz etmiştir. Jandarma Genel Komutanlığının
kararına itiraz ettikleri için ben kendilerine teşekkür ediyorum. O, gerçekten
bir insan hakkı ihlaliydi. Ancak Emniyet Genel Müdürlüğünün kararına itiraz
etmemesini de ben ayıplıyorum ve bu aynı zamanda taraflı davrandığının bir
göstergesi. İki kurum arasında bir çifte standart olamaz. Bu, aynı zamanda
sanki Emniyet Genel Müdürlüğü AKP’den yana, Türk Silahlı Kuvvetleri, Jandarma
Genel Komutanlığı kendisinden yana değil… Bu şekliyle polis devleti yaratma ve
kendisine özgü bir polis teşkilatını da kurduğu anlamına gelir ve o günden
bugüne kadar hâlen de suç işleniyor, o karar yüzünden Türkiye’deki tüm
vatandaşlarımızın telefonları hâlen dinlenmekte. 
Gelelim adliyelere: Sayın Bakan her tarafta övünür: “Efendim, biz
adliye binaları yaptık.” Doğru, adliye binalarını yaptınız, ben teşekkür
ederim, ancak adliye binaları aynen bir ticari alışveriş merkezi hâline gelmiş
durumda. Örnek olarak, İstanbul Çağlayan’daki adliyeden içeri girdiğiniz zaman
otopark giriş ücreti 5 TL, bir saatten itibaren 2 TL, 2 TL başlar, aynı şekilde
Bakırköy Adliyesine gittiğimiz zaman sabahtan akşama kadar 3 TL. Çağlayan
Adliyesinde bir su 1 TL, memur olunca 50 kuruş; bir tuvalet memur olunca 50
kuruş, vatandaşa 1 lira. Yani bu gerçekten baktığımız zaman adliyenin ne kadar
alışveriş merkezine benzediği, adalet dağıtmaktan uzaklaştığı açık ve net. 
En büyük hadise şu: 5018 sayılı Yasa’nın 70’inci maddesi uyarınca
kim devlete zarar verirse, zarar veren bakan veya kamu görevlisi kim ise bundan
sorumlu. Peki, 2005 yılına kadar Türkiye Cumhuriyeti tarihinde -Parlamentoda
110 tane hukukçu var- Harçlar Kanunu’nun 32’nci maddesi uyarınca adliyenin
bankalara yatan tüm paraları faizliyken, Adalet Bakanlığı döneminde bu paralar
faizsiz olarak o dönem Akbank’a yatırıldı. Akbank’tan sonra Çalık Holding’in
ihalesi Akbank’tan para alındığı zaman, bu sefer bu paralar faizsiz olarak
tekrar Vakıflar Bankasına geri gönderildi. Peki, ne oldu da Türkiye Cumhuriyeti
tarihinde 2005 yılında…
(Mikrofon otomatik cihaz tarafından kapatıldı)
MAHMUT TANAL (Devamla) – …cumhuriyetin kuruluşundan 2005 yılına
kadar adliyenin yatan tüm paraları Harçlar Kanunu 32’nci maddesi uyarınca…
BAŞKAN – Sayın Tanal, lütfen toparlayın.
MAHMUT TANAL (Devamla) – Tüzük’te, bana,
konuşmayla ilgili bir hüküm söylerseniz…
BAŞKAN – Var, hemen okuyorum. Lütfen dinleyin.
MAHMUT TANAL (Devamla) – Genel hükümler hariç ama. Direkt bu
konuyla ilgili…
BAŞKAN – Hayır, madde 60. Bakın…
MAHMUT TANAL (Devamla) – O, genel hükümlere girer. Gensoruyla
ilgili Tüzük’te, Anayasa’da bir hüküm yok.
NURETTİN CANİKLİ (Giresun) – Var, var.
BAŞKAN – Hayır, hayır, hayır. Kusura bakmayın…
MAHMUT TANAL (Devamla) – O, genel hükümdür. Ben buradan
ayrılmayacağım.
BAŞKAN – Beni mecbur etmeyin ara vermeye. 
MAHMUT TANAL (Devamla) – Siz de beni mecbur etmeyin! 
BAŞKAN – İç Tüzük’ü okuyorum efendim,
bakınız…
MAHMUT TANAL (Devamla) – Beni mecbur etmeyin. Bilmiyorsunuz!
BAŞKAN – Hayır. Kürsüyü terk edeceksiniz.
MAHMUT TANAL (Devamla) – Bilmiyorsunuz. Beş dakika ara verin.
BAŞKAN – Ara veriyorum.

 Kapanma Saati: 19.49

BEŞİNCİ OTURUM
Açılma Saati: 19.57
BAŞKAN: Başkan Vekili
Mehmet SAĞLAM
KÂTİP ÜYELER: Muhammet
Bilal MACİT (İstanbul), 
Muhammet Rıza YALÇINKAYA
(Bartın)
BAŞKAN – Sayın milletvekilleri, Türkiye Büyük Millet Meclisinin
60’ıncı Birleşiminin Beşinci Oturumunu açıyorum. 
(11/7) Esas Numaralı gensoru önergesinin gündeme alınıp
alınmayacağı hususundaki görüşmelere kaldığımız yerden devam edeceğiz.
Hükûmet? Yerinde.
Şimdi, söz sırası Cumhuriyet Halk Partisi Grubu adına Sayın Oğuz Oyan’da, İzmir Milletvekili.
Sayın Oyan, buyurun. (CHP sıralarından alkışlar)
Süreniz yirmi dakika. 
CHP GRUBU ADINA OĞUZ OYAN (İzmir) – Sayın Başkan, değerli
milletvekilleri; bugün burada adaletsizliğin kol gezdiği bir ülkede Adalet
Bakanı hakkında verdiğimiz gensoruyu görüşeceğiz. Adaletsizliğin genel kural
olduğu bir ülkede, “Adalet Bakanlığı” adını taşıyan bir Bakanlığın olmasının
dahi bir yanılsama olduğu bir ülkede bu konuyu konuşacağız. Bugün burada
iktidar partisinin sansürlediği ortamda gensoruyu milletten kaçırarak
konuşacağız.
Değerli arkadaşlarım, kişi hak ve özgürlüklerinin iki temel
dayanağı vardır. Bunlardan bir tanesi hak arama özgürlüğüdür, diğeri de adil
yargılanma hakkıdır. Bunlardan biri olmaksızın diğeri olmaz. Dolayısıyla iddia,
savunma ve karar süreçlerinin tümü açısından bunun gözetilmesi gerekir. Bu, hem
Anayasa’nın 36’ncı maddesi açısından böyledir hem Avrupa İnsan Hakları
Sözleşmesi’nin 6’ncı maddesi bakımından böyledir. Peki, durum böyle midir? Bir
kendinize sorun. Anayasa’nın bir başka maddesi, 38’inci maddesi, suç ve
cezaları düzenleyen maddesi de şöyle diyor: “Suçluluğu hükmen sabit oluncaya
kadar kimse suçlu sayılamaz.” 
Peki, Sayın Bakan, soruyorum: Acaba öyle mi? Suçluluğu sabit
olmadan… Mesela bir örnek vereyim: İzmir Cumhuriyet Başsavcısı, masumiyet
karinesini hiçe sayarak soruşturma kapsamındaki kişileri basın önünde doğrudan
suçlu ilan etmiştir. Ne yaptınız? Bununla ilgili İzmirli milletvekilleri olarak
biz Cumhuriyet Halk Partililer bir suç duyurusunda bulunduk. Bu konuyla ilgili
ne yapacaksınız? Hiçbir şey yapmayacağınıza eminim. Yani şu an Dink davasında
sıkışınca konuşan savcı ve yargıç hakkında yapacağınız işlemlerin burada
geçerli olmayacağına emin olabiliriz. Çünkü İzmir bir operasyondur, İzmir
iktidarınızın bir operasyonudur. Dolayısıyla, oradaki yargıcın eylemi de bir
militan eylemdir Sayın Bakan. 
Şimdi, gene Anayasa 38: “Kanuna aykırı olarak elde edilmiş
bulgular delil olarak kabul edilemez.” Acaba öyle mi? Bir vicdanınıza seslenin
bakalım. Virüslerin vicdanı yoktur, kendi vicdanınıza sorun! Virüsleri kim
yerleştiriyor bilgisayara? Yani gerçekten kanuna aykırı olarak elde edilen
bulgular, kanuna aykırı olarak elde edilen telefon dinlemeleri, bunlar nasıl
oluyor da iddianamelere eklenebiliyor?
Yasama denetimini bir tarafa bırakalım, anayasal güvenceyi
denetleyecek en yakın yürütme birimi hangisidir? Adalet Bakanlığı. Anayasa’yla
uyumlu yasaların çıkmasını sağlayacak, gözetecek yürütme organı -yani yasamayı
bir tarafa bırakarak- kimdir? Adalet Bakanlığı. Peki, siz böyle bir Adalet
Bakanlığı biliyor musunuz, böyle bir Adalet Bakanlığı var mı Türkiye’de? 
Adalet Bakanlığı Teşkilat ve Görevleri Hakkında Kanun ile diğer
kanunlarla verilen görevler var Adalet Bakanlığına. Sadece kendisini
ilgilendiren kanunları değil, başka bakanlıkların hazırladığı kanunları da
aslında Türk hukuk sistemine uygunluğu bakımından inceleyen yer öncelikle
Adalet Bakanlığı. Aynı zamanda uluslararası sözleşmelere uygunluk açısından da
incelemek durumunda. Yani birinci derece sorumlu. 
Peki, durum böyleyse, Adalet Bakanlığı sorumluysa, soruyorum
şimdi: Hak arama özgürlüğü ve adil yargılanma hakkı alanındaki ihlallere
yönelik en önemli uyarıların Avrupa İnsan Hakları Mahkemesinden gelmesi ve
Türkiye'nin sürekli mahkûm edilmesi Türkiye’de adaletin bir istisna,
adaletsizliğin genel geçer kural olduğunu size göstermiyor mu? Üstelik bugün
Avrupa İnsan Hakları Mahkemesinin yanına Avrupa Birliğinin bütün demokratik
mekanizmaları, diğer uluslararası medya ve ifade özgürlüğü savunucusu
kuruluşlar da eklenmiş. Hepsi birden, bir koro hâlinde Türkiye’deki adaletsiz
gidişi haykırarak söylüyorlar, Türkiye âdeta bir kara listededir. Bakın, Sınır
Tanımayan Gazeteciler Örgütü, geçen hafta, dünya basın özgürlüğü endeksinde
Türkiye’yi 10 sıra ama, 10 basamak gerileterek 148’inci sıraya koydu. Bu ne
demek? Bu, bir ayıptır. Bu ayıbın sorumlusu kim? Şekilde görüldüğü gibi.
Değerli arkadaşlarım, Türkiye'nin bulunduğu lig zorba devlet
ligidir, bu, bir zorba devlet ligidir. Yani, hadi ekonomi açısından “2’nci
kümedesiniz” falan diyelim. Bu hukuk sistemi itibarıyla, bu adalet mekanizması
itibarıyla 3’üncü ligde bile olamazsınız; olsa olsa mahallî kümede, evrensel
standartların dışında, Orta Doğulaşma sürecinin içine
girerek koyulaşan bir baskı rejiminden başka bir şey değilsiniz. Böyle bir
rejimin Adalet Bakanı olmak, herhâlde demokrasi adına en büyük talihsizliktir,
yerinizde olmak istemezdim.
The Economist dergisinin
demokrasi endeksine göre de Türkiye, Avrupa Birliği ve OECD ülkeleri arasında
en altta, Rusya’dan bile 2 basamak geride, Putin Rusyası’ndan
bile 2 basamak en altta yani bravo, rekorları kimseye kaptırmıyorsunuz.
AP’nin, Associated Press’in
2011 raporuna göre de Terörle Mücadele Yasası’nı kullanarak muhalefeti terör
suçlamasıyla mahkûm eden veya tutuklayan ülkeler sıralamasında Türkiye Çin’le
yarışıyor, en önde yani! Dünyada en çok tutuklu bu açıdan bu iki ülkede!
Bir başka şey, Freedom House’un raporuna
göre basın özgürlüğünde 196 ülke içinde 112’nci sırada. 11 Ocak 2012 tarihi
itibarıyla 99 gazeteci tutuklu Türkiye'de. Türkiye'nin, tutuklu gazetecilerin
sayısı bakımından dünyada hazin bir rekoru elinde tutması bir demokrasi
ayıbıdır. 
Şimdi -ben eminim- Bakan kürsüye gelecek, bir nakarat hâlinde
ezberlediği üç beş tane örnek sıralayarak, o örnekler “Bakın, bunlar aslında
gazeteci değil de terör örgütü mensubu.” falan deyip bize bir masal anlatacak. 
Şimdi, ben, bunu bir tek örnekle… Cumhuriyet Halk Partisi
milletvekillerin Oda TV iddianamesi eklerine konulan yazıları, kürsüdeki,
buradaki konuşmaları, araştırma, yazılı soru önergeleri eğer konabiliyorsa sırf
bu bile sizin nasıl bir siyasi davayı güttüğünüz, nasıl gazetecilik vesaire, gazetecileri
susturmaya yönelik olarak davrandığınızı gösterir.
Özetle, Erdoğan hükûmetleri -sadece bu değil ama öncekiler de-
Türkiye’yi melez demokrasiye perçinlemişlerdir ama bu yetmiyor, şimdiki hedef,
Allah’ın izni ve hayırlısıyla, tam otoriter rejime doğru gidiştir yani bunun
adı “sivil teokratik faşizm”dir.
Değerli arkadaşlarım, siyasi dava süreçlerinin tümü bunu
gösteriyor. KCK davası açısından dahi benzer çelişkiler ve hukuksuzluklar
yumağı vardır. Ben size soruyorum: Kendi Kürt açılımlarını yaparken sınır
tanımayan, çadır mahkemeleri kuran ve sadece hukuk dışı değil, kanun dışı
kararlar da veren Erdoğan İktidarı ve onun Adalet Bakanları, şimdi hangi
tutarlılıkla, hangi yüzle KCK davasını bir sindirme, bir baskılama ve belki bir
pazarlık aracı olarak kullanıyor. Seçilmiş belediye başkanları, gazeteciler
tutuklu olarak yargılamaya veriliyor. O hangi tutarlılık, hangi yüz? Kimse bize
burada yargı bağımsızlığından söz etmesin. 
Değerli arkadaşlarım, Hrant Dink
davasındaki rezalet de derin devlet falan değil, görünür devletin boynuna kadar
işin içine girdiği bir batağın ortaya çıkmasıdır. Burada görünür devlet… Burada
derin devlet falan yok. Taltif ettiğiniz, yükselttiğiniz bürokratlar
aracılığıyla görüyoruz; valiyi müsteşar, sonra milletvekili yapıyorsunuz, işte
bilmem, emniyet müdürünü vali yapıyorsunuz, vesaire, öbürlerine hiç
dokunulmuyor zaten! Çok açık bütün her şey ama her şey gizleniyor. 
Ha, mümkünse onu da bir Ergenekon şeyine atmak istiyorsunuz ama o
kadar gidemiyorsunuz çünkü oraya bulaşmaya çalışırsanız bu sefer kendinizin
üzerine gelecek, illa bir örgüt ararsanız çünkü aynaya bakmanız gerekecek,
vesaire, vesaire. Bu, inanılmaz bir hukuk skandalı olarak kirli bir hukuk
düzeninin yaratılmasını gösteren bir ilave örnektir. 
Bakın, Ergenekon davasına gelince de bunun nasıl bir baskılama
aracı, nasıl bir silah olarak kullanıldığını, hani cümle âlemin bildiği bir şey
ama bir kez daha burada yinelemek isterim.
Eğer bir ülkede basın özgürlüğü yoksa demokrasi de yoktur. O
olmadığı içindir ki bugün demokrasi olmadığı içindir ki özel yetkili savcılar
cüretlerini milletvekillerinin -biraz önce söyledim- kürsü dokunulmazlığına
kadar uzatabiliyorlar Anayasa’nın 83’üncü maddesini açıktan ihlal ederek.
Değerli arkadaşlarım, demokrasi ve hukuk devleti olmadığı içindir
ki Ana Muhalefet Partisi Lideri için dahi özel yetkili savcılar uyduruk
fezlekeler düzenleyebilmektedirler, siyasi fezlekelerden bahsediyorum,
kalpazanlık, evrakta sahtecilikten bahsetmiyorum, dikkatinizi çekerim. 
Değerli arkadaşlarım,
dolayısıyla, burada, biz, bir yeni rejim kurma silahı olarak bir yargı
mekanizmasının kullanıldığıyla karşı karşıyayız. 
Şimdi, bakın, burada bir İç Tüzük tartışmaları oluyor, İç Tüzük’te muhalefetin sesi kısılmak isteniyor. Ama bu bir
ilk değil tabii. Aslında bir şeyi hatırlatayım: 2003’te de bir Tüzük
değişikliği yapılmıştı, benim de Grup Başkan Vekili olduğum dönemde, uzlaşmayla
yapılmıştı. Yani AKP’nin de önerisi gruplar arasında tartışıldı -iki parti
vardı o zaman- bir uzlaşma metni çıkardık. Peki, ne oluyor? Yani hep geriye mi
gideceksiniz? İleri demokrasinizin sadece geri vitesi mi var sizin! Nasıl bir
şey bu? 
Şimdi, bu İç Tüzük meselesi böyle de, e, bunun öncesi yok mu?
Seçilmiş 8 milletvekili var, neredeler? Uluslararası evrensel hukuk sadece
yeterdi onların burada olmaları için. Neredeler? Onların tutukluluk sürelerinin
uzatılmasının devamı için elinizden geleni yapıyorsunuz, çünkü onun üzerinden
gözdağı veriyorsunuz. Kime? Buradaki milletvekillerine, tabii bu tarafa değil bu
tarafa gözdağı vermeye çalışıyorsunuz. 
Burada, Değerli Arkadaşım İlhan Cihaner
için benzer bir süreci, farklı bir süreci başlatmaya çalışıyorsunuz, buna izin
vermeyeceğiz, bunun bilincinde olun. 
Değerli arkadaşlarım, burada milletvekillerine yönelik bu saldırıların
başlaması doğrudan doğruya hukukta anayasal düzen öncesine, âdeta hukukun taş
devrine dönüş adımlarının atıldığını göstermektedir. 
Ben, kendim, şahsen bu Oda TV davası iddianamesinde kendi
yazılarım, kendi konuşmalarım yahut burada Meclis araştırma önergemin de
bulunması nedeniyle suç duyurusunda bulundum. Bununla ilgili 26 Ekim 2011’de
hiçbir stabil sonuç yok, nafile bekleyiş. Aynı şekilde Meclis Başkanına da ne
yapacaksınız Sayın Başkan -şeye başvuracak mısınız, milletvekillerini savunacak-
HSYK’ya başvuracak mısınız? Verilen yanıt, taca atma!

Ben şimdi, tabii, Adalet Bakanıyla yüz yüze de bu konuyu konuştum,
yurt dışındaydık. Şeyi sordum: Yani siz HSYK Başkanısınız, önünüzde bu, benim
suç duyurum geldiğinde ne yapacaksınız yani vicdanen nasıl davranacaksınız?
Şöyle bir yanıt aldım Sayın Bakandan: Kendi önüne bu tür talepler gelirse
bunları onayladığını söyledi. Ancak, “Daireler Bakandan bağımsız çalışıyor,
dolayısıyla onlara müdahalesi söz konusu değil. E, gelirse bana olumlu görüşle
ben imzalarım.” dedi. Bir de şunu söyledi: “Biz zaten Bakan olarak HSYK’da sadece dayak yemek için bulunuyoruz.” 
ADALET BAKANI SADULLAH ERGİN (Hatay) – Mecliste…
OĞUZ OYAN (Devamla) - Yani şimdi, bu ciddiyetsizlik, bu çarpıtma
bizim zekâmızla, aklımızla alay etmektir Sayın Bakan, aynen böyle söylediniz. 
Şimdi, dolayısıyla sözün bittiği yerdeyiz değerli arkadaşlarım.
Türkiye’de adaletin sanal, hukuk dışılıkların gerçek olduğu bir dönemi
yaşıyoruz. Aslında bunun, tabii, başında, tepesinde “Ben Ergenekon davasının savcısıyım.”
diyen bir Başbakan oturuyor. Başbakanın demokrasi dışı tutumu kuşkusuz Bakanına
da yol gösteriyor, özel yetkililere de, savcısına, yargıcına yol gösteriyor.
Yani bir Başbakanın sözü herhangi bir siyasinin sözünden çok farklıdır. Emrinde
yüz binlerce kişilik kolluk gücü, özel yetkili vesaire… Başbakan bunu
söylüyorsa bu bir yerlerden duyulur ve icraata geçilir. 
Tabii, Başbakanın bu rolünü hatırlatması için gün geçmiyor ki yeni
örnekler çıksın. Mesela, Sayın Kılıçdaroğlu’nun
fezleke hakkındaki grup konuşmasına atfen şunu demişti: “Kılıçdaroğlu’nun
bugünkü grup konuşması da fezleke nedenidir.” Başsavcı konuştu… “Savcılar
harekete geçin.” diyor yani işaret veriyor. 
Daha yeni bir şeyi söyleyeyim, son inci: “Sizin nefes alınışınızı
da dinliyor bu millet.” dedi. Değerli arkadaşlarım, hatırlar mısınız 1960’larda
Faruk Sükan’ı, İçişleri Bakanıydı? “Biz, solcuların nefes alışını dinleriz.”
derdi. Fakat o zaman çok kıymeti harbiyesi yoktu
çünkü en fazla, işte, sabit telefonları dinleme üzerinden mekanizma. Şimdi
ortam dinlemesi vesaire. Yani inanılmaz! Kişisel, özel hayat diye bir şey
kalmamıştır. Aynı şey değil. Ha, burada “Sizin nefes alışınızı da dinliyor bu
millet.” derken millet kim? “Egemenlik kayıtsız şartsız milletindir.” diyoruz.
Peki, kim kullanıyor bunu? Güçler ayrılığı bitti yani sadece yürütme
kullanıyor. Yürütmenin başında kim? Başbakan yani millet eşittir Başbakan. Yani
“Nefes alışınızı dinliyor.” derken Başbakan diyor ki: “Ben sizin nefes
alışınızı dinliyorum!” demek istiyor. Ona göre de işaretini veriyor. (CHP
sıralarından alkışlar) 
Evet, tabii, komutan buyurursa neferler ne yapmaz! Mesela,
zanlılar hakkında salıverme ve tutuksuz yargılama kararı veren nöbetçi hâkimi
“nöbetçi çete reisi” diye alenen suçlayabilen özel yetkili yargılama elemanları
var bu ülkede. Ne yaptınız bunlarla ilgili, ne gibi bir işlem yaptınız?
Buyurun, söyleyin.
Haberal’ın mahkûm ettirdiği yargıçlar davasında kalmaya devam
ediyorlar. Bu nasıl bir hukuk mekanizması? 
Evet değerli arkadaşlar, Başbakan savcı olunca, bu işler böyle
oluyor. Deniz Feneri’nde başka bir standart çalışıyor. Yani çiftçe standartlar
orada tutuksuz yargılanıyor. Orada yargılanması gerekenler yargılanmıyor,
davanın savcıları yargılanıyor. Yani tam anlamıyla dünyayı tersine çevirmiş
durumdasınız, hukuk düzeni kafası üstünde duruyor. 
Değerli arkadaşlarım, tabii, bütün bunlara karşı ne yapıyorsunuz?
İleriye doğru bir şey var mı? Bir tane bir şey getiriyorsunuz, yargı hizmetinin
etkinleşmesi hakkında kanun; içi boş, yapay bir göz boyamadan başka bir şey
değil. Şimdi, çıkıp onu anlatacaksınız herhâlde. Bu, aslında, sizi
sorumluluktan kurtarmaz.
Bakın, burada on yıldır tek bir parti tarafından yönetilen bir
ülke var ve bu ülkede hak arama ve adil yargılanma hak ve özgürlükleri daha da
aşağıya çekilmek istenmektedir. “Örnek” mi diyorsunuz? Devlet sırrı kanunu,
arabuluculuk kanunu, terörün finansmanının önlenmesi hakkında kanun tasarısı.
Sadece devlet sırrı kanununa bile baksanız bunu görürsünüz. Devlet sırrı kanunu
icraya ait her türlü bilginin, gizli bilgi ve devlet sırrı torbası içine
atılabileceğini, devletin değil yürütmenin yani Hükûmetin sırları üzerine kalın
bir şal örtüleceğini; hatta geçmiş, geçmişe şamil bilgi ve belgelerin de sır
kapsamına alınabileceğini dehşet verici bir hukuksuzluk abidesi olarak
haykırıyor. 
Yani şimdi, bir de kurul var, müsteşarlardan oluşuyor kurul.
Kurulun kararlarına itiraz ediyorsunuz, müsteşarların bakanlarına yani üst
kurula başvuruyorsunuz. Yani tam bir “Kendin pişir, kendin ye.” düzeni. Bunun
adı güvenlik esaslı tek parti oluşturmadır, bunun adı devletle özdeşleşen bir
yürütme yaratmaktır. Denetlenemezlik, sorgulanamazlık, hesap vermezlik
zırhına bürünmedir yani baş edilemez bir güç oluşturma hevesidir.
Değerli arkadaşlarım, tabii, bu hesap vermeden kaçış, bu devletin
karanlık gücünün beslenmesi sizi sorumluluktan kurtarmaz. Bu iktidarın devlet
sırlarıyla özelleştirme vurgunlarının, İsviçre hesaplarının konuşulmasının
yasak kapsamına alınması sizi kurtarmaz sorumluluktan. Ali Dibolukların
hasıraltı edilmesini bugün belki yapabilirsiniz ama bu da sizi sorumluluktan
kurtarmaz değerli arkadaşlarım. (CHP sıralarından alkışlar) 
Bugün Google’la girip de “Ali Dibo”
yazdığınız zaman karşınıza kim çıkıyor biliyor musunuz? İşaret, karşınızda,
şekilde görüldüğü gibi. “Ali Dibo” yazın Google’a
girin, karşınıza Adalet Bakanı çıkıyor. Yani böyle bir Adalet Bakanı da böyle
bir Türkiye’ye yakışır tabii, böyle bir Erdoğan Hükûmetine yakışır. 
Anayasa değerli arkadaşlarım… Bakın, bu Anayasa’nın kendisi de
birçok bakımdan, özellikle son 12 Eylül düzenlemelerinizde geçen 2010’da, bu da
demokratik hukuk devletiyle uyumsuz hâle birçok bakımdan yargı düzenlemeleri
getirmiştir. Yani sizin Adalet Bakanı olarak HSYK Başkanı olmanız, sürdürmeniz,
Adalet Bakanı Müsteşarının Kurulun tabii üyesi olarak kalmaya devam etmesi,
yargıç ve savcıların idari görevleri yönünden Adalet Bakanına bağlı olması,
Adalet müfettişlerinin yargı denetimindeki görevi, yargıç ve savcıların
inceleme ve soruşturmada HSYK Başkanı sıfatıyla Adalet Bakanının oluru, bütün
bunlar aslında yargı bağımsızlığını zedeleyen unsurlardır ve yasalar da tabii
böyle bir anayasal düzenlemeden güç almaktadırlar. 
Anayasa’nın pozitif hükümlerini uygulamıyorsunuz ama yargı
bağımsızlığını ihlal eden negatif hükümleri boyuna besliyorsunuz, tıkıştırıp
duruyorsunuz oraya. 
Siyasal iktidar yargıyı suçlayarak, onu demokrasiye sıkılan kurşun
olarak nitelendirip, sonra üzerine yargının, kurşun yağdırarak el birliğiyle
bugünlere ve kendi uzantısı hâline getirmiştir yargıyı.
Adaletsizliği hukuk yarattığı zaman yargıdan adalet beklenemez.
Bağımsızlığı hukuk ortadan kaldırdığı zaman da bağımsızlık beklenemez.
Bugün söz konusu olan iktidarın rövanş zihniyetidir, AKP’nin
sıkıyönetim hukukudur, terör mahkemeleridir, çifte standartlar hukukudur, Orta
Doğu’da egemen gücün maşası olmayı içine sindiren ve bu nedenle de içeride
zorba devlete yönelen ve tüm muhalif unsurları temizlemeye girişen büyük bir
operasyonun hükûmetidir. Bu Pentagon ve Pensilvanya
hukukudur değerli arkadaşlarım, Pentagon ve Pensilvanya
hukukudur. 
Evet, Oğuzhan Asiltürk’ü dinleyin hiç olmazsa. Ne diyor:
“Ergenekon operasyonunun arkasında ABD vardır.” diyor değerli arkadaşlarım. 
Bu, örtük faşizmden açık faşizme geçiş sürecidir. Bu zorba devleti
ilanihaye sürdüremeyeceksiniz. (CHP sıralarından alkışlar)
BAŞKAN – Sayın Oyan, teşekkür ediyorum.
MUSTAFA ELİTAŞ (Kayseri) – Sayın Başkan, bir konuda açıklık
getirmek istiyorum tutanaklara geçmesi açısından. 
Sayın Konuşmacı konuşmasına başlarken, şu andaki yaptığımız
gensoru görüşmelerinin Türk milletinin gözünden kaçırılmak adına, amacıyla bu
saate bırakıldığını söyledi.
Bakın, bugün saat 13.00’te Genel Kurul açıldı. 13.32’de 3 sayın
milletvekilinin gündem dışı konuşması ve araştırma önergelerinin görüşmeleri
bitti. Biz bunun 19.00’dan önce görüşülmesi adına, sayın bakanların gündem dışı
konuşmalara cevap vermesini durdurduk ki 19.00’dan önce bu konuyu tüm
milletimiz görsün. Adalet Bakanımız da 19.00’dan önce gelmesi için büyük gayret
göstermemizi ve bakanların da bu konuda konuşmalara cevap vermemelerini istediler.
(CHP ve MHP sıralarından gürültüler) 
Ama şu an büyük bir haksızlık yapılıyor. Bakın, 13.30’da grup
önerilerini konuşmaya başladık, 19.25’te grup önerileri ancak bitti. Bizim
amacımız saat 16.00’da grup önerilerinin bitirilip Genel Kurulda gensorunun
bütün milletimiz adına görüşülmesini arzu etmiştik ama…
HASİP KAPLAN (Şırnak) – Süre yok mu Başkan? Yani masal mı dinlemek
zorundayız? Masal dinlemek zorunda değiliz. 
MUSTAFA ELİTAŞ (Kayseri) – …muhalefetin İç Tüzük’ün
kendilerine verdiği imkânı istismar etmelerinden dolayı maalesef bu hâle
getirdik. Tutanaklar açısından söylemek istiyorum. (AK PARTİ sıralarından
alkışlar, CHP sıralarından gürültüler)
BAŞKAN – Bir saniye…Tamam, tamam… Lütfen, lütfen, lütfen…
Zabıtlara geçti efendim, söz vermedim. Zabıtlara geçti. 
Buyurun sizin de söyleyeceğiniz varsa.
HASİP KAPLAN (Şırnak) – Bakın, Sayın Başkanım “sabahlara kadar,
bitimine kadar” diye 15 Marta kadar gündem belirlendi. 15 Marta kadar sabaha
kadar çalışma. Saat iki ile yedi arası… Meclis TV’nin sesini kısan sizin
iktidar değil mi? Milletin gözünün içine baka baka yalan söylüyorsunuz. Yalan
söylüyorsunuz, yalancısınız. 
MUSTAFA ELİTAŞ (Kayseri) - Sen yalan söylüyorsun.
HASİP KAPLAN (Şırnak) - Sayın Başkan, nasıl buna tahammül
ediyorsunuz. Yani madem sabahlara kadar önerge verdin görüşmek için milletten
niye gizliyorsunuz? Milletten niye kaçırıyorsunuz? Milletten niye
korkuyorsunuz? Yapmayın bunu, yapmayın… Üstüne de pişkin pişkin konuşuyor, siz
de istediğiniz kadar zaman tanıyorsunuz.
BAŞKAN – Size de verdik istediğiniz kadar.
Sayın Sırrı Süreyya Önder, Barış ve Demokrasi Partisi Grubu adına…
SÜLEYMAN ÇELEBİ (İstanbul) – Sayın Başkan…
BAŞKAN – Buyurun. 
SÜLEYMAN ÇELEBİ (İstanbul) - Bir önemli açıklamada bulunmak
istiyorum. Sayın Elitaş’ın yaptığı açıklama…
BAŞKAN – Hayhay, buyurun.
SÜLEYMAN ÇELEBİ (İstanbul) - Burada şunu söyledi biraz önce: “Biz
soru önergelerini bakanlar dile getirmesin diye onları konuşturmadık.”
MUSTAFA ELİTAŞ (Kayseri) – Yanlış anlamışsınız.
SÜLEYMAN ÇELEBİ (İstanbul) – Hayır hayır, aynen öyle konuştunuz. 
BAŞKAN – Cevapları, cevapları… Evet.
SÜLEYMAN ÇELEBİ (İstanbul) – Burayı siz mi yönetiyorsunuz Elitaş mı yönetiyor, onu öğrenmek istiyorum.
MUSTAFA ELİTAŞ (Kayseri) – Sen dinlememişsin.
BAŞKAN – Efendim, olay şu: Biliyorsunuz benim…
MUSTAFA ELİTAŞ (Kayseri) – Sen İç Tüzük’ü
biraz daha oku. Bakanları oraya Sayın Başkan davet etmez, kendileri giderler.
BAŞKAN – Evet efendim. Sayın Bakanlar söz isterse bizim kararımız
söz konusu, söz istemeyene söyleyeceğimiz bir şey yok. 
Sayın Önder, buyurun efendim.
Affedersiniz. Süreniz yeniden başlıyor.
Süreniz yirmi dakika.
SIRRI SÜREYYA ÖNDER (İstanbul) – Teşekkür ederim Sayın Başkan.
Değerli üyeler, biraz Ana Muhalefet Partisinin Sayın Sözcüsü ve
iktidar arasında yürüyen bir tartışma oldu. Dindarlık meselesi üzerinden, biraz
buradan başlayacağım, kendi sesimi kendim ayarlayayım. 
Yanlış bir eksen üzerinden yürüyor, adalete buradan gelmek
istiyorum. Kur’an’a göre “inananlar” ve “inanmayanlar” diye bir ayrım söz
konusu değildir, “dindarlar” ya da “dinsizler” diye bir ayrım da söz konusu
değildir, bu imani bir meseledir, bir mücadele hattı
içermez, imani bir kategoridir. Kur’an “zalimler” ve
“mazlumlar” diye bir hat oluşturur ve mücadele zalimlerle mazlumlar arasında
yani hak yiyenlerle hakkı yenenler arasında esasen bir mücadele hattı vardır.
Çünkü dinde hiç kimseyi imana zorlayamazsınız ya da terk ettiği zaman
alıkoyamazsınız ama açıkça bir ayet vardır: “Ancak zalimlere düşmanlık olur.”
diyerek bir mücadele hattını belirlemiştir. Peki, bu nasıl olur? Bunun ölçüsü
ne? Bunun ölçüsü gerçekten de adalet duygusunu, adaletin bizatihi tecelli edip
etmediğini, tezahür edip etmediğini gözlemleyerek olur. 
Şimdi, bu gensoru vesilesiyle, Sayın Bakanın şahsı üzerinden ya da
şahsi performansı, bakanlık faaliyetleri üzerinden bir konuşma yapmayı gereksiz
buluyoruz. Çünkü hepimizin anlaması gereken bir nokta var, o da şu. Bu bir
sistem meselesidir. Sistemi bilmeyince Faruk Sükan’ı eleştirirken -rahmetlik,
Allah amelince rahmet etsin- onun 3’üncü Ecevit Hükûmetinde de bakanlık
yaptığını ıskalamış olmak gerek. Şimdi, ama bu meseleyi bir sistem meselesi
olarak görürseniz, bunun şahıslarla kaim bir şey olmadığını da anlarsınız. 
Sık sık kullanılan bir kavram var: “Yargının siyasileşmesi”. Ben
Radikal Yazarı Ali Topuz’dan ilhamla yeni bir kavramsal bakışa işaret etmek
istiyorum, o da “Siyasetin yargısallaşması.” Bugün
yaşanan bütün bu kaotik durumun altında siyasetin yargısallaşması
ya da yargısallaştırılması vardır. Bu önce ne
demektir? Sonra sonuçları nedir? Niye itiraz etmeliyiz? Bu itibarla birkaç şey
söylemek istiyorum. Siyaset ve hukuk ilişkisi çok girift bir ilişkidir, birçok
yerden birbiriyle kesişir, birbiriyle düğümlenir. 
Yargı, işte bu düğümlenmenin en önemli ayaklarından birisidir.
Türkiye’de bu alandaki sorunlar yargı bağımsızlığı çerçevesinde tartışılır.
“Yargı bağımsız olmalı, siyaset yargıya müdahale etmemeli.” sözü elbette
iktidarlar tarafından genellikle yargı bağımsızdır, muhalefet içinse bunun
tersi söylenegelir, “Yargının siyasallaşması” başlığı altında bu tartışma sürer
gider.
Yargı siyasileşmemeli, evet, bunun tehlikeli olduğu, adalet
duygusunu zedelediği, giderek yok edeceği çok açıktır fakat bugün daha tehlikeli
bir sorun var, yargının siyasileşmesi değil, siyasetin yargısallaşması.
Siyaset yargısallaşırsa ne olur? Yanıt için önce
siyasetin ve yargının işleyişine ve imkânlarına bakmamız lazım. 
Değerli arkadaşlar, yargı iki sonuçlu bir düzenektir. Genellikle
bu yargılamanın tarafı olanlardan birinin mahkûmiyeti ya da beraatıyla
sonuçlanır, bu öbür tarafın davayı kazanması anlamına gelir. Yargı için
birincil altı çizilmesi gereken mesele budur. Şimdi ya beraat ya mahkûmiyet
dedik, hükmün açıklanmasının ertelenmesi ya da işte başka şeyler bu iki
seçeneği ötelemez. 
Bir de, bir diğer özellik -aramızda değerli hukukçular var- yargı
tarihsizdir. Yani, her dava -benzetmek gerekirse- bir maç gibi bir oyun gibi
yeniden başlar, daha önce suçsuz olanın şimdi de suçsuz olacağı ya da daha önce
suçlu sayılanın yine suçlu sayılacağı gibi bir şey yoktur, yani her davada
kendisini yeniden başlatır yargı. 
Peki, bunun siyasetle arasındaki fark ne? Siyaset üç sonuçludur
arkadaşlar, öyle de olmak zorundadır. Siyasi taraflar savaş gibi, siyasetin
silahlı araçlarla yürütülmesi meselesinde bile ya kazanır ya kaybeder ama savaş
dâhil her durumda bir sözleşme, bir uzlaşma metniyle durumu bağlamaları
gerekir. Parlamenter rejimler, uzlaşma esasını baz alarak iş gören rejimlerdir,
aksi hâlde bir savaşa doğru gider. Yani siyasetle yargının arasındaki en temel
fark, birinin iki ihtimalli bir sonuç içermesi, diğerinin üçüncü bir sonuca
imkân tanımasıdır, yani uzlaşmadır. İşte siz, siyasetin göreceği işi yargıya
havale ettiğiniz zaman, yani siyaseti yargısallaştırdığınız
zaman bu üçüncü seçeneği kaybetmiş olursunuz arkadaşlar. Böyle bir sistem
meselesi olarak görmezsek tıpkı bugünkü Hükûmetin içine düştüğü tutarsızlık
gibi ya da bugün Hükûmete bu alandan yüklenen bakış açılarının tutarsızlığı
gibi ikisi aynı kantarda tartılabilir. O zaman, sadece aktörlerine itiraz etmiş
olursunuz. Meselenin bizatihi kendisine ve dolayısıyla çözüme dair hiçbir şey
söylemiş olmazsınız. Bizim buradaki eleştirilerimizden, Sayın Adalet Bakanının
da Sayın Hükûmetin de bundan çıkarması gereken sonuç ve derslerin başında bu
üçüncü imkânı buraya getirmek meselesi olmalıdır. 
Peki, bir umut var mı? Bakıyoruz sadece iktidar partisinin şu
meseledeki adalet anlayışına, yani bu tartıştığımız İç Tüzük meselesindeki
adalet anlayışına, bu konuda iyimser olabilmek inanın gerçekten güç. Bir buğz ile konuşmuyorum. Olanı biteni bazen tekrar etmek ne
kadar abuk olduğunu görmemize yeter. Bir meseleyi biz… Bu topraklar dünyanın en
kadim kültürlerini barındıran topraklar, dünyanın en hikmetli adamları buradan
çıkmış, medeniyette, dünya medeniyetinde taş üstüne taş kim koymuşsa bu
topraklarla bir hısım akrabalığı var. Peki, bu topraklar bu meseleleri nasıl
çözmüşler? İki türlü, ortak ederek ve dönüştürerek. 
Şimdi, bu meselede iktidarın dışlayıcı, yok sayıcı, muhalefetin
her türlüsünün en ufak bir görünür olma vasfına tahammül edememesi bugün
yaşanan sorunların, artık öyle bir sarmal hâline dönüşmüş ki, hem sebebi hem
sonucu gibi durmaktadır. Mesele ortaklaşılarak
çözülür. 
İslami referanslara önem verdiğinizi biliyorum. Buradan bir
analoji yapmak gerekirse Hacerül Esved
vakası gibi yaklaşmalıyız meseleye. Dört kabile o taşı kimin koyacağı
meselesinde büyük bir nizaya düşmüştü. Hazreti
Muhammed’in meseleyi çözüş biçimi (sallallahu aleyhi
ve sellem)’in bugünkü sorunlara örnek teşkil
edebilir. Bir bezin üzerine koydu -rivayet- ya kendi hırkası ya başka bir
sahabenin hırkası ve o nizanın tarafı olan dört
kabilenin temsilcilerine, her birine bir ucundan tutturdu. 
Bizim de bugünkü sorunlara getireceğimiz çözüm meselesindeki altın
anahtarlardan biri meseleyi ortaklaştırmak olmalıdır. Bunu yapmazsak eğer bu
tekleştirici, bu dediğim dedik, bu tahakküm anlayışı, bu otoriterleşme
eğilimi inanın iktidarın kendisine de bir hayır getirmeyecektir. Gaybı Allah bilir, geleceği planlayamazsınız, yarın öbür
gün bir şey olur -Bu ülkenin tarihi çok yüzde 50’ler gördü- yarın bir
bakarsınız ki yeller esiyor bu saltanatın yerlerinde. Ama önümüzde bir imkân
var, bu meseleyi çözebilecek bir feraset ve bir temsiliyet
var. Bütün sorunların anası bu meselede yaşanan savaştır ve yargıdaki bütün bu
operasyonlarda, bütün böyle bir sineklik hâline getirilen, bu ağa kim takılırsa
içine alan bu operasyonların temel nedeni de çözümden uzaklaşılan ve gittikçe
de daha uzaklaşılacak gibi duran Kürt meselesidir, orta yerde kanayan bir yara
olarak durmaktadır. 
Bütün Meclisin sayın üyelerine söylüyorum. Burada ölüm haberleri
geldiğinde -çok değil bundan iki üç ay önce- hepimiz konuşmalara rahmet
dileyerek başlıyorduk. Ne oldu? Kıyametler koptu, bugün -inşallah da böyle
devam eder- diyelim ki bu ölüm haberleri seyreldi, iktidarıyla muhalefetiyle
bütün Meclisiyle, “Yahu, bu konuda hazır böyle bir serin ortam varken bu
meseleye bir el atalım.” serinkanlılığı söz konusu değil. Yarın öbür gün yine
olacak, yarın öbür gün her çıkan burada rahmet dileyerek başlayacak, büyük
kemikleşmeler, büyük incitmeler söz konusu olacak, giderek çözümün önündeki o
iklim meselesi alabildiğine kaybolacak. 
Şimdi, Adalet Bakanlığı bir teklif getirdi. Bu sözüm muhalefete de
ve inanın kimseye böyle buradan bir polemik yaratma şeyim yok, bir çifte
standartla malulüz, bunun altını çizmek için. Terörün finansmanının önlenmesine
dair kanun. Ben İçişleri Komisyonu üyesiyim aynı zamanda, bize tali komisyon
olarak geldi. Öyle bir anlayış gözlemledim ki, gerçekten söylüyorum, böyle
incindim yani. Niye? Muhalefet partileri bunun Kürtleri hedeflediğini
varsaydılar ve İçişleri Komisyonunda bizim dile getirdiğimiz itirazların
birçoğuna katılmadılar. Haklarını yemeyelim, kendilerinin itiraz ettiği bazı
şeyler de vardı…
ATİLLA KART (Konya) – Esas olarak karşı çıkıyoruz. 
SIRRI SÜREYYA ÖNDER (Devamla) – …ama meselede şöyle bir hadise vardı: Ne zamanki, bu
operasyonlar yaygınlaştı, işte sistem meselesi dediğim bu “Bu kalburun içine
biz de girebiliriz.” duygusu gelip yerleşti. 
Eğer bir gensoru verilecekse mesela, bunun en vahim
uygulamalarından birisi bu terörün finansmanına dair yasanın getiriliş şeklinde
aranmalı. Yarın öbür gün Genel Kurula gelecek. Ne oluyor burada? Yine, esas
olarak Kürtleri hedefleyen ama icap ettiğinde bütün muhalefeti de o torbaya
atmaktan zerrece imtina edilmeyecek bir yaklaşım. Bütün evrensel hukuk
kriterleri yok sayılıyor. BDP’nin belki bir
komisyonda değiştirdiği tek madde, o da adına itiraz ettim, büyük bir
özensizlik vardı “Terörizmin finansmanı” diyordu yani tıpkı Kemalizmin
finansmanı, komünizmin finansmanı, sosyalizmin finansmanı, feminizmin
finansmanı gibi bir garabetti. Tercümesine bile özen göstermemişler. Birleşmiş
Milletler Sözleşmesi olduğu gibi iktibas edilerek, bu taahhütte bulunan bütün
ülkeler tarafından kendi ülkelerinde kanunlaştırılıyor fakat bizde ne
yapılıyor? Bizde şu yapılıyor, en vahim olanı: Bir, terörün tanımı o sözleşmede, Birleşmiş Milletler sözleşmesinde
bütün detaylarıyla yapılmış, bizde Terörle Mücadele Kanunu’na atıf yapılmış.
Biraz kurcalıyorsunuz, niye böyle yapılmış? Bakıyoruz ki, Birleşmiş Milletlerde
bir muhalefet şerhi ya da opsiyon anlamına gelen bir beyanda bulunulmuş çünkü
Birleşmiş Milletlerin tarifine göre PKK terör örgütü sayılmıyor, savaşan örgüt
olarak mütalaa ediliyor. Dünya bu kavramın etrafında bir ortaklık oluşturmuş.
Öyle olunca, TMK’ya atıfta bulunuluyor. TMK’nın geldiği şimdiki hâldeki durumuna da bakıyoruz,
bundan şikâyet etmeyen hiç kimse yok, Hükûmet dâhil ama uygulamaktan zerrece
geri durmuyorlar. 
Yeni bir anayasa çalışması içerisindeyiz ama bu yargının,
siyasetin yargısallaştırılması meselesinin bizi o iki
seçeneğe mahkûm etmesi demek şu demek değil midir; uzlaşmayı yok saymak. 
Peki, ne yapacaksınız böyle bir tekçi anlayışla? 27 Mayıs, 12
Mart, 12 Eylül ve benzerleri neyi yapmışsa onu yapacaksınız. 
Yargıç niteliğine haiz olmayan bürokratlardan kurulan bir kurul
mal varlığı meselesini dondurmaya yetkili olacak. Bu kadarı bile, ya bunun, bu
ülkede bir iktidarın isterse birinin ocağına incir ağacı dikebileceğini, çünkü
“bürokrat” dediğimiz son tahlilde Hükûmetten etkilenen birisidir, ille
Hükûmetin adamı olmasına gerek yok. 
Üçüncüsü; şöyle garabetler var: Fonun terörist bir faaliyette
kullanılmış olma şartı aranmıyor. Yani siz… Bunun anlamı, böyle baktığımız
zaman anlaşılmaz bir cümle gibi geliyor. Bunun anlamı, herhangi bir sağlıklı
zincirin içerisine bu muhalif olarak bu torbanın içine atılmasını düşündükleri
herhangi birisi takılmışsa, bu süreci direkt terörist bir faaliyet olarak
niteleyecek. 
Tüm muhalif belediyeleri bekleyen bir başka sıkıntı daha var:
Kamusal nüfuz kullanımı da bu başlık altında mütalaa ediliyor. Bu ne demek? Bu,
siz birini işe almışsanız ve bunun herhangi bir yasa dışı örgütle bir
bağlantısı varsa direkt terörü finanse etmiş gibi mütalaa edileceksiniz. 
Bunlar, bu ülkedeki adaletin geldiği nokta bakımından son derece
ibret verici.
Dink davası dedik. Devletin “Bu konuda örgüt yoktur.” demesi,
cinayeti devletin üstlenmesi anlamına gelir ama bir nokta kimsenin dikkatini
çekmedi. Ceza alan insan, oradaki ceza alan insan bir hamburger firmasına bomba
atmaktan ceza aldı. Buradaki bir Ermeni yurttaşın canı bir Amerikan hamburger
firması kadar kıymetli değilmiş. Hamburgerciye dokunamazsın ama Ermeni’yi
öldürürsün, Kürt’e zulüm edebilirsin, mazlumla uğraşabilirsin anlamına gelir
bu. 
Peki, nasıl bu duruma geldi? Özel yetkili mahkemeler garabetiyle.
12 Eylül’de sıkıyönetim mahkemelerinde yargılanmış birisi olarak
söylüyorum -bunu buradan söyleyeceğim
aklıma gelmezdi, ölsem aklıma gelmezdi- 12 Eylül’ün faşist sıkıyönetim
mahkemelerine rahmet okutturacak -yargıçlardan bağımsız, sistemin kendisi-
keyfî ve gülünç, giderek yarın öbür gün, bir sürü komik ama trajikomik
hikâyenin, filmin konusu olabilecek uygulamalar yapılıyor. 
Değerli vekiller, özellikle AK PARTİ’li
vekillere seslenmek istiyorum, bugün, KCK davasındaki garabetlere bir bakar
mısınız? Ana dilinde, ninnisini söylediği, türküsünü söylediği, annesinden ilk
duyduğu dilde savunma yapamıyor, Kürt bundan mahrum bırakılıyor ama Arapça konuşana
bu imkânı veriyorlar. Nedir bu buğuz? Nereye kadar
gider? İşte, yargının siyasallaştırılması meselesi değil, siyasetin yargısallaştırılması meselesi budur. Sizin siyaseten
uğraşacağınız bir alanı yargının omuzlarına yıkmak. Bu da bir bakanın işi ve sorumluluğu
değildir, başlı başına bir sistem meselesidir. Bunu, bu Meclis -bu Mecliste
yaptığım ilk konuşmada da söylemiştim- barışı getirebilir, buna muktedir. Bunun
yolu, tüm bu konulardaki enerjimizi…
(Mikrofon otomatik cihaz tarafından kapatıldı) 
SIRRI SÜREYYA ÖNDER (Devamla) – …toplanıp bu meselede bugüne kadar
hiç inisiyatif almamış olan Meclisin bu konuda inisiyatif almasıyla mümkündür.
Yeni bir uygulama, “düşman ceza hukuku” diye bir şey var -bu, Nazi döneminde
icat edilmiş bir kavram- yapılmakta olan, bu düşman ceza hukuku kavramlarıyla
bütün meselelere yaklaşmaktır. 
Hepinize saygılarımı sunuyorum, teşekkür ediyorum. (BDP
sıralarından alkışlar)
BAŞKAN – Teşekkürler Sayın Önder.
Sayın milletvekilleri, Milliyetçi Hareket Partisi Grubu adına
Konya Milletvekili Sayın Faruk Bal. 
Buyurun Sayın Bal. (MHP sıralarından alkışlar)
MHP GRUBU ADINA FARUK BAL (Konya) – Sayın Başkan, değerli
milletvekilleri; Adalet Bakanı Sayın Sadullah Ergin hakkında verilen gensoru
hakkında Milliyetçi Hareket Partisinin görüşlerini sizlerle paylaşmak üzere
huzurunuzdayım. Yüce heyeti saygıyla selamlıyorum. 
Sabahtan beri Mecliste çok yüksek tonda bir gerilim vardır.
Görüştüğümüz konu da ciddi bir mevzudur. “Adalet” dediğimiz kavram evrensel bir
değerdir. Dolayısıyla Türkiye’deki hâli pürmelalini iyi değerlendirebilmek
için, ben o gerilim ortamından uzaklaşarak mümkün olabildiğince aklıselim
içerisinde meseleyi özellikle AKP milletvekillerinin de tahlil edebilmesi için
öncelikle yasal düzenlemelerden başlamak istiyorum sözlerime.
Değerli arkadaşlarım, değerli milletvekilleri; Türkiye parlamenter
demokrasiyle idare edilen bir ülkedir. Parlamenter demokrasilerde yasama,
yürütme ve yargı organları arasında “erkler ayrılığı” dediğimiz bir prensip
vardır ve bu prensibin gereği olarak da erkler arasında, kuvvetler arasında
denge ve denetim mekanizmaları oluşturulmuştur. İşte bu denge ve denetim
mekanizmalarında denetim görevini asli olarak yerine getirecek olan husus
yargıdır. Yani yüce Meclis bir karar verir, kanun yapar, bunun Anayasa’ya
uygunluğunu denetleyecek olan Anayasa Mahkemesidir, yargı makamıdır. Hükûmet bütün
iş ve işlemlerinde hukuka uygunluk denetimine tabidir, bunu yapacak olan Danıştaydır, idare mahkemeleridir. 
Diğer taraftan, vatandaşın hak ve adil yargılanma şeklindeki
taleplerine de genel mahkemeler ve onun üzerindeki Yargıtay karar vermektedir
ve bu kararların tümünü değerlendirdiğimiz zaman yasama ve yürütmenin
dengelendiği, yargı tarafından denetlendiği, hukuka göre denetlendiği rejimin
adına da “hukuk devleti” diyoruz, “hukukun üstünlüğüne dayalı demokrasi”
diyoruz. Dolayısıyla, görüştüğümüz konu bununla ilgili bir konudur ve bununla
ilişkili de rejim sorunu hâline gelmiş olan adaletin ilerleyen süreç içerisinde
paylaşacağımız durumuyla birlikte değerlendirmemiz gerekmektedir. 
Değerli arkadaşlarım, bu sistem içerisinde, parlamenter demokrasi
içerisinde Adalet Bakanlığı bütün kanun tasarılarının Türk hukuk sistemine
uygunluğunu incelemekle görevlidir. Neye göre? Adalet Bakanlığı Teşkilat ve
Görevleri Hakkında Kanun’un 1’inci maddesine göre. 
Yine, Adalet Bakanlığı, aynı Kanun’un aynı maddesine göre bütün
kanun tasarılarını Türk kanun yapma tekniğine uygun olup olmadığını incelemekle
görevlidir. Dolayısıyla, yapılmış olan anayasa değişiklikleri dâhil, yargıyı bu
hâle düşüren bütün kanuni düzenlemelerden Adalet Bakanlığı, doğrudan, kendi
teşkilat kanunu çerçevesi içerisinde sorumlu bulunmaktadır. 
Aynı zamanda, Adalet Bakanı, Anayasa’nın 112’nci maddesi gereğince
diğer bakanlıkların sunmuş olduğu kanun tasarılarından da müteselsil sorumluluk
ilkesi ve teşkilat yasasının vermiş olduğu sorumluluk gereği bu mükellefiyetin
altında bulunmaktadır. 
Tabii ki bununla sınırlı bulunmamaktadır. Adalet Bakanlığının bu
anayasal çerçeve, rejimle ilgili sorumluluklarının yanı sıra, vatandaşın “hak
arama” dediğimiz adaletin iki temel dayanağından bir tanesi olan hak aramasıyla
ilgili önündeki engelleri ortadan kaldırmak ve adalete ulaşmak ile ilgili bütün
verileri, bütün değerlendirmeleri yaparak memnuniyet yaratabilecek, adalet
hizmetinden memnuniyet hissiyle tatmin olabilecek bir ortamı da yaratmak Adalet
Bakanının görevi ve sorumluluğu içerisindedir. 
Adalet Bakanlığı, aynı zamanda “adil yargılanma” dediğimiz
evrensel hukuk değerlerinin hayata geçirilmesinden de sorumludur. 
Dolayısıyla, toparladığımız zaman, Adalet Bakanı, yani hakkında
gensoru verilen Sayın Ergin’in sorumluluğu hem hukukidir hem vicdanidir hem
içtimaidir hem de vahdanidir. Böyle bir sorumluluğu
üstlenmiş olan Sayın Bakanın hâli pürmelalini, birlikte incelemeye
çalışacağımız adaletle ilgili durumunu bir değerlendirelim.
Değerli arkadaşlarım, on yıllık AKP İktidarı süresince -ki Sayın
Bakanın dönemi de dahil olmak üzere- birinci olarak anayasa değişiklikleriyle,
biraz önce anlatmış olduğum parlamenter demokrasinin genetiği değiştirilmiş ve
bir dikta yönetimi çağrıştıran ucube bir cumhurbaşkanlığı sistemine geçilmiş,
yargının yasama ve yürütme organı üzerindeki denetim yetkisi etkisiz hâle
getirilmek suretiyle denetimsiz güçler yaratılmıştır. Denetimsiz bir yasama
organının adı anayasa hukukunda bellidir ve “Dikta” dediğimiz bir düzenin adı
demokrasi bile olsa yasama organı olarak tanımlanır. Denetimsiz bir yürütme
dikta organıdır. Dolayısıyla bu dikta organlarının oluşmasına ve dikta
kapısının açılmasında Adalet Bakanının biraz önce anlattığım çerçeve içerisinde
sorumluluğu vardır ve bu sorumluluğu bu yüce Mecliste tartışılmalıdır. 
Değerli arkadaşlarım, Adalet Bakanlığının sorumluluğu sadece
anayasa değişiklikleriyle değil, aynı zamanda kanuni düzenlemeler ile de
kendisini göstermektedir. Adalet Bakanlığı, anayasa değişiklikleri paralelinde
gerçekleştirilen Anayasa Mahkemesini, Hâkimler ve Savcılar Yüksek Kurulunu, Danıştayı, Yargıtayı “yeniden
yapılandırma” adı altında, güya “iş yükünü hafifletme” adı altında
siyasallaştırmış ve olaya, adalete tek gözle bakabilecek bir yargı düzeni
oluşturmuştur. Dolayısıyla, yargının kendi içerisindeki denge ve denetim
mekanizmaları ortadan kaldırıldığı gibi, yargının yasama organını denetlemesi,
yargının yürütme organını denetlemesi gücü de böylece etkisiz hâle getirilmiş
ve sorun, diktaya gidiş kapısı açısından adalet perspektifinden baktığımızda
bir rejim sorunu hâline gelmiştir, bir demokrasi sorunu hâline gelmiştir.
Anayasa değişiklikleri kanuni düzenlemeleri ile yetinmeyen Adalet
Bakanlığı bu defa kanun hükmünde kararnamelerle adaleti tanzim etmeye
başlamıştır.
Değerli arkadaşlarım, Türk milleti adına karar veren ve kendi
cinsini yargılayan tek kişi hâkimdir ve tek organ adli organlardır. Dolayısıyla
adli organlar millet adına karar verirken milletin iradesinden kaçırılarak
Bakanlar Kurulunun iradesiyle yani AKP’nin iradesiyle düzenlenmiş olması tam
anlamıyla adaletin siyasallaştırılması için millî iradeden kaçış sonucunu
doğurmuştur ve kaçıştan da ve doğuracağı adaletsizliklerden de Sayın Adalet
Bakanı doğrudan sorumludur. 
Değerli arkadaşlarım, bununla kalmamış, Anayasa, kanun
düzenlemeleri, kanun hükmünde kararnamelerle yetinilmemiş, nevzuhûr
bir durum ortaya çıkmış, adını sanını bilmediğimiz ama yargılama faaliyeti
yürüten birtakım mihraklar oluşmuştur ve kamuoyunu oluşturmaktadır. Bunlar
“medya” adı altında, “basın” adı altında her gün akşam televizyonlardan
izlediğimiz, görülmekte olan davalar hakkında ahkâm kesen, onlar hakkında
kimlerin ne zaman tutuklanacağını haftalarca önce ilan eden ve gerçekten birkaç
hafta geçtikten sonra o kişilerin tutuklama sonucunu doğuran bir paralel yargı
organı oluşmuştur. Bu, “basın” dediğimiz, “medya” dediğimiz, “millet vicdanının
oluşmasına katkıda bulunabilecek dördüncü kuvvet” dediğimiz bir el marifetiyle
yapılmaktadır. Dolayısıyla bu medya gruplarının yapmış oldukları yanlı yayınlar
ile adalet yönlendirilmekte, orada daha mahkemeye ulaşmamış deliller
tartışılmakta, orada daha hakkında soruşturma açılmamış kişiler suçlu olarak
ilan edilmekte, orada birisi hâkim, birisi savcı rolüne bürünmekte ve böylece
“millî vicdan” dediğimiz, “kamuoyu” dediğimiz kesim bu kirli, bu yalan, bu
iftiracı, bu fitne güya mahkeme görevi yapar gibi davranan kişiler marifetiyle
oluşturulmaktadır. 
Burada adalet var mı arkadaşlar? Sayın Bakan, burada sizin adalet
anlayışınız ile değerlendirdiğimiz zaman nasıl bir adalettir bu? Sizden
beklenen, bunu yapanlara yasalar karşısında gereğini yerine getirmektir. Ama
siz ne yapıyorsunuz? Siz şunu yapıyorsunuz Sayın Bakan: Böyle yayın yaptığı
için hakkında 5 bin-6 bin tane dava açılmış olan basın-yayın kuruluşlarının
adalet önünden kurtarılmasını, çekilmesini sağlamak için örtülü af kanunu
getiriyorsunuz. Bunun adına da “adalet reformu” diyorsunuz. Böyle Adalet
Bakanlığı olur mu, böyle adalet olur mu!
Değerli arkadaşlarım, bu bir insan hakkı ihlalidir ve gelecekte
hakkında 5 bin-6 bin dava bulunan basın-yayın organlarının yapmış olduğu
yayınlarla yönlendirilen mahkemelerin vermiş olduğu kararlarda Avrupa İnsan
Hakları Mahkemesinde -aha buraya çiziyorum- Türkiye’yi mahkûm ettirecektir. Siz
sırf yandaş olsun diye, siz önünüzdeki siyasi muarızlarınız, önünüzdeki
engeller temizlensin diye bunlara izin veriyorsunuz. Neye rağmen? Adalet
duygusu örselenmesine rağmen. Neye rağmen? İnsan Hakları Evrensel
Beyannamesi’nde yazılmış olan adil yargılanma hakkı ortadan kaldırılmasına
rağmen. Dolayısıyla siz bundan sorumlusunuz Sayın Bakan; hem hukuken
sorumlusunuz Sayın Bakan hem vicdanen sorumlusunuz hem içtimaen
sorumlusunuz ve hem de vahdani olarak sorumlusunuz.
İleride Cenabı Allah vakti saati geldiğinde hüküm verdiğinde, öbür dünyaya
gittiğinizde mahkemei kübrada
bunlardan sorumlusunuz Sayın Bakanım. 
Değerli arkadaşlarım, yargı nasıl bu hâle geldi? Yargı işte sizin
anayasa değişikliğiyle, Yargıtay Kanunu, Anayasa Mahkemesi Kanunu, Danıştay
Kanunu, HSYK Kanunu’nu değiştirerek yandaşlaştırdığınız,
yandaş olmayanları korkuttuğunuz, ötekileştirdiğiniz, havuç-sopa rolüyle
yargıyı ikiye böldüğünüz bir noktada yargıda o muhteşem gücü eline geçiren
yandaşlarınız artık sizin sözünüzü dinlemez oldu. O yandaşlar ki, artık Sayın
Cumhurbaşkanının, Sayın Başbakanın, eminim ki zatıalinizin de rahatsız olduğu
kararları adalet adına verir oldular. 
Değerli arkadaşlarım, bu Jurassic Park canavarına benziyor. Malum
bir hikâye vardır. O hikâyede, eski çağlarda kalmış birtakım hayvanları genetik
teknolojisini kullanarak yeniden hayata döndürmek isteyen bir bilim adamının
bir adada yarattığı canavarların sonradan kendisini yemesi gibi.
Siz de şimdi gemlenemeyen, önlenemeyen… Şimdi, siz,
Cumhurbaşkanından Başbakanına, Adalet Bakanına, Başbakan Yardımcısına kadar
rahatsız olduğunuz, verdikleri kararlardan sıkıntı duyduğunuz, kamu vicdanıyla
çelişen, kamu vicdanında karşılığını bulmayan ve adalet duygusunu örseleyen bir
yargıyı yaratmış olmanın hesabını elbette vereceksiniz.
Değerli arkadaşlarım, vaziyet bu noktaya gelmiştir ve Türkiye’de
yargının sorunu, artık, bir insan hakları sorununa ve bir demokrasi ve rejim
sorununa dönüşmüştür ama rejim sorununa dönüşen, diktaya gidişte bir vesayet
makamı oluşturan şimdiki yargı, vatandaşların da canını yakmaktadır. Bakın,
kimlerin canını yakmaktadır: Yargı, yandaş yargıçlar marifetiyle silah olarak
kullanılmaktadır; susturucusu olmayan bir silah olarak kullanılmaktadır;
susturucusu olmayan ve güçlü bir şekilde patlayan, patladığı zaman kamuoyunda
“skandal” diye tanımlanan kararlarıyla muarızlarınızı susturmaya yarayan bir
silah olarak kullanılmaktadır. 
Milliyetçi Hareket Partisinin 131 tane belediyesi hakkında
operasyon yapıyorsunuz. 131 Milliyetçi Hareket Partili belediye başkanı
hakkında yaptığınız operasyondan vicdanen, ahlaken kendilerine orada bulunmayı
zül addeden insanlar bunun altında eziliyor ve netice itibarıyla Ereğli’deki
silah olarak kullanılan yargının kararıyla cezaevine atılan İbrahim Ekici
intihar ediyor Sayın Bakanım, intihar! Bunu benden duyun. Ereğli operasyonunda,
Ereğli Belediyesine altı-yedi ay önce yapılmış bir operasyonla birtakım adamlar
geliyorlar polis hüviyeti içerisinde, Belediye Başkanının evini, akrabalarının
evini, meclis üyelerinin evini ve kim varsa yakınında, yöresinde herkesin evini
basıyorlar, kız evladı için ahlaksızca, şerefsizce ithamlarda bulunuyorlar
Belediye Başkanının yüzüne karşı -o kız çocuğu şu anda psikolojik tedavi
görüyor- ve evraklarını alıp gidiyorlar belediyeden.
Ne oldu? Bir şey yok. Ne zamana kadar? 12 Haziran seçimlerine
kadar hiçbir şey yok; evraklar gitti, bastıklarıyla kaldı. 12 Haziran
seçimlerinden on beş gün önce tekrar geliyor o adamlar. Ben bunlara “polis”
diyemiyorum. Emniyet güçlerinin tarafsız olanlarını elbette ki takdirle yâd
ediyorum ama içlerine sızmış, özel görevle militanca davrananlarına hitap
ediyorum ve buradan yüce Meclise şikâyet ediyorum.
Bastıkları evleri, belediye memurlarını, vesairesini tekrar
götürüyorlar ve dört gün sorgusuz, sualsiz içeride. Dördüncü gün gece hepsini
sorguya alıyorlar, sabahleyin “Serbestsiniz.” diyorlar. Bunun adalet neresinde
Sayın Bakanım? Hak nerede, hukuk nerede? Böyle bir devlet olabilir mi? 
Değerli arkadaşlarım, işte bu yargı acıtıyor; millet vicdanını
acıtıyor, dokunduğu yerlerdeki yürekleri yakıyor. 
Değerli arkadaşlarım, bununla bitmiyor; Kadınhanı Belediye Başkanı
var. Bir gece sabah namazını kıldıktan sonra Kadınhanı Belediye Başkanının evine
baskın yapıyorlar, üç buçuk saat evinde arama tarama yapıyorlar, arkasından da
“Yürü, savcıya gideceğiz.” diye onlarca polis memurunun yedeğinde caddede
yürütülerek adliye götürüyorlar, adliyede adli makamlar ifadesini alıyor,
“Serbestsin.” 
E, bu Belediye Başkanı madem serbest bırakılacaktı, madem bir
suçu, günahı yoktu -ki yoktur eminim- devletin polisi kullanılarak, yargı silah
olarak kullanılarak Kadınhan’lı oy veren seçmenlerin
huzurunda nasıl itibarsız hâline getirilir?
Adalet, nasıl, böylece, AKP’nin muarızı olan Milliyetçi Hareket
Partisinin değerli belediye başkanlarını itibarsızlaştırmak olarak
kullanılabilir?
Engin Alan var Milliyetçi Hareket Partisine intisap etmiş bir tane
şerefli Türk subayı. Engin Alan’ın suçunu Sayın
Başbakandan öğrendik, “Çanakkale’deki resmî törende ayağa kalkmadığı için
nerede olduğunu görüyorsunuz.” diyor. 
BÜLENT TURAN (İstanbul) – Çok önemli, çok. 
FARUK BAL (Devamla) - Nerede? Silivri’de. 
Değerli arkadaşlarım, o zaman, siz, o “Silivri Naibi” diye
Osmanlı’nın, Osmanlı Valisinin yazdığı şiire uygun özel yetkili savcılar,
hâkimler bulmuşsunuz ki Osmanlı Valisinin verdiği talimat gibi Başbakanın
töreninde ayağa kalkmadığı gerekçesiyle bir şerefli Türk subayını onun
içerisine atabilmektedir. 
Değerli arkadaşlarım, işte, bu, sadece Milliyetçi Hareket
Partisine karşı yapılmış bir adaletsizlik değildir. Bu, Türkiye Cumhuriyeti
devletinin parlamenter demokrasiye dayalı siyasi rejiminin bir sorunu hâline
gelmiştir. Bu, evrensel değerlerle oluşmuş adalet sorunudur ve Sayın Bakan,
siz, bu rejimi tehdit eden, yeni vesayet makamı hâline gelen yargının düştüğü
hâlden sorumlusunuz. Bu sorumluluğunuzu, elbette ki, burada, yüce Meclis
parmaklar ile aklayamayacaktır. Yani AKP milletvekillerinin verecekleri “hayır”
oylarıyla ortaya çıkan sonuç sizin sorumsuzluğunuzu ortaya çıkarmayacaktır.
Siz, sözlerimin başında ifade ettiğim gibi, kanı kanla yıkayarak daha önce
CHP’nin arka bahçesi olarak suçladığınız, şimdi AKP’nin ön bahçesi hâline
getirdiğiniz yargının düştüğü bu hâlden, önce hukuk önünde sorumlusunuz,
arkasından vicdanınıza karşı sorumlusunuz, arkasından halka karşı siyaseten
sorumlusunuz ve nihayetinde de, Cenabı Zülcelâl’in mahkemeyi kübrasında sorumlusunuz. 
Hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Bal. 
Dördüncü konuşmacı AK PARTİ Grubu adına İstanbul Milletvekili
Sayın Mustafa Şentop. 
Sayın Şentop, buyurun. (AK PARTİ
sıralarından alkışlar) 
MUSTAFA ŞENTOP (İstanbul) – Sayın Başkan, değerli milletvekilleri;
İzmir Milletvekili Oğuz Oyan ve 59 milletvekilinin, görev ve sorumluluğunun
gereklerini yerine getirmediği ve yargı bağımsızlığının korunmasında gerekli
çabayı göstermediği iddiasıyla Adalet Bakanı Sayın Sadullah Ergin hakkında
verdikleri gensoru önergesi üzerinde AK PARTİ Grubu adına konuşmak üzere
huzurlarınızdayım. Şahsım ve grubum adına hepinizi hürmetle selamlıyorum. 
Değerli arkadaşlar, tabii, Adalet Bakanı hakkında verilen
gensoruda yargının sorunları üzerinde durmak mümkün görünebilir fakat gensoru,
dikkat ederseniz, içinde de, içeriğinde de yargıyla ilgili bazı uygulamalar
yargılama faaliyetleri üzerinden Sayın Bakanın şahsına verilmiş bir önergedir.
Dolayısıyla yargının sorunlarına burada temas etmeyi abes bulmuyorum. Uygundur,
doğrudur fakat burada Sayın Bakanın yargıyla ilgili sorunlar karşısındaki
sorumluluğu noktası üzerinde durmak daha doğru olacaktır. Ben, gensoru
önergesinde yer alan temel hususlardan hareketle bu gensoru önergesinin,
gündeme alınmasını niçin desteklemediğimizi açıklamaya çalışacağım. 
Değerli arkadaşlar, gensoru önergesinin ana hatları ve bir
gelişimi var. Burada özet olarak üç husus üzerinde duruluyor. Birincisi: Adalet
Bakanının sadece kendi Bakanlığını ilgilendiren konular değil diğer
bakanlıkların da hazırladıkları kanunlar ve kanun hükmünde kararnameler
üzerinde bir inceleme yetkisinin bulunduğunu ve Anayasa’ya, temel hak ve
özgürlüklerle ilgili uluslararası sözleşmelere aykırı olan veya daha yumuşak
ifadeyle uygun olmayan birtakım kanun düzenlemelerinin dikkate alınmadığını,
bunlar üzerinde hassasiyet gösterilmediğini yani hukuk kurallarıyla ilgili
kendisine yüklenen bir sorumluluğu yerine getirmediği, birinci husus bu.
İkinci husus: Adalet hizmetleriyle ilgili, yürütülmesiyle ilgili
denetim görevinin yerine getirilmediği. Ancak buna dikkatle baktığımızda burada
kastedilenin özellikle yargılama faaliyetleriyle ilgili bir yetkisi bulunduğu
vehmedilerek böyle bir itham Sayın Bakana yöneltiliyor. Burada da dile
getirildi, gensoru metninde de bu husus var. Burada, bakın, deniyor ki:
“Anayasa’nın yargı bölümünde Adalet Bakanlığına Anayasa ile verilen görevler ve
HSYK -yargı organları- Adalet Bakanlığı bağlantıları göz önünde
bulundurulduğunda, Adalet Bakanlığına diğer bakanlıklardan farklı bir görev ve
sorumluluk verilmiştir.” Ezcümle “HSYK Başkanlığı görevi yargıç ve savcıların
idari görevleri yönünden Adalet Bakanlığına bağlı olması.” gibi bir husustan da
bahsediliyor. Buna değineceğim. Bu, tabii, yargıçlar üzerinde Bakanın yargılama
faaliyetleri dolayısıyla da bir yetkisi olduğu vehmine dayanıyor. Anayasa’nın
144’üncü maddesini beraber okuyacağız.
ALİ SERİNDAĞ (Gaziantep) – “Yargılama yönünden” demiyor, “idari
yönden” diyor.
MUSTAFA ŞENTOP (Devamla) - Üçüncü husus: Son yıllarda Türkiye’de
birçok yargılama faaliyetleri, uygulama ve mevzuatla ilgili sorunlar
yaşandığına dair… Tabii, somutluk yok, soyut genellemeler var. Bazı somut
hususlara değindi arkadaşlar, bunlara cevap vereceğiz.
Bir de, bu, tabii, gensoru önergesinin bir mazisi var. 3 Ocak
tarihinde yine Sayın Oğuz Oyan ve arkadaşları tarafından Meclis Başkanlığına
verilmiş bir gensoru önergesi var. Bu işleme konulmamış çünkü özel, ismi belli,
belli bir davayla ilgili, birtakım hususları içeriyor bu. Anayasa’nın 138’inci
maddesine açıkça aykırılık teşkil ettiği için işleme konulmamış. Dolayısıyla,
bu önergenin onun biraz daha geliştirilmiş hâli olduğunu yani işleme
konulabilir bir önerge hâline çevrildiğini ifade etmem gerekir.
Şimdi değerli arkadaşlar, bakınız, burada öncelikle şunu belirtmek
lazım: Adalet Bakanlığının Teşkilat ve Görevleri Hakkında Kanun’a göre elbette
mevzuatın hazırlanmasında, kanunların özellikle hazırlanmasında, diğer
bakanlıklardan gelen kanunla ilgili hazırlıkların değerlendirilmesinde,
incelenmesinde yetkileri var. Bu görevin Bakanlık tarafından yerine
getirildiğini memnuniyetle ifade edebiliriz. 
Bakın, Türk hukuk sistemi ve kanun yapma tekniğine uygunluk
bakımından Bakanlığın yaptığı bir inceleme faaliyeti var. Bakanlık bu konuda
kanunlar üzerindeki görüşlerini bildiriyor. Buradan, tabii, netice itibariyle
kanunlar Meclisten geçiyor. Bunların Anayasa’ya uygunluk ve Anayasa’nın
yollamaları dolayısıyla temel hak ve özgürlüklerle ilgili sözleşmelere
aykırılık bakımından hangi mercilerde değerlendirildiği, nasıl bir denetime
tabi tutulduğu hepimizin malumu olmalı. Eğer kanun ve kanun hükmünde kararnameler
söz konusuysa, bunlar Anayasa Mahkemesinden bahsettiğimiz açılardan Anayasa’ya
uygunluk veya 90’ıncı madde yollaması çerçevesinde yine temel hak ve
özgürlüklerle ilgili uluslararası sözleşmelere uygunluk bakımından
denetleniyor. Eğer tüzükler, yönetmelikler söz konusuysa, Danıştay tarafından
denetleniyor. Dolayısıyla burada Bakanlığın mevzuatın hazırlanmasıyla ilgili
sorumluluğunun yerine getirilmediğini iddia etmek doğru değil çünkü bunun hukuk
sistemi içerisinde başka denetleme mekanizmaları var. 
Asıl şuraya bakmak lazım: Gerçek durum nedir? 2002’den beri
Türkiye’de birçok gelişmeyle beraber bir taraftan hukuk alanında da çok büyük
gelişmeler ve değişim meydana gelmektedir. Bunların hepsini saymak mümkün
değil. Birçok temel kanundan burada bahsedebiliriz. Cumhuriyetin ilk yıllarında
hazırlanan birçok temel kanun yenilenmiştir, yeni kanun metni olarak karşımıza
geliyor. Ceza reformuyla ilgili çıkartılan kanunlar, Türk Ceza Kanunu, Ceza
Muhakemesi Kanunu, İnfaz Kanunu, yine Türk Borçlar Kanunu, Türk Ticaret Kanunu,
Hukuk Muhakemeleri Kanunu gibi birçok temel kanunun yanında yine Türkiye’de
kanunla düzenlenmemiş olan birçok alan bu dönemde düzenlenmiştir.
Tabii, bütün bunların detayına girmeyeceğim. Önemli iki nokta
üzerinde duracağım. Birisi şudur: Bakın, 2004 yılında Türkiye’de hukuk alanında
çok büyük reform niteliğinde bir anayasa değişikliği yapılmıştır. Anayasa’nın
90’ıncı maddesinde temel hak ve özgürlüklerle ilgili uluslararası sözleşmelerle
kanunlar arasında bir çatışma meydana geldiğinde, sözleşme hükümlerinin
uygulanacağına dair açık bir anayasa hükmü Anayasa’ya dercedilmiştir.

TURGUT DİBEK (Kırklareli) – Uyuluyor mu? Kullanılıyor mu? Bakan
var mı?
MUSTAFA ŞENTOP (Devamla) – Bu birçok kanunda -ki mevzuatımızın çok
dağınık olduğunu hepimiz müttefiken söyleyebiliriz-
temel hak ve özgürlüklerle ilgili uluslararası sözleşmelere aykırı hükümlerin
uygulanmamasını sağlayacak. Bir anlamda, zımnen, üstü örtülü olarak yürürlükten
kaldırılmasını sağlayacak devrim niteliğindeki bir düzenlemedir. Bunun bizim uygulamamıza
tam olarak yansıyıp yansımadığını ayrıca tartışabiliriz. Bunun biraz hukuk
kültürüyle, biraz yargıç kültürüyle, yargıç sosyolojisiyle ilgili boyutları
vardır. Fakat bu düzenleme, 2004 yılında yani AK PARTİ İktidarı döneminde
getirilmiş, Türk hukuk sisteminde devrim mahiyetinde çok önemli bir
düzenlemedir.
Bir başka düzenleme: Burada bunu olumsuz olarak zikretti, menfi
olarak zikretti arkadaşlar ama, 12 Eylül 2010 referandumuyla kabul edilen
anayasa değişiklikleri, Türkiye’de yine yargı bağımsızlığı bakımından ve
yargının demokratik meşruiyeti bakımından çok önemli bir adımdır.
Değerli arkadaşlar, HSYK, biliyorsunuz, daha önce, yüksek mahkeme
yargıçları tarafından belirlenmiş üyelerin çoğunluğuyla teşkil
edilmekteydi. 7 kişilik Hâkimler ve
Savcılar Yüksek Kurulunun 5 üyesinden 3’ü Yargıtaydan,
2’si Danıştaydan geliyordu, bir de bakan ve müsteşar
Kurul üyesi idi. 
Şimdi, böyle bir yapının tabii iki boyutu var. Bir taraftan, az
sayıda üyeden teşekkül etmiş olan böyle bir kurulun, bakanın ve müsteşarın
bulunmasıyla yürütme etkisinde bulunabileceği, kalabileceği ihtimali karşımıza
geliyor. Bu yönde eleştiriler eski HSYK’ya
yöneltilmekteydi. 
Ama öbür taraftan şunu unutmamak lazım: Sadece yüksek
mahkemelerdeki hâkimlerin belirlemiş olduğu HSYK çoğunluğunun yargıçların ve
savcıların kâmil anlamda temsili bakımından ciddi sorun teşkil ettiğini
söylemeliyiz. Avrupa Birliği izleme raporlarında sürekli olarak, her yıl, bakan
ve müsteşarın Kurulda bulunmasının yanı sıra ama özellikle Kurulda hâkim ve
savcıların kâmil manada temsil edilmediğinin ifade edildiğini görüyoruz. 12
Eylül 2010 referandumuyla beraber burada aslında yöneltilen eleştirilere de bir
şekilde gelmiş olacağım. 12 Eylül 2010 referandumuyla beraber HSYK’nın yapısı Avrupa ülkeleri standartlarına uygun hâle
getirilmiştir. 22 üyeden teşekkül etmektedir. Birisi Sayın Bakandır, Adalet
Bakanı HSYK’nın Başkanıdır aynı zamanda, müsteşar
tabii üyesidir, geriye kalanlar ise Yargıtay ve Danıştaydan
gelen üyelerle beraber adli yargıdan ve idari yargıdan seçim suretiyle adli
yargı hâkimleri ve savcılarının yine idari yargı hâkimlerinin kullanacağı
oylarla oluşmuş olan bir yapı. Burada Türkiye’de yüksek yargıdaki üye
hâkimlerin sayısı çok cüziydi. Bunlar yaklaşık olarak yirmi de 1’ini teşkil
ediyordu Türkiye’deki hâkim ve savcıların. İlk derece mahkemelerinde görev
yapanların çok büyük bir ağırlığı, çoğunluğu vardı. Bu çoğunluğun da Kurula
yansıtılması gerekiyordu. Türkiye’de 12 Eylül 2010 referandumu öncesinde sanki
yargıyla hükûmet arasında bir çekişme varmış gibi gözüken tablo doğru okunduğu
takdirde yüksek yargıyla ilk derece mahkemelerinde görev yapan hâkim, savcılar
arasındaki bir çekişme olduğunu bize göstermekteydi çünkü 1961’den itibaren
Türkiye’de hâkim ve savcıların atanmasında, disiplin işlemlerinde ve
tayinlerinde yetkili kurul hâline getirilen önce Yüksek Hâkimler Kurulu daha
sonra Hâkimler ve Savcılar Yüksek Kurulu bir kast sisteminin oluşmasına yol
açmıştı. İlk derece hâkim ve savcıları arasından yüksek mahkemelere geçişi
birçoğu ideolojik kriterlerle açıklanabilecek kriterlerle sağlamaktaydı. O
bakımdan yerel mahkemelerin vermiş olduğu kararlarla yüksek mahkemelerin vermiş
olduğu kararlar arasında bir farklılaşma doğuyordu, HSYK da doğrusu bu 12 Eylül
2010 referandumuyla kabul edilen düzenlemeye kadar durumun çok farkında
değildi. Bunu birçok davada hâkim ve savcıların devam eden davalarında görevden
alınmaları sırasında gördük. 
Şimdi bu yeni yapılan düzenleme değerli arkadaşlar, Avrupa
standartlarını sağlıyor dedik. Tabii, Avrupa standartlarının ne olduğundan
kısaca bahsetmek isterim. 
Şimdi, tabii, bizde Hâkimler ve Savcılar Yüksek Kurulunda Bakanın,
Adalet Bakanının bulunması, Müsteşarın bulunması bir büyük eksiklik, yargı
bağımsızlığına aykırı bir hususmuş gibi değerlendiriliyor. Burada, öncelikle,
bizim mevzuatımızdan hareketle birkaç şey söyleyeyim: Bakın burada Sayın Bakan
7 kişilik Hâkimler ve Savcılar Yüksek Kurulunda 1/7 oya sahipti, Müsteşar 1/7
oya sahipti. 22 kişi hâline getirildiği zaman, burada toplama baktığımızda
Genel Kurul hesabı bakımından 1/22 oya sahip oldu.
ALİ SERİNDAĞ (Gaziantep) – Siz de inanıyor musunuz?
MUSTAFA ŞENTOP (Devamla) - Yani kullandığı oyun etkisi üçte 1
oranında azaltıldı, bu bir. 
İkincisi, Bakanın… Şimdi, yeni HSYK’da
temel kararlar daireler hâlinde alınmaktadır; tayin kararları, disiplin işlemleri
daireler hâlinde çalışarak alınmaktadır. Anayasa’da açık bir hüküm… Bakana bu
bakımdan sorumluluk yüklerken belki kaçırılmış olan nokta budur. Açık bir hüküm
var Anayasa’da: “Bakan, dairelerin çalışmalarına katılamaz.” sadece Genel Kurul
faaliyetlerine katılıyor, bir. İkinci husus, bu da HSYK Kanunu’nda, Hâkimler ve
Savcılar Yüksek Kurulu Kanunu’nda var: “Bakan Genel Kurulda disiplin
işlemleriyle ilgili toplantılara da katılamaz, burada oy kullanamaz.”
Dolayısıyla hâkimlerin atanmalarında, nakillerinde, yer değiştirmelerinde,
disiplin işlemlerinde Bakanın oy kullanma hakkı bu yeni düzenlemeyle
engellenmiştir. Bakanın görevi bir temsil görevidir, bazı idari yetkileri
vardır. 
Bakın, burada Bakanın, hâkim ve savcıların idari bakımdan
Bakanlığa bağlı olmasından bahsedildi, burada gensoru önergesinde de var.
144’üncü maddeye bakalım, burada yargıçlardan yani hâkimlerden bahsedilmiyor.
“Adalet hizmetleri ile savcıların idari görevleri yönünden Adalet Bakanlığınca
denetimi.” deniyor. Çünkü hâkimlerin denetimi konusunda Bakanın hiçbir etkisi
yoktur, idari yönden de yoktur. Savcılar açısından böyle bir yetki Anayasa
tarafından verilmektedir. Hâkimlerin denetimi, onlar hakkında açılacak
soruşturmalar, incelemeler, her türlü, hâkimlerle ilgili, yargısal faaliyetleriyle
ilgili denetimler -disiplin işlemleri bakımından söylüyorum- Hâkimler ve
Savcılar Yüksek Kurulunun ilgili dairesince yapılır, itiraz hâlinde de Genel
Kurulda görüşülür. Dolayısıyla, değerli arkadaşlar, bu HSYK’nın,
yani yeni HSYK’nın Avrupa’da örnekleriyle de
karşılaştırıldığında yargı bağımsızlığı bakımından çok ileri bir adım olduğunu
anlayabiliriz.
Şunu ifade edeyim, tabii “İlla Adalet Bakanı HSYK’da
olmasın, yargı bağımsızlığı ancak öyle gerçekleşir.” diyorsanız başka, ama
“Adalet Bakanı bir siyasi kişilik olarak HSYK’da
olmasın.” diyorsunuz o zaman Adalet Bakanının bulunmadığı ama siyasetçilerin
bizzat -seçilmiş siyasetçilerin- veyahut da onların belirlediği kişilerin yer
aldığı yüksek yargı kurulları Avrupa ülkelerinin hepsinde var. 
Bakın, Fransa 2011 yılında başlayan modelle girdi, Adalet Bakanı
var mı? Yok. Evet, doğru, Adalet Bakanı yok ama 15 kişilik heyette 6 üye
siyasetçiler tarafından belirleniyor, 2’sini Cumhurbaşkanı, 2’sini Senato
Başkanı, 2’sini Meclis Başkanı belirliyor, doğrudan belirliyor.
Mesela Hollanda örneği… 12 Eylül referandumunda bu düzenlemeye
karşı çıkan birçok arkadaşın yaptığı çalışmada da bu var, diyor ki:
“Hollanda’da 5 kişilik kurul var, bu kurulda Adalet Bakanı yok.” Doğru, öyle
bakıyorsanız doğru. Peki, 5 kişi nasıl belirleniyor? 5 kişinin 5’ini de Adalet
Bakanı öneriyor, Kral atıyor. Adalet Bakanı yok ama onun önerdiği kişilerden
teşekkül ediyor kurul bir kere.
Daha sonra nereye bakarsak bakalım… Bakın, İtalya’da 27 üye var,
Cumhurbaşkanı Başkanıdır kurulun, geriye kalan 26 kişiden 8’ini Parlamento
seçiyor. İspanya’da 21 üye var, Yargıtay Başkanı Başkan, geriye kalan 20’nin
8’ini Senato ve Meclis seçiyor. Birçok örnek, bunları çoğaltmamız mümkün.
Değerli arkadaşlar, bu bakımdan HSYK’nın
yeni yapısı yargı bağımsızlığını sağlama bakımından çok ileri bir adımdır.
Bakanın da HSYK’daki yetkileri, özellikle yargılama
faaliyetleri bakımından, disiplin işlemleri bakımından, tayinler bakımından,
nakiller bakımından yetkileri bütünüyle bu yeni düzenlemede ortadan kaldırılmıştır.

Bir başka husus, burada son yıllarda tabii Türkiye’de hukuka ve
devlete güvenin sarsıldığından -bazı uygulamalarla- bahsediliyor. 
Değerli arkadaşlar, Türkiye'nin yargıyla ilgili sorunları yeni
değil. Türkiye’de 27 Mayıs 1960’dan sonra oluşturulan yargı sistemi, bütünüyle
demokratik meşruiyetten mahrum bir şekilde tasarlanmıştır. Elli yıllık bir
sürede Türkiye, demokratik meşruiyeti olmayan, tamamen kendi içinde bir kast
sistemiyle çalışan, özellikle tayinlerde ve yüksek yargıya geçişlerde bir kast
sistemiyle çalışan bir yargı düzeniyle karşı karşıyaydı. Yargının
bağımsızlığından bahsediliyordu. Bağımsız...
ATİLLA KART (Konya) – Meşruiyeti siz sağladınız öyle mi?
MUSTAFA ŞENTOP (Devamla) – Yargının bağımsızlığının ötesinde,
Atilla Bey...
ATİLLA KART (Konya) – Meşruiyeti sağladınız öyle mi?
ALİ İHSAN KÖKTÜRK
(Zonguldak) - Siz inanıyor musunuz söylediklerinize?
MUSTAFA ŞENTOP (Devamla) – Atilla Bey, önce tasarı, teklif farkı
üzerine çalışmalarınızı tamamlayın, ondan sonra laf atın.
ATİLLA KART (Konya) – İdeolojiyi getirdiniz ideoloji, meşruiyeti
değil.
MUSTAFA ŞENTOP (Devamla) – Şimdi, HSYK’nın
eski yapısıyla beraber baktığımızda yargının bağımsızlığı ve tarafsızlığının
ötesinde bir de sorumsuzluğu vardı. Yargı kimseye karşı hesap vermeyen bir kuruldu.

ATİLLA KART (Konya) – Siyaseti yargılaştırdınız.

MUSTAFA ŞENTOP (Devamla) – HSYK’yla
beraber, yeni HSYK’yla beraber yargı, bütünüyle
yürütmeden ve kayıt dışı siyaset odaklarının müdahalesinden kurtarılmış oldu.
Şimdi, Avrupa İnsan Hakları Mahkemesinin Türkiye’yle ilgili vermiş
olduğu kararlardan bahsediliyor. Tabii, burada süreçleri dikkate almamız lazım
arkadaşlar. Türkiye’de bir davanın sonuçlanma süreci yaklaşık olarak beş yıl
civarında, Avrupa İnsan Hakları Mahkemesinde... 
ATİLLA KART (Konya) – Ramazan Akyüreklerden söz et Sayın Şentop, Ramazan Akyüreklerden söz et. 
MUSTAFA ŞENTOP (Devamla) – ...verilen kararlar da yaklaşık buna
yakın bir zaman alıyor.
ATİLLA KART (Konya) – Ramazan Akyüreklerden söz eder misin biraz?
MUSTAFA ŞENTOP (Devamla) – Avrupa İnsan Hakları Mahkemesinin
Türkiye aleyhine vermiş olduğu kararların büyük bir kısmı bundan on yıl önce
sonuçlanmış, Türkiye’de ortaya çıkmış olaylarla ilgili öncelikle.
ATİLLA KART (Konya) – Parti memurlarından, cemaat memurlarından
söz eder misin biraz?
MUSTAFA ŞENTOP (Devamla) – Bunun dışında, adil yargılanma hakkıyla
ilgili verilmiş olan kararların büyük bir kısmı, çok kahir ekseriyeti uzun
yargılama süreleriyle ilgilidir. 
ATİLLA KART (Konya) – Parti memurunun olduğu yerde adalet olur mu,
onu söyle bir, onun cevabını ver. 
MUSTAFA ŞENTOP (Devamla) – Tutukluluk süreleriyle ilgili olarak,
tutukluluk sürelerinin uzunluğuyla ilgili olarak verilmiş kararlar yok denecek
kadar azdır çünkü somut olaylara bakarak karar veriyor Avrupa İnsan Hakları
Mahkemesi. 
ATİLLA KART (Konya) – Cemaat memurunun olduğu yerde adalet olur
mu?
MUSTAFA ŞENTOP (Devamla) – Özel yetkili mahkemelerle ilgili olarak
da arkadaşlar, çok detaya giremiyorum vaktim azaldı, çıkartılan kanun
düzenlemesi o dönemde, 2004 yılında Cumhuriyet Halk Partili milletvekillerinin
de desteğiyle geçmiştir. Sadece bir ayrışık gerekçe yazılmıştır. 
ATİLLA KART (Konya) – Ramazan Akyüreklerin hesabını verin,
cevabını verin.
MUSTAFA ŞENTOP (Devamla) – Onun dışında olumlu oy kullanılmıştır
bu düzenlemeye. Benzerleri birçok Avrupa ülkesinde de olan mahkeme türleridir
bunlar.
Değerli arkadaşlar, yeni bir anayasayla, yeni bir hukuk kültürüyle
ve yargıç kültürüyle bu sorunun aşılabileceği kanaatindeyim. Yeni anayasa
çalışmaları…
(Mikrofon otomatik cihaz tarafından kapatıldı) 
MUSTAFA ŞENTOP (Devamla) – Hepinizi grubum ve şahsım adına
saygıyla selamlıyorum. 
ATİLLA KART (Konya) – Yeni anayasayı da sabote ediyorsunuz, bloke
ediyorsunuz Sayın Şentop, yeni Anayasa çalışmalarını
bloke ediyorsunuz.
BAŞKAN – Teşekkür ederim Sayın Şentop.
(AK PARTİ sıralarından alkışlar)
Şimdi, Adalet Bakanı Sayın Sadullah Ergin. 
Buyurun Sayın Bakan. (AK PARTİ sıralarından alkışlar)
ADALET BAKANI SADULLAH ERGİN (Hatay) – Sayın Başkan, değerli
milletvekilleri; şahsımla ilgili verilmiş olan gensoru önergesiyle ilgili söz
aldım. Genel Kurulu, değerli üyeleri saygıyla selamlıyorum.
Öncelikle gensorunun teknik bir değerlendirmesini yapmak
istiyorum. Gerçi benden önce konuşan Grup Sözcümüz, Değerli Hocamız bunun çok
sağlıklı bir analizini yaptı ancak Meclis Başkanlığına sunulan ve bugün şu
saatte görüşmekte olduğumuz gensoruyla ilgili tarafıma iki tane temel suçlama
yöneltilmektedir. 
Bunlardan bir tanesi, Adalet Bakanı Hâkimler ve Savcılar Yüksek
Kurulunun Başkanıdır, dolayısıyla hâkim ve savcıların idari yönden Adalet
Bakanlığına bağlı olduğu, adalet hizmetlerinin denetlenmesinde Adalet
Bakanlığının görevli olduğu, ayrıca diğer bakanlıkların hazırlamış olduğu kanun
tasarı ve tekliflerinin de Adalet Bakanlığından görüş alınmak suretiyle
Parlamentoya geldiği ve yasama faaliyetlerinde de Adalet Bakanının diğer
bakanlardan farklı sorumluluğu olduğu, bu sorumluluğunun da gereğini yerine
getirmediği, Anayasa 90 yollamasıyla Avrupa İnsan Hakları Sözleşmesi’nden
kaynaklı birtakım yükümlülüklerin de bu yasalara dercedilmesi
gerektiği yönünde birtakım değerlendirmeler yapılmıştır. 
Takdir elbette ki önergeyi hazırlayan değerli milletvekillerine
aittir ancak Anayasa’mızın 7, 8 ve 9’uncu maddelerinde düzenlenmiş olan yasama,
yürütme, yargı erklerinin çalışma, görev ve sorumluluklarına ilişkin temel
maddelere baktığımızda, yürütme organının bir temsilcisi olan Adalet Bakanının
konumunu iyi değerlendirmemiz gerektiğini düşünüyorum. 
Öncelikle, Bakanlığın teşkilat yasasında tarafımıza tevcih edilen
görevler önergede de bir kısmı itibarıyla değerlendirilmiş ve tespit
edilmiştir…
AYKUT ERDOĞDU (İstanbul) – Deniz Feneri savcıları neden görevden
alındı?
ADALET BAKANI SADULLAH ERGİN (Devamla) – …ancak burada “Bakanlıkça
hazırlanan kanun tasarı taslakları Başbakanlığa sunulmadan önce Adalet
Bakanlığından görüş alınmaktadır.” deniliyor. Doğru, yalnız bu görüş bağlayıcı
değildir. Kaldı ki taslakların yasalaşması Adalet Bakanının talebine, görüşüne
göre de olmamaktadır. Nice tasarılar, kanun teklifleri bu Parlamentoya
gelmiştir, bu tasarı ve teklifler komisyonlarda başka başka
hâllere gelmiştir, önergelerle, Meclisteki milletvekillerimizin
müdahaleleriyle, gelen tasarı ile çıkan kanun arasında ciddi farklar
oluşmuştur, oluşabilmiştir. 
Yine, yürürlükteki yasalara baktığımızda, Adalet Bakanının yasama
faaliyetinden dolayı sorumlu tutulabilmesi, yasama yetkisinin Türk milleti
adına, Türkiye Büyük Millet Meclisinde olduğu hükmünü görmemek anlamına da
gelir, çünkü yasamayı yapan Adalet Bakanı ya da Bakanlığı değil, Türkiye Büyük
Millet Meclisidir. 
Öte yandan, yargı mercilerinin yargı yetkisinin kullanılması
kapsamında kalan iş ve eylemlerinden dolayı Adalet Bakanının sorumlu tutulması,
Anayasa’mızın 9’uncu maddesindeki yargı yetkisinin Türk milleti adına bağımsız
mahkemelerce kullanılacağı hükmüyle, yine Anayasa’mızın 138’inci maddesindeki
düzenlemeye aykırılık oluşturmaktadır. 
Gensoruda ileri sürülen hususlarda Adalet Bakanının gereğini
yapmasını beklemek, yargıya müdahale etmesini istemek sonucuyla aynıdır.
ATİLLA KART (Konya) – Yargıya müdahale etmenize gerek yok, yargı
zaten emir ve talimatlarınızın gereğini yapıyor!
ADALET BAKANI SADULLAH ERGİN (Devamla) – Kanaatimce, Adalet
Bakanının yürümekte olan soruşturma ve kovuşturmalara niçin müdahale etmediği
şeklinde bir soru olarak da algılanabilir gensorudaki bazı cümleler. 
Hâkimler ve Savcılar Yüksek Kurulu Başkanı olarak Adalet Bakanının
yetkileri, hem Anayasa’mızın 159’uncu maddesinde sayılmıştır hem de 6087 sayılı
Yasa’nın 6’ncı maddesinde belirlenmiştir. Adalet Bakanı HSYK’nın
Başkanıdır, temsil yetkisine sahiptir. HSYK üç daire şeklinde yapılanmıştır.
Başkan, bu dairelerin çalışmalarına katılamaz, oy kullanamaz, genel kurul
çalışmalarına katılabilir ancak genel kurulda da hâkim, savcıların özlük
işlerine ait, disiplin işlerine ait oturumlara katılamaz. Dolayısıyla, temsilî
bir Başkanlık söz konusudur. Sayın Oyan’ın bahsettiği
şekilde “Dayak yemek için varım.” şeklindeki sözüm HSYK içerisinde değil.
Parlamenter demokraside, Parlamentoda, bugün vermiş olduğunuz gensoruda Adalet
Bakanından sormayacağınız bir soruyu kime soracaktınız? Eğer Adalet Bakanının HSYK’da sembolik bir temsili olmasaydı buraya siz Yargıtay
Başkanını, Danıştay Başkanını, Anayasa Mahkemesi Başkanını ya da herhangi bir
mahkeme başkanını çağırıp ona mı hesap soracaktınız? Parlamenter demokrasilerde
bunun siyasi muhatabı gerekirdi ve Adalet Bakanı da bu siyasi muhataplık adına HSYK’da sembolik bir başkanlık yapmaktadır. 
Değerli milletvekilleri, gene bu değerlendirmeden sonra, gensoru,
aslında esas itibarıyla, Parlamentonun denetim yollarından bir tanesidir, aynen
soru önergesi, Meclis araştırması, genel görüşme ve Meclis soruşturması gibi
denetim yollarından bir tanesidir. Ancak gensoruyla denetlenebilecek olan
konular farklıdır. Burada Bakanlar Kurulunun yürütme yetkisi ve görevi
kapsamına giren konularda bakanların ya da Bakanlar Kurulu adına Başbakanın
denetlenmesi söz konusudur. Bu denetim yasama yetkisine ilişkin olamaz, yargı
yetkisine ilişkin olamaz. Bu ikisi dışında, bakanın ya da Başbakanın yürütme
yetkisine yönelik olarak gensoru denetimi yapılabilir. 
Tüm bu izahlardan da anlaşılacağı gibi, gensoru önergesinde
tarafıma yöneltilen iki konu vardır. Yasaların, tasarıların, kanun
tekliflerinin Parlamentodan yasa olarak çıkması sürecinde yeterli özeni
göstermediğim şeklinde bir eleştiri var. 
MAHMUT TANAL (İstanbul) – Özel yetkili mahkemeler sizin
döneminizde kuruldu mu kurulmadı mı? 
ADALET BAKANI SADULLAH ERGİN (Devamla) - Burada, yasama faaliyetinde, Adalet Bakanı
sıfatıyla son sözü söyleme yetkim yok. Son sözü Genel Kurul söylüyor;
Parlamento, milletvekillerimiz söylüyor. Dolayısıyla, Parlamentonun yapmış
olduğu yasalardan dolayı Bakanı sorumlu tutmak Anayasa’mızın 7, 8 ve 9’uncu
maddelerindeki yetki ve sorumluluklarla bağdaşmaz diye ifade ediyorum. 
MAHMUT TANAL (İstanbul) – Özel yetkili mahkemeler sizin
teklifinizle kurulmadı mı?
ADALET BAKANI SADULLAH ERGİN (Devamla) - Bir diğer konu da yine
Adalet Bakanının yargı organlarının karar ve işlemlerinde hiçbir görevi ve
yetkisi bulunmamaktadır. Dolayısıyla bundan dolayı da bir sorumluluğun Adalet
Bakanına yöneltilmesi mümkün değildir. Burada HSYK’nın
bir denetim görevinden bahsedilebilir. 
MAHMUT TANAL (İstanbul) – Peki, yargının harçlarını, paralarını
niye faizsiz Vakıflar Bankasına yatırıyorsunuz?
ADALET BAKANI SADULLAH ERGİN (Devamla) – HSYK’nın
sorumluluğundan bahsedilebilir. Bu sorumluluk da HSYK’nın
3. Dairesinin yapacağı inceleme sonrasında inceleme ve soruşturma kararı alınır
ise Adalet Bakanı buna olur verir ya da vermez ama Bakanın vereceği olur ya da
olur vermemesi kararları yargı denetimine tabidir ayrıca. 
Dolayısıyla, bu önergenin hazırlanış biçimi itibarıyla,
huzurlarınıza getiriliş biçimi itibarıyla biraz zorlanmalarla hazırlandığı, ilk
3 Ocak’taki önergenin Meclis Başkanlığınca iade edilmesinden on altı gün sonra
ikinci önergenin hazırlanmış olduğunu da ifade etmeliyim. Gerekçelerine
baktığımızda da elbette ki, takdir değerli milletvekillerimize aittir ama
Anayasa’mıza göre bu suallerin Adalet Bakanına tevcih edilememesi gerektiğini
düşünüyorum. 
Değerli milletvekilleri, konuştuğumuz konu, Adalet Bakanının
şahsında yargının genel sorunları paylaşıldı bu kürsüden. Değerli sözcüler,
milletvekilleri Türkiye’de yargıya ilişkin uygulamaları, altyapı sorunlarını,
sistematik olarak aksayan birtakım konuları gündeme taşıdılar. Elbette bu konu
geçmişten bu yana çokça tartışıldı. Hepimiz tartıştık, görüşlerimizi ifade
ettik. 2002 öncesinde de bu konu çok tartışıldı. 2002 öncesinde de Adalet
Bakanlığı yapmış olanlarla ilgili birçok sözler söylendi. Yargı, Türkiye’de
öteden beri sorunlu, problemli bir alan ve birikmiş, kronikleşmiş sorunları
var. 
MAHMUT TANAL (İstanbul) – Kimse yargının parasını faizsiz olarak
Akbank’a yatırmadı. Bu, sizin döneminizde oldu. 
ADALET BAKANI SADULLAH ERGİN (Devamla) – Sayın Tanal, siz
konuştuğunuzda burada herkes saygıyla dinledi. Bu kürsüye geleceksiniz, soru
soracaksınız, eleştiri yapacaksınız ama cevabını almaya tahammül
göstermeyeceksiniz. Lütfen, demokratik sabrı ve tahammülü göstermenizi ben
sizden rica ediyorum. Ben sizi saygıyla, sükûnetle dinledim. 
AYKUT ERDOĞDU (İstanbul) – Yargılama hızlı olsa ne olur?
ADALET BAKANI SADULLAH ERGİN (Devamla) - Değerli milletvekilleri,
Türkiye’de yargının geçirmiş olduğu safahat, süreç hepimizin malumu. Bu konu bu
ülkenin problemi ve bu problemi ortak akılla çözmek zorunda olan Parlamentonun
üyeleriyiz. Öteden beri, Türkiye’de, uzun yargılamalar sorunu var,
yargılamaların makul sürede bitirilememesi sorunu var. Bu ülkede, yargının
altyapı sorunları var idi. Bu ülkede, yargının insan kaynaklarından neşet eden
sorunları var idi. 
AYKUT ERDOĞDU (İstanbul) – Yargının Deniz Feneri sorunu var!
ADALET BAKANI SADULLAH ERGİN (Devamla) - Bu ülkede, yargının
eğitimden kaynaklı sorunları var idi ve bu ülkede, yargının mevzuat
altyapısından kaynaklı sorunları var idi.
HAYDAR AKAR (Kocaeli) – On senedir bu ülkeyi kim yönetiyor?
ADALET BAKANI SADULLAH ERGİN (Devamla) - Değerli milletvekilleri,
bu sorunların çözümü için son on yılda çok önemli çalışmalar yapıldı ama
özellikle 2009’dan bu yana bu çalışmalar, sistematik olarak planlı, bilimsel,
katılımcı, uzlaşmacı ve bütüncül bir bakış açısıyla ele alınarak ilk kez
yargının tüm paydaşlarının da katıldığı bir çalışmayla ortaya konuldu sorunlar
ve bu sorunların çözümü için bir strateji belgesi üretildi.
ATİLLA KART (Konya) – Daha önceki çalışmalar zayıf mı kalıyordu?
ADALET BAKANI SADULLAH ERGİN (Devamla) - Bu strateji belgesine
bağlı olarak bir eylem planı hazırlandı ve deklare edildi. Bu 2009 yılının
Ağustos ve Eylül aylarında yapılan bu faaliyetlerden sonra bu plan, önce
Bakanlar Kurulunda ardından Avrupa Komisyonunda da görüşüldü ve
değerlendirildi. Bakanlar Kurulumuz kabul etti ve uygulamaya başlandı. Aradan
geçen iki yıl içerisinde çok önemli adımlar atıldı ve bu süre içerisinde
Anayasa Mahkemesinin yapısında önemli değişiklikler yapıldı. Hâkimler Savcılar
Yüksek Kurulunun yapısı, geniş tabanlı, katılımcı esasa dayalı olarak
düzenlendi. Yargıtay ve Danıştay kurumsal olarak güçlendirildi; üye sayısı,
daire sayısı, tetkik hâkimi ve çalışan personel açısından güçlendirildi.
Türkiye’de adliye teşkilatımızın fiziki altyapısı güçlendirildi. 
AYKUT ERDOĞDU (İstanbul) - Bu ülkede adalet kalmadı Bakan Bey ne
derseniz deyin. Bu ülkede adalet kalmadı.
ADALET BAKANI SADULLAH ERGİN (Devamla) - 146 tane adalet sarayı
yapıldı ve hizmete alındı, şu anda 35 adalet sarayı daha inşa ediliyor. 
MALİK ECDER ÖZDEMİR (Sivas) – Cezaevleri tıklım tıklım dolu Sayın Bakan. Bir tane cezaevini ziyaret edin
bakalım? Cezaevleri hangi durumda?
ADALET BAKANI SADULLAH ERGİN (Devamla) - Yine 205 cezaevi
kapatıldı şartları uygun olmadığı için, buna karşın 60 tane daha uygun
şartlarda modern ceza infaz kurumu hizmete alındı. 
MALİK ECDER ÖZDEMİR (Sivas) – 10 kişilik koğuşta 38 kişi kalıyor.
ADALET BAKANI SADULLAH ERGİN (Devamla) - Yargının hizmetinde
kullanılan teknik altyapı güçlendirildi. 
AYKUT ERDOĞDU (İstanbul) – Tarih hesap soracak. Tarih hep sizi
böyle hatırlamayacak.
ADALET BAKANI SADULLAH ERGİN (Devamla) - Ulusal Yargı Ağı Projesi
ile beraber görüntülü ifade alma sistemleri ve diğer kamu kurumlarıyla on-line bağlantılar kurulmak suretiyle yargının gerçekten
altyapısına hizmet edecek çok önemli çalışmalar yapıldı. 
MALİK ECDER ÖZDEMİR (Sivas) – Gaziantep Cezaevini ziyaret et,
Bakansın bak.
ADALET BAKANI SADULLAH ERGİN (Devamla) - Değerli milletvekilleri,
mevzuat altyapısı konusunda 2004, 2005 yıllarında Türkiye’de uygulanan ceza
mevzuatının tamamı yenilendi. Bu mevzuat yapılırken önemli ölçüde Mecliste
temsil edilen partilerimizle beraberce yapıldı bu mevzuat. Türk Ceza Yasası,
Ceza Usul Yasası, Ceza İnfaz Yasası gibi temel yasalar önemli ölçüde bu
Parlamentoda ittifakla, büyük bir mutabakatla yapıldı. Elbette ki yüzde 100
mutabakat olmadı belki ama önemli bir kısmı da bu Genel Kurulda, komisyonlarda
mutabakatla yapılan yasalardır. Yine hukuk mevzuatına baktığınızda Türk Borçlar
Yasası, Türk Ticaret Yasası, Hukuk Usulü Muhakemeleri Yasası ve Tebligat Kanunu
gibi yasalar uzlaşmayla bu Genel Kurulda çok kısa süre içerisinde kabul edildi.
Mevzuatımızın ihtiyacını duyduğu bu önemli değişim ve dönüşüm de bu şekilde
sağlanmış oldu. 
AYKUT ERDOĞDU (İstanbul) – Deniz Feneri savcılarıdır gensorunun
konularından biri. Yazık değil mi bu savcılara yolsuzlukla mücadele ediyorlar?
ADALET BAKANI SADULLAH ERGİN (Devamla) – “İnsan kaynakları
noktasında yüksek mahkemelerin kapasitesi artırıldı.” demiştim. Hâkim, savcı
sayısında yüzde 34 artış sağlandı, adalet personelinde yüzde 78 artış sağlandı
ve mahkeme sayısında yüzde 21 artış sağlandı.
Değerli milletvekilleri, tüm bu tedbirler birlikte uygulanmakla
beraber bugün bir eşiğe gelindi. 
AYKUT ERDOĞDU (İstanbul) – Sayın Bakan gensoruya cevap verin,
Meclisi ciddiye alın.
ATİLLA KART (Konya) – Sayın Bakan, Oda TV’ye cevap verin, Oda
TV’ye.
ADALET BAKANI SADULLAH ERGİN (Devamla) - Türkiye’deki yargının
sorunlarını çözme noktasında tespit edip ortaya koyduğumuz problemleri çözmek
için atılan adımlardan sonra geldiğimiz nokta, ilk defa tarihimizde Yargıtaya gelen dosyadan daha fazlası karara çıkmaya
başladı ve ilk defa Yargıtaydaki stoklar erimeye
başladı. 
AYKUT ERDOĞDU (İstanbul) – Adalet olmadığında Sayın Bakan, erise
ne olur?
ADALET BAKANI SADULLAH ERGİN (Devamla) – Değerli milletvekilleri,
hep itiraz ettiğimiz, şikâyet ettiğimiz bir şey vardı: Makul sürede yargılanma
yapılamıyor bu ülkede, Avrupa İnsan Hakları Mahkemesinde bu yüzden çok
mahkûmiyet alıyoruz diye şikâyet yapılıyordu. Şimdi, bu şikâyeti ortadan
kaldıracak çalışmalar yapıldı. Yargıtayın yapmış
olduğu planlama ile bir buçuk, iki yıl içerisinde mevcut stoklar eritiliyor
inşallah ve iki yıl sonra, bu ülkede bir dava açtığınızda hem ilk derece
mahkemesindeki süreç hem temyiz mahkemesindeki süreç dâhil olmak üzere on iki
ila on dört ayda davalar sonuçlanacaktır. Bu da Türk yargısı adına bir
devrimdir, bir reformdur. (AK PARTİ sıralarından alkışlar) 
AYKUT ERDOĞDU (İstanbul) – Deniz Feneriyle devrim yapıldı, geri
devrim!
ADALET BAKANI SADULLAH ERGİN (Devamla) – Değerli milletvekilleri,
bir zamandan beri özellikle…
AYKUT ERDOĞDU (İstanbul) – Deniz Feneri sizin yüz karanızdır,
yolsuzluk abidesidir!
ATİLLA KART (Konya) – On yıldır bu ülkeyi yönetiyorsunuz, şimdiye
kadar niye başaramadınız? 
ADALET BAKANI SADULLAH ERGİN (Devamla) – …12 Eylül 2010
referandumuyla beraber oluşan atmosferde Türk yargısına karşı sistematik bir
dezenformasyon ve sistematik bir saldırı yapıldığını da üzülerek gördüğümü
ifade edeyim. 
AYKUT ERDOĞDU (İstanbul) – “Devrim” denmez buna, “darbe” denir,
“gerici darbe” denir.
ADALET BAKANI SADULLAH ERGİN (Devamla) – Bu dezenformasyon ve
saldırılar doğru bilgilerle, verilerle yapılırsa buna saygı duyarım. “Türk
yargısının problemleri vardır.” dedim. Problemli, sorunlu alanları kabul
ediyoruz ve bu sorunlu alanların düzeltilmesi için gerekli ve önemli adımlar
atıldı, atılmaya devam ediyor. Ama bir de olmayan şeyler varmış gibi sunularak
gerçekten Türk yargısı üzerinde istifham oluşturulmaya çalışılıyor.
AYKUT ERDOĞDU (İstanbul) – Deniz Feneri savcıları görevden
alınmadı mı? Yok mu böyle bir şey?
ADALET BAKANI SADULLAH ERGİN (Devamla) – Şimdi, herkes bir
diğerinden adalet bekliyor. 
Değerli milletvekilleri, bu ülkede herkes birbirinden adil
davranmasını beklerken kişiler ya da kurumlar kendilerinin adaletle davranması
gerektiği yönünde bir adım atmıyorlar maalesef. Gazeteleri açın sabahtan
“Nerede bu devlet?”, “Nerede bu millet?”, “Adalet nerede?” diye manşetleri
görürsünüz, her gün vardır. Ama Basın Yasası’na baktığınızda yalan ve yanlış
haberleri düzeltme hakkı vardır muhatapların ya da tekzip hakkı vardır. Basın
Kanunu’na göre düzeltme hakkı aynı sayfada, aynı sütunda, aynı puntolarla ve
aynı hacimde yayınlanmak zorundadır. Ama heyhat, gelin bakın ki, bugüne kadar
ben bir tane olsun Basın Kanunu’ndaki tekzip ve cevap hakkına saygı gösteren,
düzeltme hakkını kullandıran yayın organı göremedim. Bir tane olsun göremedim.
On iki sütuna manşet haber yapılıyor, haber tamamen gerçek dışı, asparagas. 
ATİLLA KART (Konya) – Basına servis yapan emniyet mensuplarını ne
yapacaksın Sayın Bakan?
ADALET BAKANI SADULLAH ERGİN (Devamla) – Doğrularını ifade
ediyorsunuz, gazete birinci sayfadan on iki sütuna manşet yaptığı haberi, yirmi
beşinci sayfada, icra iflas ilanlarının arasında karınca duası gibi yayınlıyor.
Ondan sonra da dönmüş memlekette adalet arıyor. 
ATİLLA KART (Konya) – Çözümünü bul Sayın Bakan.
ADALET BAKANI SADULLAH ERGİN (Devamla) – Önce sen adil
davranacaksın, önce sen adaletli olacaksın. (AK PARTİ sıralarından alkışlar)
ATİLLA KART (Konya) – Çözümünü bul Sayın Bakan, on yıldır
yönetiyorsun, çözümünü sen bulacaksın, sen şikâyet etmeyeceksin.
ADALET BAKANI SADULLAH ERGİN (Devamla) – Değerli milletvekilleri,
bugün ben akşamın şu saatinde kimseyi rencide etmek, üzmek istiyorum.
AYKUT ERDOĞDU (İstanbul) – Edemezsin ki, niye rencide edeceksin?
ADALET BAKANI SADULLAH ERGİN (Devamla) – Bakın, şu dosyamın
içerisinde, Türkiye’de adalet uygulamaları, Türkiye’de yargının
siyasallaştırılması, Türkiye’de yargıya müdahalelerle ilgili onlarca örnek var.
Bunlar, tespit edilmiş, sabit olan müdahale örnekleri. 
ATİLLA KART (Konya) – Sen kendi iktidarının hesabını ver.
ADALET BAKANI SADULLAH ERGİN (Devamla) – Bunları bu kürsüden
konuşursam çok kimse burada mahcup olur.
ATİLLA KART (Konya) – İktidarının hesabını ver, iktidarının. Kendi
hesabını ver sen.
ADALET BAKANI SADULLAH ERGİN (Devamla) – Şu akşam saatinde kimseyi
üzmek…
ATİLLA KART (Konya) – Sayın Bakan, hesabını ver hesabını. Sen
hesap vereceksin.
ADALET BAKANI SADULLAH ERGİN (Devamla) – …Genel Kurul salonunu
germek istemiyorum, ama burada tam doksan dakikadır partilerin sözcüleri
konuştular, bu doksan dakika sabırla dinledik…
ATİLLA KART (Konya) – Hesap sormayacaksın, hesap vereceksin;
demokrasinin anlamı bu.
ADALET BAKANI SADULLAH ERGİN (Devamla) – …ama bütün bu iddialara
ve ithamlara karşı cevap vermek üzere bu kürsüye gelen Bakana, daha hiçbir şey
söylemeden, hiçbir cevap vermeden sataşmalar, laf atmalar başladı. Demokrasi
anlayışımız bu. Biz itham edeceğiz, biz söyleyeceğiz ama muhatabı cevap dahi
veremeyecek. Bu da tek parti anlayışının demokrasi anlayışı olsa gerek. (AK
PARTİ sıralarından alkışlar) 
Değerli milletvekilleri, bakınız, bunu söylediğiniz zaman değerli
milletvekilleri, biraz önce dedim ki herkes bir başkasından adalet bekliyor;
işçi işverenden adalet bekliyor ama kendisi işverenin hukukuna, haklarına saygı
göstermeyebiliyor. Siyasi partilerin kendi mensuplarına haklarını tanıyıp
tanımadığı konusu bugünlerde çokça tartışılıyor. Ana muhalefet partisi bir
tüzük kurultayına gidiyor, baktığınız zaman…
ALİ SERİNDAĞ (Gaziantep) – Karışma, senin işin değil o, sen kendi
işine bak! Kurultaydan sana ne! 
ADALET BAKANI SADULLAH ERGİN (Devamla) – …burada grup başkan
vekilliği yapmış, bu partinin hukukçu kurmaylarından bugünlerde ortaya çıkan
değerlendirmelere bir bakınız, CHP Genel Merkezinde haktan, hukuktan bahsetmek
mümkün değil…
ALİ SERİNDAĞ (Gaziantep) – Sana ne!
ADALET BAKANI SADULLAH ERGİN (Devamla) – …“Hukuksuzluk yapılıyor.” diye haberler
ortaya çıkıyor. Bizden adalet beklerken siz kendi çatınız altında, CHP Genel
Merkezi içerisinde önce şu adaleti bir sağlayın lütfen. (AK PARTİ sıralarından
alkışlar, CHP sıralarından gürültüler)
Değerli milletvekilleri, bizim yaptığımız şey, 12 Eylül 2010
öncesi aksaklıkları gidermek ve Türkiye’de evrensel standartlara daha da
yaklaşmış…
(Mikrofon otomatik cihaz tarafından kapatıldı) 
HAYDAR AKAR (Kocaeli) – Belediyenin kadın kolları il başkanlığı
seçimini sor, Kocaeli’de. CHP Genel Merkezini
konuşacağına onu sor. Nasıl yaptığınızı sor. Nihat Bey’e sor. Nasıl
yaptıklarını sor. 
BAŞKAN – Lütfen oturun… Lütfen oturun…
ADALET BAKANI SADULLAH ERGİN (Devamla) – Genel Kurulu saygıyla
selamlıyorum. (AK PARTİ sıralarından alkışlar)
MEHMET AKİF HAMZAÇEBİ (İstanbul) – Sayın Başkan… Sayın Başkan…
HAYDAR AKAR (Kocaeli) – Sayın Bakan, istersen şu belgeleri vereyim
sana belediyeyle ilgili, o zaman soracağım sana. 
BAŞKAN – Sayın milletvekilleri…
MEHMET AKİF HAMZAÇEBİ (İstanbul) – Sayın Başkan, Sayın Bakan
konuşmasında Cumhuriyet Halk Partisi Grubuna sataşmada bulunmuştur, söz
istiyorum efendim.
BAŞKAN – Şu Sayın Milletvekili susarsa sizi dinleyebilirim. 
MEHMET AKİF HAMZAÇEBİ (İstanbul) – Sataşmada bulundu, söz
istiyorum. 
BAŞKAN – Sataşma var, söz istiyorsunuz, öyle mi efendim?
MEHMET AKİF HAMZAÇEBİ (İstanbul)- Evet.
BAŞKAN – Buyurun, iki dakika. 
IX.- SATAŞMALARA İLİŞKİN
KONUŞMALAR (Devam)
7.- İstanbul Milletvekili
Mehmet Akif Hamzaçebi’nin, Adalet Bakanı Sadullah Ergin’in, grubuna sataşması
nedeniyle konuşması
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; ibretlik bir Adalet Bakanı izledim. Adalet Bakanı diyor ki:
“Ben Adalet Bakanlığında oturuyorum ama adaletten sorumlu değilim, bana
‘Yargıya mı müdahale et.’ demek istiyorsunuz.” Sayın Bakan, 61’inci Hükûmet
Programı’nda “Adalet mülkün temelidir.” dediniz. Evet, adalet mülkün temelidir,
“Hızlı olmayan, geciken adalet, adalet değildir.” diyorsunuz. Bunun altında
sizin imzanız yok mu? Peki, siz adaleti getirmekle yükümlü bir Bakanlığın başında
değil misiniz? 
ADALET BAKANI SADULLAH ERGİN (Hatay) – Onu da sağlıyoruz.
MEHMET AKİF HAMZAÇEBİ (Devamla) - Evet, burada konuşan Sayın
Adalet Bakanı “Ben adaletten sorumlu değilim.” diyor. Yani “Ülkede enflasyon
meydana gelirse enflasyonun sorumluluğu Merkez Bankasındadır, biz Hükûmet
olarak sorumlu değiliz.” diyen bir anlayış burada. 
Sayın Bakan, siz Cumhuriyet Halk Partisini eleştireceğinize,
oturup, Deniz Feneri davasında milletin karşısına çıkmaya bakın. Deniz Feneri
davasında milletin karşısına çıkmaya yüzünüz yoktur. Yüz üç günde Deniz Feneri
davasının sorumlularını, tutuklularını serbest bıraktınız. Yargı, hâkim karar
verdi, dedi ki: “Yüz üç günde serbest bırakabilirim. Çünkü deliller
toplanmıştır. Bu kişilerin delilleri karartma tehlikesi yoktur. Serbest
bırakıyorum.” Sayın Başbakan Yardımcısı da “Bu karar bu yönüyle örnek olmalı.”
dedi. Siz Sayın Başbakan Yardımcınızın söylediğinin tersini mi söylüyorsunuz?
Yani “Bu karar, yüz üç günde tutukluları serbest bırakan bir anlayış, yani
delilleri karartma endişesi olmayan bir anlayış örnek olmayacak.” mı demek
istiyorsunuz? “Silivri’deki hukuksuz yargılamalar devam edecek.” mi demek
istiyorsunuz? Siz, yargıyı emrine almış bir iktidarsınız, o iktidarın
bakanısınız, onu konuştunuz burada. 
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Hamzaçebi. 
X.- GENSORU (Devam)
A)
Ön Görüşmeler (Devam)
1.- İzmir Milletvekili Oğuz
Oyan ve 59 milletvekilinin; görev ve sorumluluğunun gereklerini yerine
getirmediği ve yargı bağımsızlığının korunmasında gerekli çabayı göstermediği
iddiasıyla Adalet Bakanı Sadullah Ergin hakkında gensoru açılmasına ilişkin önergesi (11/7)
(Devam)
BAŞKAN - Sayın milletvekilleri, Adalet Bakanı Sayın Sadullah Ergin
hakkındaki gensoru önergesinin gündeme alınıp alınmayacağı hususundaki
görüşmeler tamamlanmıştır. 
Şimdi gensoru önergesinin gündeme alınıp alınmayacağı hususunu
oylarınıza sunacağım: Gensoru önergesinin gündeme alınmasını kabul edenler…
Kabul etmeyenler… Gensoru önergesinin gündeme alınması kabul edilmemiştir. (AK
PARTİ sıralarından alkışlar)
Sayın milletvekilleri, gündemin “Kanun Tasarı ve Teklifleriyle
Komisyonlardan Gelen Diğer İşler” kısmına geçiyoruz. 
1’inci sırada yer alan Adalet ve Kalkınma Partisi Grup
Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili
Nurettin Canikli, Kahramanmaraş Milletvekili Mahir Ünal ve Adıyaman
Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu’nun görüşmelerine
kaldığımız yerden devam edeceğiz.
XI.- KANUN TASARI VE
TEKLİFLERİ İLE KOMİSYONLARDAN 
GELEN DİĞER İŞLER
A)
Kanun Tasarı ve Teklifleri
1.- Adalet ve Kalkınma
Partisi Grup Başkan Vekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun
Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN – Komisyon? Yok.
Ertelenmiştir.
Sayın milletvekilleri, alınan karar gereğince, kanun tasarı ve
teklifleriyle komisyonlardan gelen diğer işleri sırasıyla görüşmek için 3 Şubat
2012 Cuma günü saat 14.00’te toplanmak üzere birleşimi kapatıyorum.

Kapanma Saati:
21.48




