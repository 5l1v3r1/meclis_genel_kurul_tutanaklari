


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 18          YASAMA YILI : 1



T. B. M. M.

TUTANAK DERGİSİ

42 nci Birleşim

7 . 1 . 1997  Salı



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A)  GÜNDEMDIŞI KONUŞMALAR

1. - Kültür Bakanı İsmail
Kahraman'ın, İstiklal Marşımızın
Yazarı Mehmet Akif Ersoy'un ölümünün
60 ıncı yıldönümü münasebetiyle
gündemdışı açıklaması
ve CHP Aydın Milletvekili Fatih Atay, DSP Kütahya
Milletvekili Emin Karaa, ANAP Ankara Milletvekili Agâh Oktay
Güner, DYP İstanbul Milletvekili Tayyar Altıkulaç
ve RP Kahramanmaraş Milletvekili Avni Doğan'ın
grupları adına konuşmaları

2. - Kocaeli Milletvekili Bekir Yurdagül'ün,
Hükümetin, kamu çalışanları
ve emeklilere 1997 yılı ilk altı ayı
için öngördüğü maaş artışlarına
ilişkin gündemdışı konuşması
ve Maliye Bakanı Abdüllatif Şener'in cevabı

3. - Diyarbakır Milletvekili Sebgetullah Seydaoğlu'nun,
Diyarbakır ve çevresinde yaşanan olaylara
ilişkin gündemdışı konuşması
ve Devlet Bakanı Lütfü Esengün'ün cevabı

4. - Kayseri Milletvekili Memduh Büyükkılıç'ın,
ilköğretim müfettişlerinin sorunlarına
ilişkin gündemdışı konuşması
ve Kültür Bakanı İsmail Kahraman'ın
cevabı

B) TEZKERELER VE ÖNERGELER

1. - Fransa'ya gidecek olan Devlet Bakanı
Nafiz Kurt'a, dönüşüne kadar, Ulaştırma
Bakanı Ömer Barutçu'nun vekâlet etmesinin
uygun görüldüğüne ilişkin Cumhurbaşkanlığı
tezkeresi (3/633)

2. - İran'a gidecek olan Enerji ve Tabiî
Kaynaklar Bakanı Mehmet Recai Kutan'a, dönüşüne
kadar, Devlet Bakanı Fehim Adak'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/634)

3. - İngiltere'ye gidecek olan Devlet Bakanı
H. Ufuk Söylemez'e, dönüşüne kadar,
Devlet Bakanı Ayfer Yılmaz'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/635)

4. - İl İdaresi Kanunun Bazı
Maddelerinin Değiştirilmesi ve Bu Kanuna Bazı
Maddeler Eklenmesi Hakkında Kanun Tasarısının
geri gönderilmesine ilişkin Başbakanlık
tezkeresi (3/636)

5. - Erzincan Milletvekili Mustafa Kul'un, Erzincan,
Tunceli, Kars, Ağrı, Van, Muş, Hakkâri,
Bitlis, Siirt, Mardin, Sıvas, Adıyaman, Diyarbakır,
Batman, Şırnak ve Bingöl İllerinde Terör
nedeniyle Boşaltılan Köylerden Başka Yerlere
Gönderilen Yurttaşlara Yardım Yapılması
Hakkında Kanun Teklifinin (2/340) doğrudan gündeme
alınmasına ilişkin önergesi (4/123)

6. - Gümüşhane Milletvekili Mahmut
Oltan Sungurlu'nun, Yükseköğretim Kurumları
Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulü Hakkında 2809 Sayılı Kanuna Ek
ve Geçici Maddeler Eklenmesi ve 78 ve 190 Sayılı
Kanun Hükmünde Kararnamelerde Değişiklik Yapılmasına
İlişkin Kanun Teklifi (2/5) doğrudan gündeme
alınmasına ilişkin önergesi (4/124)

IV. - ÖNERİLER

A) DANIŞMA KURULU ÖNERİSİ

1. - İnsan Haklarını İnceleme
Komisyonunun 3.12.1996 tarihli ve 2 sayılı Raporunun
gündeme alınarak Genel Kurulun bilgisine sunulmasına
ilişkin Danışma Kurulu Önerisi

V. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - İnsan Haklarını İnceleme
Komisyonunun, Diyarbakır Cezaevinde meydana gelen olaylarla
ilgili çalışmalar ve yerinde incelemeler yaparak
hazırladığı raporu (3/637)

VI. - SORULAR VE CEVAPLAR

A) SÖZLÜ SORULAR VE CEVAPLARI

1. - Ordu Milletvekili Hüseyin Olgun Akın'ın,
Ordu İl Kültür Merkezi ihalesine ve kütüphane
hizmet binalarına ilişkin sorusu ve Kültür
Bakanı İsmail Kahraman'ın cevabı (6/118)

2. - Kütühya Milletvekili İsmail
Karakuyu'nun, basında çıkan bir habere ilişkin
Başbakandan sözlü soru önergesi (6/119)

3.- Çankırı Milletvekili
Ahmet Uyanık'ın, Engin Civan'ın mahkûmiyet
cezasına ilişkin Adalet Bakanından sözlü
soru önergesi (6/120)

4. - Ağrı Milletvekili M. Sıddık
Altay'ın, Ağrı'da bir kayak tesisinin yapılıp
yapılmayacağına ilişkin Devlet Bakanından
sözlü soru önergesi (6/121)

5. - Ağrı Milletvekili M. Sıddık
Altay'ın, Ağrı İlinin bazı ilçelerine
kapalı spor salonu yapılıp, yapılmayacağına
ilişkin Devlet Bakanından sözlü soru önergesi
(6/122)

6. - Ağrı Milletvekili M. Sıddık
Altay'ın, Ağrı'da bir stadyum yapılıp
yapılmayacağına ilişkin Devlet Bakanından
sözlü soru önergesi (6/123)

7. - İstanbul Milletvekili Bahattin Yücel'in,
T.C. Merkez Bankası Meclisi üyelerinin yenileneceği
iddiasına ilişkin Başbakandan sorusu ve Devlet
Bakanı Lütfü Esengün'ün cevabı
(6/124)

8. - Ağrı Milletvekili M. Sıddık
Altay'ın, Ağrı İlinin köy yollarının
yapımına ilişkin Devlet Bakanından
sözlü soru önergesi (6/125)

9. - Ağrı Milletvekili M. Sıddık
Altay'ın, Ağrı İlinin köylerindeki
kapalı okulların açılmasına
ilişkin Millî Eğitim Bakanından sözlü
soru önergesi (6/126)

10. - Ağrı Milletvekili M. Sıddık
Altay'ın, Ağrı'daki yoksul vatandaşlarımızın
çeşitli fonlardan sağlanan yardım miktarının
artırılmasına ilişkin Başbakandan
sözlü soru önergesi (6/127)

11. - İstanbul Milletvekili Meral Akşener'in,
Ereğli Demir ve Çelik Fabrikaları A.Ş.'nin
özelleştirilmesi ile ilgili ihalenin iptaline ilişkin
Başbakandan sözlü soru önergesi (6/131)

12. - Şanlıurfa Milletvekili Zülfükar
İzol'un, çiftçilerimize yapılacak
yardımlara ilişkin Tarım ve Köyişleri
Bakanından sözlü soru önergesi (6/132)

13. - Şanlıurfa Milletvekili Zülfükar
İzol'un, Şanlıurfa'da Tedaş'ın
bazı hizmetlerindeki yetersizliğe ilişkin Enerji
ve Tabiî Kaynaklar Bakanından sözlü soru
önergesi (6/133)

14. - Sinop Milletvekili Kadir Bozkurt'un, Sinop
Boyabat SSKHastanesinin ne zaman faaliyete geçeceğine
ilişkin Çalışma ve Sosyal Güvenlik
Bakanından sözlü soru önergesi (6/135)

15. - Sinop Milletvekili Kadir Bozkurt'un, Sinop'ta
nükleer santral kurulması ile ilgili bir projenin
olup olmadığına ilişkin Enerji ve Tabiî
Kaynaklar Bakanından sözlü soru önergesi
(6/136)

16. - Konya Milletvekili Nezir Büyükcengiz'in,
Tümosan Motor Fabrikasının özelleştirme
kapsamında bulunup bulunmadığına ilişkin
Sanayi ve Ticaret Bakanından sözlü soru önergesi
(6/139)

17. - Şanlıurfa Milletvekili Abdülkadir
Öncel'in, kamu bankalarınca yapılan reklam
harcamalarına ilişkin Başbakandan sözlü
soru önergesi (6/141)

18. - Ağrı Milletvekili M. Sıddık
Altay'ın, Ağrı'nın Hamur İlçesine
Endüstri Meslek Lisesi açılmasının
düşünülüp düşünülmediğine
ilişkin Millî Eğitim Bakanından sorusu
ve Kültür Bakanı İsmail Kahraman'ın
cevabı (6/144)

19. - Ağrı Milletvekili M. Sıddık
Altay'ın, doğu ve güneydoğu illerinden üniversitede
okuyan öğrenciler için öğrenim kredisi
miktarının artırılıp artırılmayacağına
ilişkin Millî Eğitim Bakanından sorusu
ve Kültür Bakanı İsmail Kahraman'ın
cevabı (6/146)

20. - Ağrı Milletvekili M. Sıddık
Altay'ın, hayvancılıkla uğraşan
çiftçilere ne gibi ek destekler sağlanacağına
ilişkin Başbakan'dan sorusu ve Devlet Bakanı
Lütfü Esengün'ün cevabı (6/147)

21. - Ağrı Milletvekili M. Sıddık
Altay'ın, Ağrı'nın ilçelerine
vakıf yurtları açılmasının
planlanıp planlanmadığına ilişkin
Başbakandan sözlü soru önergesi (6/148)

22. - Van Milletvekili Fethullah Erbaş'ın,
Emlakbank hesaplarının yabancı bir şirkete
inceletildiği iddialarına ilişkin Başbakandan
sözlü soru önergesi (6/149)

23. - Muğla Milletvekili Zeki Çakıroğlu'nun
çiftçilere tarım girdilerinde uygulanan sübvansiyon
nedeniyle yapılması gereken ödemelere ilişkin
Tarım ve Köyişleri Bakanından sözlü
soru önergesi (6/184)

24. - Ağrı Milletvekili M. Sıddık
Altay'ın, Boğaz Köprüsüne bariyer veya
koruyucu bir sistemin yapılmasına ilişkin
Başbakan'dan sorusu ve Devlet Bakanı Lütfü
Esengün'ün cevabı (6/185)

25. - Ağrı Milletvekili M. Sıddık
Altay'ın, Ağrı Havaalanına ilişkin
Ulaştırma Bakanından sözlü soru
önergesi (6/186)

26. - Şanlıurfa Milletvekili Zülfükar
İzol'un, Harran Üniversitesinin kadro ihtiyacına
ilişkin Başbakandan sözlü soru önergesi
(6/187)

27. - Manisa Milletvekili Hasan Gülay'ın,
tütün üreticilerine olan borçlarını
ödemeyen tüccarlara karşı alınacak
tedbirlere ilişkin Devlet Bakanından sözlü
soru önergesi (6/188)

28. - Şanlıurfa Milletvekili Zülfükar
İzol'un, hayvansal ürünlerin ithalatının
 durdurulması ile hayvancılık kredisi alan
üreticilere ödemenin ne zaman yapılacağına
ilişkin Tarım ve Köyişleri Bakanından
sözlü soru önergesi (6/189)

29. - Manisa Milletvekili Tevfik Diker'in, Yeni Demokrasi
Partisi eski Genel Başkanı Cem Boyner'in günlük
bir gazetede yayımlanan konuşmasına ilişkin
İçişleri Bakanından sözlü
soru önergesi (6/190)

30. - Ordu Milletvekili Hüseyin Olgun Akın'ın,
Ordu-Kurulkaya ve Çambaşı barajlarına
ilişkin Enerji ve Tabiî Kaynaklar Bakanından
sözlü soru önergesi (6/192)

31. - Ordu Milletvekili Hüseyin Olgun Akın'ın,
Ordu-Mesudiye-Topçam Barajına ilişkin Enerji
ve Tabiî Kaynaklar Bakanından sözlü soru
önergesi (6/193)

32. - Ordu Milletvekili Hüseyin Olgun Akın'ın,
Ordu Denizcilik Meslek Yüksekokulunun kapanış
nedenine ilişkin Millî Eğitim Bakanından
sorusu ve Kültür Bakanı İsmail Kahraman'ın
cevabı (6/194)

33. - Ordu Milletvekili Hüseyin Olgun Akın'ın,
Halk Bankası Genel Müdürlüğü tarafından
verilen kredilere ilişkin Devlet Bakanından sözlü
soru önergesi (6/195)

34. - Muğla Milletvekili Zeki Çakıroğlu'nun,
Sosyal Hizmetler ve Çocuk Esirgeme Kurumuna bağlı
olarak çalışan kamu görevlilerinin fazla
çalışma ücretlerine ilişkin Başbakan'dan
sorusu ve Devlet Bakanı Lütfü Esengün'ün
cevabı (6/196)

35. - Kütahya Milletvekili İsmail Karakuyu'nun,
Bodrum'da yaptırdığı iddia edilen villaya
ilişkin Başbakandan sözlü soru önergesi
(6/197)

36. - Ankara Milletvekili Ersönmez Yarbay'ın,
günlük bir gazetede yayımlanan “Atatürk
Havalimanında Filistinli Operasyonu” başlıklı
haberde yer alan iddialara ilişkin İçişleri
Bakanından sözlü soru önergesi (6/199)

37. - Şanlıurfa Milletvekili Abdülkadir
Öncel'in, Kur'an Kursu Hocası sınavını
kazananların atamalarına ilişkin Devlet Bakanından
sözlü soru önergesi (6/200)

38. - Ağrı Milletvekili M. Sıddık
Altay'ın, Ağrı'nın Hamur İlçesinin
spor kompleksi ve kapalı spor salonu ihtiyacına
ilişkin Devlet Bakanından sözlü soru önergesi
(6/1202)

39. - Ağrı Milletvekili M. Sıddık
Altay'ın, Ağrı'ya bir atletizm pisti yapılmasına
ilişkin Devlet Bakanından sözlü soru önergesi
(6/1203)

40. - Ağrı Milletvekili M. Sıddık
Altay'ın, Taşlıcay İlçesinde
kapalı bulunan okullara  ilişkin Millî Eğitim
Bakanından sorusu ve Kültür Bakanı İsmail
Kahraman'ın cevabı (6/204)

B) YAZILI SORULAR VE CEVAPLARI

1. - Gaziantep Milletvekili Mustafa R. Taşar'ın,
Toprak Mahsulleri Ofisinin kaldırılıp kaldırılmayacağına
ilişkin Başbakandan sorusu ve Tarım ve Köyişleri
Bakanı Musa Demirci'nin yazılı cevabı
(7/1592)

2. - Aydın Milletvekili Fatih Atay'ın,
hac kotlarına ilişkin Başbakandan sorusu ve
Devlet Bakanı Nevzat Ercan'ın yazılı
cevabı (7/1606)

3. - Burdur Milletvekili Yusuf Ekinci'nin, Adem Tolunay
Fen Lisesi'ne ilişkin sorusu ve Millî Eğitim Bakanı
Mehmet Sağlam'ın yazılı cevabı
(7/1645)

4. - Burdur Milletvekili Yusuf Ekinci'nin, Bakanlık
Talim ve Terbiye Kurulu Başkan ve üyelerinin ziyaret
ettikleri bir vakfa ilişkin sorusu ve Millî Eğitim
Bakanı Mehmet Sağlam'ın yazılı
cevabı (7/1646)

5. - Burdur Milletvekili Yusuf Ekinci'nin, Bakanlık
merkez ve taşra birimlerinde Bakanlık yetkililerinin
kurucusu olduğu vakıf olup olmadığına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1647)

6. - Samsun Milletvekili İrfan Demiralp'in,
Samsun-Asarcık İlçesinde Jandarma İdari
çavuşu olarak göre yapan kişiye ilişkin
Başbakandan sorusu ve İçişleri Bakanı
Meral Akşener'in yazılı cevabı (7/1657)

7. - Adıyaman Milletvekili Celal Topkan'ın,
buğdaya uygulanan gümrük fon miktarına ilişkin
Başbakandan sorusu ve Tarım ve Köyişleri
Bakanı Musa Demirci'nin yazılı cevabı
(7/1662)

8. - Artvin Milletvekili Süleyman Hatinoğlu'nun,
hidroelektrik santrallere ilişkin Başbakandan sorusu
ve Enerji ve Tabiî Kaynaklar Bakanı M. Recai Kutan'ın
yazılı cevabı (7/1670)

9. - Yozgat Millevtekili Kâzım Arslan'ın,
Yozgat SSK Hastanesinin yapımına ilişkin sorusu
ve Çalışma ve Sosyal Güvenlik Bakanı
Necati Çelik'in yazılı cevabı (7/1674)

10. - İzmir Milletvekili Hakan Tartan'ın,
dinlendiği iddia edilen telefonlara ilişkin Başbakandan
sorusu ve Ulaştırma Bakanı Ömer Barutçu'nun
yazılı cevabı (7/1681)

11. - İzmir Milletvekili Hakan Tartan'ın,
SSK'ya alınacak personel sınavına ilişkin
Başbakandan sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1682)

12. - Ordu Milletvekili Müjdat Koç'un,
Fiskobirlik'in üreticilere olan borucuna ilişkin Başbakandan
sorusu ve Sanayi ve Ticaret Bakanı Yalım Erez'in
yazılı cevabı (7/1683)

13. - Yozgat Milletvekili İsmail Durak Ünlü'nün,
bölücülük ve araba kaçakçılığından
yargılanan Mülki idare Amirlerinin olup olmadığına
ilişkin sorusu ve İçişleri Bakanı
Meral Akşener'in yazılı cevabı (7/1696)

14. - Hatay Milletvekili Fuat Çay'ın,
Olağanüstü Hal Koordinasyon Kurulunun öğretmen
tayinlerindeki etkisine ilişkin sorusu Millî Eğitim
Bakanı Mehmet Sağlam'ın yazılı
cevabı (7/1698)

15. - İstanbul Milletvekili Ercan Karakaş'ın,
SSK'nın personel alımı için açılan
sınava ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/1703)

16. - İstanbul Milletvekili Bülent Akarcalı'nın,
Konya Valisinin bazı beyanlarına ilişkin sorusu
ve İçişleri Bakanı Meral Akşener'in
yazılı cevabı (7/1705)

17. - Kocaeli Milletvekili Halil Çalık'ın,
öğretmen evlerinin satılıp satılmayacağına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1711)

18. - Kocaeli Milletvekili Halil Çalık'ın,
öğretmen adaylarının niteliklerine ilişkin
sorusu ve Millî Eğitim Bakanı Mehmet Sağlam'ın
yazılı cevabı (7/1712)

19. - İzmir Milletvekili Hakan Tartan'ın,
görevlerine son verilen koruculara ilişkin sorusu ve
İçişleri Bakanı Meral Akşener'in
yazılı cevabı (7/1714)

20. - Niğde Milletvekili Akın Gönen'in,
bazı kamu kuruluşlarının korunmaya
muhtaç çocukların istihdamıyla ilgili
yükümlükülerini yerine getirmedikleri iddiasına
ilişkin Başbakandan sorusu ve Orman Bakanı
Halit Dağlı'nın yazılı cevabı
(7/1717)

21. - İzmir Milletvekili Sabri Ergül'ün,
OHAL Bölgesi ve mücavir illerde güvenlik nedeniyle
öğretim yapılmayan okullara ilişkin sorusu
ve Millî Eğitim Bakanı Mehmet Sağlam'ın
yazılı cevabı (7/1721)

22. - İzmir Milletvekili Sabri Ergül'ün,
Diyarbakır E tipi cezaevinde meydana gelen ve bazı
tutukların ölümüyle sonuçlanan olaya
ilişkin sorusu ve İçişleri Bakanı
Meral Akşener'in yazılı cevabı (7/1723)

23. - İzmir Milletvekili Sabri Ergül'ün,
Kur'an kursları ve ibadet yerleri ile din görevlilerine
ilişkin Başbakandan sorusu ve Devlet Bakanı
Nevzat Ercan'ın yazılı cevabı (7/1728)

24. - Aydın Milletvekili Yüksel Yalova'nın,
maç yayınlarında uygulanan havuz sistemine
ilişkin sorusu ve Devlet Bakanı Bahattin Şeker'in
yazılı cevabı (7/1737)

25. - Aydın Milletvekili Yüksel Yalova'nın,
Yıldız Sarayı Dış Karakol Binasına
Kültür Bakanlığı tarafından
mahkeme kararına rağmen el konulduğu iddialarına
ilişkin Başbakandan sorusu ve Kültür Bakanı
İsmail Kahraman'ın yazılı cevabı
(7/1738)

26. - Konya Milletvekili Nezir Büyükcengiz'in,
belediyelere yapılan yardım miktarına ilişkin
sorusu ve Çevre Bakanı M. Ziyattin Tokar'ın
yazılı cevabı (7/1741)

27. - Adana Millevtekili Orhan Kavuncu'nun, İstanbul-Eminönü
İsa Yusuf Alptekin parkıyla ilgili gönderdiği
bir yazıya ilişkin sorusu ve Dışişleri
Bakanı ve Başbakan Yardımcısı
Tansu Çiller'in yazılı cevabı (7/1743)

28. - İstanbul Milletvekili Bülent Akarcalı'nın,
sigortasız çalışan çocuk işçilere
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1758)

29. - Bursa Millevtekili Ertuğrul Yalçınbayır'ın,
zorunlu göçle gelen soydaşların Bulgaristan'da
geçen çalışma sürelerine ilişkin
sorusu ve Çalışma ve Sosyal Güvenlik
Bakanı Necati Çelik'in yazılı cevabı
(7/1774)

I. - GEÇEN TUTANAK ÖZETİ

TBMM Genel Kurulu saat 15.00'te açılarak
iki oturum yaptı.

Yozgat Milletvekili Kâzım Arslan'ın
6/371,

Ankara Millevtekili Ersönmez Yarbay'ın
6/385,

Esas numaralı sözlü sorularını
geri aldıklarına ilişkin önergeleri okundu;
sorularının geri verildiği açıklandı.

Tunceli Milletvekili Orhan Veli Yıldırım
ve 21 arkadaşının, gümrüklerde meydana
gelen karapara aklama olaylarının araştırılarak
alınması gereken tedbirlerin belirlenmesine ilişkin
(10/139) önergesi, Genel Kurulun bilgisine sunuldu; önergenin
gündemde yerini alacağı ve öngörüşmelerinin
sırasında yapılacağı açıklandı.

Bazı milletvekillerinin izinli sayılmalarına,

Hastalığı nedeniyle bu yasama yılında
aralıksız olarak iki ay izin alan Ordu Milletvekili
Nabi Poyraz'a ve Şanlıurfa Milletvekili Sedat Edip
Bucak'a, ödenek ve yolluklarının verilebilmesine,

İlişkin Başkanlık tezkereleri
kabul edildi.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
:

1 inci sırasında bulunan, (1/215),
(S. Sayısı : 23) Kanun Hükmünde Kararnameye
ilişkin kanun tasarısı, komisyon yetkilileri
Genel Kurulda hazır bulunmadığından ertelendi;

9 uncu sırasında bulunan, Tüketicinin
Korunması Hakkında Kanunun Bazı Maddelerinde
Değişiklik Yapılmasına Dair Kanunun (1/496,
3/444) (S. Sayısı : 133) görüşmelerine
devam edilerek, 1 inci maddesi kabul edildi; 2 nci maddesi üzerinde
bir süre görüşüldü.

İstanbul Milletvekili Altan Öymen, Sanayi
ve Ticaret Bakanı E. Yalım Erez'in, konuşmasında
kendisine sataşması nedeniyle bir konuşma yaptı.

Denetim Konularını görüşmek
için, alınan karar gereğince, 7 Ocak 1997 Salı
günü saat 15.00'te toplanmak üzere birleşime
19.02'de son verildi.

Yasin Hatiboğlu

Başkanvekili

 Ali Günaydın Kâzım Üstüner

 Konya Burdur

 Kâtip Üye Kâtip Üye



II.- GELEN KAĞITLAR

3 . 1 . 1997 CUMA

Tasarılar

1.- Ekonomik İşbirliği Teşkilatı
(ECO) Transit Ticaret Anlaşmasının Onaylanmasının
Uygun  Bulunduğuna Dair Kanun Tasarısı (1/559)
(Sanayi, Ticaret, Enerji, Tabiî Kaynaklar, Bilgi ve Teknoloji
ve Dışişleri komisyonlarına) (Başkanlığa
geliş tarihi : 26.12.1996)

2.- Türkiye Cumhuriyeti Hükümeti ile
Türkmenistan Hükümeti Arasında Gelir Üzerinden
Alınan Vergilerde Çifte Vergilendirmeyi Önleme
Anlaşması ve Eki Protokolün Onaylanmasının
Uygun Bulunduğuna Dair Kanun Tasarısı (1/560)
(Plan ve Bütçe ve Dışişleri komisyonlarına)
(Başkanlığa geliş tarihi : 26.12.1996)

Sözlü Soru Önergesi

1.- Bursa Milletvekili Feridun Pehlivan'ın,
Batı Trakya İskece Koyunköy'de Türklere
baskı yapıldığı iddiasına
ilişkin Devlet Bakanından sözlü soru önergesi
(6/397) (Başkanlığa geliş tarihi : 26.12.1996)

Yazılı Soru Önergeleri

1.- İstanbul Milletvekili Cevdet Selvi'nin,
SSK sınavına ilişkin Çalışma
ve Sosyal Güvenlik Bakanından yazılı
soru önergesi (7/1818) (Başkanlığa geliş
tarihi : 25.12.1996)

2.- Kocaeli Milletvekili Bekir Yurdagül'ün,
SSK sınavında usulsüzlük yapıldığı
iddiasına ilişkin Başbakandan yazılı
soru önergesi (7/1819) (Başkanlığa geliş
tarihi : 25.12.1996)

3.- Konya Milletvekili Nezir Büyükcengiz'in,
çiftçilerin Ziraat Bankasına olan borçlarına
ilişkin Başbakandan yazılı soru önergesi
(7/1820) (Başkanlığa geliş tarihi : 25.12.1996)

4.- Konya Milletvekili Nezir Büyükcengiz'in,
BAĞ-KUR sigortalılarına ilişkin Çalışma
ve Sosyal Güvenlik Bakanından yazılı
soru önergesi (7/1821) (Başkanlığa geliş
tarihi : 25.12.1996)

5.- Konya Milletvekili Nezir Büyükcengiz'in,
hayvan sigortası bedellerinin geç ödendiğine
ilişkin Devlet Bakanından yazılı soru
önergesi (7/1822) (Başkanlığa geliş
tarihi : 25.12.1996)

6.- Konya Milletvekili Nezir Büyükcengiz'in,
belediyelerin Sosyal Yardım Zammı borçlarına
ilişkin Çalışma ve Sosyal Güvenlik
Bakanından yazılı soru önergesi (7/1823)
(Başkanlığa geliş tarihi : 25.12.1996)

7.- Konya Milletvekili Nezir Büyükcengiz'in,
şeker pancarı fiyatlarına ve bedellerine ilişkin
Sanayi ve Ticaret Bakanından yazılı soru
önergesi (7/1824) (Başkanlığa geliş
tarihi : 25.12.1996)

8.- Manisa Milletvekili Hasan Gülay'ın,
Ege tütün piyasasına ilişkin Devlet Bakanından
yazılı soru önergesi (7/1825) (Başkanlığa
geliş tarihi : 25.12.1996)

9.- Adana Milletvekili Erol Çevikçe'nin,
Adana-Solaklı Beldesi PTT hizmet binası ihtiyacına
ilişkin Ulaştırma Bakanından yazılı
soru önergesi (7/1826) (Başkanlığa geliş
tarihi : 25.12.1996)

10.- Adana Milletvekili Erol Çevikçe'nin,
Adana-Solaklı Beldesinin sağlık ocağı
ihtiyacına ilişkin Sağlık Bakanından
yazılı soru önergesi (7/1827) (Başkanlığa
geliş tarihi : 25.12.1996)

11.- İstanbul Milletvekili Bülent Akarcalı'nın,
bayan öğretmenlerin kıyafetlerine ilişkin
Millî Eğitim Bakanından yazılı
soru önergesi (7/1828) (Başkanlığa geliş
tarihi : 25.12.1996)

12.- Çanakkale Milletvekili Hikmet Aydın'ın,
Manavgat Suyu Projesine ilişkin Enerji ve Tabiî Kaynaklar
Bakanından yazılı soru önergesi (7/1829)
(Başkanlığa geliş tarihi : 25.12.1996)

13.- Aydın Milletvekili Yüksel Yalova'nın,
Aydın-Karpuzlu İlçesinde Adliye Teşkilatı
kurulup kurulmayacağına ilişkin Adalet Bakanından
yazılı soru önergesi (7/1830) (Başkanlığa
geliş tarihi : 26.12.1996)

14.- Aydın Milletvekili Yüksel Yalova'nın,
Aydın-Karpuzlu İlçesinde banka şubesi
açılıp açılmayacağına
ilişkin Devlet Bakanından yazılı soru
önergesi (7/1831) (Başkanlığa geliş
tarihi : 26.12.1996)

15.- Edirne Milletvekili Mustafa İlimen'in,
Trakya bölgesinde öğretmenlerin ek ders ücretlerinin
ödenmediği iddiasına ilişkin Maliye Bakanından
yazılı soru önergesi (7/1832) (Başkanlığa
geliş tarihi : 26.12.1996)

16.- Tekirdağ Milletvekili Bayram Fırat
Dayanıklı'nın, Tekirdağ Sağlık
Müdürlüğüne bağlı sağlık
ocaklarındaki ebe ihtiyacına ilişkin Sağlık
Bakanından yazılı soru önergesi (7/1833)
(Başkanlığa geliş tarihi : 27.12.1996)

17.- Tekirdağ Milletvekili Bayram Fırat
Dayanıklı'nın, Çorlu-Esenler Malkara-Bulgurlu
köylerinin telefon santrali arızalarının
giderilmesine ilişkin Ulaştırma Bakanından
yazılı soru önergesi (7/1834) (Başkanlığa
geliş tarihi : 27.12.1996)

18.- Kütahya Milletvekili Emin Karaa'nın,
Kütahya İlinin bilgisayarlı tomografi cihazı
ve ambulans ihtiyacına ilişkin Sağlık
Bakanından yazılı soru önergesi (7/1835)
(Başkanlığa geliş tarihi : 27.12.1996)

19.- Balıkesir Milletvekili Mustafa Güven
Karahan'ın, Türkiye Şeker Fabrikaları
A.Ş.'deki personel atamalarına ilişkin Sanayi
ve Ticaret Bakanından yazılı soru önergesi
(7/1836) (Başkanlığa geliş tarihi : 27.12.1996)

20.- Aydın Milletvekili Yüksel Yalova'nın,
görev yeri değiştirilen hâkim ve savcılara
ilişkin Adalet Bakanından yazılı soru
önergesi (7/1837) (Başkanlığa geliş
tarihi : 27.12.1996)


7 . 1 . 1997 SALI

Tasarılar

1.- Millî Güvenlik Kurulu ve Millî
Güvenlik Kurulu Genel Sekreterliği Kanununa İki
Ek ve Bir Geçici Madde Eklenmesi ve Devlet Memurları
Kanununun 39 ncı Maddesinde Değişiklik Yapılmasına
Dair Kanun Tasarısı (1/561) (Millî Savunma
ve Plan ve Bütçe komisyonlarına) (Başkanlığa
geliş tarihi : 26.12.1996)

2.- Adalet Bakanlığının
Teşkilat ve Görevleri Hakkında Kanun Hükmünde
Kararnamenin Değiştirilerek Kabulü Hakkında
Kanunun Bazı Maddelerinde Değişiklik Yapılmasına
Dair Kanun Tasarısı (1/562) (Adalet ve Anayasa ve
Plan ve Bütçe komisyonlarına) (Başkanlığa
geliş tarihi : 26.12.1996)

3.- Türkiye Cumhuriyeti ile Azerbaycan Cumhuriyeti
Arasında Gelir Üzerinde Alınan Vergilerde Çifte
Vergilendirmeyi Önleme Anlaşmasının Onaylanmasının
Uygun Bulunduğuna Dair Kanun Tasarısı (1/563)
(Plan ve Bütçe ve Dışişleri komisyonlarına)
(Başkanlığa geliş tarihi : 3.1.1997)

Teklifler

1.- Giresun Milletvekili Yavuz Köymen'in; Yükseköğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair 209 Sayılı Kanunda Değişiklik
Yapılması Hakkında Kanun Teklifi (2/642)
(Millî Eğitim, Kültür, Gençlik ve Spor
ve Plan ve Bütçe komisyonlarına) (Başkanlığa
geliş tarihi : 25.12.1996)

2.- Amasya Milletvekili Ahmet İyimaya'nın;
Kalkınma Planlarının Yürürlüğe
Konması ve Bütünlüğünün Korunması
Hakkında Kanunun 3 üncü Maddesinin Bazı
Fıkralarının Yürürlükten Kaldırılması
Hakkında Kanun Teklifi (2/643) (Anayasa ve Plan ve Bütçe
komisyonlarına) (Başkanlığa geliş
tarihi : 26.12.1996)

3.- Aksaray Milletvekili Nevzat Köse ve 7 Arkadaşının;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair 2809
Sayılı Kanun ile 78 ve 190 Sayılı
Kanun Hükmünde Kararnamelerde Değişiklik Yapılması
Hakkında Kanun Teklifi (2/644) (Millî Eğitim,
Kültür, Gençlik ve Spor ve Plan ve Bütçe
komisyonlarına) (Başkanlığa geliş
tarihi : 30.12.1996)

4.- Tekirdağ Milletvekili Nihan İlgün'ün;
Yükseköğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair Kanun
ile 78 ve 190 Sayılı Kanun Hükmünde Kararnamelerde
Değişiklik Yapılması Hakkında Kanun
Teklifi (2/645) (Millî Eğitim, Kültür, Gençlik
ve Spor ve Plan ve Bütçe komisyonlarına) (Başkanlığa
geliş tarihi : 30.12.1996)

5.- Adana Milletvekili M. Halit Dağlı
ve 12 Arkadaşının; Bir İl Kurulması
Hakkında Kanun Teklifi (2/646) (İçişleri
ve Plan ve Bütçe komisyonlarına) (Başkanlığa
geliş tarihi : 30.12.1996)

Rapor

1.- Türkiye Büyük Millet Meclisi Başkanlığı
ve Sayıştay Başkanlığının
1995 Malî Yılı Kesinhesabına İlişkin
Türkiye Büyük Millet Meclisi Hesaplarını
İnceleme Komisyonu Raporu (5/10) (S. Sayısı
: 171) (Dağıtma tarihi : 7.1.1997) (GÜNDEME)

BİRİNCİ OTURUM

Açılma Saati : 15.00

7 Ocak 1997 Salı

BAŞKAN : Başkanvekili Uluç
GÜRKAN

KÂTİP ÜYELER : Fatih
ATAY (Aydın), Ünal YAŞAR (Gaziantep)




BAŞKAN - Türkiye Büyük Millet
Meclisinin 42 nci Birleşimini açıyorum.

III. - BAŞKANLIĞIN GENEL KURULA
SUNUŞLARI

A)  GÜNDEM DIŞI KONUŞMALAR

1. - Kültür Bakanı İsmail
Kahraman'ın, İstiklal Marşımızın
Yazarı Mehmet Akif Ersoy'un ölümünün
60 ıncı yıldönümü münasebetiyle
gündemdışı açıklaması
ve CHP Aydın Milletvekili Fatih Atay, DSP Kütahya
Milletvekili Emin Karaa, ANAP Ankara Milletvekili Agâh Oktay
Güner, DYP İstanbul Milletvekili Tayyar Altıkulaç
ve RP Kahramanmaraş Milletvekili Avni Doğan'ın
grupları adına konuşmaları

BAŞKAN - Sayın milletvekilleri, gündeme
geçmeden önce, üç arkadaşıma
gündemdışı söz vereceğim; ancak,
bugün, İstiklal Marşımızın
yazarı, Şair Mehmet Akif Ersoy'un ölümünün
60 ıncı yıldönümü; bu nedenle,
Kültür Bakanı Sayın İsmail Kahraman,
Hükümet adına, gündemdışı
konuşma talebinde bulunmuştur. Şimdi, kendisini
kürsüye çağırıyorum.

Buyurun Sayın Bakan. (RP sıralarından
alkışlar)

Sayın Bakan, süreniz 10 dakikadır.

KÜLTÜR BAKANI İSMAİL KAHRAMAN
(İstanbul) - Sayın Başkan, değerli milletvekilleri;
vefatının 60 ıncı yıldönümü
münasebetiyle, millî şairimiz Mehmet Akif Ersoy'u
anmak için huzurunuzda bulunuyorum. Hükümetimiz
adına, Yüce Heyetinizi saygıyla selamlıyorum.

Vefat tarihi olan 27 Aralıkta Meclisimiz tatilde
olduğundan, tatil sonrası bu ilk oturumda, İstiklal
Marşı şairimizi anma vazifemizi yerine getirmede
gösterilen hassasiyet ve ilgi dolayısıyla,
Sayın Başkanlığa ve Meclisimize teşekkürler
ediyorum.

Esasında, tarihî ve millî şahsiyetlerin
anılması, gelişmiş ülkelerde olduğu
gibi, ülkemizde de doğum yıldönümlerinde
yapılmalıdır; böylece, sevinilecek,
onur duyulacak bir günün atmosferinde, örnek bir
insana sahip olmanın gururu yaşanır ve kendine
güven duygusu pekleşir. Güzel rastlantıya
bakınız ki, Mehmet Akif Beyin doğumu da, 1873
yılının aralık ayının
sonudur. Böylece, aynı zamanda, Akifimizin doğumunun
123 üncü yılını da kutlamış
bulunmaktayız. 

Mehmet Akif Bey, numune bir şahsiyet olarak
yaşatmamız, yâdetmemiz gereken millî
değerlerimizdendir. Kalabalıkları millet yapan
en önemli unsur, millî şuurdur. Milletler, kendilerine
vücut veren değerlere sahip çıktıkça,
kimliklerini ve devlet olarak bağımsızlıklarını
korurlar. Tarih sahnesinde, manevî önderleri, millî
kahramanları ve kültür şahsiyetlerine sahip
çıkan milletlerin yaşama hakkı vardır.
Milletimiz, kendine has bir sezgiyle, kendi inancına, kendi
hayat tarzına hor bakmayanları bağrına
basmasını, sahip çıkmasını
bilir. Milletimizin Akif Beye olan ilgisi, çok derin ve
anlamlıdır. Ölümünün üzerinden
altmış yıl geçmesine rağmen, Mehmet
Akif Bey, gittikçe artan bir muhabbetle milletimizin gönlünde
yaşamaya devam etmektedir. 

Akif Bey, ömrü boyunca, milletimizin hayrına
olanı söyledi ve bir eylem adamı olarak, söylediğini
bizzat nefsinde yaşadı. Toplumun çözüm
bekleyen yığınla meselesi karşısında,
hareket ve heyecan adamı olarak ortaya çıktı.
Gücünü haktan alan ve bunu bir hayat tarzı
haline getiren milletine inandı, güvendi. 

“Hayır, hayal ile yoktur benim alışverişim

İnan ki, her ne demişsem, görüp
de söylemişim” 

Diyen Mehmet Akif, her yönüyle mükemmel,
dört başı mamur bir insandı. Üstün
şahsiyeti, şahsiyetine örnek oluşturan
davranışları, dostlarıyla münasebetleri,
ideali ve ideali için yaptığı fedakârlıklar,
Kurtuluş Savaşındaki eşsiz gayretleri,
gurbet hayatı, sanatı, sanatının özellikleri,
şiirimize getirdiği yeni yaklaşımlarıyla
hayatı birçok bakımdan numunedir; alacağımız
dersler ve öğreneceğimiz birçok hususlar vardır.


Ahlakı, huyu, tabiatı, karakteri, meşrebi,
kişiliği, mizacı, yani seciyesi yüksek,
örnek bir insandı. Nadir yetişip, insanlık
âlemine armağan edilen numune bir şahsiyet. Beşerî
zaaflardan hiçbiriyle safiyetini kirletmeden, tertemiz
yaşamış bir zat; her yönüyle numune
bir kişi. 

Azim sahibi ve verdiği söze mutlaka uyan,
çok çalışkan, emek verilmeden kazanılanı
haram sayan, maddiyata değer vermeyen, milletinin parasına,
malına el sürmeyen, dürüst, vakur, fena
alışkanlıkları ve itiyatları
olmayan, aile namusuna sahip, içki bilmez; güreşçi,
atlet, İstanbul Boğazını yüzerek
geçecek derecede yüzücü, sporcu; Fransızca,
Farsça ve Arapçayı çok iyi bilen,
hem âlim hem sosyolog hem şair, kâmil bir insan.
Kuvvet önünde eğilmez, zorbalığa yüz
vermez, istibdada, geriliğe, yolsuzluğa isyan eden bir
şahsiyet; fikir ve sanata karşı açıkkalpli
ve hoşgörücü.

Sayın Başkan, kıymetli milletvekilleri;
Akif Beyi anlatmada örnek teşkil edecek birkaç
olayı hafızalarınızı tazelemek
için arz etmek istiyorum. 

Mithat Cemal Kuntay anlatıyor:

“Meşrutiyetin ilk seneleri. Bir cuma.
Adam boyu kar yağmış ve o gün, ne tramvay
ne araba ne şimendifer ne vapur işliyor. Çapa'daki
bizim eve ne sütçü gelmiş ne de ekmekçi
ve öğlen yemeğinden sonra kapı çalındı.
Biz ekmekçi geldi zannetttik, baktık Akif gelmiş
ve şaşırdım, nasıl geldiğini
merak ettim. Beylerbeyi'nden Beşiktaş'a nasılsa
bir vapur işlemişti ve 'bu kadar' dedi. Bu kadar mı
dedim; 'evet' dedi. Beşiktaş'a geçmiş
Beylerbeyi'nden ve tabiî, oradan Çapa'ya kadar yayan
yürümüş. Nasıl yaparsın bunu
dediğimde 'nasıl yapmam; söz vermiştim,
geleceğim demiştim; gelmeme, sözümü çiğnememe,
ancak ecelim mâni olabilirdi' diyor Akif.” İşte
ahde vefa; işte söz; işte sözünde durmak
ve işte bir insan örneği...

Birinci Cihan Harbinde, Akif Bey, kızkardeşi
Nuriye Hanımı Yeşilköy'deki evinde ziyarete
gidiyor; kendisine, kızkardeşi -hemşiresi-
çay ikram ediyor, çayın yanında kesmeşeker
var; Türkiye'de kesmeşeker o aralar imal edilmiyor,
harp sıraları ve şekerin okkası 10,
hatta 15 lira. Nuriye Hanıma “nereden buldun şekeri”
diyor. “İaşe Nezaretinde ya enişten, o
getirdi” diyor. Çayını içmiyor,
kalkıyor; artık, ölene kadar eniştesine
kırgındır, küskündür ve bir
daha görüşmemiştir. İşte helal-haram
kavramı; işte milletin hakkını düşünme...


Mehmet Akif Ersoy, İstiklal Harbimizi sevk
ve idare eden, siyasî tarihimizin yüz akı Birinci
Meclisimizde Burdur Milletvekilidir; yazmış olduğu
İstiklal Marşımız büyük bir
coşkuyla kabul edilmiştir ve 724 şairin katıldığı
bu müsabaka için konulan para 500 liradır.
Akif Bey, mükâfat almayacağı için,
evvela iştirak etmemiş ve Maarif Nazırı
Hamdullah Suphi Tanrıöver Beyin “mükâfatı
almazsınız; fakat, iştirak ediniz” ricası
üzerine katılmıştır ve bu 500
liralık mükâfatı, Şarkışla
Hastanesindeki yaralı gazilere hibe etmiştir. İşte,
kendisini vatanına, milletine adamış olan
önder bir şahsiyet.

Mehmet Akif Bey için tek mukaddes olan dinin
yanında dil de çok mühimdir. Din, bütün
kutsî duyguları, düşünceleri insana
telkin eder. Bu duygu ve düşüncelerin tebliği
ise, dil vasıtasıyla olur. 

Mehmet Akif Ersoy, ömrünü, yüksek
bir ideal peşinde, inanç ve cihat ruhu içerisinde
geçirdi. Üstadın Asım'daki şu
beyitleri bize ne güzel istikametler göstermektedir:

“Zulmü alkışlayamam, zâlimi
asla sevemem;

Gelenin keyfi için geçmişe kalkıp
sövemem.

Biri ecdâdıma saldırdı
mı, hattâ, boğarım...

-Boğamazsın ki!

-Hiç olmazsa yanımdan kovarım!

Üçbuçuk soysuzun ardında
zağarlık yapamam;

Hele hak nâmına haksızlığa
ölsem tapamam.

Doğduğumdan beridir âşıkım
istiklâle,

Bana hiç tasmalık etmiş değil
altın lâle.

Yumuşak başlı isem, kim dedi,
uysal koyunum?

Kesilir belki, fakat çekmeye gelmez boynum.

Kanayan bir yara gördüm mü yanar tâ
ciğerim,

Onu dindirmek için kamçı yerim,
çifte yerim.

Adam, aldırma da geç git, diyemem,
aldırırım:

Çiğnerim, çiğnenirim, hakkı
tutar kaldırırım.

Zâlimin hasmıyım amma severim
mazlûmu...”

BAŞKAN - Sayın Bakanım, son dakikanız...

KÜLTÜR BAKANI İSMAİL KAHRAMAN
(Devamla) - Peki efendim.

Sayın Başkan, değerli milletvekilleri;
nitelikli insan zenginliği, en büyük hazinemizdir.
Tarihî şahsiyetlerimize sahip çıkar,
onları yaşatırsak ve onların yaşayışıyla
yaşarsak, hem borcumuzu öder hem de geleceğimizi
teminat altına almış oluruz. 

Vefatından sonra, giderek yüklendiğimiz
görev bilinciyle, Mehmet Akif'e uygun anma törenleri
yapıyoruz. 

(Mikrofon otomatik cihaz tarafından kapatıldı)

BAŞKAN - Sayın Bakan, 1 dakika içerisinde
lütfen...

KÜLTÜR BAKANI İSMAİL KAHRAMAN
(Devamla) - Çeşitli kurum ve kuruluşlar, bu
sahada çeşitli etkinlikler düzenledi; Kültür
Bakanlığımız da, İstanbul'da,
Ankara'da ve yurdun her yerinde etkinlikler yaptı. 

Bu arada, Ankara'daki etkinliklerde, Tacettin Dergâhında
yapılan törende, Tacettin Dergâhı çevresinin
Meclisimiz tarafından ele alınması gereken
bir çevre olarak düzenlenmesi ve tarihimize, geleceğimize
mal edilmesi gereği üzerinde durduk. Bu, bir kanun meselesidir
ve inşallah, Tacettin Dergâhı ve çevresi,
Meclisimizin bir kanun tasarısını kabul etmesiyle,
çıkacak ek bir kanunla, bize layık bir noktaya
ulaşacak ve İstiklal Marşı parkımızı
gerçekleştirmiş olacağız. 

Hepinizi saygıyla selamlıyor; aziz
şehitlerimizi, hayatını milletimizin hizmetine
vakfetmiş değerli insanlarımızı
şükranla anıyor ve Allah'tan rahmetler diliyorum.
(Alkışlar) 

BAŞKAN - Teşekkür ediyorum Sayın
Bakan. 

Kültür Bakanı Sayın İsmail
Kahraman'ın gündemdışı konuşması
nedeniyle gruplara 10'ar dakikalık söz hakkı
doğmuştur. 

Bu çerçevede, ilk söz, Cumhuriyet
Halk Partisi Grubu adına Sayın Fatih Atay'ın.


Buyurun Sayın Atay. (CHP sıralarından
alkışlar) 

Sayın Atay, süreniz 10 dakikadır.


CHP GRUBU ADINA FATİH ATAY (Aydın)
- Sayın Başkan, sayın milletvekilleri; Mehmet
Akif Ersoy, Türk şiirinin önde gelen şairlerindendir,
İstiklal Marşımızın yazarıdır.
Günlük konuşma dilini şiirle kaynaştırmış,
halkçı ve didaktik yaklaşımıyla
tanınmıştır. 

4 yaşındayken Fatih'te Emir Buhari Mahalle
Mektebinde başladığı ilköğreniminden
sonra Fatih Merkez Rüştiyesini ve Mülkiye Mektebinin
lise bölümünü bitirdi. Babasından Arapça
öğrendi ve ortaöğrenim yıllarında
Fatih Camiinde Esat Dedenin derslerine devam etti. Arapçanın
yanı sıra Farsça ve Fransızca da öğreniyordu.
Babasının ölümü ve evlerinin yanması
nedeniyle mülkiyenin yüksek bölümünden
ayrılmak zorunda kaldı. 1893'te Halkalı Mülkiye
Baytar Mektebini birincilikle bitirdi. Ziraat ve Ticaret Nezaretinde
veteriner olarak çalıştı. Bu yıllarda
Anadolu, Rumeli, Arnavutluk ve Arabistan'da dolaştı,
geniş halk kesimleriyle ilişki kurma olanağı
elde etti. Halkalı Ziraat Mektebi ile Çiftçilik
Makinist Mektebinde ders verdi. 1908'de Darülfünun Edebiyatı
Umumiye Müderrisliğine atandı. 1913'te Umur-ı
Baytariye Müdür Muavinliğine getirildi. Kısa
bir süre sonra, bütün bu görevlerden ayrılıp,
yalnız Halkalı Mülkiye Baytar Mektebinde ders
vermeyi sürdürdü. Yaklaşık 1913'te
İttihat ve Terakki Cemiyetine girdi. Birinci Dünya
Savaşı çıkınca, bu cemiyete
bağlı bir örgüt olan Teşkilat-ı
Mahsusa aracılığıyla, Almanya'daki Müslüman
tutsakların durumunu incelemek üzere Berlin'e gönderildi.
Daha sonra, Arabistan'a ve Lübnan'a gitti. Batı uygarlığının
koşullarına, Doğu-Batı çelişkisine
tanık oldu. Dönüşünde, Darü'l
Hikmet'l İslamiyenin başkâtipliğine atandı;
ama, İzmir'in işgalinden -yani, 1919'dan- sonra Anadolu'da
başlayan kurtuluş hareketini desteklemesi ve bu amaçla
Balıkesir'de yaptığı konuşma, İstanbul
Hükümetini kaygılandırarak, 1920'de bu
görevden alınmasına yol açtı.
Artık, camilerde yaptığı konuşmaların
metinleri, çoğaltılarak, bütün yurda
dağıtılıyordu. Burdur Mebusu olarak Büyük
Millet Meclisine girdi. Ulusal Kurtuluş Savaşından
sonra, gururla söylediğimiz İstiklal Marşının
yazılıp, bestelenmesi için ilk çalışmalar,
Türkiye Cumhuriyeti kurulmadan üç yıl
önce, Albay İsmet İnönü Beyin önerisiyle
başlatılmış ve Maarif Vekâleti
bu amaçla güfte yarışması açmıştı.
Mehmet Akif Ersoy'un yazdığı güfte, ilk
kez Türkiye Büyük Millet Meclisinde 1 Mart 1921
günü okundu, 25 Mart 1921'de Meclis çoğunluğuyla
onaylandı. 

İstiklal Marşının, dönemin
en önemli şairi Mehmet Akif Ersoy tarafından
yazılmış olması da birkaç nedenden
ötürü önemsenmelidir. Her şeyden önce,
ilk Meclisin oluşumunda ve o Meclisi çıkaran
toplumda aydınların, kültür adamlarının,
şairlerin oynadığı etkin rolü, tuttukları
önemli yeri açıkça görmekteyiz.


Albay İsmet Bey “bu Marş, Türk'ün
bağımsızlık tutkusunu, özgürlük
ve barışını dile getirecektir”
demiştir. Bu istek, aslında, birçok kimse
tarafından düşünülmekte, ancak, savaşın
tüm hızıyla sürüp gitmesi nedeniyle
bir türlü uygulama safhasına konulamamaktaydı.

Sakarya Zaferinden sonra İstanbul'a gelen
Mehmet Akif Ersoy, Millî Mücadelenin yarattığı
yeni koşullarla çelişkiye düşmüş
ve Ekim 1923'te Mısır'a gitmiştir. Birkaç
yıl yazları İstanbul'da, kışları
Mısır'da geçirdikten sonra, Türkiye
Cumhuriyetinin laik olması ilkesi kabul edilince Mısır'a
yerleşti. 1926-1936 yılları arasında,
Mısır'da Türk dili ve edebiyatı dersleri
verdi. Bir yandan da Kur'an'ı Türkçe'ye çevirme
çabası içindeydi. O sıralarda siroz
hastalığına yakalandı; hava değişimi
için 1935'te Lübnan'a, daha sonra 1936'da Antakya'ya
gitti. Aynı yıl, kendi ülkesinde ölme
isteğiyle Türkiye'ye döndü.

Mehmet Akif Ersoy, edebiyatla ilgilenmeye, Halkalı
Mülkiye Baytar Mektebinde okurken başlamıştır.
İlk şiiri olan Kur'an'a Hitab'ı, 1895'te “Mektep”
adlı dergide yayımladı. Daha sonra Resimli
Gazetede de şiirleri çıktı. O dönemde
yayımladığı ahlak, din, bilgelik temalarını
işleyen didaktik şiirlerini, sonradan, temel yapıtı
Safahat'a almadı. Mehmet Akif'in 1911'de, 38 yaşındayken
yayımladığı ilk kitabı “Safahat”
bağımsız bir edebî kişiliğin
ürünüdür. Bununla birlikte, kitabın,
Tevfik Fikret'ten izler taşıdığı
görülür. Fransız romantiklerinden Lamartine'i
Fuzulî kadar, Alexandre Dumas'yı Sadi kadar sevdiğini
belirten şair, bütün bu sanatçıların
uğraşı alanlarına giren manzum hikâye
biçimini kendisi için en geçerli yazı
olarak seçmiştir; ancak, sahip olduğu köklü
edebiyat kaygısı, onun, yalınkat bir manzumeci
değil, bilinçle işlenmiş ve gelişmeye
açık bir şiir türünün öncüsü
olmasını sağlamıştır. 

Mehmet Akif, geleneksel edebiyatın olduğu
kadar Batı kültürünün değerleriyle
etkileşimi kabul eder; ancak, Doğu'ya ya da Batı'ya
öykünmeye şiddetle karşı çıkar;
çünkü, her edebiyatın, doğduğu
toprağa bağlı olarak canlılık kazanabileceği
ve belli bir işlevi yerine getirmedikçe değer
taşımayacağı görüşündedir.


Gerçekle uyum içinde olmayı
her şeyin üstünde tutar. 600 yıllık
seçkinler edebiyatının halktan uzak düştüğü
için bayağılaştığına
inanır. İçinde yaşanılan toplumun
özellikleri göz önüne alınmadan Batılı
yeniliklere öykünmenin doğrudan doğruya edebiyata
zarar vereceği, edepsizliğin başladığı
yerde edebiyatın biteceği anlayışına
bağlı kalarak “sanat, sanat içindir”
görüşüne karşı çıkmış,
libas hizmetini, gıda vazifesini gören bir şiiri
kurma çabasına girişmiştir. Bu yüzden,
toplumsal ve ideolojik konuları, şiirle ve şiir
içinde tartışma ve sergileme yolunu seçmiştir.
Bütün çıplaklığıyla
gerçeği göstermekteki amacı, okuyucusunu
insanların sorunlarına yöneltmektir. Bu kaygıların
sonucu olarak, yoksul insanların gerçek çehreleriyle
yer aldığı şiirler, Türk edebiyatında
ilk kez Mehmet Akif tarafından yazılmıştır.


Mehmet Akif'in bu edebî yönü yanında,
şahsiyetini, en güzel şekilde yine kendisi ifade
etmiştir. Bir şiirinde şahsiyetini şöyle
tanımlamıştır:

“Zulmü alkışlayamam, zâlimi
asla sevemem;

Gelenin keyfi için geçmişe kalkıp
sövemem.

Üçbuçuk soysuzun ardından
zağarlık yapamam;

Hele hak nâmına haksızlığa
ölsem tapamam.

Doğduğumdan beridir âşıkım
istiklâle,

Bana hiç tasmalık etmiş değil
altın lâle.

Yumuşak başlı isem, kim dedi uysal
koyunum?

Kesilir belki, fakat çekmeye gelmez boynum.

Kanayan bir yara gördüm mü yanar tâ
ciğerim,

Onu dindirmek için kamçı yerim,
çifte yerim.

Adam, aldırma da geç git, diyemem aldırırım:

Çiğnerim, çiğnenirim, hakkı
tutar kaldırırım.”

Yüce Heyeti saygıyla selamlıyorum.
(Alkışlar)

BAŞKAN - Teşekkür ediyorum Sayın
Atay.

Şimdi, Demokratik Sol Parti Grubu adına
Sayın Emin Karaa konuşacaklardır.

Buyurun Sayın Karaa. (DSP sıralarından
alkışlar)

Sayın Karaa, süreniz 10 dakikadır.


DSP GRUBU ADINA EMİN KARAA (Kütahya)
- Sayın Başkan, sayın milletvekilleri; İstiklal
Marşımızın kabulünün 76 ncı
Yıldönümünde, Demokratik Sol Parti Grubunun
görüşlerini açıklamak üzere
huzurunuzdayım; Yüce Meclisi saygıyla selamlıyorum.

Millî marşlar, milletlerin birlik ve
beraberlik duygularını yansıtırlar.
Her millet, kendi marşını belirli tarihî
olaylar sonunda elde etmiştir; ama, hiçbir millet,
Türk Milleti gibi, her anını yaşayarak
millî marşına sahip olamamıştır.
İstiklal Marşımız, Birinci Dünya
Savaşı sonrasında ülkemizi parçalamak
isteyen emperyalistlere karşı Türk Milletinin
vermiş olduğu bağımsızlık ve
Kurtuluş Savaşı yıllarında ordudan
gelen bu yoldaki talep üzerine gündeme gelmiştir.


Nasıl bir millî marş olacağı
konusunda şu istekler ortaya çıkmıştır:
Öyle bir millî marş olmalı ki, Mehmetçik,
onda, tüm benliğini, bağımsızlık
aşkını bulmalı, vatanın bağrına
bir hançer gibi saplanmış düşmanla
savaşırken bu marştan güç almalıdır.
Yine, bu marş, kutsal bir ayet gibi askerin dudaklarından
eksik olmamalıdır. Açıkçası,
bu marş, Türk'ün, özgürlük ve vatan
tutkusunu dile getirmeliydi. Böylesine büyük özelliklere
sahip bir istiklal marşını yazmak elbette
kolay değildi. Ne var ki, o yıllarda, Türk Milletinin
yaşamı İstiklal Marşımıza
tıpatıp uyuyordu. İşte bu gerçeği
gören büyük şair Mehmet Akif Ersoy, milletin
savaşını, sevdasını, bağımsızlık
özlemini kendine has ustalığıyla şiir
haline getirmeyi başarmıştır. Bir başka
ifadeyle, Türk Milletinin İstiklal Savaşı,
İstiklal Marşı içerisinde en güzel
şekilde ifadesini bulmuştur. 

İşte bu nedenle, bizim İstiklal
Marşımız, ısmarlama değildir, işte
bu nedenle, bizim İstiklal Marşımız,
hiçbir ülkenin millî marşına benzemez.
İstiklal Marşımızın şiiri,
Türk Ulusunun bağımsızlığının
simgesi olan al bayrak üzerine yazılmış
bir destandır. İstiklal Marşı, Anadolu'nun
ortasından, Türk Milletinin bağımsızlığını
korumak yolundaki sarsılmaz iradesini bütün dünyaya
haykıran en gür sesleniştir. Bu şafaklarda
yüzen al sancak sonsuza dek dalgalanacaktır. İşte
bu nedenledir ki, İstiklal Marşı, hepimiz
için bir onurdur, gururdur, bir namustur. 

Bizim böylesine bir hayat felsefemiz olan İstiklal
Marşımızın okunması sırasında,
geçen yıl ülkemizi ziyaret eden kimi konuklar
ayağa kalkmıyorsa veya içimizden birileri bu
densizliği yapıyorsa, dahası, bu güzel
vatanın kurtarıcısı, cumhuriyetimizin
kurucusu Ulu Önder Atatürk'ün kabrini ziyaret etmiyorsa,
bunlara tepki göstermeyen hükümetleri buradan şiddetle
kınıyorum. (DSP sıralarından alkışlar)

Kurtuluş Savaşı, büyük
asker, büyük devlet adamı Gazi Mustafa Kemal
önderliğinde, Türküyle, Kürdüyle,
Alevîsi ve Sünnîsiyle bir bütün olarak,
Türk Milletinin bütün fertleriyle bağımsızlık
ülküsünde birleşilen bu ortak inançla
kazanılmıştır. 

Bugün, ülkemizin jeopolitik konumu nedeniyle,
ülke bütünlüğü ve millî birliğimiz
konusunda her zamankinden daha dikkatli ve uyanık olmak
zorundayız. Türkiye, son yıllarda bazı
dış desteklerle cumhuriyet tarihinin en acımasız
ayrılıkçı hareketiyle karşı
karşıyadır. Kurtuluş Savaşında,
bu ülkeyi, yan yana, omuz omuza birlikte savunmuş insanların
çocukları, torunları arasına nifak
tohumları ekilmek istenmektedir. Bu ülkede yaşayan
tüm insanların mutluluk ve esenliği, aralarında
hiçbir etnik köken, din veya mezhep farkı gözetmeksizin,
hepsini kucaklayan, hepsinin etnik özelliklerine ve inançlarına
saygı gösteren bir kardeşlik anlayışındadır.
Mehmet Akif'in İstiklal Marşı, bizim hayatımızdır;
Allah, bize, yeni bir istiklal marşı yazdırmasın.
(DSP sıralarından alkışlar)

Sayın Başkanım, Birinci Meclis
zamanında bu kürsüden okunmuş olan İstiklal
Marşını da buradan tekrar okumak istiyorum:

KÂMRAN İNAN (Bitlis) - O zaman, ayağa
kalkmamız lazım.

EMİN KARAA (Devamla) - Türk Milletinin
İstiklal Marşı.

“Korkma, sönmez bu şafaklarda yüzen
al sancak,

Sönmeden yurdumun üstünde tüten
en son ocak.

O benim milletimin yıldızıdır,
parlayacak!

O benimdir, o benim milletimindir ancak.


Çatma, kurban olayım, çehreni
ey nazlı hilal!

Kahraman ırkıma bir gül, ne bu
şiddet, bu celal?

Sana olmaz dökülen kanlarımız
sonra helal,

Hakkıdır, hakka tapan milletimin istiklal.



Ben ezelden beridir hür yaşadım,
hür yaşarım,

Hangi çılgın bana zincir vuracakmış?
Şaşarım.

Kükremiş sel gibiyim, bendimi çiğner,
aşarım;

Yırtarım dağları, enginlere
sığmam, taşarım.


Garbın afakını sarmışsa
çelik zırhlı duvar,

Benim iman dolu göğsüm gibi serhaddim
var!

Ulusun, korkma! Nasıl böyle bir imanı
boğar,

Medeniyet dediğin tek dişi kalmış
canavar.


Arkadaş, yurduma alçakları uğratma
sakın!

Siper et gövdeni, dursun bu hayasızca
akın.

Doğacaktır, sana va'dettiği günler
Hakk'ın,

Kimbilir, belki yarın, belki yarından
da yakın.


Bastığın yerleri “toprak”
diyerek geçme, tanı!

Düşün altındaki binlerce kefensiz
yatanı.

Sen şehit oğlusun, incitme yazıktır
atanı,

Verme, dünyaları alsan da bu cennet vatanı.



Kim bu cennet vatanın uğruna olmaz ki
feda,

Şüheda fışkıracak
toprağı sıksan şüheda!

Canı, cananı, bütün varımı
alsın da Huda,

Etmesin tek vatanımdan beni dünyada cüda.



Ruhumun senden İlahi şudur ancak emeli:

Değmesin mabedimin göğsüne namahrem
eli,

Bu ezanlar -ki, şahadetleri dinin temeli-

Ebedî yurdumun üstünde benim inlemeli.



O zaman vecd ile bin secde eder -varsa- taşım,

Her cerihamdan İlahi, boşanıp
kanlı yaşım,

Fışkırır, rûh-ı
mücerred gibi yerden na'şım,

O zaman yükselerek arşa değer, belki
başım,


Dalgalan sen de şafaklar gibi ey şanlı
hilal!

Olsun artık dökülen kanlarımın
hepsi helal.

Ebediyyen sana yok, ırkıma yok izmihlal.

Hakkıdır hür yaşamış
bayrağımın hürriyyet,

Hakkıdır, Hakk'a tapan milletimin istiklâl.”
(Alkışlar)

Saygılar sunuyorum.

BAŞKAN - Teşekkür ediyorum Sayın
Karaa.

Anavatan Partisi Grubu adına, Sayın
Agâh Oktay Güner; buyurun.

Sayın Güner süreniz 10 dakikadır.


ANAP GRUBU ADINA AGÂH OKTAY GÜNER (Ankara)
- Sayın Başkan, sayın milletvekilleri; Yüce
Heyetinizi saygıyla selamlıyorum. 

Sayın Kültür Bakanının,
Mehmet Akif Ersoy'u anma konusundaki hassasiyetini gönülden
kutluyor, benden önce konuşan değerli arkadaşlarımın,
Akif'in müstesna şahsiyetiyle ilgili beyanlarına
aynen katılıyorum ve temenni ediyorum; bugün,
burada, Akif'in gerçeğinde, şahsiyetinde ifadesini
bulan güzel duygular ve sağlam düşünceler,
bu Meclisin ele alacağı, ele alması gereken,
ülkemizi boğan, sıkıntıya sokan,
kültürden ekonomiye bütün meselelerde Akif'in
mutlak ahlakı ve mutlak dürüstlüğüyle
gelsin ve hep beraber bu işi omuzlamak bizlere nasip olsun.


Değerli arkadaşlarım, Akif, kahraman
bir şahsiyettir, kahramandır; çünkü,
ömrünün başından sonuna kadar aynı
hakikate inanmış ve o hakikat uğruna mücadele
vermekten, kaderin karşısına çıkardığı
bütün acıları omuzlamaktan geri kalmamıştır.


Akif'in kahramanlığının
ikinci kesin çizgisi, Akif'in, mutlak ve mutlak hakkın
yanında olmasıdır. Akif, hak uğruna güçlüyü
hiçbir zaman tercih etmemiştir. Akif, büyük
şairdir; şair olarak aruz vezninin Mimar Sinan'ıdır.
Akif, faziletinin malum olmasından utanacak, yüzü
kızaracak kadar faziletinin haysiyetini yaşayan müstesna
bir insandır. Akif, bir Latin şairinin “Hakikat
uğruna insan hayatını vermeli” mısraına,
bizim milletimizin en güzel biçimde cevabını
veren ve yaşayan yiğit insanıdır. 

Evet, önemli olan, sahip olduğumuz düşüncenin,
sahip olduğumuz fikrin, sahip olduğumuz zihniyetin hakikate
nispetidir. Fikriniz, düşünceniz, mensup olduğunuz
kanaatler, topyekûn zihniyetiniz hakikate ne kadar yakındır;
bazen menfaat, bazen siyaset endişesi, ne hazindir ki, insanoğlunu,
hakikat adına hakikate hizmet ediyorum diye hakikat düşmanlığına
götürebilir. Yalanların en acısı,
en korkuncu hakikat adına söylenenlerdir.

Evet, Latin şair “İnsan, hakikat
uğruna hayatını vermeli” diyor; Büyük
Türk Şairi Mehmet Akif de “Hele hak namına
haksızlığa ölsem tapamam” diyerek
seciye ve karakter sağlamlığının
en müstesna örneğini ifade ediyor. Akif'in karakteri,
Akif'in sanatı içiçe girmiş iki dağ
gibidir. Biraz önce burada okunan mısralardan birkaçını
tekrar edeceğim.

“Zulmü alkışlayamam, zalimi
asla sevemem;

Gelenin keyfi için geçmişe kalkıp
sövemem.

Biri ecdadıma saldırdı mı,
hatta boğarım...

Boğamazsın ki!

Hiç olmazsa yanımdan kovarım!”

Değerli arkadaşlarım, gelişen
teknoloji, bir çığ gibi, milletimizin üzerine,
gelişmiş ülkelerin kültür değerlerini
taşıyor. 2000'li yıllar, dünyada büyük
bir kültür savaşının, büyük
bir kültür yarışmasının,
büyük bir kültür emperyalizminin yaşanacağı
zaman dilimleri olacaktır. 

Eğer, milletler, kendi kültür değerlerini
bütün dünyaya, en iyi biçimde, öncelikle
kendileri tanıyıp, tanıtma gayretinde olmazlarsa,
televizyon ekranları, gelişmiş kültürlerin,
gelişme bahtına kavuşamamış kültürleri
silip götüreceği zaman dilimlerini teşkil
edecektir.

İşte, bütün mesele, bizim,
bu vatan coğrafyasında, kendi mukaddeslerimiz, kendi
kültür değerlerimiz ve kendi güzelliklerimizle
yaşayıp yaşamama konusundaki tercihe, ciddî,
ağırlıklı, şuurlu bir biçimde
kendi kültür dünyamızda sahip çıkmamızdır.

Akif, çok şuurlu bir milliyetçidir.
Kendisinin Arnavut asıllı olduğunu “Safahat'ta
ifade eder ve der ki: “Ben, Türküm.” Onun
milliyetçiliği çalışmaktır;
tembelliği reddeden, dinin özündeki gayreti emreden,
elinizden gelen, şahsınıza düşen
sorumluluğun hücre hücre icabını yerine
getirdikten sonra, kadere teslim olma esasını rehber
edinir. 

Akif, hürriyetin âşıkıdır;
ömrünün hiçbir devrinde, ne padişahlık
döneminde ne meşrutiyet döneminde ne de cumhuriyet
döneminde, hürriyet anlayışından
taviz vermemiştir. Diyor ki: 

“Sanıyorlar kafa kesmekle, beyin ezmekle


Fikr-i hürriyet ölür, hey gidi şaşkın
hezele. 

Daha kuvvetleniyor kanla sulanmış toprak,


Ekilen gövdelerin hepsi yarın fışkıracak.”

Akif, kendisi için yaşamayan, büyük
ülküsü, büyük imanı için
nefesini tüketen bir insandır. Cihan Harbinin acıları,
Balkan Harbinin çileleri onun ömrünü yoğurmuştur.
Bu acılarla, bu çilelerle yoğrulan Akif, hitabetiyle,
yazılarıyla, camilerdeki vaazlarıyla, Kurtuluş
Savaşının manevî kadrolarını,
fikir kadrolarını harekete geçirmiş
bir ümit volkanı gibi, Mustafa Kemal Paşa ve
arkadaşlarının yanında vatanın
kurtuluşu için elinden gelen her türlü
fedakârlığı yapmıştır.


Arkadaşının titrediğini gören
Akif, paltosunu ona giydirmekte tereddüt etmez ve en yoksul
şartlarda ümidiyle yaşar. Kur'anı Kerim'den
sonra, Türkiye Cumhuriyetindeki kitapla ilgili istatistiklerin
söylediği rakam, Safahat'ın en çok satan
kitap olduğudur; hemen hemen her evde bir Safahat vardır.
Akif, burada diyor ki: 

Hanumanlar sönüyor, zelzele yalnız
bana mı? 

Ortalık can çekişirken açamam
ben yaramı. 

Akif, hiçbir zaman şahsî yarasını
açmadı; Akif, çaresizliğe imanını,
irfanını, inancını en büyük
çare görüyordu. 

“Âlemde ziya olmasa, halk etmelisin, halk,

Ey elleri böğründe yatan şaşkın
adam, kalk, 

Azmiyle, ümüdiyle yaşar hep yaşayanlar”
derken, İslamın özündeki ebedî diriliş
mesajını en güzel ifade ediyordu. 

Akif için din; yaşayan, kurtaran, ışık
veren, güzellikler bütünüdür. 

“Ölüler dini değil, sen de bilirsin
ki, bu din, 

Diri doğmuş, duracak dipdiri, durdukça
zemin” derken, bu inancını ifade  ediyordu.


Haksızlığa daima karşı
oldu, ahlakı daima temel değer bildi ve hiçbir
manevî değerini siyasî ikbale, dünya endişesine,
menfaata satmadı. 

Akif, Allah korkusundan, Allah sevgisinden uzak yetişen
nesillerin   kaderinden endişe duydu ve bunu bütün
insanlığa duyurdu. Diyor ki Safahatında:

“Fakat, efradı Allah korkusundan bihaber
millet,

Çeker milletlerin menfuru reziller kadar zillet.

Meali meyle hiç kalmaz, şehamet büsbütün
kalkar

Ne hâkimlik tanır artık, ne mahkûm
olmaktan korkar.” 

Gazeteleri açtığımız
zaman her gün iç dünyasına sahip olmadığımız,
kültür dünyasıyla meşgul olmadığımız,
insan olmayı, insan olmanın onurunu veremediğimiz
bahtsız insanlarımızın, menfaat uğruna
insan haysiyetini, insan onurunu nasıl çignediklerini
acı bir biçimde görüyoruz.

Değerli arkadaşlarım, Akif, ağlamakla,
sızlamakla, şikâyet etmekle aydınlığa
kavuşulamayacağına iman ediyordu. 

“Bırakın matemi yahu, bırakın
feryadı, 

Ağlamak fayda verseydi, babam kalkardı.


Gözyaşından ne çıkarmış
? Neye ter dökmediniz? 

Bari müstakbeli kurtarmaya bir azmediniz.”


İşte, istikbal için azim, istikbal
için gayret Akif'in temel şiarıdır.

Çok sevdiği bir dostuna kendisiyle ilgili
mükemmel bir eseri Türk irfanına hediye eden
Mithat Cemal'e fotoğrafını imza ediyor ve ömrünün
muhasebesini şöyle yapıyor.

(Mikrofon otomatik cihaz tarafından kapatıldı)

BAŞKAN - Sayın Güner, 1 dakika
içerisinde lütfen, toparlayınız.

AGÂH OKTAY GÜNER (Devamla) - 

“Safahatımda eğer şiir arıyorsan
arama

Yalnız bir yeri vardır ki hazindir
göster!

Küfe yok, hasta değil, kahve hayır,
hangisi ya?

Üçbuçuk nazma gömülmüş
koca bir ömür heder”

Aziz Akif, senin ömrün heder olmamıştır.
Sen İstiklal Marşıyla, her sabah her törende
her gönülde kıyamete kadar dipdiri duracak bizim
büyük insanımızsın ve sen öylesine
büyüksün ki, hiçbir dünyevî küçüklüğe,
hiçbir hesaba, hiçbir menfaata milletinin mukaddesatını
satmadın, satılmayan ve satmayan adam tipinin abide
şahsiyeti olarak seni rahmetle, minnetle yâd ediyor,
İstiklal Marşını kabul eden Büyük
Meclisi, İstiklal Marşına ruh veren gazileri,
şehitleri bir kere daha rahmetle anıyor ve kıyamete
kadar bu sancağın, bu bayrağın ve bu marşın
ruhumuzu diri tutacağı imanını, inancını
bir kere daha arz ediyor, Yüce Heyetinizi saygıyla
selamlıyorum. (Alkışlar)

BAŞKAN - Teşekkür ediyorum Sayın
Güner.

Doğru Yol Partisi Grubu adına, Sayın
Tayyar Altıkulaç; buyurun efendim.

Sayın Altıkulaç, süreniz
10 dakikadır.

DYP GRUBU ADINA TAYYAR ALTIKULAÇ (İstanbul)
- Sayın Başkan, değerli milletvekilleri; bir
iman ve ihlâs adamı olan Mehmet Akif Ersoy, İstiklal
Savaşımızda halkı irşat ederek,
millî mücadeleye gönülden katılımı
sağlayan manevî önderlerin en başta gelenlerinden
biridir. Akif başta olmak üzere, milletimizin manevî
muallimleri, bütün güçleriyle halkın
maneviyatını yücelterek, milletin bağımsızlığı
uğrunda mücadele ettiler. 

1920 Şubatında Millî Mücadeleye
katılmak üzere Anadolu'ya geçen Mehmet Akif,
birçok şehrimizde halka vaazlar vererek, onları
bağımsızlık savaşına teşvik
ediyordu. İstiklal Marşında, yüreği
yanarak Allah'a yakarıyor, imanlı millete büyük
tehlikeyi gösteriyor ve şöyle diyordu:

“Ruhumun senden, ilahî, şudur ancak
emeli:

Değmesin mabedimin göğsüne namahrem
eli; 

Bu ezanlar ki şahadetleri dinin temeli 

Ebedî yurdumun üstünde benim inlemeli.”

Mehmet Akif 1873 yılında İstanbul'da
doğdu, babası Tahir Efendi, Fatih Müderrisliği
payesine kadar yükselmiş değerli bir alimdi. Akif'in
zorluklar içerisinde geçen; ama, muntazam bir tahsil
hayatı vardı. 1893'te mülkiye mektebini birincilikle
bitirdi, 1908 yılında çıkmaya başlayan
haftalık Sırat-ı Müstakim dergisinin
başyazarı olarak edebiyat hayatına girdi.
İslam birliğini kendisine ülkü edinen Akif,
İslamiyetin, başlangıcındaki saflığına
dönmesi gerektiğine inanmış, yaptığı
vaazlarda halka bunu telkin ederek, 

“Doğrudan doğruya Kur'an'dan alıp
ilhamı 

Asrın idrakine söyletmeliyiz İslamı”
mısralarıyla bu konudaki düşüncelerini
dile getirmiştir. 

Birinci Büyük Millet Meclisinde Burdur
Milletvekili olarak görev yapan Mehmet Akif'in bu görevine
1923 yılı Nisan ayında son verildi. Eski
ve çok sevdiği dostu Abbas Halim Paşanın
davetini kabul ederek Mısır'a gitti, Kahire Üniversitesinde
dersler verdi, Kur'anı Kerim'in meali üzerinde çalışmalar
yaptı. Mehmet Akif Ersoy, Allah ve Resulullah aşkıyla
yaşadı, Türk-İslam ülküsü
için ıstıraplar çekti ve öylece,
27 Aralık 1936'da Hakk'ın rahmetine kavuştu.
Onun ölümünden, ne yazık ki, zamanın
hükümetinin haberi bile olmamıştı.


Cenap Şahabettin, Mehmet Akif'i “edebiyat
tarihi onun kadar büyük bir şair tanımamıştır”
diye tavsif ediyordu; Reşat Ekrem Bey ise Mehmet Akif'e,
bir şehname yazmasını teklif etmiş;
Süleyman Nazif de, onun, Asım ile sanatının
şahikasına yükseldiğini ifade etmiştir.

İslam medeniyetinin Endülüs'ten
sonra ikinci beşiği olan, İslam tasavvufunun
en büyük kaynağını teşkil eden,
Yesevilerin, İmamı Buharilerin, Farabilerin, Ali
Şir Nevailerin, Uluğ Beğlerin yurdu, ulu Türkistan'ın
bugünkü haline bakmak, Akif'in feryadının
derin anlamını görmek için yeterlidir
sanıyoruz. Bütün Türkistan elleri mabetsiz
şehirlerle dolu, ne ezan sesi var ne de ibadete çağıran
başka bir sada... Şimdi, yeniden küllerin arasından
dirilmeye çalışan bir dinî feryat var
sadece. İşte, o zaman, Mehmet Akif'i ve İstiklal
Marşını bir kere daha hatırlıyoruz;
İstiklal Savaşının manevî önderlerini,
kumandanlarını, askerlerini ve Başkomutan
Mustafa Kemal Atatürk'ü bir kere daha hatırlıyoruz.


Kuvayi Milliye neslini ve o neslin verdiği savaşın
önemini yeteri kadar bilmeyenlere, bu gerçekleri hatırlatmak
gerekiyor. O şanlı mücadele olmasaydı,
ülkemizde bu kadar mescit, bu kadar canlı bir dinî
hayat olur muydu? 

Değerli milletvekilleri, dünya yeni bir
çağa giriyor; bilgi çağına. Bilgisayar
ağlarının bu dünyasına bizim de
girmekten başka çaremiz yok. Bilgi çağına
girmeyen milletler, bilgi toplumlarının sömürgesi,
kölesi olacaktır. 

Öte yandan, bu yeni çağı bekleyen
bir büyük tehlike daha var: Sanayi çağının
yüzbinleri arasında yalnızlaşan insan
problemi gibi, bilgisayarlar ve makineler arasında robotloşan
insan tehlikesi. Bütün insanlığı tehdit
eden bu büyük tehlikenin bir ilacı, tek ilacı
vardır ki, o da, herhalde, maneviyata dönüştür.
İnsanlık, insiyaki olarak kültür değerlerine
yöneliyor ve manevî kurtuluşunu kendi kültür
değerlerinde arıyor. Bu arayış içerisinde
yerimizi çok doğru bir şekilde belirlememize,
herhalde zaruret vardır.

Biraz önce, bu kürsüde tamamı
okunan, yüz kere de tekrar edilse, artan bir iştiyakla
dinleyeceğimiz İstiklal Marşımızın
son kıtasını bir defa da bendeniz okuyarak
sözlerime son vermek istiyorum.

“Dalgalan sen de şafaklar gibi ey şanlı
hilal!

Olsun artık dökülen kanlarımın
hepsi helal.

Ebediyen sana yok, ırkıma yok izmihlal

Hakkıdır, hür yaşamış
bayrağımın hürriyet,

Hakkıdır, hakka tapan milletimin istiklal.”

Merhum Akif'i ve bütün şehitlerimizi
rahmetle anıyor, Yüce Meclise saygılar sunuyorum.
(Alkışlar)

BAŞKAN - Teşekkür ediyorum Sayın
Altıkulaç.

Refah Partisi Grubu adına, Sayın Avni
Doğan; buyurun. (RP sıralarından alkışlar)

Sayın Doğan, süreniz 10 dakikadır.

RP GRUBU ADINA AVNİ DOĞAN (Kahramanmaraş)
- Sayın Başkan, değerli milletvekilleri; sözlerime
başlamadan önce, hepinizi saygıyla selamlıyorum.

Alışılanın aksine ben,
bu defa, büyük şair, büyük düşünür
ve büyük vatansever Mehmet Akif'in hayatından
bahsetmeyeceğim. Çünkü, büyük insanlar,
bir hayatın ne kronolojik ne de tarihî birtakım
noktalarından bakılarak izah edilemezler; ancak,
onları kişilikleriyle, eserleriyle, hayata ve insanlara
bakış tarzlarıyla izah edebilirsiniz. Hele
bu insan, Akif gibi büyük bir mustaripse, büyük
bir devlete bir İstiklal Marşı armağan
eden bir edebiyat ve toplumsal tahlil dehasıysa, bunu ancak
ince mısraları, sosyolojik tahlilleri ve toplumun
yüreğinden süzülmüş düşünceleriyle
anlatabilirsiniz. 

Esasen, biz, Akif gibi, tamamen bize ait, bizi düşünen,
bizim için düşünen, kendi dehalarımızı
anlatmaya muhtaç, anlamaya muhtaç bir noktadayız.
Bugün, işte bu Yüce Meclis, böyle büyük
bir görevi yerine getiriyor. Ne mutlu bu millete ki, kendi
büyüklerine sahip çıkan bir Meclisi var.
Bu ülkede, başka şairlerin, başka düşünce
adamlarının aksine, herkes Akif'i tanır,
boydan boya bu ülkenin bütün köylerinde Akif'in
adı bilinir, izbe bir köy kahvesinde, topraktan yapılmış
bir köy evinde onun siyah beyaz bir fotoğrafıyla
karşılaşmak her zaman mümkündür.
Çünkü, bu millet, bu kahraman millet, bağrından
çıkardığı her büyüğe
kalbinde yer vermek gibi üstün bir haslete sahiptir.
İşte, bu yüzden, Akif, herkesin, hepimizin gönlündedir.
Çünkü, o bir vicdanın sesidir; Anadolu'dan
başlayarak halka halka genişleyen bir coğrafyanın
sesidir; kadre uğramış, zulme uğramış,
işgale uğramış ne kadar mazlum topluluk
varsa onların sesidir; şerefli bir tarihin sesidir.
Hiç kimse, işgale uğramış Anadolu'nun
sesini onun kadar güzel duyuramazdı; hiç kimse,
darmadağın edilmiş bir dünyanın,
İslam dünyasının hüznünü,
onun kadar güzel terennüm edemezdi. 

“Hayır matem senin hakkın değil...
Matem benim hakkım

Asırlar var ki, aydınlık nedir
hiç bilmez âfakım.

Teselliden nasibim yok, hazan ağlar baharımda;


Bugün bir hanumansız serseriyim öz
diyarımda.

Ne hüsrandır ki, şarkın
ben vefasız, kansız evladı

Serapâ, garba çiğnettim de çıktım
hak-i ecdadı.

Ne heybettir ki, vahdetgâhı dinin devrilip
taş taş 

Sürünsün şimdi milyonlarca me'vasız
kalan dindaş.

Dolaşsın, sonra İslamın
haremgâhında namahrem;

Benim hakkım, sus ey bülbül, senin
hakkın değil matem.”

Eğer, bugün, bu ülkeden matem bulutları
sürülmüşse; eğer bugün, güçlü
ve bağımsız bir Türkiye'de yaşıyorsak
“hakkıdır hür yaşamış
bayrağımın hürriyet, hakkıdır
hakka tapan milletimin istiklal” diye biten, âdeta
milletin millî felsefesine işaret eden İstiklal
Marşımızı göğsümüzü
gere gere seslendirebiliyorsak, bunu, bu büyük millete
ve onun bu güzel evlatlarına borçluyuz, Akif
gibi büyük şairlere, büyük dava adamlarına
borçluyuz.

Değerli arkadaşlarım, Akif, sadece
bir şair değildir; o, aynı zamanda bir fikir
adamıdır; geriliğin, marifet ve faziletin birleşmesiyle
ortadan kaldırılacağını düşünen
bir ideologdur. “Alınız ilmini garbın,
alınız sanatını” diyordu; ama,
bu ülkeye, Batı kültürünün, Batı
ahlakının girmesine şiddetle karşıydı.


“Çiğnenirsek biz, bugün çiğnenmek
istihkakımız;

Çünkü, izzet nerede, bir bak nerededir
ahlakımız.

Halimiz, bir inhilal etmiş vücudun halidir;

Ruhu izmihlalimiz ahlakın izmihlalidir.

Sade bir sözdür; fakat, hikmetlerin en
mücmeli

Bir halâs imkânı var, ahlakımız
yükselmeli.”

Akif deyince, elbette, akla büyük bir şair,
büyük bir düşünür gelir; milletimizin
bağımsızlık sembolü, dünya
görüşünün simgesi olan İstiklal
Marşımız gelir; Anadolu'yu boydan boya dolaşıp,
cami cami vaaz ederek milleti, İstiklal Harbi için
ayaklandıran bir kahraman gelir; bu Yüce Meclisinin
çatısı altında Burdur Milletvekili
olarak görev yapan büyük bir dava ve siyaset adamı
gelir; çığlık çığlık
sesimizi duyuran, âdeta her kelimesi bir dua, bir nida olan,
her kelimesi bizim sesimiz olan, bu toprakların kurtuluşu
için, yükselişi için tamamen yerli olan
ulu mısralar gelir. Öyle ki, Akif'i ne kadar seversek,
ne kadar anlarsak bu toprağın insanı oluruz;
yani, onun “Asım'ın nesli” dediği
“Asım'ın nesli diyordum ya, nesilmiş
gerçek, işte çiğnetmedi namusunu çiğnetmeyecek”
dediği neslin ne demek olduğunu anlarız. 

“Şafaklar ferş-i râhın,
fecr-i sadıklar çerâğındır.

Hilalim, göklerin kalbinde yer tutmuş
otağındır,

Ezanlar nevbetindir, inletir eb'âdı
haşyetten,

Cihazındır; alemler, kubbeler inmiş
meşiyyetten,

Cemaatler kölendir, Kâbeler haclen, gel
ey Leyla,

Gel ey candan yakın canan ki gaiplerdesin
hâlâ! 

Bu nâzın el verir Leyla, in artık
in ki, bâlâdan.

Müebbet bir bahar insin, bu yanmış
yurda Mevla'dan.”

Değerli milletvekilleri, Akif'in Leyla'sı
vatan sevgisidir. Akif'in Leyla'sı iman zenginliğidir.
Akif'in Leyla'sı, başta güzel ülkemiz olmak
üzere, bütün bir âlemi İslamın
daha güçlü geleceklere yürümesidir.
O ideal, o büyük ideal, zaten bu Meclisin kuruluşuyla
gerçekleşmeye başlamıştır.
Akif, her türlü ırkçılığı,
yabancılaşmayı, ilim düşmanlığını,
tarihin üzerimize yüklediği sorumluluktan kaçmayı,
değişik kisvelerle sunulan millî kültür,
millî ideal ve inanç düşmanlıklarını
reddeden bir gönül adamıydı.

20 nci yüzyılın Ahmet Yesevî'siydi.
İstiklal Marşımız, Akif'in dünya
görüşünün anlamlı bir özetidir.


“Garbın afakını sarmışsa
çelik zırhlı duvar,

Benim, iman dolu göğsüm gibi serhaddim
var.

Ulusun, korkma! Nasıl böyle bir imanı
boğar

Medeniyet dediğin tek dişi kalmış
canavar.” 

derken, milletin hangi değerlere nasıl
bakması gerektiğini apaçık anlatıyordu
Akif. Bizi, kendi medeniyetimize çağırıyordu.
Bu yönüyle hiçbir dönemi, hiçbir
çağı; tek bir medeniyetin, hele hele Batı
medeniyetinin temsil edemeyeceğini yerli misyonerlere anlatmaya
çalışıyordu. İslamı,
asrın idrakine söyletmek onun en büyük idealiydi.

Ne diyordu: “Doğrudan doğruya Kur'an'dan
alıp ilhamı, asrın idrakine söyletmeliyiz
İslamı” İşte, bunun içindir
ki, bu millet yaşadıkça Akif anılacaktır.
Bu millet yaşadıkça, Akif, bu milletin, bu
büyük milletin yüreğinde yaşayacaktır.
O'nun ruhu şad olsun, O'nu rahmetle anıyoruz.

Sizlere, hepinize teşekkür ediyorum. (Alkışlar)

BAŞKAN - Teşekkür ediyorum Sayın
Doğan.

Sayın milletvekilleri, şimdi, gündemdışı
konuşmalara geçiyoruz. 

2. - Kocaeli Milletvekili Bekir Yurdagül'ün,
Hükümetin, kamu çalışanları
ve emeklilere 1997 yılı ilk altı ayı
için öngördüğü maaş artışlarına
ilişkin gündemdışı konuşması
ve Maliye Bakanı Abdüllatif Şener'in cevabı

BAŞKAN - Kocaeli Milletvekili Sayın
Bekir Yurdagül, Hükümetin kamu çalışanları
ve emekliler için öngördüğü 1997
yılı maaş artışları üzerinde
konuşacaktır.

Buyurun Sayın Yurdagül.

Sayın Yurdagül, süreniz 5 dakikadır.

BEKİR YURDAGÜL (Kocaeli) - Sayın
Başkan, değerli milletvekilleri; Hükümetin,
kamu çalışanları ve emeklilere, 1997
yılı ilk altı ayı için öngördüğü
maaş artışlarıyla ilgili olarak gündem
dışı söz almış bulunmaktayım.


1997 yılının bu ilk oturumunda
ulusumuzun ve sizlerin yeni yılını en iyi
dileklerimle kutlar, saygılar sunarım.

Sayın Başkan, değerli milletvekilleri;
siyasî iktidar, Sayın Cumhurbaşkanının
vetosuna rağmen, Türkiye Büyük Millet Meclisinden
ikinci defa geçirdiği yetki yasasıyla, memurlarımızın
ve emeklilerimizin durumlarını düzelteceğini
belirtmesine rağmen, sadece Silahlı Kuvvetler mensuplarının
durumlarında kısmî bir iyileştirmeyle
yetinmiştir. Bunun dışında, diğer
kamu çalışanları ve emeklileri için
bir iyileştirmeyi, ne yazık ki gündeme getirmemiştir.

Bakın, yetki yasasını Meclisten
geçirirken ne diyorlardı: “Bilindiği gibi,
kamu kurum ve kuruluşlarında çalışan
memurlar ve diğer kamu görevlileri ile bunların
emeklilerinin malî ve sosyal hakları yeterli düzeyde
bulunmamaktadır. Bir an önce, memurlar ve diğer
kamu görevlileri ile bunların emeklilerinin malî
ve sosyal haklarında iyileştirmeler yapmak amacıyla,
Hükümetimiz tarafından bu yetki kanunu tasarısı
hazırlanmıştır.” Ama, ne yazık
ki, Silahlı Kuvvetlerimiz mensupları dışında,
bu yetki yasası kullanılmamıştır.


5 Ocak 1997 Pazar günkü Radikal Gazetesinde
bir haber var, deniliyor ki; “ordu müdahale etmesin
diye maaşlarını artırdım, dolara
bağladım.” Bu söz Hoca'nın mı,
değil mi?..

MEHMET ALTAN KARAPAŞAOĞLU (Bursa) - Uydurma
haber...

BEKİR YURDAGÜL (Devamla) - Londra'da
yayımlanan Al Wasat Gazetesinde “Başbakan Necmettin
Erbakan, aralıkta gizlice görüştüğü
terör örgütü Müslüman Kardeşlerin
liderlerine, askerin kendisine olan tepkisini parayla yatıştırdığını
söyledi” deniliyor.

METİN PERLİ (Kütahya) - Sen inanıyor
musun?!

BEKİR YURDAGÜL (Devamla) - Bu çok
ayıp bir şey tabiî. Sayın Başbakan,
gerçekten böyle bir şey söyledi mi, söylemedi
mi; bunun cevabını vermek zorunda. 

Yetki yasası, neden sadece Silahlı
Kuvvetler mensupları için kullanılmıştır,
diğer kamu görevlileri için niye kullanılmak
istenmiyor? 

Hükümetin kamu çalışanları
ve emeklilerine 1 Ocak 1997 tarihinden geçerli olan yüzde
30'luk maaş artışı, bırakınız
gelecek altı aya yönelik iyileştirmeyi, geçmiş
kayıpları dahi karşılamaktan uzaktır.
Bu sistem, zaten kendi içerisinde adaletsizdir; çünkü,
yüzdeli artışla, düşük maaşlara
az, yüksek maaşlara daha fazla zam yapılarak
memurlar arasında uçurum yaratılmakta, fark
gittikçe açılmaktadır. 

Refahyol Hükümeti, IMF ve Dünya Bankasının
talimatıyla, özellikle düşük tutulan
enflasyon hedefini dikkate alarak, kamu çalışanlarına,
emeklilere ve işçilere yapacağı zam oranını
belirlemektedir. 

Buradan da anlaşılacağı üzere,
siyasî iktidar, işçisi, memuru, emeklisiyle
tüm dargelirlileri, 1997'de daha da fakirleştirmeyi
hedeflemektedir. Nüfusun yüzde 20'sinin ulusal gelirin
yüzde 55'ini paylaştığı, geri kalan
yüzde 80'inin ise ulusal gelirin yüzde 45'iyle yetinmek
zorunda bırakıldığı bir ülkede,
siz, sadece bir grup kamu personeline ayrıcalıklı
davranırsanız, toplumsal barışı
dinamitlemiş olursunuz, huzuru bozup, anarşi yaratırsınız.
Bu uygulamanızla, ulusumuzun gözbebeği Silahlı
Kuvvetlerimizi de yaralamış olursunuz. Lütfen,
aklınızı başınıza alınız
ve çalışanları birbirine düşüren
bu yanlıştan vazgeçiniz. (DSP sıralarından
alkışlar) 

Demokrasiyle yönetilen hiçbir ülkede
görülmeyen gelir dağılımındaki
bu uçurum, mutlaka ortadan kaldırılmalıdır.
Bunun yoluysa, adaletli bir vergi sistemi, bir türlü
cesaret edemediğiniz rantın vergilendirilmesi, tüm
çalışanların grevli, toplusözleşmeli
sendikal hakka kavuşmaları ve örgütlenmenin
önündeki engellerin kaldırılmasıdır.
Bunları da gerçekleştirecek olan, rantiyeye
yüzde 120, çalışanın tasarrufuna
yüzde 1 faiz veren rantiyeci adil düzenciler değil,
biz olacağız; Demokratik Sol Parti olacak. (DSP sıralarından
alkışlar) 

Bugün, ülkemizde, 250 bini sözleşmeli
personel olmak üzere 1 milyon 880 bin memurla, üç
sosyal güvenlik kurumundan maaş alan 4 milyonun üzerinde
emeklimiz var. İşçi emeklimizin zam öncesi
ortalama maaşı 17 281 390 lira, Bağ-Kur emeklisinin
10 550 000 lira, memur emeklisinin ise 22 milyon lira. Şimdi,
soruyorum, yüzde 30'luk zamla, siz, memurumuzun, emeklimizin
durumunu düzelteceğinizi, onların yaşam
standartlarını yükselteceğinizi mi iddia
ediyorsunuz; siz, buna, kendiniz inanıyor musunuz? 

54 üncü Refahyol Hükümeti, çeşitli
ülke sorunlarında olduğu gibi, kamu çalışanları
ve emeklilerimizin 1997 yılı maaş artışları
konusunda da bir kaos yaratmıştır. Bir hükümet
görevlisi çıkıyor, kendisine bağlı
memurlara da Silahlı Kuvvetler personeline uygulanan oranda
zam yapılacağını açıklıyor;
Millî Eğitim Bakanı çıkıp,
kamuoyu önünde, aynı doğrultuda açıklama
yaptıktan sonra çark ediyor; Başbakan önceki
akşam “şu anda bir şey yok” deyip
çalışmaların devam ettiğini söylüyor;
Maliye Bakanıysa, dün, memura yüzde 20'lik zam
yapılacağını açıklıyor.


(Mikrofon otomatik cihaz tarafından kapatıldı)

BAŞKAN - Sayın Yurdagül, lütfen
1 dakika içerisinde tamamlayın. 

BEKİR YURDAGÜL  (Devamla) - Başbakan
Yardımcısı “ek zam yok” diyor;
İktidarın büyük ortağının
Genel Başkan Yardımcısı da, yaptığı
basın toplantısında, o meşhur kaynak
paketlerinden para gelmeye başlayınca memurun durumunu
iyileştireceklerini söylüyor. Gelin, çıkın
işin içinden. Şimdi, soruyorum size, bu kaos
değil de nedir Allah aşkına?! Milleti şaşkına
çevirmeye, beklenti içerisine sokmaya ne hakkınız
var sizin?! Ayrıca, 250 bin sözleşmeli personelin
durumuyla ilgili olarak, hiçbir Hükümet yetkilisi
şu ana kadar bir açıklama yapmadı.
Sözleşmeli personel için ne düşünülüyor;
yoksa, Hükümet, 1997 yılında sözleşmeli
personel maaşlarına zam yapmayı düşünmüyor
mu? Kamuoyu bu konuda açıklama bekliyor. 

Sonuç olarak, ülkeyi yönetenlere
şunu söylüyorum: Lütfen, ciddî olunuz;
ülke yönetmek ciddî iştir. Memurlarımızı
ve tüm emeklilerimizi daha fazla tedirgin etmeden, başka
arayışlara itmeden bu işi çözünüz.

Gelinen noktada yapılacak tek iş, sözleşmeli
personel dahil tüm memurlara, işçi, memur ve
Bağ-Kur emeklilerine de Silahlı Kuvvetler mensuplarına
uygulanan oranda zam yapılmasıdır. 

Hepinizi saygıyla selamlıyorum. (DSP,
ANAP ve CHP sıralarından alkışlar)


BAŞKAN - Teşekkür ediyorum Sayın
Yurdagül. 

Gündemdışı konuşmaya
cevap vermek üzere Sayın Bakan; buyurun. (RP sıralarından
alkışlar) 

Sayın Bakan, süreniz 10 dakikadır.


MALİYE BAKANI ABDÜLLATİF ŞENER
(Sıvas) - Sayın Başkan, değerli milletvekilleri,
Sayın Milletvekilimizin kamu çalışanlarının
ücret durumlarıyla ilgili yapmış olduğu
gündemdışı konuşmaya cevap vermek
üzere huzurlarınızdayım; kendisine,
bu konunun açıklanmasına, Mecliste bir kez
daha görüşülmesine vesile oldukları
için teşekkür ediyorum. 

Bildiğiniz gibi, Hükümetimiz ilk kurulduğu
günden itibaren ve özellikle 1997 konsolide bütçesi,
Türkiye Büyük Millet Meclisi Plan ve Bütçe
Komisyonunda ve Genel Kurulunda görüşülürken,
kamu çalışanlarının ücret
durumlarıyla ilgili temel prensibimizi açıkladık
ve sürekli vurguladık. Bu temel prensibimiz şudur:
Kamu çalışanları, memurlarımız
ve emeklilerimiz enflasyona ezdirilmeyecektir, enflasyonun üzerinde
ücret artışı, bu kesimlere sağlanacaktır;
ancak, biz, Hükümet olarak, sadece enflasyon oranında
ücret artışı yapmayı yeterli görmediğimizi
de defalarca açıkladık. Dedik ki “Türkiye'de,
her yıl, millî gelirde artışlar olmaktadır.
Toplumun refah düzeyinde artışlar meydana gelmektedir.
O halde, her yıl ortaya çıkan refah düzeyindeki
artışı da, kamu çalışanlarına
yansıtacağız; yani, enflasyon artı büyüme
oranı kadar, kamu çalışanlarına
ve emeklilere asgarî ücret artışı
sağlayacağız” dedik. Hatta, bizim gönlümüzde
olanın bu olmadığını, böylesine
bir düzeyde ücret artışının
dahi kamu çalışanları ve emekliler
için yeterli olmadığını, imkânlar
genişledikçe, gelir artışları
beklediğimiz ölçüde gerçekleştikçe,
kamu çalışanlarına bunun da üzerinde
ücret artışları vereceğimizi ifade
ettik ve belirledik. Bu temel prensibimize, Hükümetimiz,
şu ana kadar sahip çıkmıştır.


Bu temel prensiplerimiz çerçevesinde,
memurlarımıza ve emeklilerimize ücret artışları
yapmıştır; fiilî durum budur. Hükümetin
kurulduğu ilk günlerde, hepinizin bildiği gibi, Temmuz
1996 ayı içerisinde, kamu çalışanlarına
ve emeklilere yüzde 50 net maaş artışı
yapılmıştır. Dolayısıyla,
54 üncü Türkiye Cumhuriyeti Hükümeti
kurulmadan önce, 100 lira -sembolik olarak ifade ediyorum-
maaş alan bir kamu çalışanı,
bir memur, bir emekli, temmuz ayında, 54 üncü
Hükümetle birlikte, yüzde 50 zamdan dolayı,
150 lira almaya başlamıştır.

Şimdi, 1997 yılı konsolide bütçesi
münasebetiyle, ocak ayında da, genel olarak yüzde
30'luk zam verdik. Dolayısıyla, haziran ayında
100 lira alan bir memurun, bir emeklinin maaşı, ocak
ayında 195 lira olmuştur; yani, fiilen altı
ay içerisinde, 54 üncü Türkiye Cumhuriyeti
Hükümetinin kamu çalışanlarına,
memura, emekliye verdiği zam, ücret artışı
yüzde 95'tir. Halbuki, bu altı aylık süre
içerisinde, temmuzdan aralığın sonuna
kadar tüketici fiyatlarıyla enflasyon yüzde 32,5
olmuştur. 

Dolayısıyla, açık ve
net bir şekilde görülmektedir ki, enflasyonun
çok üzerinde, fiilî bir ücret artışı
yapmışız.

İRFAN DEMİRALP (Samsun) - Çok
yeterli!..

MALİYE BAKANI ABDÜLLATİF ŞENER
(Devamla) - Bu yeterli görülmemiş; büyüme
oranının üzerinde bir ücret artışı
sağlanmıştır ve şu andaki fiilî
duruma göre de, 54 üncü Türkiye Cumhuriyeti
Hükümeti, enflasyon artı büyüme oranının
üzerinde bir ücret artışını,
memurlarımıza ve emeklilerimize yapmıştır.


METİN ŞAHİN (Antalya) - 1997'deyiz
Sayın Bakan, 1997'de...

MALİYE BAKANI ABDÜLLATİF ŞENER
(Devamla) - Bu fiilî tablo karşısında
-ister Parlamentoda bulunsun, ister muhalefet milletvekili olsun
veya bir siyasî parti grubu adına konuşsun-
hiç kimsenin, 54 üncü Türkiye Cumhuriyeti
Hükümetinin, enflasyonun altında bir ücret
artışı sağladığını
söylemesi mümkün değildir. 

BEKİR YURDAGÜL (Kocaeli) - Emekliye sorun,
memura sorun...

MALİYE BAKANI ABDÜLLATİF ŞENER
(Devamla) - Altı aylık sürede enflasyon yüzde
30'lar civarındadır; ama, Hükümetin, altı
ayda fiilen vermiş olduğu ücret artışı
yüzde 95'tir. 

İRFAN DEMİRALP (Samsun) - Yanlış
hesap yapıyorsununz.

MALİYE BAKANI ABDÜLLATİF ŞENER
(Devamla) - Elinize kâğıt alın, kalem
alın, tekrar tekrar hesaplarınızı
yapın; durum budur. 

ALİ ŞAHİN (Kahramanmaraş)
- 1997'de ne vereceksiniz?..

MALİYE BAKANI ABDÜLLATİF ŞENER
(Devamla) - Ama, bu yeterli midir; şimdi, asıl mesele
bu. Biz diyoruz ki, biz, kamu çalışanlarına
ve emeklilere, mümkün olduğunca daha yüksek
ücret vermeyi arzu ediyoruz ve bunun için mümkün
olacak bütün mekanizmaları da kuracağız.
Hükümet olarak tercihimiz budur, kararımız
budur.

Bu bakımdan, bu yetki, Meclisten talep edilmiştir
ve sayın milletvekilimin, biraz önce bazı cümlelerini
okumuş olduğu yetki kanunuyla alınmıştır.
Bu yetki kanunu çerçevesinde, kanun hükmünde
kararnamelerle, kamu çalışanlarının
ücretlerinde ek iyileştirme yapma imkânımız
vardır.

Sayın milletvekilim “çıkardığınız
kanun hükmünde kararnameye, neden, diğer kamu personelini
dahil etmediniz” diyorlar; ama, bir cümleyi eksik okudular.
O yetki kanununda diyor ki: “bu Yetki Kanununa dayanarak,
Hükümet, bir veya birden fazla kanun hükmünde
kararname çıkarır.” Yetki süremiz
de dört aydır; mart ayının ortalarına
kadar sürecek bir yetkimiz vardır. Bu süre içerisinde,
başka kanun hükmünde kararnameler çıkarma
imkânımız da vardır. O halde, sadece
bir cümleyi okuyup, gerisine devam etmemek, sağlıklı
bir olay değildir. 

Şimdi, ek iyileştirmeler yapma düşüncesi
içerisinde bulunan Hükümetimiz, bu yetki kanununa
dayanarak bir kanun hükmünde kararname çıkarmıştır.
Bununla, terörle mücadele eden Türk Silahlı
Kuvvetlerimizin mensuplarının ücretlerinde
ek iyileştirmeler yapmıştır; ama, çalışmalarımız
devam etmektedir. Özellikle, özellik arz eden kamu görevlilerinin
maaşlarında bu genel yüzde 30'luk zamma ilave
ek iyileştirmeler yapılabilmesi için, çalışmalarımız
devam etmektedir; teknik ayrıntılar, detaylar Maliye
Bakanlığımız bünyesinde yürütülmektedir
ve önümüzdeki günlerde bu konuda başka
çıkaracağımız kanun hükmünde
kararnamelerle, diğer kamu görevlilerinden özellik
arz edenler, Bakanlar Kurulunca tespit edilecek önceliklere
göre, zamanlamaya göre yetki kanunu çerçevesinde
ek iyileştirmelere konu olacaktır. Onun için,
hemen hüküm vermenin sağlıklı olduğunu
düşünmediğimi buradan belirtmek istiyorum;
artı, kamu çalışanlarının
enflasyonun sanki altında kalmışçasına
bir ücret artışına maruz kaldıkları
şeklindeki beyanları hiç sağlıklı
görmüyorum; çünkü, şu ana kadar
yaptığımız ücret artışları
enflasyonun büyüme oranının da üzerindedir
ve biz bir işaret veriyoruz. Bu işaret nedir; bu Hükümet,
memuruna ve emeklisine mümkün olan en fazla parayı
verecektir. 

İRFAN DEMİRALP (Samsun) - Ne zaman...
Ne zaman...

MALİYE BAKANI ABDÜLLATİF ŞENER
(Devamla) - Bu bir prensiptir; bu prensibe fiilen de sahibiz,
önümüzdeki günlerde de bu devam edecektir.

Hepinize saygılar sunuyorum. (RP ve DYP sıralarından
alkışlar) 

BAŞKAN - Teşekkür ediyorum Sayın
Bakan. 

BEKİR YURDAGÜL (Kocaeli) - Sayın
Başkan, çalışma başlamadan önce,
Milliyet Gazetesinde Sayın Bakanın açıklamasını
arz etmek istiyorum.  

BAŞKAN - Sayın Yurdagül, böyle
bir usulümüz yok; lütfen...


3. - Diyarbakır Milletvekili Sebgetullah
Seydaoğlu'nun, Diyarbakır ve çevresinde yaşanan
olaylara ilişkin gündemdışı konuşması
ve Devlet Bakanı Lütfü Esengün'ün cevabı

BAŞKAN - Gündemdışı
ikinci konuşma, Diyarbakır Milletvekili Sayın
Sebgetullah Seydaoğlu'nun. Sayın Seydaoğlu, Diyarbakır
ve çevresinde gelişen olaylar üzerinde konuşacaklar.


Buyurun. (ANAP sıralarından alkışlar)


Süreniz 5 dakikadır. 

SEBGETULLAH SEYDAOĞLU (Diyarbakır) - Sayın
Başkan, değerli milletvekili arkadaşlarım;
1997 yılının yasama döneminin ilk günlerinin,
ülkede barışa, huzura, kardeşliğe,
ekonomide eşit, adil pay dağılımına
vesile olmasını diler; bu duygularımla, hepinize
saygılarımı sunarım. (ANAP sıralarından
alkışlar)

Değerli arkadaşlar, insanlar bu kürsüye
gelip fıstık fiyatlarını, fındık
fiyatlarını, şeker fiyatlarını,
memur maaşlarını, bir sürü şeyi
anlatıp duruyorlar; kendi seçmenlerine selam veriyorlar,
politika yapıyorlar; ben de, bir sene zarfında,
şu kürsüye yedi sefer gelip, bölgemin insanının
içinde bulunduğu insan hakları ihlallerini,
demokratik olmayan bazı uygulama biçimlerini, sivil
demokratik otoritenin boşluğunu, Parlamentodaki olup
bitenleri anlatmaya çalıştım; bazı
insanlar, bu gerçekleri gördüler, duydular, takdir
ettiler, vicdanlarında muhasebesini yaptılar; fakat,
bazıları halen inat ediyorlar, inkâr ediyorlar,
reddediyorlar.

Doğu ve güneydoğu, onbeş yıldır
olağan olmayan bir yönetimle, olağanüstü
uygulamalarla, kanunlarla idare edilen bir bölgedir. Şu
anda, 11 vilayette iki yasa geçerlidir: -Dünyanın
hiçbir yerinde görülmemiş- Biri olağanüstü
hal; ikincisi, İl İdaresi Yasası. Yani, İstanbul'da,
Ankara'da uygulanmayan yönetim biçimleri, onbeş
yıldır, benim bölgemde uygulanmakta. 

Son günlerde, özellikle Diyarbakır
ve ilçelerinde gelişen olayları, burada, size
bir sefer daha, insanlık adına, demokrasi adına,
hukuk adına anlatacağım; anlayan için
tabiî, kabul eden için.

Arkadaşlar, onbeş gün önce
Diyarbakırımızın Lice İlçesinde,
devletin güvenlik görevlilerinin, jandarma kuvvetlerinin
oluşturduğu üstdüzey bir heyetçe, kaymakamı
bulunmayan, bir jandarma yüzbaşısı tarafından
idare edilen bir ilçede, bütün mahalle ve köy
muhtarları toplanmış, koruculuk sistemi zorla
dayatılmak istenmiştir. Bu insanlar, ilçe
merkezinde koruculuğun olamayacağını, zaten
ilçede bir tabur düzeyinde, sivil nüfustan çok
askerî bir gücün olduğunu iddia etmişlerse
bile, iki hafta boyunca, bunlar, bilinen yöntemlerle, doğuda,
güneydoğuda işte, yaşları 15 ilâ
75 arasında 70 bin insan nasıl korucu olduysa, bunlara
da aynı uygulama biçimiyle zorla koruculuk dağıtılmıştır.
 Düşünün ki, 70 milyonluk bir ülkenin
güvenliği için, 15 yaşındaki daha
ortaokul talebesi insanın ve 70 yaşındaki
dedenin eline -ki, burada belgeler var, resmî istatistikler
var- silah veriliyor, al, bu beldeyi, bu ilçeyi, bu memleketi
yönet deniliyor; bu, devletin, bu, Hükümetin acizliği
değil de nedir. Sosyal ve demokratik hukuk devletinde, askerliğini
yapmış, vergisini veren namuslu vatandaşa,
canı pahasına bu silahı almasını
dayatmanın dünyanın hangi hukuk devletinde
olduğunu, Hükümet yetkililerine buradan seslenmek
istiyorum. Daha dün “koruculuk sistemi kalkacak”
dediler. “Olağanüstü hal kalkacak” dediler;
fakat, gitgide koruculuk sistemini geliştirip, sayısını
artırmanın hangi mantıkta izah edileceğini
bilemiyorum. 

Değerli arkadaşlar, geçen hafta,
ulusal televizyonun, yerel televizyonun ve basınla birlikte
74 kişiden oluşan 44 demokratik kitle örgütünün
Lice olayıyla ilgili gözlem raporunda -biraz sonra
Sayın Meclis Başkanıma da vereceğim- orada
olup bitenler, açık, net bir şekilde izah
edilmiştir. Demokratik parlamenter sistemin, sosyal hukuk
devletinin uygulama biçiminde bunlar yoktur; dünyanın
hiçbir yerinde yoktur. 

Bakınız arkadaşlar, onbeş
yıldır o bölgede, terörden dolayı,
baskıdan dolayı, insan hakları ihlallerinden
dolayı, 3 milyon insan göç etmiş. Bu
insanlar nereye göç etti, biliyorsunuz. Dünyanın
neresinde savaşlar olursa göç olur. Diyelim,
Kuzey Irak'tan 500 bin insan, Türkiye'ye sığındı,
Afrika'da Ruanda'da Tutsiler Zaire'ye sığındı...
Bu 3 milyon insan -düşünün- devletten baskı
görüyor; fakat, devletin merhametine sığınıyor,
Ankara'ya geliyor, İstanbul'a geliyor; yani, devletin âli
merhametine, vicdanına sığınıyor.
O insanlar “biz, bölücü değiliz; biz,
sizden biriyiz” diyor. Bakınız, dünyanın
her yerinde olduğu gibi, Güney Amerika'daki olaylarda
insanlar Kuzey Amerika'ya göç ediyor. Avrupa'da bir
devletten başka devlete, doğu ve güneydoğudaki
insanlar da, Allah'a, Ankara'ya, bir nevi Batı'nın
merhametine sığınıyor. Buna rağmen,
halen bazılarının, Hükümeti yöneten
insanların, bu olayları görmeyip, o insanlara_

(Mikrofon otomatik cihaz tarafından kapatıldı)

BAŞKAN - Sayın Seydaoğlu, lütfen,
1 dakika içinde toparlayınız.

SEBGETULLAH SEYDAOĞLU (Devamla) - Ben, sonuç
olarak şunu diyeyim. Sayın Başbakan, üç
gün önce “ben, Afganistan içsavaşını
bitireceğim” diyordu. Başbakanı olduğu
bir ülkede, kendi iç meselesi olan doğu, güneydoğu
meselesini bitiremeyen bir mantık; nasıl, Afganistan
içsavaşını bitiriyor?! Doğudaki
savaşı bitirsin. (ANAP ve DSP sıralarından
alkışlar)

Sayın Çiller, bir haftadır diyor
ki: “Ben, insan haklarına artık dönüş
yapacağım.” Avrupa zorladı; yani, Avrupa
dayattı diye mi insan haklarına el atacak?.. Kendi
ülkesindeki insanların, insanca yaşama koşullarına
kavuşması için, illâ, Avrupa'nın
ambargosuna, baskısına, müeyyidesine maruz
kalacak diye bu insanlara kucak açacak. “Düşünce
özgürlüğü kısıtlanmayacak_
İnsan hakları_ Tutuklama süresi inecek”
diyor. Demek, bugüne kadar insan hakları yoktu, itiraf
etti. Sayın Başbakan da keza öyle_ 

Yani, arkadaşlar, bakın, yaşanan
bir insanlık dramıdır. Kışın
ortasında, Ramazanı Şerifin arifesinde, 4-5
milyon insan aç, işsiz, sefil, perişan. Politika
yapmıyoruz, sizin vicdanınıza hitap ediyorum,
Allah rızası için kendi partinize, Hükümetinize
bunları söyleyin, bir çözüm getirsin.
Afganistan'da çözüm getirebiliyorsanız,
doğu, güneydoğuya da getirin. 100 milletvekili Refah
Partisinden geldi, 50'ye yakın Doğru Yol Partisinden
geldi; bugün, burada, tarih karşısında,
demokrasi karşısında mesulsünüz,
her şeyden önce Allah karşısında
mesulsünüz. Politika yapmıyoruz, gelin, şu
Parlamentonun çatısı altında bütün
siyasî kimliğimizi bir tarafa bırakarak birlikte,
kardeşçe, insanca, bu soruna çözüm
getirelim.

Son bir ayda 50 kişi faili meçhul cinayete
kurban gitti. Dün Diyarbakırlı iki vatandaş,
Adıyaman'da cenazesi gömüldü; evvelsi gün,
Batman'da üç kişi öldürüldü.
Son bir ayda 50 kişi_ Size hitap ediyorum, Parlamentoya,
burada haykırıyorum, benim vicdanım sızlıyor;
bölgeme gidemiyorum “sizi parlamenter yaptık,
oraya gönderdik, niye bizim sorunlarımıza çare
getirmiyorsunuz?” diyorlar. “Niye insan hakları
ihlalleri bu boyuta vardı da, batıda yok, Orta Anadolu'da
yok, kuzeyde yok?..” 

Elbette ki terör bitecek, Türkiye'nin üniter
birliği konusunda hiçbir endişemiz yoktur; ama,
bu, masum, silahsız, savunmasız insanların
günahı nedir? Ben bu konuda çağrı
yapıyorum

BAŞKAN - Sayın Seydaoğlu, lütfen
toparlıyalım; süreniz bitti.

SEBGETULLAH SEYDAOĞLU (Devamla) - Sayın
Başkan, değerli milletvekili arkadaşlarım;
son günlerde, bölgemde uygulanan bir eylem biçimi
hiçbir demokratik devlette bulunmayan bir uygulama biçimidir.
Yüze yakın insan -hepiniz televizyonda gördünüz;
çocukları aç, perişan, ağlıyor-
“zorla bizi korucu yapmak istiyorlar” diyor. Dünyanın
hiçbir yerinde, sivil insanlar zorla silah verilerek cepheye
sürülmez; çünkü, bu, sosyal hukuk devletinin,
demokratik yönetim anlayışının
çarpık yapısından ortaya çıkmaktadır.
Hükümeti yönetmekte aciz insanlar, bu şekilde,
rantiyecileri...

BAŞKAN - Sayın Seydaoğlu, lütfen,
toparlayalım; süremiz doldu...

SEBGETULLAH SEYDAOĞLU (Devamla) - Tamam efendim;
bitiriyorum.

BAŞKAN - Ama, birkaç dakika geçti...

SEBGETULLAH SEYDAOĞLU (Devamla) - Ama, konuşmam
devam ediyor; mikrofon açık; siz, ikide bir müdahale
ediyorsunuz.

BAŞKAN - Ben, süreyi durdurdum; yani,
mikrofonu kapamamak için; çünkü, sonuçluyorum
demiştiniz.

SEBGETULLAH SEYDAOĞLU (Devamla) - Peki, bağlıyorum
efendim.

BAŞKAN - Lütfen...

SEBGETULLAH SEYDAOĞLU (Devamla) - Bu düşünce
ve duygularla, Yüce Parlamentonun, bu insan hakları
konusunda duyarlılığını talep
eder; hepinize saygılarımı sunarım;
başarılar dilerim. (Alkışlar)

BAŞKAN - Teşekkür ediyorum Sayın
Seydaoğlu.

DEMİR BERBEROĞLU (Eskişehir) - Sayın
Başkan, müsaade ederseniz, zabıtlara geçmesi
açısından, bu konuyla ilgili olarak, yerimden
bir şey söylemek istiyorum.

BAŞKAN - Usulümüzde böyle bir
şey yok; bir açıklama...

DEMİR BERBEROĞLU (Eskişehir) - Lice'deki
olaylarla ilgili olarak, İnsan Hakları Komisyonu
bir karar aldı; salı günü gidip yerinde
inceleyeceğiz.

BAŞKAN - Bu bir, İnsan Hakları
Komisyonu kararının, bilgilendirilmesi oldu; teşekkür
ederim.

Hükümet adına cevap vermek üzere,
buyurun Sayın Esengün. (RP sıralarından
alkışlar)

Sayın Bakan, süreniz 10 dakikadır.

DEVLET BAKANI LÜTFÜ ESENGÜN (Erzurum)
- Sayın Başkan, sayın milletvekilleri; Diyarbakır
Milletvekili Sayın Sebgetullah Seydaoğlu'nun gündemdışı
konuşmasıyla ilgili olarak söz almış
bulunuyorum; Yüce Heyetinizi saygıyla selamlıyorum
ve huzurda konuşma yapmış, bölgenin şikâyetlerini
dile getirmiş olan sayın milletvekilimize de teşekkürlerimi
arz ediyorum.

Sayın milletvekilleri, Türkiye Cumhuriyeti
Devleti, hukuk kuralları çerçevesinde, kendisine
kanunlarla verilmiş olan görevleri yerine getiren bir
devlettir. Devletin temel amacı, halkın huzuru,
güvenliği ve mutluluğunu sağlamaktır.
Anayasanın devlete yüklemiş olduğu en önemli
görev güvenliktir. Türkiye Cumhuriyeti Devleti,
sınırları içerisinde yaşayan
insanların asayişini temin etmek, onların
huzurunu sağlamak mecburiyetindedir.

Hepimizin malumu olduğu üzere, insanımızın,
ülkemizin huzurunu bozmaya yönelik en büyük
tehdit, cinayet örgütü PKK'nın terörist
faaliyetleridir. Oldukça uzun bir süredir ülkemiz
terörle mücadele süreci içerisindedir. Bölücü
terör, insanımıza çok acılar
çektirmiştir; ülkemizde derin yaralar açmıştır.


Terörle mücadele sürecinde, alınan
tedbirler ve özellikle gösterilen kararlılık
sonucu, örgüt büyük bir çöküş
içerisine girmiş bulunmaktadır. Son iki yılda
terörle mücadelede üstün bir başarı
yakalanmış ve büyük mesafeler katedilmiştir;
PKK'ya yönelik destek kırılmıştır.
Şu anda, bölgemizde, insanlarımız, önceye
göre çok daha rahat ve huzurlu dışarıya
çıkabilmektedirler; şehirlerimiz gece vakitleri
bile canlıdır artık; elbette, terör
azaldığı sürece bu huzur da artacaktır.


Cinayet şebekesi PKK, bölgede huzuru istemiyor,
bölgenin kalkınmasını istemiyor; orada
geçim sıkıntısı ve huzursuzluğun
devamını istiyor ve böyle göstermeye çalışıyor.

SEBGETULLAH SEYDAOĞLU (Diyarbakır) - Kurban
olayım yapmayın...

DEVLET BAKANI LÜTFÜ ESENGÜN (Devamla)
- Son günlerde, Lice İlçesinde, koruculuk bahane
edilerek provokasyanlar düzenlenmek isteniyor... Hiç
kimsenin zorla korucu yapılması söz konusu
değildir. Aslında, koruculuğa gönüllü
ve arzulu bazı kişiler sırada beklerken, korucu
olmak istemeyenlerin zorla korucu yapılması iddiaları
da mantıkdışıdır. Korucu olmak
istemeyenlere zorla koruculuk yaptırmak da mümkün
değildir...

SEBGETULLAH SEYDAOĞLU (Diyarbakır) - Rapor
burada...

DEVLET BAKANI LÜTFÜ ESENGÜN (Devamla)
- Bu, hukuk devleti ilkesiyle de bağdaşmaz; yakışmaz.

SEBGETULLAH SEYDAOĞLU (Diyarbakır) - Ama,
bu halka, siz getiriyorsunuz bunu.

DEVLET BAKANI LÜTFÜ ESENGÜN (Devamla)
- Vatandışımız, gün geçtikçe,
gerçeği daha iyi görmekte ve devlete yakınlaşmaktadır.
Bölgede, binlerce gönüllü kişinin korucu
olmak için sırada bekliyor olması, bunun
kanıtlarındandır. 

Diğer yandan, bölgede güvenlik güçlerince
PKK terör örgütüne karşı sürdürülen
operasyonlar sonucu, terörizme, teröriste önemli
darbeler vurulmuştur; bu durum bazı çevreleri
rahatsız etmektedir. 

Ülkemiz ve demokrasimiz, geçmişte
çok iyi tecrübeler kazanmıştır;
terörün ülkeye kurduğu tuzaklara asla düşülmeyecektir.
Her yerde bulunabilecek terör örgütü sempatizanı
veya örgütçe korkutulmuş üç
beş kişinin kışkırtıcı,
yanlış, amaçlı ve asılsız
iddialarına dayanmak doğru değildir. Terör
örgütü ve destekçilerinin esas amacı,
güvenlik kuvvetlerimiz ve masum yöre halkımızı,
vatandaşlarımızı hedef almaktan ziyade,
devleti ve karar mekanizmalarını kendi hayal ettikleri
mecralara sürüklemektir. 

Sayın Başkan, değerli milletvekilleri;
uzun yıllardan beri ülkemizin Güneydoğu Anadolu
Bölgesinde terör örgütü PKK tarafından
başlatılan, ülkemizin ve özellikle orada
yaşayan insanlarımızın her bakımdan
zarar gördüğü olaylar, 54 üncü Hükümetimizin
almış olduğu ve alacağı ekonomik ve
sosyal tedbirlerle en kısa zamanda bitirilecektir. 

Hepinizin malumu olduğu üzere, Bakanlar
Kurulumuz yarın Ağrı İlimizde toplanacaktır.
Ağrı'da yapılacak Bakanlar Kurulu toplantısının
ağırlıklı gündemi, Doğu ve Güneydoğu
Anadolu'nun ekonomik kalkınması, terörle mücadelede
gelinen nokta, bu konuda alınacak ilave tedbirler olacaktır
ve inşallah, Ağrı'da, Sayın Başbakanımız
tarafından, doğu ve güneydoğu halkına
yeni müjdeler, yapılacak yeni yatırımlarla,
projelerle ilgili bilgiler, müjdeler arz edilecektir. 

İnşallah, olağanüstü halin
tamamen kaldırılması bizim Hükümetimize
nasip olacaktır. Olağanüstü halin yıllardan
beri devam etmesi, onun öncesinde, o bölgenin uzun yıllar
sıkıyönetimle idare edilmesi, tabiî ki
kabullenilecek, mazur görülecek bir durum değildir.
Hükümetimiz, önümüzdeki yıl içerisinde,
olağanüstü halin tüm bölgeden kaldırılması
için elinden gelen her türlü tedbiri almakta,
her türlü gayreti göstermektedir. 

Allah'ın izniyle, milletimizin desteğiyle,
keza Yüce Parlamentomuzun desteğiyle, Türkiye'de
sulh ve sükûnu temin edeceğiz, terörü
bitireceğiz; gerek Güneydoğu Anadolu'da gerekse tüm
yurdumuzda sulh ve sükûnun hâkim olduğu,
kardeşliğin hâkim olduğu bir ortam meydana
getireceğiz ve Türkiye'deki bu hal, Türkiye'de Hükümetimizin
bu başarısı, inşallah, bütün
bölgeye yansıyacak ve Afganistan'daki iç savaşın
da sona erdirilmesinde, başta Sayın Başbakanımız
olmak üzere, Hükümetimiz, elinden gelen gayreti
de gösterecektir. 54 üncü Hükümet, hem
Türkiye'ye hem bütün İslam âlemine,
inşallah, çok hayırlı hizmetler edecektir.
Bizim Hükümetimiz, barış hükümetidir,
kardeşlik hükümetidir, inşallah, rahmet
hükümeti olacaktır.

Hepinizi saygıyla selamlıyorum. (RP
ve DYP sıralarından alkışlar)

BAŞKAN - Teşekkür ederim Sayın
Bakan.

SEBGETULLAH SEYDAOĞLU (Diyarbakır) - Sayın
Başkan, ben, sorduğum soruya yanıt alamadım.
Sayın Bakan... 

METİN ARİFAĞAOĞLU (Artvin)
- Afganistan'dan bahsediyor...

SEBGETULLAH SEYDAOĞLU (Diyarbakır) - ...PKK
terörünü anlattı, zaten onu ben de lanetledim;
fakat, sorduğum soruya yanıt almadım.

BAŞKAN - Sayın Bakan, soruya cevap verdiği
inancıyla, Hükümet adına konuştu.
Bu konuda bizim yapacağımız bir şey yok
Sayın Seydaoğlu.

4. - Kayseri Milletvekili Memduh Büyükkılıç'ın,
ilköğretim müfettişlerinin sorunlarına
ilişkin gündemdışı konuşması
ve Kültür Bakanı İsmail Kahraman'ın
cevabı

BAŞKAN - Gündemdışı
üçüncü konuşma Sayın Memduh
Büyükkılıç'ın. Sayın
Büyükkılıç, ilköğretim
müfettişlerinin sorunları hakkında konuşacak;
buyurun. (RP sıralarından alkışlar)

Sayın Büyükkılıç,
süreniz 5 dakikadır.

MEMDUH BÜYÜKKILIÇ (Kayseri) - Sayın
Başkan, değerli milletvekilleri; ilköğretim
müfettişlerinin sorunlarıyla ilgili, şahsım
adına söz almış bunuyorum; bu vesileyle,
hepinizi hürmetle selamlarım. 

Sözlerime başlamadan önce, merhum
eğitimci, millî şairimiz Mehmet Akif'i, ölüm
yıldönümü nedeniyle, rahmetle anıyorum.

Teftiş, kamu sektöründe veya tüzelkişiliği
bulunan kurumlarda yapılmakta olan işlerin mevcut
mevzuata uygun olarak yapılıp yapılmadığının
yetkili kimseler tarafından gözetlenmesi ve denetlenmesidir.
Teftiş, her kurum için, elbette ki, hayatî
önem arz etmektedir. 

Anayasamızın 42 nci maddesinde, eğitim
ve öğretimin, devletin gözetim ve denetimi altında
yapılacağı hükmü yer almıştır.
Millî Eğitim Temel Kanununa göre de, eğitim
ve öğretim hizmetinin devlet adına yürütülmesinden
ve denetiminden Millî Eğitim Bakanı sorumludur,
Millî Eğitim Bakanlığı sorumludur
denilmektedir. 

Bugün, Türkiye'de 60 bin ilköğretim
kurumunda 400 bin öğretmen görev yapmakta olup,
10 milyonu aşkın öğrenci öğrenim
görmektedir. Bu kurumlarda yapılmakta olan eğitim
ve öğretim hizmetinin Millî Eğitim Bakanlığı
adına gözetim ve denetim işi, 3 bin ilköğretim
müfettişi tarafından yerine getirilmektedir.


Bu kadar önemli ve kutsal bir görevi, yaklaşık
yüzelli yıldır onurlu bir şekilde sürdüren,
büyük bir özveriyle yerine getirmeye çalışan
ilköğretim müfettişlerinin sorunları
da önemli ölçüde çoğalmaktadır.
Aynı öğrenim düzeyinde olan, aynı
şartlarda çalışan ve Bakanlığın
aynı tür görevlerini yerine getiren ilköğretim
müfettişleri, Bakanlık müfettişlerine
tanınan haklardan faydalanamamanın sıkıntısı
içerisindedirler. 

Burada, tabiî ki Bakanlık müfettişleriyle
ilgili bu mukayese yapılırken Bakanlık müfettişlerinin
özlük haklarının yeterli olduğu anlamında
değil, hiç olmazsa onlara denk olunması anlamında
söylenilmektedir. Yoksa, gönlümüz, Bakanlık
müfettişlerine de daha fazla özlük haklarının
verilmesini arzu eder. 

İlköğretim müfettişleri,
görevlerini daha etkili bir biçimde yerine getirebilmek
için Bakanlık müfettişleriyle aynı
statüye kavuşturulmak ve aynı ekonomik özlük
haklardan yararlanmak istemektedirler. Yetkileri genişletilmiş,
sorumlulukları artırılmış, Bakanlık
müfettişleriyle aynı statüye kavuşturulmuş,
ekonomik durumları iyileştirilmiş olan ilköğretim
müfettişleri, geleceğe daha güvenli bakacaklardır.


İlköğretim müfettişlerimizin
elbette çok sorunu vardır; ancak, ben, bunlardan
çözüm bekleyen birkaç tanesini sıralamaya
gayret edeceğim. 

İlköğretim müfettişlerinin
hizmet sınıfının ve kadro unvanının
belli olmaması, 2680 sayılı Yetki Kanununa
dayanılarak çıkarılan 190 sayılı
Kanun Hükmünde Kararnameyle belirlenen kadro cetvelleri,
84/8360 sayılı Bakanlar Kurulu kararıyla
belirlenmiş ve yürürlüğe konulmuştur.
Bu cetvellerde, Bakanlık müfettişlerinin genel
idarî hizmetler sınıfında yer aldıkları
görülmesine rağmen, ilköğretim müfettişleri
hiçbir yerde yer almamışlardır. Buna
göre, Bakanlık, ilköğretim müfettişlerine,
eğitim-öğretim hizmetleri sınıfından
ve öğretmen kadrosundan kadro vermektedir. Aynı
Bakanlığın elemanı olan, benzer işleri
yapan iki farklı müfettişlik sistemi ortaya
çıkmaktadır. Her ne kadar isimlerinde “ilköğretim
müfettişi” sıfatı var ise de, yaptıkları
görev teftiş olmakla birlikte, maalesef, öğretmen
olarak nitelendirilmektedirler. Elbette, bu sorunun çözümü
için, 3797 sayılı Millî Eğitim
Bakanlığı Teşkilat Kanununda ilköğretim
müfettişlerinin yerinin belli olması, 190 sayılı
Kanun Hükmünde Kararnamenin ekini teşkil eden
kadro cetvellerinde, ilköğretim müfettişlerine
genel idare hizmetleri sınıfında ve müfettiş
kadrosunda yer verilmesi gerektiği kanaatindeyiz. 

Bir başka sorunları, ilköğretim
müfettişlerine ödenen özel hizmet tazminatı
ile denetim tazminatı, Bakanlık müfettişlerine
ödenenden oldukça azdır. 657 sayılı
Devlet Memurları Kanununun, 418 sayılı Kanun
Hükmünde Kararnameyle değişik 8 inci maddesiyle
devlet memurlarına ödenecek tazminat oranları
belirtilmiştir. Bu Kararnameye göre, ilköğretim
müfettişlerine, Bakanlık müfettişlerine
ödenen tazminat oranının üçte ikisi
kadar tazminat ödenmektedir.

(Mikrofon otomatik cihaz tarafından kapatıldı)

BAŞKAN - Sayın Büyükkılıç,
eksüreniz 1 dakikadır.

Buyurun.

MEMDUH BÜYÜKKILIÇ (Devamla) - Teşekkür
ederim Başkanım.

Bu müfettişlerimiz için yapılacak
bir başka çalışma da, Bakanlık
müfettişliği ile ilköğretim müfettişliğinin
birleştirilmesi olmalıdır. Bunu, idarenin
bütünlüğü açısından
gerekli görmekteyiz. 

İlköğretim müfettişlerinin
ekgösterge puanları, genel idare hizmetleri sınıfında
bulunan denetim elemanlarının ekgösterge puanlarından
daha düşüktür. Bunun da düzeltilmesini
beklemekteyiz.

İlköğretim müfettişlerinin
gündelik ve yol giderleri zamanında ödenmemekte;
bütün kurumların müfettişleri, yolluk
ve gündeliklerini peşin olarak aldıkları
halde, bunlar, harcamaları kendi ceplerinden yapmaktadır.
“Bunlara ekders ücreti verilsin” denildiğinde,
“müfettiş” denilmekte; ancak, bu konuda da
mağdur edildikleri gözlenilmektedir. 

İlköğretim müfettişleriyle
ilgili...

(Mikrofon otomatik cihaz tarafından kapatıldı)

BAŞKAN - Sayın Büyükkılıç,
teşekkür ediyorum.

MEMDUH BÜYÜKKILIÇ (Devamla) - Ben,
teşekkür ediyor, hayırlı günler
diliyorum. (RP sıralarından alkışlar)

BAŞKAN - Hükümet adına, gündemdışı
konuşmayı yanıtlamak üzere, Kültür
Bakanı Sayın İsmail Kahraman.

Buyurun Sayın Kahraman.

KÜLTÜR BAKANI İSMAİL KAHRAMAN
(İstanbul) - Sayın Başkan, değerli milletvekilleri;
Kayseri Milletvekili Sayın Memduh Büyükkılıç
Beyin gündemdışı konuşması
üzerine, Hükümet adına cevap vermek üzere
huzurlarınıza gelmiş bulunuyorum.

İlköğretim müfettişlerimizin
sorunları hususundaki beyanlarına iştirak
ettiğimizi ve bu sorunların giderilmesi için
gerekli çalışmaları yapmakta olduğumuzu,
iyileştirme çalışmalarını
ve sorunların giderilmesi için icap edenleri yapma
kararında olduğumuzu ifade etmek istiyorum.

Millî Eğitim Bakanlığı
ilköğretim müfettişleri, eğitim öğretim
hizmetleri sınıfında olup, yetki görev
ve sorumlulukları, 222 sayılı İlköğretim
ve Eğitim Kanununun 23 üncü maddesi uyarınca
hazırlanan yönetmelikle belirlenmiştir. Ülke
genelinde, en küçük yerleşim birimine kadar
yaygınlaşmış kurumlarda görev yapan
yaklaşık 400 bin personel ilköğretim müfettişlerince
denetlenmekte ve bunların işbaşında
yetiştirilmeleri sağlanmaktadır. Çok yaygın
bir sahada ve çok geniş bir ölçüde
hizmet vermekte olan ilköğretim müfettişlerimizin
sorunları hususunda gereken iyileştirmeleri yapma
ve bu sorunları giderme hususundaki gayretimizi tekrar
ifade etmek istiyorum. 

İkazları ve beyanları dolayısıyla
değerli milletvekilimize teşekkürlerimi sunuyor,
Yüce Heyetinizi saygıyla ve sevgiyle selamlıyorum
efendim. (RP, DYP ve ANAP sıralarından alkışlar)

BAŞKAN - Teşekkür ediyorum Sayın
Bakan.

Başkanlığın Genel Kurula
sunuşları vardır. 

Sunuşlar oldukça uzun; bu nedenle, Divan
Üyesi arkadaşımızın oturarak okumasını
oylarınıza sunuyorum: Kabul edenler... Kabul etmeyenler...
Kabul edilmiştir.

Cumhurbaşkanlığı tezkereleri
vardır; okutuyorum.


B) TEZKERELER VE ÖNERGELER

1. - Fransa'ya gidecek olan Devlet Bakanı
Nafiz Kurt'a, dönüşüne kadar, Ulaştırma
Bakanı Ömer Barutçu'nun vekâlet etmesinin
uygun görüldüğüne ilişkin Cumhurbaşkanlığı
tezkeresi (3/633)

26 Aralık 1996

Türkiye Büyük Millet Meclisi
Başkanlığına

26 Aralık 1996 tarihinde Fransa'ya gidecek
olan Devlet Bakanı Nafiz Kurt'un dönüşüne
kadar; Devlet Bakanlığına, Ulaştırma
Bakanı Ömer Barutçu'nun vekâlet etmesinin,
Başbakanın teklifi üzerine uygun görülmüş
olduğunu bilgilerinize sunarım. 

 Süleyman Demirel

 Cumhurbaşkanı

BAŞKAN - Bilgilerinize sunulmuştur. 

2. - İran'a gidecek olan Enerji ve Tabiî
Kaynaklar Bakanı Mehmet Recai Kutan'a, dönüşüne
kadar, Devlet Bakanı Fehim Adak'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/634)

Türkiye Büyük Millet Meclisi
Başkanlığına

Görüşmelerde bulunmak üzere,
27 Aralık 1996 tarihinde İran'a gidecek olan Enerji
ve Tabiî Kaynaklar Bakanı Recai Kutan'ın dönüşüne
kadar; Enerji ve Tabiî Kaynaklar Bakanlığına,
Devlet Bakanı Fehim Adak'ın vekâlet etmesinin,
Başbakanın teklifi üzerine uygun görülmüş
olduğunu bilgilerinize sunarım. 

 Süleyman Demirel

 Cumhurbaşkanı

BAŞKAN - Bilgilerinize sunulmuştur. 

3. - İngiltere'ye gidecek olan Devlet Bakanı
H. Ufuk Söylemez'e, dönüşüne kadar,
Devlet Bakanı Ayfer Yılmaz'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/635)

Türkiye Büyük Millet Meclisi
Başkanlığına

28 Aralık 1996 tarihinde İngiltere'ye
gidecek olan Devlet Bakanı Ufuk Söylemez'in dönüşüne
kadar; Devlet Bakanlığına, Devlet Bakanı
Ayfer Yılmaz'ın vekâlet etmesinin, Başbakanın
teklifi üzerine uygun görülmüş olduğunu
bilgilerinize sunarım. 

 Süleyman Demirel

 Cumhurbaşkanı

BAŞKAN - Bilgilerinize sunulmuştur. 

Başbakanlığın bir tezkeresi
vardır; okutuyorum:

4. - İl İdaresi Kanunun Bazı
Maddelerinin Değiştirilmesi ve Bu Kanuna Bazı
Maddeler Eklenmesi Hakkında Kanun Tasarısının
geri gönderilmesine ilişkin Başbakanlık
tezkeresi (3/636)

Türkiye Büyük Millet Meclisi
Başkanlığına

İlgi: 7/6/1996 tarihli ve B.02.0.KKG/101-545/2487
sayılı yazımız.

İlgi yazımızda Başkanlığınıza
sunulan “İl İdaresi Kanununun Bazı Maddelerinin
Değiştirilmesi ve Bu Kanuna Bazı Maddeler Eklenmesi
Hakkında Kanun Tasarısı”nın,
yeniden incelenmek üzere, Türkiye Büyük Millet
Meclisi İçtüzüğünün 75 inci
maddesi gereğince geri gönderilmesini arz ederim. 

 Prof. Dr. Necmettin Erbakan

 Başbakan

BAŞKAN - İçişleri Komisyonunda
bulunan tasarı geri verilmiştir. 

Danışma Kurulunun bir önerisi vardır;
okutup, oylarınıza sunacağım:

IV. - ÖNERİLER

A) DANIŞMA KURULU ÖNERİSİ

1. - İnsan Haklarını İnceleme
Komisyonunun 3.12.1996 tarihli ve 2 sayılı Raporunun
gündeme alınarak Genel Kurulun bilgisine sunulmasına
ilişkin Danışma Kurulu Önerisi

Danışma Kurulu Önerisi

No: 44 Tarihi: 7.1.1997

İnsan Haklarını İnceleme
Komisyonunun 3.12.1996 tarihli ve 2 sayılı raporunun,
3686 sayılı Kanunun 6 ncı maddesi gereğince
gündeme alınarak Genel Kurulun bilgisine sunulması
Danışma Kurulunca uygun görülmüştür.

  Mustafa Kalemli

  Türkiye Büyük Millet Meclisi Başkanı

 Salih Kapusuz Murat Başesgioğlu

 RP Grubu Başkanvekili ANAP Grubu Başkanvekili

 Mehmet Gözlükaya H. Hüsamettin Özkan

 DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

BAŞKAN - Öneriyi oylarınıza
sunuyorum: Kabul edenler... Etmeyenler... Kabul edilmiştir.

İçtüzüğün 37 nci
maddesine göre verilmiş, 2 adet, doğrudan gündeme
alınma önergesi vardır. Bu 2 önergeyi
ayrı ayrı okutup işleme koyacağım
ve oylarınıza sunacağım.

Birinci önergeyi okutuyorum:

III. - BAŞKANLIĞIN GENEL KURULA
SUNUŞLARI (Devam)

B) TEZKERELER VE ÖNERGELER (Devam)

5. - Erzincan Milletvekili Mustafa Kul'un, Erzincan,
Tunceli, Kars, Ağrı, Van, Muş, Hakkâri,
Bitlis, Siirt, Mardin, Sıvas, Adıyaman, Diyarbakır,
Batman, Şırnak ve Bingöl İllerinde Terör
Nedeniyle Boşaltılan Köylerden Başka Yerlere
Gönderilen Yurttaşlara Yardım Yapılması
Hakkında Kanun Teklifinin (2/340) doğrudan gündeme
alınmasına ilişkin önergesi (4/123)

Türkiye Büyük Millet Meclisi
Başkanlığına

(2/340) esas numaralı, Erzincan, Tunceli,
Kars, Ağrı, Van, Muş, Hakkâri, Bitlis,
Siirt, Mardin, Sıvas, Adıyaman, Diyarbakır,
Batman, Şırnak ve Bingöl İllerinde terör
nedeniyle boşaltılan köylerden başka yerlere
gönderilen yurttaşlara yardım yapılması
hakkındaki kanun teklifimin, İçtüzüğün
37 nci maddesi uyarınca, doğrudan Genel Kurul gündemine
alınmasını arz ederim.

Saygılarımla.

 Mustafa Kul

 Erzincan

BAŞKAN - Buyurun Sayın Kul. (CHP sıralarından
alkışlar)

Sayın Kul, süreniz 5 dakikadır.

MUSTAFA KUL (Erzincan) -Sayın Başkan,
değerli arkadaşlar; Erzincan, Tunceli, Kars, Ağrı,
Van, Muş, Hakkâri, Bitlis, Siirt, Mardin, Sıvas,
Adıyaman, Diyarbakır, Batman, Şırnak
ve Bingöl illerinde terör nedeniyle boşalmış
veya boşaltılmış olan köylerden
başka yere yerleşmiş olan vatandaşlarımıza
maddî yardım yapılmasıyla ilgili kanun
teklifimin doğrudan Genel Kurul gündemine alınmasıyla
ilgili önergem üzerinde söz almış
bulunmaktayım; bu vesileyle, hepinizi selamlıyorum;
bütün arkadaşlarımın yeni yılını
kutluyorum, 1997 yılının, bütün
milletvekili arkadaşlarım açısından
başarılı geçmesini diliyorum. 

Değerli arkadaşlar, asıl konuya
geçmeden önce, iki konuya da kısaca değinmek
istiyorum. Bugünün tarihi 7 Ocak. 7 Ocak, bilindiği
gibi, gazeteci Metin Göktepe'nin öldürülmesinin
birinci yıldönümü. Aradan bir yıl
geçmiş olmasına karşın, hâlâ
daha, Metin Göktepe'nin katledilmesinde isimleri tespit edilmiş
olan güvenlik görevlilerinin nerede yargılanacağına
dahi karar verilememiş olması, gerçekten,
Türkiye açısından üzüntü
verici bir olaydır. Terör konusu ne zaman gündeme
gelse, hemen karşımıza birtakım sorunlar,
devlet arkaya alınarak birtakım karşı
koymalar çıkmaktadır. Eski Bakan Sayın
Mehmet Ağar, gazetecilerin bu konuyla ilgili bir sorusu üzerine
“ben ülkemi çok seviyorum, vatansever bir insanım.
Sizler, benim kadar Hozat'ı, Eruh'u, Zap Suyunu, Aras Nehrini
bilemezsiniz. Ben, Türkiye'yi karış karış
biliyorum ve ülkemi çok seviyorum” diyor. Şimdi,
acaba, Metin Göktepe'nin mahkemesini, öyle, Ege Bölgesini
karış karış dolaştırarak,
gazetecilere coğrafya dersi mi vermek istiyorlar veya coğrafyamızı
daha iyi öğrenmemiz için mi acaba Metin Göktepe'nin
mahkemesini karış karış gezdiriyorlar?!
Gerçekten, bu, ülkemiz açısından
talihsiz bir olaydır. Umuyorum ve diliyorum ki, Metin Göktepe'nin
mahkemesi bir an önce sonuçlanır ve bu olayın
failleri de yapmış oldukları, işlemiş
oldukları suçun cezasını alırlar.

Bir diğer olay, Sayın Maliye Bakanımız,
memur maaş zamlarıyla ilgili konuda “biz, temmuz
ayında yüzde 50 vermiştik, şimdi yüzde
30 verdik, bunun toplamı yüzde 95 etmektedir. Yüzde
80 enflasyon var, yüzde 15 refah payı verdik”
diyorlar. Asıl önemli olan, 1996 yılında
ne kadar verilmiş olduğudur. 1996 yılında
Hükümetin memurlara vermiş olduğu toplam artış
yüzde 50'dir; bugün verilmesi düşünülen
yüzde 30 ise, 1997'nin birinci altı aylık dönemi
için verilmektedir. Eğer, hesabı o şekilde
yapacak olursak, 1995'in ocak ayında memura yüzde
30 verilmiş; 100 lira üzerinden hesabını
yaptığımız zaman, 1995'in ocak ayının
100 lirası 130 lira olmuştur. 1995'in temmuz ayında
yüzde 30 daha verilmiştir; o zaman 39 lira daha gelmiştir,
169 lira olmuştur. 1995'in kasım ayında ise,
yüzde 53 verilmiştir, ki, şimdiye kadar en fazla
biz verdik diye övünüyorlar; yüzde 50 verdik
diyorlar. Bununla beraber, 100 lira, toplam 259 lira etmektedir,
ki, o zaman 1995 yılındaki artış yüzde
159 olmuştur...

BAŞKAN - Sayın Kul... 

MUSTAFA KUL (Devamla) - Buyurun Sayın Başkan.

BAŞKAN - Sayın Kul, önerge üzerinde
lütfen... 

MUSTAFA KUL (Devamla) - Bu nedenle, ben sormak istiyorum:
Acaba, yüzde 159 mu fazla, yoksa, Sayın Bakanın
ifade ettiği yüzde 95 mi fazla?

Değerli arkadaşlarım, vermiş
olduğum bu kanun teklifi, terör nedeniyle başka
illere, gerek terör korkusuyla kendi köyünü,
yerini yurdunu terk etmiş, gitmiş olan vatandaşlarımıza
veya güvenlik kuvvetleri tarafından boşaltılmış
olan köylerden başka yere yerleşmiş olan
vatandaşlarımıza yardım verilmesiyle
ilgili bir kanun teklifidir.

Değerli arkadaşlarım, bu köylerimizde
oturan vatandaşlarımız, daha önce tarımla,
hayvancılıkla iştigal etmekteydiler; başka
yerlere göç ettikten sonra bu şanslarını
kaybettiler; kimisi çadırlarda, kimisi yakınlarının
yanında kalmakta, kimisine hayırsever vatandaşlarımız
yardım etmektedir; kimisi kirada oturmakta, kirasını
ödemekte zorluk çekmektedir; aile bireylerinin günlük
beslenme ihtiyaçlarını dahi karşılama
şansı olmamaktadır. Tekrar kendi köylerine
dönmek isteyen vatandaşlarımıza ise,
güvenlik kuvvetleri müsaade etmemektedir. 

İş isteyene iş temin edemez durumdayız.
Bu aileler büyük bir sefalet içerisindedir...

(Mikrofon otomatik cihaz tarafından kapatıldı)

BAŞKAN - Sayın Kul, eksüreniz 1
dakikadır; buyurun.

MUSTAFA KUL (Devamla) - Bu vatandaşlarımız
devletin kendilerine sahip çıkmasını
beklemektedir. 

Bu vesileyle, vermiş olduğum kanun teklifi,
tabiî, çok uzun; ama, özellikle, kanun teklifinde,
zorunlu olarak göçe tabi olan köylülerimizin
kredi borçlarının, ödeme olanakları
olmadığından dolayı, tarımsal
kredi borçlarının, bir sefere mahsus affedilmesi
öngörülmüştür.

Yine, yıllardır verdiği uğraş
sonucunda sahip olduğu evini, konutunu terk etmek zorunda
olan vatandaşlarımızın, uzun süreli
borçlanmayla tekrar ev sahibi olması amaçlanmıştır.
Kendi köyünde daha önce tarımla iştigal
eden ve geçimini bu yöntemle temin eden vatandaşlarımızdan
tekrar kendi köylerine dönmesi mümkün olamayanların
kendi geçimini temin edebilmesi için, arazi sahibi
olabilmesi için gene onlara uzun vadeli kredi temin edilmesini
öngörmektedir. 

Eski köylerinde hayvancılık yapan
insanlarımızın tekrar köylerine dönmeden,
bulunduğu yerde...  

(Mikrofon otomatik cihaz tarafından kapatıldı)

BAŞKAN - Teşekkür ediyorum Sayın
Kul.

MUSTAFA KUL (Devamla) - Sadece teşekkür
edip ineceğim.

BAŞKAN - Lütfen, mikrofon kapalıyken
teşekkür edin.

MUSTAFA KUL (Devamla) - Değerli arkadaşlarım,
kanun teklifim, detaylı, çok geniş kapsamlı
bir tekliftir. Bütün arkadaşlarımızın,
bu vatandaşlarımıza yardımcı
olmak amacıyla, bu yasa teklifinin bir an önce görüşülmesi
konusunda katkı vereceğine inanıyorum. 

Hepinize saygılarımı sunuyorum.
(CHP sıralarından alkışlar)

BAŞKAN - Teşekkür ediyorum Sayın
Kul.

Komisyon veya Hükümetten bir söz talebi?..
Yok. 

Şahsı adına, Tunceli Milletvekili
Sayın Orhan Veli Yıldırım; buyurun.
(CHP sıralarından alkışlar)

Sayın Yıldırım, süreniz
5 dakikadır. 

ORHAN VELİ YILDIRIM (Tunceli) - Teşekkür
ederim Sayın Başkan.

Sayın Başkan, sayın milletvekilleri;
Erzincan Milletvekilimiz Sayın Mustafa Kul'un, Tunceli,
Erzincan ve diğer 14 ili kapsayan illerimizde, terör
ve güvenlik nedeniyle güvenlik güçlerimiz
tarafından boşaltılan köylerden göç
eden ve göç ettikleri yerlerde mağdur durumda
bulunan yurttaşlarımıza bazı yardımlar
yapılmasına dair kanun teklifinin, İçtüzüğün
37 nci maddesi gereğince öne alınmasına
dair önergesi lehinde şahsım adına söz
talep ettim. Bu itibarla, 1997 yılının, Parlamentomuza
ve yurttaşlarımıza sağlık, barış
ve mutluluk getirmesi dileğiyle sözlerime başlıyorum,
Yüce Kurulu saygıyla selamlıyorum. 

Saygıdeğer milletvekilleri, ondört
yılı aşkın bir müddetten beri
Doğu ve Güneydoğu Anadolu Bölgelerimizin bazı
illerinde, bazı köylerimiz, terör militanlarının
barınmaması veya güvenlik nedeniyle, güvenlik
güçlerimiz tarafından kısmen boşaltılmış,
bazı köylerimiz yakılmış, bazıları
da oturulamaz hale getirilmiştir. Bu itibarla, yasalarımızda
belirtilen kamulaştırma paraları ödenmeden,
yasaların yurttaşlarımıza tanıdığı
haklardan yararlandırılmadan, bu yurttaşlar,
kendi kaderleriyle baş başa bırakılmışlardır.


Özellikle, 1996 yılının
son aylarında, Cumhuriyet Halk Partisi Genel Başkanının
Tunceli İlinde yapmış olduğu gezide, basın
mensuplarımızın da müşahede ettiği
gibi ve Türkiye kamuoyunun da yakından müşahede
ettiği gibi, bu durumda olan yurttaşlarımız,
hâlâ, çadırlarda, barakalarda yaşamaktadırlar.
Bu da yetmiyormuş gibi, terör militanlarının
gıda kaynaklarını kurutma amacına
yönelik olarak, devlet güvenlik güçlerimiz
tarafından, özellikle Tunceli merkez alınmak
kaydıyla, bazı illerimizde, gıda ambargosu
diye bir ambargo uygulanmaktadır. Ne yazık ki, Tunceli
Valiliği ve resmî merciler tarafından bu gıda
ambargosu kabullenilmesine ve elimizde resmî belgeler olmasına
rağmen, İçişleri Bakanı Sayın
Akşener, yapmış olduğu basın açıklamasında,
böyle bir gıda ambargosunun olmadığını
söylemek suretiyle -aslında, birazdan, Sayın
Meclis Başkanına da bu belgeleri, resmî belgeleri
takdim edeceğim- kendisi yalan söyleyerek, yalanlamış
oldu. 

Değerli milletvekilleri, Millî Marşımızın
Yazarı Şairimizin ölüm yıldönümü
nedeniyle, bir siyasî partimizin temsilcisi, demin, burada
“yanında arkadaşı soğuktan titrerken,
kendi paltosunu, o titreyen arkadaşına vermekten
çekinmeyen” diye tarif etti. Evet, doğrudur; Yüce
Meclisi oluşturan saygıdeğer milletvekilleri,
siz, Mehmet Akif Ersoy'ların çocukları veya
torunları olarak, doğuda, çadırda, kapısı
penceresi henüz takılmamış inşaatlarda
barınan bu yurttaşlarımıza, devletin,
sadece ceberut yüzünü değil; devletin, devlet
baba yüzünü, şefkat elini, sevecenliğini
bir an önce getirmediğiniz takdirde, korkarım,
zaman çok geçmiş olacaktır.

Siz de çok iyi biliyorsunuz ki, terör
mihraklarının beslendiği yegâne gıda
kaynağı işsizliktir ve o bölgede, yurttaşların,
devlete karşı olan bağlarının zayıflamasıdır.
Ne yazık ki, devletin şimdiki uygulaması o
aşamadadır. 

Bu nedenle, Erzincan Milletvekilimiz Sayın
Mustafa Kul ve arkadaşlarınca verilen bu yasa önerisinin
gündeme alınması yönünde olumlu oy
kullanarak bir ilk adım atmış olursunuz.

(Mikrofon otomatik cihaz tarafından kapatıldı)

BAŞKAN - Sayın Yıldırım,
eksüreniz 1 dakikadır; buyurun.

ORHAN VELİ YILDIRIM (Devamla) - Yine, bu yönde,
Erzincan depremi nedeniyle o bölgedeki belediyelere tanınmış
olan, İller Bankasınca verilen gelirin iki katına
çıkarılmasına dair yasanın,
bu terör olgusu halledilinceye kadar uzatılmasında
fayda gördüğümüzü, bu yasa kapsamında
değerlendirileceğini; devletin, bu şekilde, aslında,
o bölgedeki vatandaşlara da sevecen ve şefkat
elinin uzatılacağının ilk adımı
olarak, bu yasa teklifinin, İçtüzüğümüzün
37 nci maddesi gereğince doğrudan gündeme alınması
için olumlu oy kullanacağınızı
tahmin ediyorum.

Yüce Meclise saygılar ve sevgiler sunarım.
(CHP ve DSP sıralarından alkışlar)

BAŞKAN - Teşekkür ediyorum Sayın
Yıldırım.

Önergeyi oylarınıza sunuyorum:
Kabul edenler...

MUSTAFA KUL (Erzincan) - Güneydoğulu milletvekilleri
nerede?!.

NECMİ HOŞVER (Bolu) - Sayın Başkan,
neden bekliyorsun?!.

BAŞKAN - Sayıyor arkadaşlar, neden
bekleyeyim!..

ALGAN HACALOĞLU (İstanbul) - Güneydoğulu
değil, bütün Anadolu milletvekilleri nerede?!.

BAŞKAN - Kabul etmeyenler...(ANAP, DSP ve CHP
sıralarından “Bravo” sesleri, alkışlar[!])


ALGAN HACALOĞLU (İstanbul) - Televizyonlar
göstersin güneydoğu milletvekillerini... Göstersin...

SALİH KAPUSUZ (Kayseri) - Komisyon var, Komisyon...
Hükümetin görüşü alınır,
komisyonda görüşülür, ondan sonra gündeme
gelir.

BAŞKAN - Önerge kabul edilmemiştir.

Şimdi, ikinci önergeyi okutuyorum:

6. - Gümüşhane Milletvekili Mahmut
Oltan Sungurlu'nun, Yükseköğretim Kurumları
Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulü Hakkında 2809 Sayılı Kanuna Ek
ve Geçici Maddeler Eklenmesi ve 78 ve 190 Sayılı
Kanun Hükmünde Kararnamelerde Değişiklik Yapılmasına
İlişkin Kanun Teklifinin (2/5) doğrudan gündeme
alınmasına ilişkin önergesi (4/124)

Türkiye Büyük Millet Meclisi
Başkanlığına

Tarafımca hazırlanarak 12.1.1996 tarihinde
Türkiye Büyük Millet Meclisi Başkanlığına
sunulan (2/5) esas numaralı, Yüksek Öğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulü Hakkında 2809 Sayılı Kanuna Ek
ve Geçici Maddeler Eklenmesi ve 78 ve 190 Sayılı
Kanun Hükmünde Kararnamelerde Değişiklik Yapılmasına
İlişkin Kanun Teklifim, sevk edildiği Millî
Eğitim ve Plan ve Bütçe Komisyonlarında
45 günlük süre içinde görüşülmediğinden,
teklifimin, İçtüzüğün 37 nci
maddesinin ikinci fıkrasına göre doğrudan
doğruya gündeme alınmasını Yüce
Meclisin takdirlerine arz ederim. 

Saygılarımla. 20.11.1996  

 Mahmut Oltan Sungurlu

 Gümüşhane

BAŞKAN - Sayın Sungurlu, buyurun. (ANAP
sıralarından alkışlar)

Sayın  Sungurlu, süreniz 5 dakikadır.


MAHMUT OLTAN SUNGURLU (Gümüşhane)
- Sayın Başkan, değerli milletvekilleri; Yüce
Meclisi saygıyla selamlıyorum. 

1983 yılından beri, Parlamentonun bu
kürsüsünü, ne seçim bölgemin bir
meselesiyle ne de Parlamentoya verip, komisyonlardan geçmeyen
herhangi bir kanun teklifini buraya getirmek suretiyle tutmadım.
Bugün, kendime uyguladığım bu iki kaideyi
ihlal ederek, ilimle, çevremle ilgili ve kendi verdiğim
bir kanun teklifini, İçtüzüğün
37 nci  maddesine istinaden, bir yıl gibi bir zaman sonra
Yüce Meclisin huzuruna getirdim. 

Bunu getirirken fevkalade rahatsız olduğumu
bilmenizi isterim. Ancak, bunun yanı sıra, bana
cesaret veren, son günlerde, bazı milletvekili arkadaşlarımın
verdiği bu istikametteki önergelere, Yüce Meclisin
bilhassa İktidar kanadının gösterdiği
yakınlıktır. Ben de, bir yıldan önce,
kendi seçim bölgemle ilgili verdiğim bu kanun
teklifini Yüce Meclisin huzuruna getirmezsem, kendi tarafımdan,
seçmenlerimin cezalandırılacağı
düşüncesine kapıldım ve sizin daha
önceki kararlarınızdan cesaret alarak huzurlarınıza
geldim. 

Saygıdeğer milletvekilleri, Gümüşhane'de
bir üniversite kurulması noktasındaki bu cesaretim,
söylediğim gibi, sizlerin bundan önceki davranışlarınıza
bağlıdır. Bir yılı aşkın
bir zamandır, bu kanun teklifimiz komisyonda beklemektedir.
Daha önce, 1995 yılında da bu istikamette verdiğimiz
bir kanun teklifi, Millî Eğitim Komisyonunun kabulüne
mazhar olmuştu. Bugün de, elbette ki, bu kanun teklifinin
kanunlaşması Hükümetin tavrına bağlıdır.

Ben, birçok toplantılarda, ikili görüşmelerde,
sayın siyasî parti liderlerinin ve değerli milletvekillerinin,
ilime ve ilimin insanlarına karşı olan sevgilerini,
takdirlerini ve herhangi bir hizmette bulunmak için yarıştıkları
yolundaki sözlerini dinliyorum. Bu itibarla, bugüne
kadar duyduğumuz, gerek İlimin insanlarının
duyduğu gerek benim duyduğum bu güzel sözlerin
şu anda bir yoklamasını yapma fırsatı
çıktığı gibi, gerek iktidar milletvekillerine
gerek Meclisin tümüne bu noktada bir gayret etme, bir
hizmet verme imkânı da sunmuş oluyoruz. 

Saygıdeğer milletvekilleri, elbette ki,
bu önergemizi kabul ettiğiniz takdirde, Gümüşhane'de
üniversite kurulması meselesi Meclisin gündemine
gelecektir; ileride kanunlaşması noktasında
da, ilave destekleriniz olacaktır. 

Gümüşhane, takdir edersiniz ki, hepinizin
bildiği gibi, son derece yoksul bir bölgemiz olup, insanlarının
aşağı yukarı tamamına yakını
okumaktadır. Eğer bir üniversite kurulursa okuryazar
nispetimiz, memlekette ilim yapma imkânı olan insanlarımızın
sayısı artacaktır. 

Son dakikalarımı da, izin verirseniz
bir şakayla geçirmek istiyorum. Ülkemizin her
tarafında... (Gürültüler)

Sayın Başkan...

BAŞKAN - Evet, bir şakayı sizinle
paylaşmak istiyor Sayın Sungurlu; biraz dikkatli
dinlersek...

MAHMUT OLTAN SUNGURLU (Devamla) - Evet, Sayın
Başkan, bir şakayı sizlerle paylaşmak
istiyorum.

Birçok ilde, ilçede, kasabada anlatılır:
“Bizim ilimize okul açılacaktı; ama,
bu ilin eşrafı 'fakir fukaranın çocuğu
okuyup da bizim çocuklarımızın önüne
mi geçsin' dediler, okula mani oldular.” Gümüşhane,
bu ülkenin fakir bir ilidir. Sizin de, bu düşünceler
içerisinde -ki, hiç böyle bir şey yakıştırmıyorum
ve biraz sonra oylarınızla da bunu tekzip edeceğinize
inanıyorum-Gümüşhane'nin fakir fukarasının,
bugün olduğu gibi, yarın da, daha fazla ülke
hizmetinde olması için, oylarınızla,
önergemi destekleyeceğinize inanıyor, Yüce
Meclisi saygıyla selamlıyorum. (ANAP, DSP ve CHP
sıralarından alkışlar)

BAŞKAN - Teşekkür ediyorum Sayın
Bakan.

Komisyon ve Hükümet adına söz
talebi?.. Görülmüyor.

Şahsı adına, Sayın Ülkü
Gökalp Güney; buyurun efendim. 

Sayın Güney, süreniz 5 dakikadır.

ÜLKÜ GÜNEY (Bayburt) - Sayın
Başkan, muhterem milletvekilleri; Sayın Sungurlu'nun,
İçtüzüğümüzün 37 nci
maddesi gereğince, Gümüşhane İlimizde
bir üniversite kurulmasıyla ilgili, daha önceden
vermiş olduğu kanun teklifinin, komisyonlarda yasal
süre içerisinde görüşülemediğinden
doğrudan gündeme alınmasıyla ilgili bu
önerge üzerinde şahsî kanaatimi ifade etmek
için söz almış bulunuyorum, bu vesileyle
hepinizi saygıyla selamlıyorum.

Muhterem arkadaşlarım, şu anda
Türkiye'de 62 üniversite mevcuttur ve aşağı
yukarı Türkiye'deki illerimizin yüzde 50'sinden
fazlasında üniversite vardır. Bundan önceki
hükümetler, hatta ta 60'lı yıllara inecek
olursak, o tarihten itibaren, peyderpey bu üniversitelerin
sayısında artırılma öngörülmüştü,
özellikle son on yılda bu hızlandı,
bu hızlandırılmadan dolayı hepimiz
mutluyuz, memnunuz. İşte, Gümüşhane'de
kurulacak üniversite de bu zincirin halkalarından
bir tanesidir.

Gümüşhane'ye bu üniversite niçin
kurulmalıdır? Bir defa, şunu açıkça
ifade edeyim ki, devletine, milletine sadık, okumayı
son derece seven ve yetişmiş elemanları açısından,
çok yetenekli elemanları, üniversite üyeleri
açısından zengin olan bir ile, bu üniversite
mutlaka kurulmalıdır. Bunun altyapısı
da aşağı yukarı hazırdır.
Bu bakımdan, mevcut yüksekokullar değiştirilerek,
fakülte haline getirilerek, bu ilimizde bu üniversite
mutlaka kurulmalıdır. Bu üniversitenin kurulmasıyla,
hem Gümüşhane'nin ekonomik durumuna büyük
katkılar sağlanacak hem de bu ildeki gençlerimizin
okumalarına bir fırsat sağlanacaktır.
Ben, Yüce Meclisin değerli üyelerinin bu konuda
müspet oy kullanacaklarına inanıyorum. 

Bundan önce de, yine, bu tip üniversite
teklifleri gelmişti, değerli üyeler bu konuda gerekli
müspet davranışı göstermişlerdi.
Çok yakın bir süre içerisinde, Bayburt
üniversitesinin kurulmasıyla ilgili kanun teklifimiz
-ki, bu, dört yıl önce verilmiştir ve yıllardır
beklemededir- Meclisin gündemine gelecektir. Umuyorum ki,
bugün olacağı gibi, o gün de, sadece Bayburt
üniversitesi değil, diğer illerimizle ilgili, gelecek
üniversite tekliflerine, Yüce Meclisimiz olumlu bakacaktır;
buna inanmaktayım.

Bu duygularla, Yüce Meclisi saygıyla
selamlıyorum. (ANAP sıralarından alkışlar)

SALİH KAPUSUZ (Kayseri) - Sayın Başkan,
bir hususu arz edebilir miyim.

BAŞKAN - Buyurun Sayın Kapusuz.

SALİH KAPUSUZ (Kayseri) - 37 nci maddeye göre,
aşağıya indirilmek istenen hususla ilgili olarak
şunu arz etmek istiyorum: Esas itibariyle, Hükümetimiz,
üniversitesi olmayan bütün illerde üniversite
kurma hazırlığı içerisindedir.

BAŞKAN - Sayın Kapusuz, Grubunuz adına
mı konuşuyorsunuz, Hükümet adına
mı?

SALİH KAPUSUZ (Kayseri) - Şahsım
adına efendim, yerimden açıklama yapıyorum.

Hükümetin, bu alanda bir çalışma
yapması söz konusudur. Onun için, Komisyonda,
bu tekliflerin hepsi birleştirilerek görüşüldükten
sonra Genel Kurula indirilmesi uygun olacaktır; aksi takdirde,
sıkıntı olur.

Arz ederim efendim.

MAHMUT OLTAN SUNGURLU (Gümüşhane)
- Sayın Başkan...

BAŞKAN - Buyurun Sayın Sungurlu.

MAHMUT OLTAN SUNGURLU (Gümüşhane)
- Sayın Başkan, Sayın Kapusuz'un söylediğinin
gerçekleşmesini biz memnuniyetle karşılarız.

SALİH KAPUSUZ (Kayseri) - İnşallah...

MAHMUT OLTAN SUNGURLU (Gümüşhane)
- Ancak, bugün elimize gelen bir fırsatı Refah
Partisinin engellemeyeceği inancındayım. Bugün
elimizde var olan bu fırsatı kaçırmayalım.

BAŞKAN - Evet... Oylama yapacağız:
Önergeyi kabul edenler... Kabul etmeyenler... Önerge
kabul edilmemiştir.

Sayın milletvekilleri, biraz önce alınan
karar gereğince, Türkiye Büyük Millet Meclisi
İnsan Haklarını İnceleme Komisyonunun
raporunu okutup, bilgilerinize sunacağım:

V. - KANUN TASARI VE TEKLİFLERİYLE
KOMİSYONLARDAN GELEN 

DİĞER İŞLER

1. - İnsan Haklarını İnceleme
Komisyonunun, Diyarbakır Cezaevinde meydana gelen olaylarla
ilgili çalışmalar ve yerinde incelemeler yaparak
hazırladığı raporu (3/637)

Türkiye Büyük Millet Meclisi
Başkanlığına

Komisyonumuzun 8.10.1996 tarihli birinci toplantısında,
Diyarbakır Cezaevinde 24.9.1996 tarihinde meydana gelen
olaylarla ilgili çalışmalar ve yerinde incelemeler
yapmak üzere görevlendirilen alt komisyonca hazırlanan
rapor, Komisyonumuzun 3.12.1996 tarihli ikinci toplantısında
görüşülerek aynen benimsenmiştir.

3686 sayılı İnsan Haklarını
İnceleme Komisyonu Kanununun 4 üncü maddesinin
(e) bendi ve 6 ncı maddesinin üçüncü
fıkrası uyarınca gereği yapılmak
üzere, Yüce Makamlarına saygıyla arzolunur.

 Demir Berberoğlu

 Eskişehir

 Komisyon Başkanı


Türkiye Büyük Millet Meclisi İnsan
Haklarını İnceleme Komisyonu Başkanlığı

Esas No : 2

Karar No: 2

Karar:

Türkiye Büyük Millet Meclisi İnsan
Haklarını İnceleme Komisyonunun 20 nci Dönem
İkinci Yasama Yılının 3 Aralık
1996 tarihli ikinci toplantısında toplantıya
katılan üyelerin oybirliği ile aşağıdaki
kararlar alınmıştır.

1. Komisyonumuzun 8.10.1996 tarihli birinci toplantısında
Diyarbakır Cezaevinde 24.09.1996 tarihinde meydana gelen
olaylarla ilgili çalışmalar ve yerinde incelemeler
yapmak üzere görevlendirilen Alt Komisyonca hazırlanan
raporun aynen benimsenerek Türkiye Büyük Millet
Meclisi Başkanlığına sunulmasına,

2. Komisyonumuzun 8.10.1996 tarihli birinci toplantısında
alınan 1 nolu kararın 3 üncü maddesi doğrultusunda
Almanya, İngiltere, Belçika, Avusturya, Hollanda,
Danimarka, Suriye, Irak, Bulgaristan ve Yunanistan'da gerekli
temaslarda bulunup, çalışmalar yapılmasına,
bu temasların programlanması ve bu temasları
yürütecek heyetlerde yer alacak Komisyon üyelerinin
tespiti hususlarında Başkanlık Divanına
yetki verilmesine,

3. Başta Ankara, İstanbul, Manisa, İzmir
olmak üzere bazı cezaevlerindeki tutuklu ve hükümlülerin
durumlarıyla cezaevi koşulları hakkında
incelemeler yapmak üzere bir alt komisyonun kurulmasına,
bu alt komisyonda yer alacak üyelerin tespiti hususunda Başkanlık
Divanına yetki verilmesine,

4. Türkiye'de din, vicdan ve inanç özgürlüğü
ile ilgili ihlalleri inceleyen bir alt komisyonun kurulmasına,
bu alt komisyonun ilk iş olarak İstanbul Üniversitesi
Cerrahpaşa Tıp Fakültesinde Doktor Şükran
Erdem'e yönelik davranışları incelemesine,
bu alt komisyonda yer alacak üyelerin tespiti hususunda Başkanlık
Divanına yetki verilmesine karar verildi.

 Demir Berberoğlu

 Eskişehir

 Komisyon Başkanı

 ve üyeleri

24.09.1996 tarihinde Diyarbakır Cezaevinde
meydana gelen olaylar hakkındaki Türkiye Büyük
Millet Meclisi İnsan Haklarını İnceleme
Komisyonu raporu:

Türkiye Büyük Millet Meclisi
İnsan Haklarını İnceleme Komisyonu
Başkanlığına

Komisyonumuzun 8.10.1996 tarihli birinci toplantısında
alınan karar uyarınca Diyarbakır E Tipi Kapalı
Cezaevinde meydana gelen olayları yerinde incelemekle görevlendirilen
Heyetimiz gerekli inceleme ve görüşmeleri tamamlamıştır.

Bu görüşme ve incelemelerden sonra
Heyetimizce hazırlanan raporumuzu İnsan Haklarını
İnceleme Komisyonu Başkanlığına
sunuyoruz.

Saygılarımızla.

 Demir Berberoğlu Hakan Tartan Sabri Ergül

 Eskişehir İzmir İzmir

 Başkan Sözcü Kâtip Üye

Musa Okçu

Batman

Üye

Konu : Türkiye Büyük Millet Meclisi
İnsan Haklarını İnceleme Komisyonu
bünyesinde oluşturulan bir alt komisyonun Diyarbakır
Cezaevinde incelemeler yapması.

Amaç : Diyarbakır Cezaevinde 24.9.1996
tarihinde meydana gelen ve 10 tutuklunun ölümüyle
sonuçlanan olayları yerinde incelemek, Diyarbakır
Cumhuryet Başsavcısı, cezaevi mümessil
savcısı, cezaevi yöneticileri, tutuklular ve
diğer ilgili kişi ve kuruluşlarla görüşmek,
bu konuda Komisyona açıklayıcı bir
rapor sunmak.

Giriş : Türkiye Büyük Millet
Meclisi İnsan Haklarını İnceleme Komisyonunun
8 Ekim 1996 tarihli toplantısında, yukarıda
belirtilen amaç doğrultusunda inceleme ve görüşmeler
yapmak üzere, bir alt komisyon kurulması kararlaştırılmıştır.


24 Ekim 1996 günü Diyarbakır'a giden
alt komisyon üyeleri, Diyarbakır Cezaevinde görüşme
ve incelemeler yaptıktan sonra, 25 Ekim 1996 günü
Ankara'ya dönmüşlerdir. 

Heyetin Oluşumu : 

Diyarbakır Cezaevinde incelemelerde bulunan
heyet aşağıdaki üyelerimizden oluşmuştur:

 Demir Berberoğlu Eskişehir Başkan

 Hakan Tartan İzmir  Sözcü

 Sabri Ergül İzmir Kâtip Üye

 Musa Okçu Batman Üye

Heyete, ayrıca, Komisyon Uzmanı Ali
Çolak da eşlik etmiştir.

Diyarbakır Cezaevi Hakkında Genel Bilgi:


Diyarbakır Cezaevi 1980 yılında
(E) tipi olarak Adalet Bakanlığınca yaptırılmış;
ancak, 12 Eylül sonrası askerî yönetime
devredilmiş ve sıkıyönetim askerî
cezaevi olarak kullanıma açılmıştır.
Diyarbakır (E) Tipi 1 Nolu Kapalı Tutukevi 9 Mayıs
1988 tarihinde Adalet Bakanlığına devredilmiştir.


650 kişi kapasiteli olarak yapılan Diyarbakır
(E) Tipi 1 Nolu Kapalı Tutukevinde halen 942 kişi
bulunmaktadır. Bu kişilerden 857'si tutuklu, 85'i
ise hükümlüdür. 

857 tutuklunun koğuşlara göre dağılımı:
243 itirafçı (11 kadın, 232 erkek), 407 PKK
örgüt üyesi, 176 tarafsız, 3 Hizbullah örgüt
üyesi (1 kadın, 2 erkek), 28 adlî suçlu
(5 kadın, 23 erkek) şeklinde. 

85 hükümlünün koğuşlara
göre dağılımı ise; 53 itirafçı
(1 kadın, 52 erkek), 16 PKK örgüt üyesi,
9 tarafsız, 7 adlî suçlu (1 kadın,
6 erkek) şeklindedir. 

Görüşmeler : 

24 Ekim 1996 günü Diyarbakır (E)
tipi 1 Nolu Kapalı Tutukevine giden heyetimiz, yanına
Cumhuriyet Başsavcısı ve Cezaevi Müdürünü
de alarak olay yeri hakkında bilgi aldı. 

Olay yeri olan (C) Blok, 4 ve 5 nolu şebeke
kapıları arasında yer almaktadır.
(C) Blokun yer aldığı koridorun eni 4,62 metre,
boyu 17 metredir. Daha sonra, 5 nolu şebeke kapısının
tutuklular tarafından zorlanarak açılmasıyla
olayın yayıldığı (D) Blok ise,
30 metre uzunluğundadır. (C) Bloka, 5-6-7-9-11-35-36
nolu koğuşlar açılmaktadır. 5-6-7
nolu koğuşlarda adlî tutuklular, 9-11 nolu koğuşlarda
itirafçılar, 35-36 nolu koğuşlarda siyasî
(PKK) tutuklular bulunmaktadır. 

Siyasî Tutuklular (PKK) İle Görüşmeler:

Heyetimiz, ilk olarak, olay yeri hakkında
ön bilgi aldıktan sonra, cezaevini tanımak
amacıyla cezaevi içinde incelemeler yaparken, avukat
görüş yerinde tesadüfen karşılaştığı
6 siyasî (PKK) tutukluyla görüşmüştür.
Heyetle önce konuşmak istemeyen tutuklular, cezaevi
yönetiminin dışarı çıkarılması
üzerine heyetle konuşmayı kabul etmiştir.
Bu tutuklulardan yalnızca bir tanesinin olay günü
(C) Blokta yer alan ve olay yerini görmesi olanaklı
olan 35 nolu koğuşta olduğu, diğerlerinin olay
yerini görmeyen 17 nolu koğuşta bulundukları
tespit edilmiştir. 

Olay günü (C) Blokta olan bu tutuklu, 24
Eylül günü öğlene doğru, 31 kişilik
bir grup tutuklunun görüşe giderken, 35 nolu koğuşun
mazgalını açarak ziyaretçilerinin
getirdiği yiyecekleri koymak amacıyla leğen ve
benzeri malzeme istediğini; bunun üzerine, bir gardiyanın
bunun yasak olduğunu söylediğini ve bu arada, Fetih
Ahmet isimli başgardiyanın çağırıldığını;
Fetih Ahmet'in hakaret ve küfür ederek mazgalı
kapatmaya çalıştığını;
tutukluların izin vermemesi üzerine “size gösteririm”
diye tehditler savurarak diğer gardiyanlarla ayrıldığını
ve şebeke kapılarını kapattırdığını;
bütün tutukluların bu yaklaşım karşısında
şaşırdığını; çünkü,
daha önceden koğuşlar arası malzeme alışverişinin
sürekli olarak yapıldığını;
tutukluların olayı yatıştırmak
istemesine karşın, idarenin uzlaşmaya yanaşmadığını;
tutukluların, toplu değil, birer ikişer, olay
yerinden ayrılalım biçimindeki talebinin
de idare tarafından reddedildiğini; cezaevinde olağandışı
bir hareketliliğin yaşanmaya başlandığı;
mutfak tarafında askerlerin, görüş kabinleri
tarafında ise çevik kuvvetin göründüğünü;
bunların başlarında kask, ellerinde demir
çubuk ve tahta sopalar olduğunu; saat 16.00'ya doğru
şebeke kapılarının açılarak,
bunların “Allah Allah” sesleri arasında
saldırıya geçtiğini; tutuklulara karşı
çok acımasız davrandıklarını,
ilk darbe alanlardan birinin kafasına vurulmasıyla
kendi etrafında döndükten sonra yere düşerek
kımıldamadan kaldığını,
korkudan koridorun karanlık kısımlarına
doğru saklanmak isteyen birkaç kişinin de oralarda
yakalanarak, acımasızca dövüldüğünü,
ölümlerin çoğunun burada gerçekleştiğini
heyetimize ifade etmiştir.

Heyetimizin sorduğu sorular üzerine aynı
tutuklu; cezaevinde o anda birkaç yüz asker ve polisin
bulunduğunu, ancak bunlardan bir kısmının
müdahaleyi gerçekleştirdiğini, içlerinde
özel tim görüntüsünde (sakallı-bıyıklı)
birkaç kişinin de bulunduğunu, müdahaleyi
gerçekleştirenlerin özellikle tutukluların
kafalarına vurduğunu belirtmiştir. 

Avukat görüş yerinde gerçekleştirilen
bu görüşmeden sonra heyetimiz, bir başka
odada siyasî tutuklulardan (PKK) (C) Blokta yer alan 35
ve 36 nolu koğuşların temsilcileri olan Bayram
Altın, Yaşar Aslan, Şevket Şeker, Ercan
Aslan ile görüşmüştür. 

35 ve 36 nolu koğuş temsilcileri adına
konuşan Bayram Altın; 24 Eylül günü
18 ve 29 nolu koğuştan 30 kişilik bir grup tutuklunun
aile görüşüne giderken (C) Bloka geldiklerinde
36 ncı koğuşun mazgalından görüşe
gelenlerden alacakları yiyecekleri koymak amacıyla
leğen istediklerini, bu sırada, gece aramalarında
koğuş duvarlarına MHP sloganları yazan
ve politik kimliğini her zaman belli eden Ahmet Fethi Onat
isimli başgardiyanın mazgalları kapatarak
hakaret ve küfür ettiğini, tutukluların buna
karşı koyduğunu ve aralarında tartışma
çıktığını, bunun üzerine
kendilerinin mazgallara geldiğini ve olaya müdahale ederek
her iki tarafı sakin olmaya çağırdıklarını,
o andan itibaren olayları bütünüyle izlediklerini,
başgardiyan ve diğer gardiyanların giderken şebeke
kapılarını tutukluların üzerine
kapatarak görüşe gidilmesine engel olduklarını,
birkaç dakika sonra aralarında bütün müdürler,
iki silahlı subay, bazı gardiyan ve başgardiyanların
bulunduğu kalabalık bir grubun gelerek tutukluları
tehdit ederek onlara küfürler ettiğini, kendilerinin
müdürleri ikna etmeye çalıştıklarını,
arkadaşları hakkında yasal bir işlem
yapılacaksa, arkadaşlarının savcıya
ifade verebileceklerini, görüşe göndermeyeceklerse,
koğuşlara dönmelerine izin verilmesini istediklerini,
ancak, bu diyalog çabasının sonuçsuz
kaldığını, müdürlerin, gardiyanlardan
anahtarları alarak “biz birazdan nasıl geleceğimizi
gösteririz” diye tehditler savurarak gittiklerini, saat
15.30-16.00'ya kadar tutukluların (C) Blokta bekletildiğini,
bu esnada revirden dönen 3 kişinin gruba katılmasıyla
sayının 33'e çıktığını,
mutfak tarafından kafalarında kask, ellerinde kalkan
ve cop bulunan askerlerin geldiğini, diğer yönden
aynı teçhizata sahip çevik kuvvet polisinin
geldiğini, saat 16.00'ya doğru bunların kapıları
açarak saldırıya geçtiğini, saldırı
üzerine grubun kenetlenerek slogan atmaya başladığını,
saldıranların daha önceki saldırılarda
hiç olmayan bir şekilde vücuda değil doğrudan
kafaya vurduklarını, saldırı sona
erdikten sonra tutukluların tümünün yerde
sürüklenerek görüş kabinlerine götürüldüğünü,
üst üste yerlere atıldığını,
sürüklenirken görevlilerin tutuklulara vurmaya
devam ettiğini, bundan sonrasını görmediklerini,
ancak olayı yaşayan ve Gaziantep'e sevk edilenlerin
kendilerine ulaştırdıkları ifadelerinden
öğrendiklerini, başlarında subay bulunan
bir grubun yerde yatanları “ya itirafçı
olursunuz ya da ölürsünüz” diyerek tehdit
ettiğini, burada iki kişinin itirafçılığı
kabul ettiğini, olaylar çıkmadan önce itirafçı
olarak grubun içinden ayrılan bir kişi ile
kimi gardiyan ve müdürlerin bazı arkadaşlarını
göstermesi üzerine bunların seçilerek
öldürüldüğünü, diğerlerine
işkence yapılmaya devam edildiğini, arkadaşlarının
hastaneye götürülmeden 1 saat kadar bekletildiğini,
yaralı oldukları halde 14 kişinin Gaziantep'e
sevk edildiğini, bu olayın planlı bir katliam
olduğunu, olay planlanmamış bir eylem olsa çok
küçük bir çaba ile sorunun büyümeden
çözülebileceğini, heyetimize ifade etmiştir.

Heyetimizin sorduğu sorular üzerine bu tutuklular;
o güne kadar koğuşlardan malzeme alışverişininin
olduğunu, bunun hiçbir zaman engellenmediğini ve
rutin bir uygulama olduğunu, olay başladığında
gardiyanların şebeke kapılarını
kapatmaları üzerine, tüm koğuşların
elektriğinin kesildiğini, şebeke kapısının
kırılmadığını, raylı
sistem olduğu için yerinden oynatılarak açılabildiğini,
ancak görevlilerin suçlarını gizleyebilmek
için kırıldığı izlenimi
verebilmek amacıyla ertesi gün bunlara kaynak yaptırdığını,
olayların başında gardiyanlarla yaşanan
sürtüşme esnasında bazı gardiyanların
yaralanmış olabileceğini, ancak müdahale
esnasında bunun mümkün olmadığını
çünkü tutukluların yalnızca kendilerini
darbelerden korumaya çalıştıklarını,
kendilerinin istemeleri durumunda koğuş kapılarını
birkaç dakika içerisinde kırıp arkadaşlarını
koğuşlara alabileceklerini, ancak olayın cezaevi
geneline yayılmasından endişe ettikleri ve
olayın diyalog yoluyla çözülmesinden yana
oldukları için böyle davranmadıklarını,
olay nedeninin kamuoyuna yanlış yansıtıldığını,
cezaevinde PKK'lı kadın tutuklu bulunmadığını,
sevklerin önceden tutuklulara bildirilmemiş olduğunu,
itirafçıların olayla ilgisi olmadığını
ve onlarla sürtüşmenin sözkonusu olmadığını,
dolayısıyla bu nedenlerin hiçbirinin gerçeği
yansıtmadığını belirtmişlerdir.

İtirafçı Tutuklularla Görüşme:

İsimleri heyetimizde mahfuz bulunan itirafçı
tutuklulardan biri; olay günü 35 inci koğuşta
olduğunu, örgütün pasif eylemden aktif eyleme
geçilmesi doğrultusunda talimat gönderdiğini,
bu talimatlar doğrultusunda cezaevinde örgütün
merkezi konumundaki 35 inci koğuşta değerlendirmeler
yapıldığını, oradan diğer
koğuşlara talimatların yayıldığını,
daha önceden olay çıkartılacağından
haberdar olduklarını, bu sayede tedbir alabildiklerini,
olay esnasında zaman zaman mazgala gelebildiğini, daha
çok örgüt sorumlularının mazgal
önünde olduğunu, olayı bütünüyle
göremediğini; müdahaleden önce söktükleri
ranza parçalarını, kalorifer borularını
ve benzeri eşyaları dışarı verdiklerini,
müdahale esnasında koğuşlardan dışarıya
ellerine geçirdikleri şeyleri attıklarını,
kendisinin yalnızca askerleri gördüğünü,
askerlerden birkaçının elinde cop gördüğünü,
askerlerin elinde kalas ve benzeri başka bir şey bulunmadığını;
olaydan sonra, gerek koğuşta yapılan konuşmalarda
gerekse cezaevi dışından gelen mesajlarda,
yapılan eylemin yanlışlığının
kabul edildiğini heyetimize ifade etmiştir.

İtirafçı tutuklulardan diğeri
ise;

Olay günü görüşe giden
ikinci grup içinde olduğunu, 35 ve 36 ncı koğuşun
bulunduğu (C) Bloka girerken, önce, 35 no'lu koğuşun
mazgalının açıldığını,
orada bulunan gardiyanın müdahalesi üzerine İskan
Uysal isimli tutuklunun gardiyanı iterek Remzi Tanrıkulu
ile konuştuğunu, bu esnada başgardiyan Fetih Ahmet'in
gelerek, bunun yasak olduğunu söylediğini, tartışırken
Remzi Tanrıkulu'nun başgardiyana yumruk attığını
ve küfür ederek diğer tutuklulara da “vurun”
diye seslendiğini; gardiyanların itiş kakış
esnasında yere düştüğünü
ve dövüldüğünü, diğer gardiyanların
yetişerek arkadaşlarını kurtardığını
ve şebeke kapılarını kapattığını;
iki şebeke kapısı arasında  bekletilen
tutuklulardan birinin telle şebeke kapısının
kilidini açtığını; o sırada
müdürlerin gelerek, tutuklulara, olayı büyütmemelerini
söylediğini; ancak, tutukluların görüşmeye
yanaşmadıklarını, yaklaşık
altı saat orada bekletildiklerini ve kendisinin olayların
boyutunu tahmin ettiği için tutukluların aralarından
kaçmaya karar verdiğini; kapının kırılması
üzerine gelen müdüre, gizlice, kendisini almaları
için işaret ettiğini; müdürün
kapıdan içeri girdiğini ve gardiyanların
oluşturdukları koridordan geçerek dışarı
çıktığını; gardiyanların
kendisini olayı göremeyecekleri bir yere götürdüğünü,
orada beklerken gürültüler geldiğini; tutukluların
“kahrolsun işkence” diye slogan attıklarını;
olaylardan sonra kendisini yukarı çıkarttıklarını
ve ölenleri teşhis amacıyla hastaneye götürdüklerini,
kendisinin ölen 8 kişiyi teşhis ettiğini,
ölenlerde kurşun yarası görmediğini,
daha çok kafalarına darbe almış olduklarını,
kafalarında siyah darp izlerinin ve vücutlarının
çeşitli bölgelerinde darp izlerinin bulunduğunu
heyetimize ifade etmiştir.

Cezaevi görevlileriyle görüşme:

Görevden alınan Cezaevi Birinci Müdürü
Mahmut Çaça;

Adalet Bakanlığından kendilerine
örgütün talimatıyla cezaevlerinde açlık
grevi gibi pasif eylemlerden aktif eylemlere geçileceği
konusunda istihbarî bilgiler ulaştırıldığını;
olay günü, görüşe giden tutukluların,
koğuşların mazgallarını açarak
diğer tutuklularla konuşmaya başladıklarını,
müdahale eden gardiyanları tartakladıklarını,
kendilerine haber gelince diğer gardiyanlarla aşağı
inerek tutukluların elinden personeli kurtardıklarını
ve tutukluların 4 ve 5 no'lu şebekeler arasında
kaldıklarını, bu esnada 17 ve 23 no'lu koğuşlardan
dışarıya mesaj vermek için ateş
yakıldığını; olaylar başlayınca
Cumhuriyet Başsavcısıyla, cezaevi mümessil
savcısını çağırdığını;
Cumhuriyet Başsavcısının hemen, mümessil
savcınınsa duruşmasını tamamladıktan
sonra cezaevine geldiğini; kendisinin aşağı
inerek tutuklularla konuşmaya çalıştığını,
olay çıkaranları teslim etmelerini ve olaya
karışmayanların ayrılmalarını
istediğini, ancak, tutukluların olumsuz davrandığını;
durumun, Adalet Bakanlığına iletilerek Gaziantep'e
sevklerinin istendiğini; saat 12.00 sıralarında
koğuşlardaki tutukluların, elle sökülebilecek
tahta ve demir malzemeleri sökerek mazgaldan koridorda bekleşen
tutuklulara verdiğini, demir aksamları kullanarak 5
inci şebekeyi açtıklarını ve
(D) Bloka geçtiklerini, içeriden ve dışarıdan
koğuş kapılarına yüklenilerek kırılmaya
çalışıldığını;
cezaevi bölüğü ve emniyetten yardım
istendiğini; polis ve askerlerin 13.15 civarı cezaevinde
gerekli emniyet tedbirlerini aldığını,
olayların çok büyümemesi için Cumhuriyet
Başsavcısının Adalet Bakanlığıyla
görüştüğünü; saat 15.20 civarında
müdahale izninin alındığını,
25'i asker, 30'u çevik kuvvet olmak üzere toplam 55
kişinin müdahaleyi gerçekleştirdiğini;
müdahalenin saat 15.30 civarında başlayıp
saat 16.30 civarında bittiğini; olayın bitiminde
sağlık görevlilerinin yaralıları
muayene ettiğini, tedavi olması gerekenlerin Diyarbakır
Devlet Hastanesine gönderildiğini, iyi durumda olanların
da Gaziantep Cezaevine sevk edildiklerini, asker ve polisten toplam
27 kişinin yaralandığını heyetimize
ifade etmiştir. 

Heyetimizin sorduğu sorular üzerine Mahmut
Çaça;

Müdahalede bulunan güvenlik güçlerinin
elinde demir çubuk değil cop bulunduğunu, Özel
timden kimsenin cezaevine gelmediğini; müdahaleden önce
son bir ihtarın yapıldığını;
müdahale eden güvenlik güçlerinin başında
Alay Komutan Yardımcısı, Çevik Kuvvet
Şube Müdürü ve Bölük Komutanının
bulunduğunu; Diyarbakır Devlet Hastanesinde 9, Gaziantep'e
sevk edilenlerden 1 kişi olmak üzere 10 tutuklunun
öldüğünü, cezaevinde toplam 275 infaz
koruma memuru olduğunu, bunların dört vardiya
çalıştığını, olaylar
başladıktan sonra yanında 30 kadar infaz koruma
memurunun bulunduğunu belirtmiştir. 

Heyetimizin, müdahale esnasında neden
infaz koruma memurlarının görev alarak olayın
daha kolay bastırılmasının sağlanmadığı
ve müdahalede gaz bombası ve tazyikli su gibi, ölümlere
neden olmayacak yöntemlerin kullanılmadığı
yönündeki sorularına, infaz koruma memurlarının,
müdahalede bulunacak araç ve gereçten yoksun
olduğu ve müdahale kararını verdikten sonra,
inisiyatifin, müdahaleyi gerçekleştiren güvenlik
güçlerinin amirine geçtiği ve kendilerinin
müdahale yöntemi konusunda önerilerde bulunmasının
olanaklı olmadığı şeklinde yanıt
vermiştir. 

Görevden alınan Cezaevi İkinci
Müdürü Aziz Gürer; 

Olay günü, kendisinin, iç müdüriyette
görevli olduğunu; banyonun da kendi görev alanına
girdiğini; o gün, sabah, birinci banyo postası
çıkarken, tutuklularda tedirgin edici bir şekilde
ani geri dönüşler olduğunu; bunun, her zamanki
tavırlardan farklı olduğunu; bunun üzerine
infaz koruma memurlarını uyardığını;
saat 10.30'da Cezaevi Birinci Müdürünün, infaz
koruma memurlarına saldırıldığını
ve olay çıktığını haber
verdiğini; kendilerinin aşağıya indiklerini;
olaya 30'a yakın asker, bir o kadar da polisin müdahale
ettiğini; müdahale başlayınca, kendisinin,
kimlik tespit amacıyla iç kontrolde görevlendirildiğini,
hastaneye gönderilecekleri ya da sevk edilecekleri doktorun
saptadığını; kendisinin, kime hangi işlemin
yapıldığını kaydettiğini;
cezaevinde hiç kimsenin ölmediğini heyetimize
ifade etmiştir. 

Görevden alınan başgardiyan Fethi
Ahmet Onat;

Olay günü görüşe çıkan
mahkûmların (C) Bloka geldiklerinde koğuş
mazgallarına yönelerek koğuşun içinden
leğen istediklerini; kendilerini uyaran Tahsin Erkul isimli
gardiyanı tokatladıklarını; kendisinin
hemen olay yerine geldiğini ve mahkûmları, böyle
davranmamaları konusunda uyardığını;
koğuşun içindeki bir mahkûmun mazgal deliğinden
kendisine yumruk attığını; orada bulunan
bir grup mahkûmun kendilerine saldırdığını
ve dövmeye başladığını; kendilerinin
kaçtığını, ancak, bir arkadaşlarının
tutukluların arasında kaldığını;
şebeke kapısını açarak, arkadaşlarını
tutukluların elinden aldıklarını;
kendilerinin yaralandıklarını; 3 gardiyanın
Diyarbakır Devlet Hastanesine sevk edildiğini; revire
gitmeden, Cezaevi Umum Müdürüyle İkinci
Müdürlerinin geldiğini; onlara olayın nasıl
olduğunu anlattıklarını; müdürlerin,
tutuklulara, vuranların ayrılmasını,
disiplin cezasına çarptırılacağını
söylediğini; ancak, tutukluların bu isteğe
uymadıklarını; kendisinin 20 dakika kadar
revirde kaldıktan sonra aşağı indiğini
ve kontrolde görevli olduğunu, müdahale anını
görmediğini; müdahalenin bir saate yakın
sürdüğünü; yaralıları görüş
kabinlerine gardiyanların taşıdığını
ve kontrol odasında kimlik tespiti ve muayeneden sonra
tutukluların hastaneye ve Gaziantep'e sevklerinin yapıldığını
heyetimize ifade etmiştir. 

Heyetimizin sorduğu sorular üzerine;

Daha önceden de tutukluların mazgal açarak
leğen istediklerini; ancak, bu kez, bütün tutukluların
mazgallara yöneldiklerini; daha önceden tutuklularla
aralarında sorun çıktığında
genellikle her iki tarafın da yumuşak ve uzlaşmacı
bir tavır takınmasıyla sorunların
çözülebildiğini, bu kez tutukluların
daha önce olmadığı biçimde katı
olduklarını; cezaevi yöneticilerinden kendilerine
olay çıkabileceği yönünde hiçbir
uyarıda bulunulmadığını; polis
ve askerlerden bir kısmının cop ve kalkanlı
olduğunu; yaralıların görüş
kabinlerine getirildiğini, kendisinin görüş
kabinlerine hiç girmediğini; tutuklularla yapılan
ilk atışmadan sonra kendisinin tutuklularla konuşmadığını
ve onları “ben size gösteririm” şeklinde
tehdit etmediğini belirtmiştir. 

Cezaevi Doktorlarıyla Görüşme:


Cezaevi doktorları Mehmet Veysi Fidantekin
ve Serdar Gök;

Olay bitene kadar revirde olduklarını;
bu zaman zarfında infaz koruma memurlarından yaralı
olarak gelenlere müdahale ettiklerini; saat 16.30 civarında
kendilerinin çağrıldığını;
geldiklerinde, tutukluların görüş kabinlerinde
olduğunu, içeri girdiklerinde 30 kadar tutuklunun kanlar
içinde yerde yattığını gördüklerini;
mekânın dar olması nedeniyle orada müdahalede
bulunamayacaklarını düşündüklerinden
kontrol odasına geçtiklerini; ağır yaralıları
Diyarbakır Devlet Hastanesine, durumu uygun olanları
Gaziantep'e sevk ettiklerini; kafası yarılan 2 kişi
olduğunu, 5 - 6 kişide ise, kafatasının
arkasında, beynin alt kısmında çökme,
kulaktan kan gelmesi, gözde şişme ve morarma
gibi belirtileri bulunan kafa tabanı kırığına
rastladıklarını; ilk muayene sonrasında
6 -7 kişinin ölebileceğini düşündüklerini
heyetimize ifade etmişlerdir. 

Heyetimizin sorduğu sorular üzerine, Veysi
Fidantekin, olay yerine ilk kez gelirken, kendi kendine, tutukluların
büyük çoğunluğunu Gaziantep'e sevk edilecek
durumda bulmayı umduğunu; yaralılara ilk müdahaleyi
yaptıktan sonra, uzman tarafından görülmesi
gerekenleri Diyarbakır Devlet Hastanesine göndermeyi
düşündüğünü; ancak, görüş
kabinlerine girip tutukluların durumlarını
görünce fikrini değiştirdiğini; tutukluların
durumunun çok kötü olduğunu; 1994 yılında
cezaevinde benzer bir olayla karşılaşıldığını,
300 tutuklunun isyan etmiş olduğunu, orada da yaralılar
bulunduğunu; ancak, bu kadar vahim bir tablo oluşmadığını;
bu nedenle, bu boyutta bir şeyle karşılaşmayı
hiç ummadığını; olaydan sonra,
diğer tutuklulardan ayrılarak itirafçı
ya da tarafsız olmak istediğini beyan eden 2 tutuklunun
bekletildiğini ve onlarla konuşma olanağı
bulduğunu; bu tutuklulardan birinin, kendisine, oraya gardiyan
dövmek amacıyla çıkmadıklarını,
görüşe gelmiş olan sevdiği insanların,
ailesinin yanına, onları görmeye gittiğini,
kendilerinin kimseyle bir problemi olmadığını,
bir şey yapmadıklarını ve ölmek
istemediğini beyan ettiğini; kendisinin, onu psikolojik
olarak rahatlatmaya çalıştığını;
Gaziantep'e sevk edilenlerin hayatî tehlikesi bulunmadığını;
19 kişiyi, Diyarbakır Devlet Hastanesine sevk ettiklerini,
gerekli görselerdi diğerlerini de gönderebileceklerini;
değil hayatî tehlike, açık yarası
ya da kırığı bile olsa, hiçbir
tutukluyu, gerekli müdahaleyi yapmadan Gaziantep'e sevk etmelerinin
söz konusu bile olamayacağını; görevlilerin,
tutuklulara “itirafçı olmak istiyor musunuz”
diye sözlü teklifte bulunduklarını; ancak,
zorlamada bulunmadıklarını belirtmiştir.


Cezaevi mümessil savcısı ve Diyarbakır
Cumhuriyet Başsavcısıyla görüşme:

Cezaevi Mümessil Savcısı Mehmet
Tiftikçi;

Olay günü duruşması olduğu
için adliyede olduğunu, cezaevi müdürünün
kendisini arayarak cezaevinde olay çıktığını,
cumhuriyet savcısının da aradığını
ve cumhuriyet savcısının olay yerine varmak
üzere olduğunu söylediğini, bunun üzerine
kendisinin de cumhuriyet savcısını telefonla
arayarak görüştüğünü, cumhuriyet
savcısının cezaevine geldiğini öğrendiğini,
duruşmasını tamamladıktan sonra saat
12.00'yi biraz geçe cezaevine vardığını;
cezaevinde gerekli güvenlik önlemlerinin alındığını;
başsavcının talimatıyla, asker ve polisin,
silahlarını bırakarak içeriye girdiklerini,
polis ve askerin elinde demir çubuk olmadığını;
polisin ön taraftan, askerin mutfak tarafından girdiğini,
kendisinin polisin arkasında kaldığını
ve tutukluları tam olarak göremediğini, o esnada
polislerde geriye doğru bir dalgalanma olduğunu; kendisinin,
koğuş kapılarından birinin daha açıldığını
sanarak yukarıya çıktığını;
önlem olarak dışarıda tutulan 22 askere,
bir manganın daha silahını bırakarak
içeriye girmek için hazırlanmasını
söylediğini ve cumhuriyet başsavcısına
giderek, bir koğuş kapısının açıldığını,
ek kuvvet temininin zorunlu olduğunu söylediğini;
yeniden aşağıya indiğinde, Diyarbakır
Emniyet Müdür Yardımcısı Hasan
Şenay ve bir grup polis ile il merkez bölüğünden
bir grup jandarmanın cezaevine intikal ettiğini; bu
esnada itfaiyenin gelmiş, doktorların ve sağlık
personelinin hazırlanmış ve başsavcı
tarafından, hastanelere “yaralılarımız
olabilir” diye haber verilmiş olduğunu; tekrar
içeriye girdiğinde çatışmanın
başlamış olduğunu, polislerin biraz ilerlediğini;
ancak, tutukluların da koğuşlardan temin ettikleri
demir ve tahta parçalarıyla karşı koyduklarını;
o arbede anında, polislerin, tutukluların arasından
bir kişiyi çıkardıklarını;
olayın yarım saatten fazla sürdüğünü,
yaralıların görüş kabinlerine götürüldüğünü,
yaralıların bir kısmının yürüyebildiğini,
bu esnada doktorların yaralıları muayeneye
başladığını, gerekli görülenlerin
sevk yazısı hazırlanarak Diyarbakır
Devlet Hastanesine sevk edildiğini; askerlerden birinin “benim
yaralılarıma niye bakmıyorsunuz; önce
benim askerime bakın, sonra diğerlerine bakın”
biçiminde tepki gösterdiğini, kendilerinin müdahale
ederek yaralı askerleri askerî hastaneye götürmelerini
söylediklerini; o esnada tutuklulardan ölen olmadığını;
saat 17.00'de Başsavcının Olağanüstü
Hal Bölge Valiliğinde ölülerin gömülmesiyle
ilgili toplantıya katılmak üzere gittiğini,
koğuşlarda normal sayım alındığını,
zemin kontrolü yapıldığını,
disiplin sağlandığını; sevk yazıları
imzalandıktan sonra kendisinin de cezaevinden ayrıldığını,
olayla ilgili adlî kovuşturma yapmak üzere bir
başka savcının görevlendirilmiş
olduğunu; öldürmenin, kolluğun idarî görevini
yapması sırasında gerçekleşmesi
dolayısıyla güvenlik kuvvetlerinin yargılanabilmesi
için İl İdare Kurulunun lüzumu muhakeme
kararı vermesi gerektiğinden, dosyanın, Diyarbakır
Valiliğine gönderildiğini heyetimize ifade etmiştir.


Heyetimizin sorduğu sorular üzerine;

Müdahale esnasında Alay Komutan Yardımcısının
yetkili olduğunu, müdahalenin biçimini de güvenlik
güçlerinin amirlerinin belirlediğini; doktorların
gerekli görmeleri durumunda bütün tutukluları
hastaneye gönderebilecekleri, buna engel hiçbir baskının
söz konusu olmadığını; sevk için
teslim edilen tutukluların askerler tarafından dövülmesinin
her zaman mümkün olduğunu, ancak, bunun olmaması
gerektiğini, bu durumun noterin hile yapmasına benzetilebileceğini;
kaç kişi hakkında lüzumu muhakeme kararı
istendiğini bilmediğini; ancak, kendisine göre, orada
görev yapan tüm personel hakkında istenmesi gerektiğini
belirtmiştir. 

Cumhuriyet Başsavcısı İbrahim
Akbaş;

Olay günü saat 10.30'da cezaevi müdürü
ve cezaevi mümessil savcısının kendisini
aradığını, cezaevi müdürünün
olay çıktığını haber verdiğini;
mümessil savcının, duruşması olduğunu
söylediğini, kendisinin de duruşmasını
bitirdikten sonra gelmesini söylediğini; cezaevine ilk
gittiğinde, tutukluların, koridorda 5-6 no'lu şebekeler
arasında bulunduğunu ve slogan attıklarını
gördüğünü; cezaevi yetkililerinden olayın
gelişimini öğrendiğini, orada bulunan cezaevi
yetkilileriyle değerlendirme yaptıklarını;
personele yapılan saldırının bir sonucu
olması gerektiği değerlendirmesini yaparak, bunların
cezaevinden nakledilmesine karar verdiklerini; bu amaçla,
saat 11.00 gibi, Ceza ve Tevkifevleri Genel Müdürünü
aradığını; olayı aktardığını
ve Gaziantep ya da Midyat'a sevklerinin uygunluğunu sorduğunu;
Genel Müdürün o anda toplantıda olduğunu
ve telefonunu beklemesini söylediğini; Genel Müdür
Yardımcısıyla görüşerek olayları
aktardığını; Gaziantep'e sevk için
hazırlıklara başlamalarını söylediğini;
saat 14.00'te Genel Müdürü yeniden aradığını;
Genel Müdürün Adalet Bakanıyla görüştüğünü
ve Bakanın, tutukluların Gaziantep'e sevklerine
olur verdiğini söylediğini; hemen ertesinde, cezaevleri
terör bürosundan arayarak tutukluların Gaziantep'e
sevki konusunda olur faksı çekeceklerini bildirdiklerini;
bu arada, tutukluların sakinleşmiş olduğunu,
saat 15.00 civarı Cezaevi Müdürünün
gelerek, orta şebekeyi açtıklarını;
mazgallardan ellerine geçirdikleri malzemelerle koğuş
kapılarını zorladıklarını
ve müdahale edilmesi gerektiğini söylediğini;
müdürün teklifi üzerine müdahale edilmesi
yolunda görüş bildirdiğini; Genel Müdürü
arayarak durumu aktardığını; Genel Müdürün
olur verdiğini; bunun üzerine, emrin, önce şifahî
sonra yazılı olarak jandarma ve çevik kuvvete
iletildiğini; 2803 sayılı Kanunun ilgili yönetmeliğinde,
müdahalenin nasıl yapılacağının
belirlenmiş olduğunu; yönetmelikte, önce gaz
bombası kullanılmasının ve daha sonra
dipçikle dağıtmaya çalışılmasının;
yani, silahla girilmesinin gerektiği yazıldığı
halde, kendisinin, içerideki kişilerin sayısını
düşünerek, silahları toplatarak arabasının
bagajına koydurduğunu; askerin ve polisin girerek müdahaleyi
gerçekleştirdiğini; asker ve polisin çıkmasından
sonra kendilerinin girdiğini; hemen Genel Müdürü
arayarak müdahalenin sonuçlandığını;
yaralıların bulunduğunu ve bazılarının
ölmesinden endişe ettiğini ilettiğini; doktorların
gelerek gerekli muayene yapmasından sonra, yaralıların,
ivedilikle Diyarbakır Devlet Hastanesine sevk edildiğini;
aynı gün 8 kişinin öldüğünü,
ertesi gün 12.00'de 1 kişinin daha öldüğünü,
Gaziantep'e sevk edilenlerden de 1 kişinin öldüğünün
bildirilmesi ile ölü sayısının
10'a çıktığını heyetimize
ifade etmiştir. 

Heyetimizin sorduğu sorular üzerine; 

İçeri girilmesi gerekir dendiği
anda yetkinin güvenlik kuvvetlerine geçtiğini;
müdahalenin nasıl gerçekleştirileceğine
ilişkin kendilerinin değil, güvenlik güçlerinin
eğitim aldıklarını; kendisinin çırpındığını
ve “vurmayın sakın ola, dikkat edin” şeklinde
uyardığını; ancak, karşılıklı
çatışan taraflar arasına girmesinin
olanaklı olmadığını; müdahale
sınırlarının aşılmasının
söz konusu olduğunu; ölümlerin, idarî
görev sırasında olması dolayısıyla
Memurin Muhakematı Hakkında Kanun hükümlerine
tabi olduğunu, bu nedenle görevsizlik kararı vererek
dosyayı vilayete gönderdiklerini; Adalet Bakanlığının
3 görevliyi açığa aldığını,
emniyet ve jandarma bünyesinde bir inceleme yapıldığını
duyduğunu; ancak, açığa alma yönünde
bir tasarrufun henüz olmadığını;
hem tutuklular hem adliye personeli hem de kolluk hakkında
tahkikat yürütüldüğünü belirtmiştir.


Diyarbakır Barosu yöneticileri ile görüşme:

Diyarbakır Barosu yöneticileri, heyetimize,
olayla ilgili olarak cezaevinde olaya tanıklık eden
müvekillerinin kendilerine anlattıkları hususları
aktarmışlardır. 

Bunun dışında, olayı haber
almalarından sonra, hâkimler ve savcılar lokalinde
cezaevi mümessil savcısıyla görüştüklerini;
hastanedeki yaralı, tutuklular ile görüşmek
ve hemen cezaevine girmek istediklerini söylediklerini; ancak,
bu olanağın sağlanmadığını;
daha sonra, otopsi raporlarını almak için
savcılığa başvurduklarını;
ancak, otopsi raporlarını elde edemediklerini belirtmişlerdir.


Ölenlerden birinin avukatı olan bir baro
yöneticisi, müvekkilinin birbuçuk aydır
tutuklu olduğunu; hakkında Türk Ceza Kanununun
169 uncu maddesi uyarınca dava açıldığını;
ancak, henüz ilk duruşmaya çıkmamış
olduğunu ifade etmiştir. 

Baro yöneticileri, olayla ilgili olarak hazırlamış
oldukları raporu da heyetimize iletmiştir. 

Diyarbakır Tabipler Odası yöneticileri
ile görüşme:

Diyarbakır Tabipler Odası yöneticisi
ve yaralılara ilk müdahalede bulunan doktor olan Selçuk
Mızrak, 24 Eylül günü olayın saat
16.00 sıralarında kendilerine intikal ettiğini,
30 civarında kişinin geleceğinin söylendiğini,
gerekli hazırlıkların yapıldığını,
saat 16.40 gibi, yaralıların mahkûm koğuşuna
geldiğini, yaralıların 3 adet cezaevi ring aracıyla
getirildiğini, görevlilerin  mümkünse tedavilerinin
mahkûm koğuşunda yapılması konusunda
savcılıktan emir aldıklarını
söylediklerini; kendilerinin, o durumdaki hastalara orada
müdahale edilmesinin teknik olarak olanaksız olduğunu
belirttiklerini; hastaların acil servise intikali için
başhekimin gerekli görüşmeleri yaptığını,
o arada müdahale edilecek durumda olan hastalara gerekli
müdahaleyi yapmak amacıyla aracın kapısını
açtırdığını, üst üste
6-7 yaralının aracın içine atılmış
olduğunu ve hemen hemen hiçbirinin bilincinin yerinde
olmadığını; aracın içine
çıktığı zaman yalnızca
oturma kısımlarına ayaklarını
basabildiğini; ilk kontrolleri yaptığını,
2 tanesinin EX (ölü) olduğunu tespit ettiğini,
diğerlerinin canlılık belirtisi olarak alt korteks
davranışları olduğunu; hemen hepsinde
kafa travmasının mevcut olduğunu, sistemik muayene
yaptıklarını; diğerlerinin acil servise
indirildiğini; toplam 7 tanesinin EX (ölü) olduğunu
ve hastane poliklinik defterine EX duhul olarak kaydedildiğini,
daha sonra birini ameliyata aldıklarını;
ancak, kurtarılamadığını, ölüm
nedeninin kafa travması olduğunu ve karın içi
herhangi bir patalojisinin bulunmadığını;
beyin cerrahı tarafından ameliyata alınan
birinin daha öldüğünü, ameliyata alınan
bir diğerinin kurtarıldığını,
hastanede toplam 9 kişinin öldüğünü
heyetimize ifade etmiştir. 

Heyetimizin sorduğu sorular üzerine, kendisinin
adlî hekim olmadığını; ancak, genel
cerrah olarak pek çok vakayla karşılaştığını,
tutuklulardaki yaraların künt cisimlerle çok
sayıda vuruşa bağlı olarak oluşmuş
izlenimi verdiğini, kafada kırıklar ve kafa
derisinde açılmalar olduğunu, ortopedist ve
göğüs cerrahlarının müdahalesini
gerektirecek pek fazla yaralı olmadığını,
bu kadar çok sayıda travması olan kişilerde
korunma refleksiyle eller ve ayaklar kullanılacağı
için çok fazla kırık olmasının
bekleneceğini; ancak, çok az sayıda kırığın
mevcut olduğunu, bu durumun otopsi raporlarında da
görülebileceğini, elleri ve ayakları birkaç
kişi tarafından tutularak dövülmüş
oldukları izlenimi edindiğini; otopsi raporlarının
devlet hastanesi hekimleri tarafından düzenlendiğini,
kendisinin otopsi raporlarını görmediğini;
Diyarbakır'da zaman zaman güvenlik görevlilerinin
baskısıyla adlî rapor alınması
olayına rastlandığını; ancak,
bu olayla ilgili olarak böyle bir baskının
söz konusunu olmadığını; yaralılarla,
olayla ilgili olarak ne kendisinin ne diğer doktorların
konuşma olanağının olmadığını;
hastalarının hiçbirinin kargatulumba taşınmaya
uygun olmadığını, gündüz saatlerinde
2 gardiyanın geldiğini, müdahale gerektirir bir
durumlarının olmadığını
duyduğunu; yaralı polis gelmediğini, askerlerinse
askerî hastaneye gitmeleri gerektiğini belirtmiştir.

İnsan Hakları Derneği Yöneticileriyle
Görüşme:

Heyetimiz, son olarak, İnsan Hakları
Derneği yöneticileriyle görüşmüştür.
Dernek yöneticilerinden Vedat Çetin ve Osman Baydemir,
heyetimize, kısaca olayla ilgili değerlendirmelerini
aktarmış ve gerek cezaevindeki olay konusunda gerek
son günlerde bölgede yoğunlaşan insan hakları
ihlalleriyle ilgili olarak İnsan Hakları Derneğinin
hazırlamış olduğu raporları iletmişlerdir.


Genel Değerlendirme, Görüş ve
Öneriler:

Heyetimizce Diyarbakır (E) Tipi 1 no'lu Tutukevinde
yapılan görüşme ve incelemeler sonucunda,
tutukevinin genel görünüm açısından
kötü ve sağlıksız, koğuşların
oldukça kalabalık olduğu, üst koridorun
kanalizasyon sisteminin patlamış ve koridorun pis
suyla dolu olduğu görülmüştür. 

İtirafçı koğuşlarını
dolaşan heyetimiz tarafından, itirafçı
koğuşlarının çeşitli yerlerinde
bir siyasî partinin (MHP) bayrak ve afişlerinin bulunduğu
saptanmış ve cezaevi yönetiminin bu konuda müsamahakâr
davrandığı izlenimi edinilmiştir.

Olay yerine giden heyetimiz, koğuşların
bulunduğu koridorun başında, içinde yiyecek
bulunan leğen ve benzeri eşyalar bulunduğunu görmüştür.


Diyarbakır (E) Tipi Kapalı Tutukevinde
PKK örgütü üyesi olmak suçundan yargılanan
kadın tutuklu bulunmamaktadır. 

Olay, 24 Eylül günü sabah saat 10.30
civarında, aile görüşüne giden ikinci
postada yer alan 31 tutuklunun (C) Blokta yer alan koğuş
mazgallarını açarak leğen istemesiyle
başlamıştır. 

Mazgalların açılmasına
müdahale eden gardiyanlar ile tutuklular arasındaki
tartışma kısa sürede kavgaya dönüşmüş
ve 6 gardiyan, tutuklular tarafından tartaklanmıştır.

Görüş yerine giden tutukluların,
görüşe gelen yakınlarının
getirdiği yiyecekleri koymak için leğen ve benzeri
eşyayı koğuşlardan istemesi cezaevinde
öteden beri süregelmektedir; ancak, bu işlem gardiyanların
nezaretinde olmaktadır. 

Gardiyanların şebeke kapılarını
kapatmasıyla, 31 tutuklu 4-5 nolu şebeke kapıları
arasında yer alan (C) Blokta, o esnada revirden dönen
3 tutuklu ise 5-6 nolu şebeke kapıları arasında
yer alan (D) Blokta alıkonmuştur. 

Cezaevine gelen ve cezaevi yöneticileriyle olayı
değerlendiren Cumhuriyet Başsavcısı, Adalet
Bakanlığından, tutukluların Gaziantep'e
sevkleri için izin istemiş, Adalet Bakanlığı
sevk iznini öğleden sonra saat 14.00 civarında
vermiştir. 

Cezaevi Koruma Bölük Komutanlığından
1 subay, 3 assubay, 2 uzman jandarma çavuş, 26 erbaş
ve er isyan olayına müdahale etmek; 1 assubay, 20
erbaş ve er firar olayını önlemek için
cezaevi nöbetçilerini takviye etmek; İl Merkez
Jandarma Komutanlığından 2 assubay, 10 erbaş
ve er isyan olayının bastırılmasında
takviye görevi görmek; 1 subay, 1 assubay, 20 erbaş
ve er genel ihtiyat sağlamak; Karargâh Servis Bölük
Komutanlığından 1 subay, 2 assubay, 3 uzman
jandarma çavuş, 60 erbaş ve er genel ihtiyat
sağlamak amaçlarına yönelik olmak üzere
toplam 3 subay, 9 assubay, 5 jandarma uzman çavuş,
136 erbaş ve er cezaevinin çeşitli yerlerinde
görevlendirilmiştir. Bunların dışında,
olayda, Çevik Kuvvet Şube Müdürlüğünden,
4'ü amir, 34'ü polis memuru olmak üzere, toplam
38 polis görev almıştır.

5 saat boyunca 31 kişilik büyük grup
ile revirden gelen 3 kişi arasında, 5 no'lu şebeke
kapısı bulunduğu ve bu 3 tutuklu, gardiyanlarla
görüşe giden tutuklular arasındaki kavgadan
sonra olay yerine geldikleri halde, cezaevi yönetimi tarafından
olay yerinden uzaklaştırılmamıştır.
Saat 15.30 civarında 5 no'lu şebeke kapısı,
tutuklular tarafından zorlanarak açılmış,
31 kişilik grup, revirden gelen 3 tutukluyla birleşmiş
ve sayıları 34'e çıkmıştır.

Bunun üzerine müdahaleye karar verilmiş,
müdahalede 25 asker, 30 polis fiilen görev almıştır.
Müdahalede bulunan görevlilerin başında
kask, ellerinde kalkan ve cop bulunmaktadır. 

Müdahaleden hemen önce bir tutuklu, itirafçı
olmak istediğini belirtmiş ve kolluk kuvvetleri tarafından
dışarıya çıkarılmıştır.

Müdahaleden sonra yaralı tutuklular görüş
kabinlerine götürülmüştür. Cezaevi
doktorlarının itirazı üzerine, yaralıların
ilk müdahalesi kontrol odasında gerçekleştirilmiştir.

Gaziantep'e sevk edilen PKK'lı mahkûmlar,
savcılıkta verdikleri ifadede, burada, itirafçılık
dayatması olduğunu ve bir grubun özellikle seçilerek
burada öldürüldüğünü iddia etmektedir.
Cezaevi yönetimi ise bu iddiayı reddetmekte ve doktorların
gerekli tedaviyi yapmaları amacıyla tutukluların
buraya konduğunu söylemektedir.

Muayene esnasında, sözlü olarak
itirafçılık teklifinde bulunulmuş,
iki kişi bu teklifi kabul etmiş, itirafçılığı
kabul eden iki kişiyle birlikte, toplam 19 tutuklu, Diyarbakır
Devlet Hastanesine sevk edilmiştir. Kalan 14 tutuklunun
ise sevklerinde sıhhî açıdan sakınca
olmadığı, kurum doktoru Serdar Gök tarafından
tespit edilmiş ve Gaziantep Özel Tip Cezaevine sevkleri
gerçekleştirilmiştir.

Olaya müdahale eden askerlerden 18'i çeşitli
yerlerinden yaralanmış ve bu askerler önce birlik
tabipliğinden geçici, daha sonra Diyarbakır
Askerî Hastanesinden kesin rapor almıştır.
Ancak, olaya müdahale eden polislerden, rapor almak üzere
başvuran olmamıştır.

Diyarbakır Devlet Hastanesine sevk edilen
yaralı tutuklulardan Erkan Hakan Perişan, Cemal Çam,
Hakkı Tekin, Ahmet Çelik, Edip Direkçi, Mehmet
Nimet Çakmak, Rıdvan Bulut adlı tutuklular
hastaneye varmadan ölmüş ve hastane poliklinik
defterine “EX (ölü) Duhul” olarak kaydedilmiştir.

Hastaneye sağ olarak varan Kenan Acar, Hakkı
Bozkuş ve Bedri Bozkuş adlı tutuklularda hayatî
tehlike bulunmadığı, Ramazan Korkar, İskan
Osal, Mehmet Batuge, Mehmet Emin Izra, Ramazan Nazlıer,
Yasin Alevcan, Abdullah Eflatun, Mehmet Aslan ve Mehmet Kadri
Gümüş adlı tutuklularda hayatî tehlike
bulunduğu saptanmış ve tümü yoğun
bakıma yatırılmıştır.

Yoğun bakıma yatırılan tutuklulardan
Mehmet Kadri Gümüş aynı gün akşam
saatlerinde, Mehmet Aslan ise ertesi gün ölmüştür.

Gaziantep Özel Tip Cezaevine sevk edilenlerden
Kadri Demir adlı tutuklu yolda ölmüş, Ahmet
Sever ve Muhlis Altun adlı tutuklular Gaziantep Devlet
Hastanesi yoğun bakım ünitesine yatırılmış,
diğerleri Gaziantep Devlet Hastanesindeki tedavilerini müteakip
Gaziantep Cezaevine konulmuştur.

Ölü muayene ve otopsi raporlarında,
Erkan Hakan Perişan, Cemal Çam, Hakkı Tekin,
Ahmet Çelik, Edip Direkçi, Mehmet Nimet Çakmak,
Rıdvan Bulut, Mehmet Kadri Gümüş adlı
tutukluların kesin ve açık ölüm
sebebinin beyin harabiyetine bağlı olarak geliştiği,
Mehmet Aslan adlı tutuklunun künt travma ile husulü
mümkün göğsün her iki taraf kaburga kırıkları
ve bilateral hemopnomotoraks sonucu öldüğü
belirtilmiştir.

Gaziantep'e sevk edilirken yolda ölen Kadri
Demir adlı tutuklunun üç sayfalık ölü
muayene ve otopsi raporlarında, vücudunun çeşitli
bölgelerinde çok sayıda darp izi bulunduğu
ayrıntılı olarak anlatılmış;
ancak, şahsın bu darplardan hangisi sonucu öldüğünün
tespit edilmesinin mümkün olmadığı,
ölüm nedeninin tespiti için, cesetten alınan
iç organlar ile kan ve idrar örneklerinin İstanbul
Adlî Tıp Kurumu Başkanlığı
Morg İhtisas Dairesine gönderilmesinin uygun olacağı
belirtilmiştir.

Olay üzerine, Diyarbakır Cumhuriyet Başsavcılığı
tarafından soruşturma açılmış;
Cumhuriyet Savcılığı tarafından,
nası ızrar, ayaklanmaya katılma, yasadışı
slogan atma suçlarından 23 tutuklu hakkında,
faili gayri muayyen bir şekilde, kanunun ve zaruretin tayin
ettiği hududu aşarak adam öldürmeye ve yaralamaya
sebebiyet verme suçlarından 30 cezaevi personeli
hakkında yapılacak soruşturmanın savcılıklarınca
yürütülmesine; faili gayri muayyen şekilde,
kanunun ve zaruretin tayin ettiği hududu aşarak adam
öldürmeye ve yaralamaya sebebiyet vermek suçlarından
Diyarbakır Emniyet Müdürlüğünde
görevli 38 polis ile Diyarbakır (E) Tipi Cezaevi Jandarma
Bölük Komutanlığında görevli
30 asker hakkında yapılacak soruşturmanın
Memurin Muhakematı Hakkında Kanuna tabi olacağı
nedeniyle, savcılıklarının görevsizliğine
karar verilmiş ve evrak, gereğinin yapılması
için İl İdare Kuruluna tevdi edilmek üzere
Diyarbakır Valiliğine gönderilmiştir.

İçişleri Bakanlığı
tarafından çıkarılan Ceza İnfaz
Kurumu ve Tutukevlerinin Dış Korunması, Tutuklu
ve Hükümlülerin Sevk ve Naklinde Muhafazasına
İlişkin Yönergenin 17 nci maddesi, ceza infaz
kurumu ve tutukevinde kavga ve isyan çıktığında
jandarmanın yapacağı işleri belirlemiştir.
17 nci maddenin son iki cümlesinde yer alan “ihtara
rağmen kavga ve ayaklanma devam ederse, göz yaşartıcı
bomba, dipçik, cop kullanılarak kavga yatıştırılmaya
çalışılır ve mahkûmlar
koğuşlarına girmeye zorlanır. Bunların
da neticesiz kaldığı görülürse,
yasaların öngördüğü şekilde
silah kullanılır” hükmü karşısında,
müdahelenin yönergeye uygun olarak gerçekleştirilmediği
anlaşılmaktadır. Heyetimizce, müdahelenin,
yönergede belirtildiği gibi, öncelikle göz
yaşartıcı bomba kullanılarak ya da
koğuşlarda ateş yakılması üzerine
cezaevine gelmiş bulunan itfaiye araçlarından
yararlanılarak gerçekleştirilmiş olması
durumunda böyle vahim sonuçların söz konusu
olmayacağı düşünülmektedir.

Diyarbakır Cezaevinde yaşananlar, gerek
iç gerekse yabancı ülkeler kamuoyunda ciddî
tepkilere yol açmıştır. Heyetimiz,
sivil örgüt temsilcileriyle yaptığı
görüşmede, bu olayın da üzerinin örtüleceği
konusunda bir eğilim ve karamsarlık bulunduğunu
tespit etmiştir. 

Sonuç olarak, hem kamu vicdanının
tatmini için gerçeğin ortaya çıkarılmasının
gerekliliği hem de suçluların ortaya çıkarılmasının
insan hakları ihlalleri konusundaki caydırıcılığı
göz önünde bulundurularak, olay bağımsız
yargıya intikal ettirilmelidir. Bu açıdan,
tutuklular ve cezaevi görevlileri hakkındaki suçlamalar
yargıya intikal ettiğinden sorun bulunmamaktadır.
Ancak, olaya müdahale eden 30 asker ve 38 polisin dosyası
İl İdare Kuruluna gönderilmiş; yani,
konu henüz bağımsız yargıya intikal
ettirilmemiştir. İl İdare Kurulu lüzumu
muhakeme kararı vermeli ve söz konusu şahıslar,
faili gayri muayyen şekilde, kanunun ve zaruretin tayin
ettiği hududu aşarak adam öldürmeye ve yaralamaya
sebebiyet vermek suçundan yargı önüne
çıkarılmalıdır.

Gaziantep'e sevk edilen 14 kişinin sevki açısından
sıhhî sakınca olmadığına
dair doktor raporu bulunmasına rağmen, 1 kişinin
yolda ölmesi, 2 kişinin yoğun bakıma yatırılması
dolayısıyla, heyetimizde, bu şahısların
yolda da dövülmeye devam edilmiş olabileceği
kuşkusu uyanmıştır. Bu nedenle, olayın
aydınlanabilmesi için, 14 tutuklunun Gaziantep'e
sevkinde görev alan askerler saptanarak, haklarında
soruşturma yapılmalı ve gerekli prosedür
tamamlanarak yargı önüne çıkarılmaları
sağlanmalıdır. 

Cumhuriyet Başsavcısı ve Cezaevi
Mümessil Savcısı olay yerine gelerek, bir aşamadan
sonra olaya müdahil olduğundan, yargılamanın
olağanüstü hal bölgesi dışında
gerçekleştirilmesi, muhakemenin sağlıklı
yürütülebilmesi açısından
uygun olacaktır. 

Bir daha bu tür olaylar çıkmaması
için, terör suçlularının bu kadar
kalabalık biçimde bulunmasının yarattığı
sakıncalar göz önünde bulundurularak, koğuş
sisteminden vazgeçilmeli ve oda sistemine dönülmelidir.
Kişilerin hürriyetlerinden mahrum kılınması
cezanın kendisidir. Bu nedenle, ayrıca bir ceza
ve kişi üzerinde psikolojik işkence anlamına
gelecek şekilde tek ya da 2 kişilik hücreler
düşünülmemeli, hücrede bulunacak kişi
sayısı doğru olarak saptanmalı ve hücrenin
genişliği, bu kişilerin yaşamını
sağlıklı olarak devam ettirebilmesine yetecek
kadar geniş ve temiz olmalıdır.

Mevcut sistemin yürürlükte olduğu
cezaevleri açısından, bu tip olaylara nasıl
müdahele edileceğine ilişkin yönergeler yeniden
düzenlenmek amacıyla ele alınmalı, müdahelede
telafisi imkânsız sonuçlara yol açmayacak,
örneğin, göz yaşartıcı bomba
ve itfaiyeden yararlanılması gibi yöntemlerin
yönergelerde yer alması için, gerekli yönetsel
çalışmalar zaman geçirilmeden gerçekleştirilmelidir.

İnsan Haklarını İnceleme
Komisyonu, önümüzdeki günlerde yapacağı
çalışmalarda bu konuyu ayrıca inceleyecektir;
ancak, cezaevlerinde yaşanan bu tür olayların
ne şekilde bastırılması gerektiğine
dair yöntemlerin yer alacağı ve cumhuriyet başsavcısı,
cezaevi savcısı, cezaevi yönetimi ve kolluk
kuvvetleri arasındaki yetki çatışmasının
ortadan kaldırılacağı bir çalışmanın
en kısa sürede yapılarak hayata geçirilmesi
gerekmektedir. 

Diyarbakır Cezaevinde yaptığımız
incelemeler doğrultusunda hazırlanan raporumuzu, Türkiye
Büyük Millet Meclisi İnsan Haklarını
İnceleme Komisyonu Başkanlığına
saygılarımızla arz ederiz.

BAŞKAN - Komisyon raporu bilgilerinize sunuldu;
ancak, galiba, Sayın Komisyon Başkanı yerinden
bir ilave yapacak...

İNSAN HAKLARINI İNCELEME KOMİSYONU
BAŞKANI DEMİR BERBEROĞLU (Eskişehir) -
Evet, yerimden bir ilave yapmak istiyorum.

BAŞKAN - İnsan Haklarını
İnceleme Komisyonu Başkanı Sayın Demir
Berberoğlu, yerinden, konuyla ilgili ilave bilgi aktaracaklar.

Buyurun Sayın Başkan.

İNSAN HAKLARINI İNCELEME KOMİSYONU
BAŞKANI DEMİR BERBEROĞLU (Eskişehir) -
Sayın Başkanım, biz, raporu Meclis Başkanlığına
sunduğumuz zaman, evrak, henüz, Diyarbakır Valiliğinde,
Memurin Muhakematı Kanununa göre incelenme aşamasındaydı;
fakat, Diyarbakır Valiliği, görevsizlik kararıyla,
evrakı Diyarbakır Cumhuriyet Başsavcılığına
geri gönderdi. Diyarbakır Cumhuriyet Başsavcılığı
da, sanık olarak gözüken kişiler hakkında,
Diyarbakır Ağır Ceza Mahkemesinde yargılanmaları
yönünde, 23.12.1996 tarihli iddianameyle dava açmıştır.
Türkiye Büyük Millet Meclisinin, bu husus da bilgilerine
sunulur. İnsan Hakları İnceleme Komisyonun
araştırması, böylece neticesine varmış
olmaktadır. 

Teşekkür ederim. 

BAŞKAN - Teşekkür ediyorum. 

Adalet Bakanımız da raporla ilgili
bir açıklama yapmak istiyor. 

Yalnız, sayın milletvekilleri, İnsan
Hakları Komisyonu Yasası gereğince, Danışma
Kurulu kararı uyarınca biz, bunu, görüşmesiz,
sadece bilgi sunma biçiminde kabul ettik. Onun için,
eğer, Sayın Bakan, uygun görürseniz, siz
de, yerinizden bir açıklama yaparsanız, Genel
Kurulun almış olduğu kararı çiğnememiş
olacağız. Yerinizden, lütfen kısa bir açıklama
yapın. 

ADALET BAKANI ŞEVKET KAZAN (Kocaeli) - Sayın
Başkanım, her şeyden önce, Yüce Meclisin,
İnsan Haklarını İnceleme Komisyonunun
yaptığı çalışmalardan dolayı,
Adalet Bakanı olarak, kendilerine teşekkür ediyorum.


Biz de, olayın meydana gelişinin hemen
akabinde, Diyarbakır'a gitmek suretiyle, olayı,
o andan itibaren yakın takibe aldık ve bu yakın
takip neticesinde, ilk planda, Diyarbakır Cezaevi Birinci
ve İkinci Müdürlerimizi ve Adlî Tabibimizi
açığa aldık. Onu takiben, tabiatıyla,
bir isyan havası da söz konusu olduğu için,
savcılık tarafından 20 hükümlü
ve tutuklu hakkında açılmış
olan davaya ilaveten, müfettişlerimiz vasıtasıyla
yaptırdığımız çalışmalar
neticesinde, cezaevinde görev yapan infaz koruma memurlarından
kusuru görülenler, görevi kötüye kullandığı
sabit olanlar hakkında, yine Diyarbakır Ağır
Ceza Mahkemesinde dava açtık. Onu takiben de, özellikle,
güvenlik güçlerinin, Memurin Muhakemat Kanunu
muvacehesindeki özel durumlarını dikkate alarak,
savcılığın valilikle olan münasebetleri
neticesinde -biraz önce Sayın Komisyon Başkanının
da ifade ettiği gibi- bu konuda yapılan müdahale,
bir adlî hizmetin ifası sırasında yapılan
müdahaledir. Bunun idarî bir yönü söz
konusu değildir. Dolayısıyla, doğrudan doğruya
savcılık tarafından gerekli tahkikat yapılabilir
kararına varılması üzerine, şu
anda -yine, Sayın Komisyon Başkanının
belirttiği gibi- olaya müdahale eden güvenlik görevlilerinden
kusuru olanlar hakkında da Ağır Ceza Mahkemesinde
dava açılmıştır. Olay, her yönüyle,
Bakanlığımız tarafından yakın
takip altındadır.

Arz ederim.

BAŞKAN - Teşekkür ediyorum Sayın
Bakan.

Sayın milletvekilleri, gündemin “Sözlü
Sorular” kısmına geçiyoruz.

VI. - SORULAR VE CEVAPLAR

A) SÖZLÜ SORULAR VE CEVAPLARI

1. - Ordu Milletvekili Hüseyin Olgun Akın'ın,
Ordu İl Kültür Merkezi ihalesine ve kütüphane
hizmet binalarına ilişkin sorusu ve Kültür
Bakanı İsmail Kahraman'ın cevabı (6/118)

BAŞKAN - 1 inci sırada yer alan, Ordu
Milletvekili Hüseyin Olgun Akın'ın, Ordu İl
Kültür Merkezi ihalesine ve kütüphane hizmet
binalarına ilişkin Kültür Bakanından
sözlü soru önergesinin görüşmelerine
başlıyoruz.

Soruyu cevaplandıracak Sayın Bakan?..
Burada.

Soruyu okutuyorum:

Türkiye Büyük Millet Meclisi
Başkanlığına

Aşağıdaki sorularımın
Sayın Kültür Bakanının sözlü
açıklamasını saygılarımla
arz ederim. 24.4.1996

 Hüseyin Olgun Akın

 Ordu

1- 10 dönüm arsası ve projesi hazır
olan ve Devlet Planlamadan geçen Ordu İl Kültür
Merkezi ihalesi ne zaman yapılacaktır?

2- Üç sene önce tapusu Bakanlığınıza
gönderilen ve arsası hazır olan Kumru ve Ulubey
İlçelerimizde kütüphane hizmet binaları
yapımı için düşünceniz nedir?

3- Tarihî Bolaman Konağının
onarımına ne zaman devam edilecektir?

4- İlçe kütüphanelerinin
çoğu tek memurla hizmet vermekte ve yüzlerce öğrenciye
bakmaktadırlar. İşleri kolaylaştırmak
için hizmetli tayini düşünülmekte
midir?

BAŞKAN - Sayın Bakan, buyurun. 

KÜLTÜR BAKANI İSMAİL KAHRAMAN
(İstanbul) - Sayın Başkan, değerli milletvekilleri;
Ordu Milletvekili Sayın Hüseyin Olgun Akın'ın
yönelttikleri soru önergesine cevap vermek üzere
söz almış bulunuyorum. Yüce Meclisi saygıyla
selamlıyorum.

Ordu kültür merkezi yapımı,
yatırım programımızda yer almaktadır.
Bu yıl içinde ihalesi planlanmıştır.
Tasarruf genelgesi sebebiyle 1996 yılında ihalesi
yapılamamıştır. 

Ordu Ulubey ve Kumru İlçelerinde kütüphane
binası yapımı, Bakanlığımız
1996 yılı yatırım programı
tekliflerimiz arasında idi; yine, 1997 yılı
teklifleri içerisinde de yer almıştır
ve 1997 yılında bu yapımın gerçekleşmesi
için gereken ifa edilecektir. 

Ordu-Fatsa-Bolaman Kademoğlu Konağı,
gayrimenkul, Eski Eserler ve Anıtlar Yüksek Kurulunun
kararıyla korunması gerekli eski eser olarak tescil
edilmiş ve Bakanlığımıza devri
uygun görülmüştür. Devir şartlarına
ilişkin hazırlanan protokol, Bakanlığımız
ve Karadeniz Teknik Üniversitesi arasında imzalanmıştır.


Anılan protokol kapsamında, Kademoğlu
Konağı, kültürel ve sosyal fonksiyon verilmek
üzere, bakım, onarım ve restorasyonu ile çevre
düzenlemesi yapılması için Bakanlığımıza
49 yıllığına devredilmiştir. Konağın
restorasyonu için 8 milyar 260 milyon 870 bin lira keşif
bedeliyle ihaleye çıkılmış,
15.12.1993 tarihinde 4 milyar 923 milyon 478 bin 920 lira ihale
bedeliyle ihale gerçekleşmiş ve 31.12.1995
tarihi itibariyle yüzde 10 fizikî gerçekleşme
sağlanmıştı. 1996 yılı ödeneği
olan 10 milyar da harcanmış olup 1997'de yatırım
devam edecektir. 

Halen 289 tek memurlu kütüphane bulunmaktadır.
Bunlardan 38 kütüphanede hizmetli görev yapmaktadır.
251 kütüphanede -Nisan 1996  tarihi itibariyle- hizmetli
bulunmamaktadır. Başbakanlık Personel ve Prensipler
Genel Müdürlüğünce kadro ihdas edilemediğinden
bulunmamaktadır ve kadro temin edildiği takdirde bu
ihtiyaç giderilecek ve kütüphanelere gerekli
kadro verilecektir.

Yüce Meclise saygılar sunuyorum. (RP
sıralarından alkışlar)

BAŞKAN - Teşekkür ediyorum Sayın
Bakan.

Sayın Akın...

HÜSEYİN OLGUN AKIN (Ordu) - Sayın
Bakan, yerinde incelemelerde de bulundu; teşekkür ederim.

BAŞKAN - Sağ olun.

2. - Kütühya Milletvekili İsmail
Karakuyu'nun, basında çıkan bir habere ilişkin
Başbakandan sözlü soru önergesi (6/119)

BAŞKAN - 2 nci sırada, Kütahya
Milletvekili İsmail Karakuyu'nun, basında çıkan
bir habere ilişkin Başbakandan sorusu vardır.

Soruyu cevaplandıracak Sayın Bakan?..
Yok.

Sayın milletvekilleri, bu önerge üç
birleşim içinde cevaplandırılmadığından,
İçtüzüğün 98 inci maddesinin
son fıkrası uyarınca yazılı
soruya çevrilecektir; önerge gündemden çıkarılmıştır.

3.- Çankırı Milletvekili
Ahmet Uyanık'ın, Engin Civan'ın mahkûmiyet
cezasına ilişkin Adalet Bakanından sözlü
soru önergesi (6/120)

BAŞKAN - 3 üncü sırada, Çankırı
Milletvekili Ahmet Uyanık'ın, Engin Civan'ın
mahkûmiyet cezasına ilişkin Adalet Bakanından
sorusu vardır.

Soruyu cevaplandıracak Sayın Bakan?..
Yok.

Bu önerge de üç birleşim içinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.

4. - Ağrı Milletvekili M. Sıddık
Altay'ın, Ağrı'da bir kayak tesisinin yapılıp
yapılmayacağına ilişkin Devlet Bakanından
sözlü soru önergesi (6/121)

BAŞKAN - 4 üncü sırada, Ağrı
Milletvekili Sıddık Altay'ın, Ağrı'da
bir kayak tesisinin yapılıp yapılmayacağına
ilişkin Devlet Bakanından sorusu vardır.

Soruyu cevaplandıracak Sayın Bakan?..
Yok.

Bu önerge üç birleşim içinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.

5. - Ağrı Milletvekili M. Sıddık
Altay'ın, Ağrı İlinin bazı ilçelerine
kapalı spor salonu yapılıp, yapılmayacağına
ilişkin Devlet Bakanından sözlü soru önergesi
(6/122)

BAŞKAN - 5 inci sırada, Ağrı
Milletvekili Sıddık Altay'ın, Ağrı
İlinin bazı ilçelerine kapalı spor
salonu yapılıp yapılmayacağına
ilişkin Devlet Bakanından sorusu vardır.

Soruyu cevaplandıracak Sayın Bakan?..
Yok.

Bu önerge de üç birleşim içinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.

6. - Ağrı Milletvekili M. Sıddık
Altay'ın, Ağrı'da bir stadyum yapılıp
yapılmayacağına ilişkin Devlet Bakanından
sözlü soru önergesi (6/123)

BAŞKAN - 6 ncı sırada, Ağrı
Milletvekili Sıddık Altay'ın, Ağrı'da
bir stadyum yapılıp yapılmayacağına
ilişkin Devlet Bakanından sorusu vardır. 

Soruyu cevaplandıracak Sayın Bakan?..
Yok.

Bu önerge üç birleşim içerisinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.


7. - İstanbul Milletvekili Bahattin Yücel'in,
T.C. Merkez Bankası Meclisi üyelerinin yenileneceği
iddiasına ilişkin Başbakan'dan sorusu ve Devlet
Bakanı Lütfü Esengün'ün cevabı
(6/124)

BAŞKAN - 7 nci sırada, İstanbul
Milletvekili Bahattin Yücel'in, Türkiye Cumhuriyet Merkez
Bankası Meclisi üyelerinin yenileceği iddiasına
ilişkin Başbakandan sorusu vardır.

Soruyu cevaplandıracak Sayın Bakan?..

DEVLET BAKANI LÜTFÜ ESENGÜN (Erzurum)
- Sayın Başkan, ben cevaplandıracağım.


BAŞKAN - Önce soruyu okutuyorum:

Türkiye Büyük Millet Meclisi
Başkanlığına 

Aşağıdaki sorularımın
Başbabakan Sayın Mesut Yılmaz tarafından
sözlü olarak cevaplandırılmasına
yardımlarınızı saygılarımla
arz ederim. 

 Bahattin Yücel

 İstanbul

Sorular:

1- Başbakanın doğrudan müdahalesi
sonucu Türkiye Cumhuriyet Merkez Bankasının
itibarının ve özerk yapısının
ağır yara aldığı, basına yansıyan
haberlerden anlaşılmaktadır. Tümüyle
tarafsız yönetilmesi gereken Türkiye Cumhuriyet
Merkez Bankasına siyasî müdahalede bulunulması
doğru mudur?

2- Geleneksel olarak her genel kurulda 2'si yenilenen
6 Banka Meclisi üyesinin, bu kez, tümünün
yenilenmek istenmesinin amacı nedir?

3- Merkez Bankasının tarihinde, başbakanların
müdahalesiyle genel kurullarının ertelenmesi
vaki midir?

4- Merkez Bankasının günlük
politikaya alet edilmesi doğru mudur?

5- Görevli bakanın yazılı
onayına rağmen, Merkez Bankası Genel Kurulunda,
koalisyon protokolüne aykırı biçimde
bir başka bakanı resen görevlendirmek doğru
mudur?

6- Merkez Bankası Kanununun ve geleneklerinin
tamamen dışındaki bu tür davranışlarla
Sayın Rüşdü Saracoğlu'nun Genel Kurul
öncesinde görevlendirilmesi arasında bir ilişki
var mıdır?

BAŞKAN - Sayın Bakan, buyurun. 

DEVLET BAKANI LÜTFÜ ESENGÜN (Erzurum)
- Sayın Başkan, kıymetli arkadaşlar;
hepinizi saygıyla selamlıyorum. 

Soru sahibi sayın milletvekili tarafından
sorulan ve biraz önce Yüce Genel Kurulun bilgisine arz
edilen soru, 1 Mayıs 1996 tarihinde, dönemin Başbakanına
tevcih edilmiş bir sorudur. Biz Hükümete geldikten
sonra, soru sahibi İstanbul Milletvekili Sayın Bahattin
Yücel arkadaşımız da Hükümetimizde
bakan olarak görev almış bulunmaktadır.
Dolayısıyla, bugün, Sayın Bakanımızın
o tarihte sorduğu bir suale cevap arz etmek durumundayız.

Sorunun cevabının bugüne kadar
gecikmesinin sebebi, geçen oturumların birisinde
de arz ettiğim gibi, Başbakana tevcih edilen soruların,
Hükümet değişikliği sırasında
bize intikal etmediği, bizim, yeni baştan bütün
soruları temin edip, cevaplarını ilgili kuruluşlardan
isteyip, Yüce Genel Kurulun bilgisine arz etmek için
geçen zamandan dolayıdır ve şu anda
arz edeceğim cevap, bu konuda Merkez Bankasının
23 Ekim 1996 tarihinde Bakanlığımıza
ilettiği durumla ilgili veya o tarihte bize intikal eden cevaptır.

Soruya cevap olarak kısaca şunu arz
edeyim: Türkiye Cumhuriyet Merkez Bankası Esas Mukavelesinin
14/a maddesi uyarınca, Hissedarlar Genel Kurulu, olağan
olarak, her yıl, nisan ayı içinde ve Banka
Meclisince tespit edilen günde toplanmaktadır. Banka
Meclisince, 1995 Hesap Yılı Hissedarlar Genel Kurulu
Olağan Toplantısının 25 Nisan 1996 tarihinde
yapılması kararlaştırılarak,
ortaklarına duyurulmuştur; ancak, Türk Ticaret
Kanununun 372 nci maddesi uyarınca, gerekli olan toplantı
nisabı sağlanamadığından, toplantı,
belirlenen tarihte yapılamayarak başka bir güne
ertelenmiştir. 

Banka Meclisince, ikinci toplantının
16 Mayıs 1996 tarihinde yapılması kararlaştırılmış,
bu tarihte gerekli nisap sağlanarak, usulüne uygun olarak
toplantı yapılmış ve gündeme uygun
kararlar Genel Kurul tarafından alınmıştır.

Yapılan Genel Kurul gündeminde 6 Banka
Meclisi üyesinin yenilenmesine ilişkin bir madde yer
almamış, bu yönde herhangi bir girişimde
de bulunulmamıştır. Nitekim, 1211 sayılı
Türkiye Cumhuriyet Merkez Bankası Kanununun 20 nci
maddesi ve Genel Kurul gündeminin 6 ncı maddesi doğrultusunda,
görev süreleri sona eren 2 Banka Meclisi üyesinin
yerine, yenileri seçilmiştir.

Bilgilerinize saygıyla arz ediyorum.

BAŞKAN - Teşekkür ediyorum Sayın
Bakan.

HALİT DUMANKAYA (İstanbul) - Yani,
usulsüzlük yoktur diyorsunuz...

8. - Ağrı Milletvekili M. Sıddık
Altay'ın, Ağrı İlinin köy yollarının
yapımına ilişkin Devlet Bakanından
sözlü soru önergesi (6/125)

BAŞKAN - 8 inci sırada, Ağrı
Milletvekili Sıddık Altay'ın, Ağrı
İlinin köy yollarının yapımına
ilişkin Devlet Bakanından sorusu vardır.

Soruyu cevaplandıracak Sayın Bakan?..
Yok.

Bu önerge, üç birleşim içerisinde
cevaplandırılmadığından, İçtüzüğün
 98 inci maddesinin son fıkrası uyarınca
yazılı soruya çevrilecektir; önerge
gündemden çıkarılmıştır.


9. - Ağrı Milletvekili M. Sıddık
Altay'ın, Ağrı İlinin köylerindeki
kapalı okulların açılmasına
ilişkin Millî Eğitim Bakanından sözlü
soru önergesi (6/126)

BAŞKAN - 9 uncu sırada, Ağrı
Milletvekili Sıddık Altay'ın, Ağrı
İlinin köylerindeki kapalı okulların
açılmasına ilişkin Millî Eğitim
Bakanından sorusu vardır.

Soruyu cevaplandıracak Sayın Bakan?..
Yok.

Bu önerge, üç birleşim içerisinde
cevaplandırılmadığından, İçtüzüğün
 98 inci maddesinin son fıkrası uyarınca
yazılı soruya çevrilecektir; önerge
gündemden çıkarılmıştır.


10. - Ağrı Milletvekili M. Sıddık
Altay'ın, Ağrı'daki yoksul vatandaşlarımızın
çeşitli fonlardan sağlanan yardım miktarının
artırılmasına ilişkin Başbakandan
sözlü soru önergesi (6/127)

BAŞKAN - 10 uncu sırada, Ağrı
Milletvekili Sıddık Altay'ın, Ağrı'daki
yoksul vatandaşlarımızın çeşitli
fonlardan sağlanan yardım miktarının
artırılmasına ilişkin Başbakandan
sorusu vardır.

Soruyu cevaplandıracak Sayın Bakan?..
Yok.

Bu önerge de üç birleşim içerisinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.


11. - İstanbul Milletvekili Meral Akşener'in,
Ereğli Demir ve Çelik Fabrikaları A.Ş.'nin
özelleştirilmesi ile ilgili ihalenin iptaline ilişkin
Başbakandan sözlü soru önergesi (6/131)

BAŞKAN - 11 inci sırada, İstanbul
Milletvekili Meral Akşener'in, Ereğli Demir ve Çelik
Fabrikaları Anonim Şirketinin özelleştirilmesiyle
ilgili ihalenin iptaline ilişkin Başbakandan sorusu
vardır.

Soruyu cevaplandıracak Sayın Bakan?..
Yok.

Bu önerge, üç birleşim içerisinde
cevaplandırılmadığından, İçtüzüğün
 98 inci maddesinin son fıkrası uyarınca
yazılı soruya çevrilecektir; önerge
gündemden çıkarılmıştır.


12. - Şanlıurfa Milletvekili Zülfükar
İzol'un, çiftçilerimize yapılacak
yardımlara ilişkin Tarım ve Köyişleri
Bakanından sözlü soru önergesi (6/132)

BAŞKAN - 12 nci sırada, Şanlıurfa
Milletvekili Zülfükar İzol'un, çiftçilerimize
yapılacak yardımlara ilişkin Tarım
ve Köyişleri Bakanından sorusu vardır.

Soruyu cevaplandıracak Sayın Bakan?..
Yok.

Bu önerge, üç birleşim içerisinde
cevaplandırılmadığından, İçtüzüğün
 98 inci maddesinin son fıkrası uyarınca
yazılı soruya çevrilecektir; önerge
gündemden çıkarılmıştır.


13. - Şanlıurfa Milletvekili Zülfükar
İzol'un, Şanlıurfa'da Tedaş'ın
bazı hizmetlerindeki yetersizliğe ilişkin Enerji
ve Tabiî Kaynaklar Bakanından sözlü soru
önergesi (6/133)

BAŞKAN - 13 üncü sırada, Şanlıurfa
Milletvekili Zülfükar İzol'un, Şanlıurfa'da
TEDAŞ'ın bazı hizmetlerindeki yetersizliğe
ilişkin Enerji ve Tabiî Kaynaklar Bakanından
sorusu vardır.

Soruyu cevaplandıracak Sayın Bakan?..
Yok.

Bu önerge üç birleşim içerisinde
cevaplandırılmadığından, İçtüzüğün
98 inci maddesinin son fıkrası uyarınca yazılı
soruya çevrilecektir; önerge gündemden çıkarılmıştır.

14. - Sinop Milletvekili Kadir Bozkurt'un, Sinop
Boyabat SSKHastanesinin ne zaman faaliyete geçeceğine
ilişkin Çalışma Sosyal Güvenlik
Bakanından sözlü soru önergesi (6/135)

BAŞKAN - 14 üncü sırada, Sinop
Milletvekili Kadir Bozkurt'un, Sinop Boyabat SSK Hastanesinin
ne zaman faaliyete geçeceğine ilişkin Çalışma
ve Sosyal Güvenlik Bakanından sorusu vardır.

Soruyu cevaplandıracak Sayın Bakan?..
Yok.

Ertelenmiştir.

15. - Sinop Milletvekili Kadir Bozkurt'un, Sinop'ta
nükleer santral kurulması ile ilgili bir projenin
olup olmadığına ilişkin Enerji ve Tabiî
Kaynaklar Bakanından sözlü soru önergesi
(6/136)

BAŞKAN - 15 inci sırada, Sinop Milletvekili
Kadir Bozkurt'un, Sinop'ta nükleer santral kurulmasıyla
ilgili bir projenin olup olmadığına ilişkin
Enerji ve Tabiî Kaynaklar Bakanından sorusu vardır.

Soruyu cevaplandıracak Sayın Bakan?..
Yok.

Ertelenmiştir.

16. - Konya Milletvekili Nezir Büyükcengiz'in,
Tümosan Motor Fabrikasının özelleştirme
kapsamında bulunup bulunmadığına ilişkin
Sanayi ve Ticaret Bakanından sözlü soru önergesi
(6/139)

BAŞKAN - 16 ncı sırada, Konya
Milletvekili Nezir Büyükcengiz'in, TÜMOSAN Motor
Fabrikasının özelleştirme kapsamında
bulunup bulunmadığına ilişkin Sanayi ve
Ticaret Bakanından sorusu vardır.

Soruyu cevaplayacak Sayın Bakan?.. Yok.

Ertelenmiştir.

17. - Şanlıurfa Milletvekili Abdülkadir
Öncel'in, kamu bankalarınca yapılan reklam
harcamalarına ilişkin Başbakandan sözlü
soru önergesi (6/141)

BAŞKAN - 17 nci sırada, Şanlıurfa
Milletvekili Abdulkadir Öncel'in, kamu bankalarınca
yapılan reklam harcamalarına ilişkin Başbakandan
sorusu vardır.

Soruyu yanıtlayacak Sayın Bakan?..
Yok.

Ertelenmiştir.

18. - Ağrı Milletvekili M. Sıddık
Altay'ın, Ağrı'nın Hamur İlçesine
Endüstri Meslek Lisesi açılmasının
düşünülüp düşünülmediğine
ilişkin Millî Eğitim Bakanından sorusu
ve Kültür Bakanı İsmail Kahraman'ın
cevabı (6/144)

BAŞKAN - 18 inci sırada, Ağrı
Milletvekili Sıddık Altay'ın, Ağrı'nın
Hamur İlçesine endüstri meslek lisesi açılmasının
düşünülüp düşünülmediğine
ilişkin Millî Eğitim Bakanından sorusu
vardır.

Soruyu cevaplandıracak Sayın Bakan?..
Burada.

Soruyu okutuyorum:

Türkiye Büyük Millet Meclisi
Başkanlığına

Aşağıdaki sorumun Millî Eğitim
Bakanı tarafından sözlü olarak cevaplandırılmasını
arz ederim.

Saygılarımla.

 Mehmet Sıddık Altay

 Ağrı

Soru: 

1 - İşsizlik oranı çok
fazla olan Ağrı'nın Hamur İlçesinde
endüstri meslek lisesi yoktur. İşsizlere meslek
kazandırmak ve teknik eğitim vererek yeni iş
alanları yaratmak için, endüstri meslek lisesi
yapımını düşünüyor musunuz?

BAŞKAN - Buyurun Sayın Bakan.

KÜLTÜR BAKANI İSMAİL KAHRAMAN
(İstanbul) - Sayın Başkan, muhterem milletvekilleri;
Ağrı Milletvekili Sayın Sıddık
Altay'ın yönelttiği soru önergesine cevap
vermek üzere söz almış bulunuyorum.

1990 yılı nüfus sayımına
göre, Hamur İlçesinin merkezî nüfusu
3 154'tür. Kurum açılması ve kapatılmasına
ilişkin esaslarda ise, endüstri meslek lisesi açılacak
yerin merkez nüfusunun en az 20 bin olması gerekmektedir.
Nüfusun yetersiz olması nedeniyle, Hamur İlçesine
endüstri meslek lisesi açılması düşünülmemektedir.


Yüce Meclise saygılar sunuyorum.

BAŞKAN - Teşekkür ediyorum Sayın
Bakan.

19. - Ağrı Milletvekili M. Sıddık
Altay'ın, doğu ve güneydoğu illerinden üniversitede
okuyan öğrenciler için öğrenim kredisi
miktarının artırılıp artırılmayacağına
ilişkin Millî Eğitim Bakanından sorusu
ve Kültür Bakanı İsmail Kahraman'ın
cevabı (6/146)

BAŞKAN - 19 uncu sırada, Ağrı
Milletvekili Sıddık Altay'ın, doğu ve
güneydoğu illerinden üniversitede okuyan öğrenciler
için öğrenim kredisi miktarının
artırılıp artırılmayacağına
ilişkin Millî Eğitim Bakanından sorusu
vardır.

Soruyu cevaplandıracak Sayın Bakan?..
Hazır.

Soruyu okutuyorum:

Türkiye Büyük Millet Meclisi
Başkanlığına

Aşağıdaki sorumun, Sayın
Millî Eğitim Bakanı tarafından sözlü
olarak cevaplandırılmasını arz ederim.

Saygılarımla.

 Mehmet Sıddık Altay

 Ağrı

Soru:

1.- Doğu ve güneydoğu bölgelerimizde
refah seviyesi çok düşüktür. Bu illerden
üniversitede okuyan öğrenciler için öğrenci
kredisinin miktarını üç katına
çıkarmayı ve bu öğrencilere öncelik
tanınmasını düşünüyor
musunuz?

BAŞKAN - Sayın Bakan, buyurun.

KÜLTÜR BAKANI İSMAİL KAHRAMAN
(İstanbul) - Sayın Başkan, değerli milletvekilleri;
Ağrı Milletvekili Sayın Sıddık
Altay'ın soru önergesini cevaplandırmak üzere
söz almış bulunuyorum; Yüce Meclisi saygıyla
selamlıyorum.

Anayasamızın 42 nci ve 351 sayılı
Yüksek Öğrenim Kredi ve Yurtlar Kurumunun Kuruluşu
Hakkında Kanunun 2 nci ve 14 üncü maddeleri gereğince,
başarılı ve ihtiyacı olanlara öğrenim
kredisi verilmektedir. Ayrıca, annesi babası ölmüş
yetimlere, şehit çocuklarına ve olağanüstü
hal uygulaması olan yörelerde kamu görevi yapan
aile reislerinin çocuklarına da, öncelikle
ve hiçbir değerlendirmeye tabi tutulmadan öğrenim
kredisi verilmektedir. 

Doğu ve Güneydoğu Anadolu Bölgelerinde
yaşayan ve yükseköğrenim yapanlara öğrenim
kredisinin daha fazla verilmesi yasal olarak mümkün
değildir. 

Yüce Meclise saygılar sunarım.

BAŞKAN - Teşekkür ediyorum Sayın
Bakan.

20. - Ağrı Milletvekili M. Sıddık
Altay'ın, hayvancılıkla uğraşan
çiftçilere ne gibi ek destekler sağlanacağına
ilişkin Başbakan'dan sorusu ve Devlet Bakanı
Lütfü Esengün'ün cevabı (6/147)

BAŞKAN - 20 nci sırada, Ağrı
Milletvekili Sıddık Altay'ın, hayvancılıkla
uğraşan çiftçilere ne gibi ek destekler
sağlanacağına ilişkin Başbakandan sorusu
vardır.

Soruyu yanıtlayacak Sayın Bakan?..
Hazır.

Soru önergesini okutuyorum:

Türkiye Büyük Millet Meclisi
Başkanlığına

Aşağıdaki sorumun Sayın Başbakan
tarafından sözlü olarak cevaplandırılmasını
arz ederim.

Saygılarımla. 

 Mehmet Sıddık Altay

 Ağrı

Soru:

1- Doğu ve güneydoğu bölgesindeki
çiftçilerin geçimi hayvancılıktandır.
Özellikle İngiltere'de çıkan deli dana
hastalığı kırmızı et tüketimini
çok azaltmıştır. Bu da, hayvan yetiştiricilerini
çok zor duruma düşürmüştür.
Hayvancılıkla uğraşan çiftçilere
ne gibi ek destekte bulunacaksınız?

BAŞKAN - Buyurun Sayın Bakan.

DEVLET BAKANI LÜTFÜ ESENGÜN (Erzurum)
- Sayın Başkan, değerli milletvekilleri; Ağrı
Milletvekilimiz Sayın Sıddık Altay'ın,
haziran ayında sorduğu bu sualin 22 Temmuz 1996 tarihi
itibariyle Tarım Bakanlığından Başbakanlığa
intikal eden cevabını bilgilerinize arz ediyorum
ve inşallah, milletvekili arkadaşımız
Sayın Sıddık Altay'ın, bugün
cevaplandırılmayan, muhalefet sırasındayken
sual ettiği -sorduğu- sorularının da cevabını,
yarın, Ağrı'da yapılacak Bakanlar Kurulu
toplantısında alacağından eminim. İnşallah,
Sayın Sıddık Altay'a, diğer milletvekili
arkadaşlarımıza ve bölgeye, yarın,
bütün suallerin cevabını arz etme imkânımız
olacaktır. 

Doğu ve Güneydoğu Anadolu Bölgelerinde
nüfusun büyük çoğunluğu kırsal
kesimde yaşamakta olup, geçim kaynakları tarımsal
faaliyetlere dayalıdır. Mevcut hayvan varlığımız
dikkate alındığında, toplam sığır
varlığımızın yüzde 33'ü,
koyun varlığımızın yüzde
60'ı ve keçi varlığımızın
yüzde 58'i bu bölgelerde bulunmaktadır; ancak,
hayvan varlığının büyük bir
kısmı düşük verimli yerli ırklardan
oluşmaktadır. Özellikle kültür melez
ırk sığırlarının oranı
yüzde 11 dolayındadır; bu oran, diğer bölgelere
göre çok düşüktür. 

Diğer yandan, bölgede yapılan hayvancılık,
ekstansif, aile işletmeciliği şeklinde ve düşük
girdi, düşük çıktı esasına
dayalı küçük kapasiteli işletmelerdir.
Hayvansal ürünleri pazarlama ağının
bulunmaması ve örgütlenilmemiş olunması,
genelde meraya dayalı olarak beslenen hayvanların,
ekonomik canlı ağırlığa ulaşmadan
kesimhanelere gitmesine, ayrıca, canlı ağırlık
kayıplarına neden olmaktadır. 

Bunların yanı sıra, son sekiz
dokuz yıldır, Bakanlığımızca
-Tarım Bakanlığınca- teknik ve sağlık
personelinin istihdam edilememesinden dolayı, yöreye
hizmet götürülmesinde aksamalar olmaktadır.


Yukarıda zikredilen tüm olumsuzluklara
rağmen, bütçe imkânları çerçevesinde,
Tarım ve Köyişleri Bakanlığı,
bölgede hayvancılığın geliştirilmesine
yönelik çeşitli faaliyetler yürütmektedir.
Bunların olumlu neticelerini, inşallah, önümüzdeki
aylarda alacağız; hayvancılığı,
içinde bulunduğu durumdan süratle kurtarıp,
hem Doğu Anadolu Bölgemizin hem Türkiyemizin önemli
gelir kaynaklarından birisi haline getireceğiz. Bu
konudaki tüm faaliyetler, tüm gayretler, gece gündüz
demeden devam etmektedir.

Bilgilerinize saygıyla arz ediyorum. (RP ve
DYP sıralarından alkışlar)

BAŞKAN - Teşekkür ediyorum Sayın
Bakan.

21. - Ağrı Milletvekili M. Sıddık
Altay'ın, Ağrı'nın ilçelerine
vakıf yurtları açılmasının
planlanıp planlanmadığına ilişkin
Başbakandan sözlü soru önergesi (6/148)

BAŞKAN - 21 inci sırada, Ağrı
Milletvekili Sıddık Altay'ın, Ağrı'nın
ilçelerine vakıf yurtları açılmasının
planlanıp planlanmadığına ilişkin
Başbakandan sorusu vardır. 

Soruyu cevaplandıracak Sayın Bakan?..
Yok.

Ertelenmiştir.

22. - Van Milletvekili Fethullah Erbaş'ın,
Emlakbank hesaplarının yabancı bir şirkete
inceletildiği iddialarına ilişkin Başbakandan
sözlü soru önergesi (6/149)

BAŞKAN - 22 nci sırada, Van Milletvekili
Fethullah Erbaş'ın, Emlakbank hesaplarının
yabancı bir şirkete inceletildiği iddialarına
ilişkin Başbakandan sorusu vardır.

Soruyu cevaplandıracak Sayın Bakan?..
Yok.

Ertelenmiştir.

23. - Muğla Milletvekili Zeki Çakıroğlu'nun
çiftçilere tarım girdilerinde uygulanan sübvansiyon
nedeniyle yapılması gereken ödemelere ilişkin
Tarım ve Köyişleri Bakanından sözlü
soru önergesi (6/184)

BAŞKAN - 23 üncü sırada, Muğla
Milletvekili Zeki Çakıroğlu'nun, çiftçilere
tarım girdilerinde uygulanan sübvansiyon nedeniyle
yapılması gereken ödemelere ilişkin Tarım
ve Köyişleri Bakanından sorusu vardır.

Soruyu cevaplandıracak Sayın Bakan?..
Yok.

Ertelenmiştir. 

24. - Ağrı Milletvekili M. Sıddık
Altay'ın, Boğaz Köprüsüne bariyer veya
koruyucu bir sistemin yapılmasına ilişkin
Başbakan'dan sorusu ve Devlet Bakanı Lütfü
Esengün'ün cevabı (6/185)

BAŞKAN - 24 üncü sırada, Ağrı
Milletvekili Sıddık Altay'ın, Boğaz Köprüsüne
bariyer veya koruyucu bir sistemin yapılmasına ilişkin
Başbakandan sorusu vardır.

Soruyu cevaplayacak Sayın Bakan?.. Hazır

Soruyu okutuyorum:

Türkiye Büyük Millet Meclisi
Başkanlığına

Aşağıdaki sorumun Sayın Başbakan
tarafından sözlü olarak cevaplandırılmasını
arz ederim.

Saygılarımla. 16.5.1996

 Mehmet Sıddık Altay

 Ağrı

Boğaz Köprüsünden atlayarak intihar
etmek isteyen insanlarımız hakkında haberlere
medyada sık sık rastlamaktayız. 

İnsanlarımız için problemlerden
kurtulmanın kısa bir çözümü
olarak tercih edilen, ölümle sonuçlandığında
üzüntülere sebep olan “Boğaz Köprüsü
intiharlarına” mâni olmanın zamanı
geldiği kanısındayım. 

Cazip ve basına açık olması
hasebiyle tahrik edici bu mekânın umutsuz hale gelmesi,
belki de intihar edecekleri niyetlerinden vazgeçirir.

SORU:

Boğaz Köprüsünün statik ve
mekanik yapısını etkilemeyecek, yapımcı
firmanın da onayı alınarak, bariyer veya
koruyucu bir sistemin yapılması düşünülmekte
midir? Düşünülüyorsa, ne zaman, nasıl
yapılacak? Yoksa, birçok insanımızın
intiharını naklen seyretmeye devam mı edeceğiz?


BAŞKAN - Buyurun Sayın Bakan.

DEVLET BAKANI LÜTFÜ ESENGÜN (Erzurum)
- Sayın Başkan, sayın milletvekilleri; Sayın
Sıddık Altay'ın sualine cevaplarımı
arz ediyorum; hepinizi hürmetle selamlıyorum.

Bu sual de, yine, bizim Hükümetimizden
önce sorulmuş olup, arz edeceğim cevap 10 Temmuz
1996 tarihi itibariyledir. 

İntihar vakalarının diğerlerine
nazaran daha fazla olduğu Boğaziçi Köprüsünün
orijinal projesindeki zatî yükü artırıcı
ve estetik görünümünü bozacak bir imalat,
yapının statiği açısından
onarılması güç mahzurlar yaratacaktır.
Bu tip sanat yapılarının dizaynı için
uygulanan mühendislik hesaplamalarında, intiharlara
mâni olunması maksadıyla bir tedbir veya bununla
ilgili bir hesaplamaya gidilemez. Kaldı ki, Boğaziçi
Köprüsünde mevcut yaya korkuluklarının,
üzerine ilave yapılarak yükseltilmesi zaten mümkün
değildir. Mevcut korkuluk profili, kesit ve kaynaklı
bağlantı olarak, ancak, var olan sistemi taşıyabilecek
güçtedir. Yapılması önerilen bir
ilave, tüm korkuluğun tekrardan inşasını
gerektirecektir ki, bu da, bu tip yapılarda fevkalade önem
arz eden rüzgâr yükünün artmasına
neden olacağından, yukarıda da belirtildiği
gibi, köprü emniyeti açısından
sakıncalar yaratacaktır.

Bu nedenle, açıldığı
tarihten itibaren zaman zaman benzer öneriler gündeme
gelmişse de, köprünün orijinal projesi dışında
herhangi bir ilave imalata asla müsaade edilmemiştir.

Bir diğer önemli husus da, köprü
tabliyesi altının kontrolü için kullanılan
bakım platformudur. Bu cihaz, mevcut yaya korkuluklarına
göre imal edilmiştir. Korkuluklarda yapılacak
bir değişiklik, bu cihazın hem çalışmasına
mâni olacağı hem de yaya yolunda hareket eden
bakım araçlarının geçmesini
engelleyeceğinden, periyodik bakım faaliyetlerinin
yapılamaması gibi istenmeyen bir durum ortaya çıkacaktır.

Köprünün her iki yanındaki
yaya yolları, vasıtaların geçtiği
platform ve denize bakan taraflarda olmak üzere iki adet
engelle çevrilidir. Özellikle denize bakan kesimdeki
korkuluklar 1,20 metre yüksekliğinde olup, yaklaşık
olarak, normal boyda bir insanın göğüs seviyesindedir
ve bu haliyle zaten koruyucu bir engel durumundadır.

Ayrıca, yaklaşık yirmi yıldır,
Boğaziçi Köprüsü, yaya trafiğine
kapatılmış olup, platform üzerinde her
iki istikamette 24 saat devamlı polis gözetimi mevcuttur
ve kapalı devre kamera sistemiyle de kontrol aralıksız
sürdürülmektedir. 

İlave yapılaşmanın mümkün
olmadığı köprülerde, bu tedbirlerin
yeterli bir önlem olduğu düşünülmektedir.

Bilgilerinize saygıyla arz olunur.

BAŞKAN - Teşekkür ediyorum Sayın
Bakan.

25. - Ağrı Milletvekili M. Sıddık
Altay'ın, Ağrı Havaalanına ilişkin
Ulaştırma Bakanından sözlü soru
önergesi (6/186)

BAŞKAN - 25 inci sırada, Ağrı
Milletvekili Sıddık Altay'ın, Ağrı
Havaalanına ilişkin Ulaştırma Bakanından
sorusu vardır.

Önergeyi yanıtlayacak Sayın Bakan?..
Yok.

DEVLET BAKANI LÜTFÜ ESENGÜN (Erzurum)
- Sayın Başkan, havaalanı yarın hizmete
açılıyor.

BAŞKAN - Soru ertelenmiştir.

26. - Şanlıurfa Milletvekili Zülfükar
İzol'un, Harran Üniversitesinin kadro ihtiyacına
ilişkin Başbakandan sözlü soru önergesi
(6/187)

BAŞKAN - 26 ncı sırada, Şanlıurfa
Milletvekili Zülfükar İzol'un, Harran Üniversitesinin
kadro ihtiyacına ilişkin Başbakandan sorusu
vardır. 

Soruyu cevaplandıracak Sayın Bakan?..
Yok.

Ertelenmiştir. 

27. - Manisa Milletvekili Hasan Gülay'ın,
tütün üreticilerine olan borçlarını
ödemeyen tüccarlara karşı alınacak
tedbirlere ilişkin Devlet Bakanından sözlü
soru önergesi (6/188)

BAŞKAN - 27 nci sırada, Manisa Milletvekili
Hasan Gülay'ın, tütün üreticilerine
olan borçlarını ödemeyen tüccarlara
karşı alınacak tedbirlere ilişkin, Devlet
Bakanından sorusu vardır. 

Yanıtlayacak Sayın Bakan?.. Yok.

Ertelenmiştir. 

28. - Şanlıurfa Milletvekili Zülfükar
İzol'un, hayvansal ürünlerin ithalatının
 durdurulması ile hayvancılık kredisi alan
üreticilere ödemenin ne zaman yapılacağına
ilişkin Tarım ve Köyişleri Bakanından
sözlü soru önergesi (6/189)

BAŞKAN - 28 inci sırada, Şanlıurfa
Milletvekili Zülfükar İzol'un, hayvansal ürünlerin
ithalatının durdurulması ile hayvancılık
kredisi alan üreticilere ödemenin ne zaman yapılacağına
ilişkin Tarım ve Köyişleri Bakanından
sorusu vardır. 

Yanıtlayacak Sayın Bakan?.. Yok.

Ertelenmiştir. 

29. - Manisa Milletvekili Tevfik Diker'in, Yeni
Demokrasi Partisi eski Genel Başkanı Cem Boyner'in
günlük bir gazetede yayımlanan konuşmasına
ilişkin İçişleri Bakanından sözlü
soru önergesi (6/190)

BAŞKAN - 29 uncu sırada, Manisa Milletvekili
Tevfik Diker'in, Yeni Demokrasi Partisi eski Genel Başkanı
Cem Boyner'in günlük bir gazetede yayımlanan
konuşmasına ilişkin İçişleri
Bakanından sorusu vardır. 

Yanıtlayacak Sayın Bakan?.. Yok.

Ertelenmiştir. 

30. - Ordu Milletvekili Hüseyin Olgun Akın'ın,
Ordu-Kurulkaya ve Çambaşı barajlarına
ilişkin Enerji ve Tabiî Kaynaklar Bakanından
sözlü soru önergesi (6/192)

BAŞKAN - 30 uncu sırada, Ordu Milletvekili
Hüseyin Olgun Akın'ın, Ordu-Kurulkaya ve Çambaşı
Barajlarına ilişkin Enerji ve Tabiî Kaynaklar
Bakanından sorusu vardır. 

Yanıtlayacak Sayın Bakan?.. Yok.

Ertelenmiştir. 

31. - Ordu Milletvekili Hüseyin Olgun Akın'ın,
Ordu-Mesudiye-Topçam Barajına ilişkin Enerji
ve Tabiî Kaynaklar Bakanından sözlü soru
önergesi (6/193)

BAŞKAN - 31 inci sırada, Ordu Milletvekili
Hüseyin Olgun Akın'ın, Ordu-Mesudiye-Topçam
Barajına ilişkin Enerji ve Tabiî Kaynaklar
Bakanından sorusu vardır. 

Yanıtlayacak Sayın Bakan?.. Yok.

Ertelenmiştir. 

32. - Ordu Milletvekili Hüseyin Olgun Akın'ın,
Ordu Denizcilik Meslek Yüksekokulunun kapanış
nedenine ilişkin Millî Eğitim Bakanından
sorusu ve Kültür Bakanı İsmail Kahraman'ın
cevabı (6/194)

BAŞKAN - 32 nci sırada, Ordu Milletvekili
Hüseyin Olgun Akın'ın,  Ordu Denizcilik Meslek
Yüksekokulunun kapanış nedenine ilişkin
Millî Eğitim Bakanından sorusu vardır.


Yanıtlayacak Sayın Bakan?.. Burada.

Soru önergesini okutuyorum: 

Türkiye Büyük Millet Meclisi
Başkanlığına

Denizcilik meslek yüksekokulu hakkındaki
aşağıdaki soruların Millî Eğitim
Bakanı Turhan Tayan tarafından sözlü olarak
cevaplandırılmasını arz ederim. 21.5.1996

 Hüseyin Olgun Akın

 Ordu

Fındıktan başka önemli bir
mahsulü olmayan Ordu İlinde denizcilik meslek yüksekokulu
 bulunmaktaydı.

1- Ordu Denizcilik Meslek Yüksekokulu hangi
sebeplerden dolayı Ordu'dan alınmıştır?

2- Bu okul, etrafı denizle çevrili
Ordumuza tekrar kazandırılacak  mıdır?

BAŞKAN - Buyurun Sayın Bakan. 

KÜLTÜR BAKANI İSMAİL KAHRAMAN
(İstanbul) - Sayın Başkan, değerli milletvekilleri;
Ordu Milletvekili Sayın Hüseyin Olgun Akın'ın
soru önergesini cevaplamak üzere huzurunuzda bulunuyorum.


Değerli milletvekilimizin bir özlemini bu
soruyla ifade ettiğini beyan etmek istiyorum; zira, şu
anda Ordu İlimizde denizcilik meslek yüksekokulu adıyla
bir okul kurulmamıştır. Ordumuzun ve Giresunumuzun
istediği bir üniversite vardır, onun özleminin
ifadesi olarak beyan etmemiz gerekir; çünkü,
Ordu'da böyle bir okul yoktur, kurulmamıştır.

Hepinize saygılarımı sunuyorum.


BAŞKAN - Teşekkür ediyorum Sayın
Bakan.

33. - Ordu Milletvekili Hüseyin Olgun Akın'ın,
Halk Bankası Genel Müdürlüğü tarafından
verilen kredilere ilişkin Devlet Bakanından sözlü
soru önergesi (6/195)

BAŞKAN - 33 üncü sırada, Ordu
Milletvekili Hüseyin Olgun Akın'ın, Halk Bankası
Genel Müdürlüğü tarafından verilen
kredilere ilişkin Devlet Bakanından sorusu vardır.

Yanıtlayacak Sayın Bakan ?..Yok.

Ertelenmiştir.

34. - Muğla Milletvekili Zeki Çakıroğlu'nun,
Sosyal Hizmetler ve Çocuk Esirgeme Kurumuna bağlı
olarak çalışan kamu görevlilerinin fazla
çalışma ücretlerine ilişkin Başbakan'dan
sorusu ve Devlet Bakanı Lütfü Esengün'ün
cevabı (6/196)

BAŞKAN - 34 üncü sırada, Muğla
Milletvekili Zeki Çakıroğlu'nun, Sosyal Hizmetler
ve Çocuk Esirgeme Kurumuna bağlı olarak çalışan
kamu görevlilerinin fazla çalışma ücretlerine
ilişkin Başbakandan sorusu vardır.

Yanıtlayacak Sayın Bakan?..Buradalar.

Önergeyi okutuyorum : 

Türkiye Büyük Millet Meclisi
Başkanlığına 

Sayın Başkanlığınız
delaletiyle, aşağıdaki sözlü soru önergemin
Sayın Başbakan tarafından cevaplandırılmasını
Türkiye Büyük Millet Meclisi  İçtüzüğünün
94 üncü maddesi gereğince, dilerim. 

Saygılarımla.

 Zeki Çakıroğlu

 Muğla

Bilindiği gibi, SHÇEK, sosyal hizmet alanında
oldukça gerekli olan bir işlemi yerine getirmektedir.

Yatılı hizmet veren bu kurumlarda 657
sayılı Devlet Memurları Yasasına bağlı
olarak hizmet veren kamu çalışanlarının
çok ağır koşullarda işlemlerini
yerine getirdikleri de tüm kamuoyunca bilinmektedir.

9.3.1995 gün ve 22222 sayılı Resmî
Gazetede yayımlanan 547 sayılı Kanun Hükmünde
Kararnamenin 20 nci maddesiyle, Başbakanlığa
bağlı kuruluşlarda çalışan
657 sayılı Yasaya bağlı kamu çalışanlarına
fazla çalışma ücreti yeniden düzenlenmiştir.

Başbakanlık Merkez Teşkilatı
kamu çalışanlarına bağlanan fazla
mesai ücreti her katsayı artışında
doğal olarak artmaktadır. Ne var ki, SHÇEK çalışanları
bu düzenlemede ayrı tutulmuştur. Bunun sonucunda,
SHÇEK çalışanlarının
fazla çalışma ücretleri sabit kalmıştır;
bu durum ayrıcalık yaratmaktadır. 

Çok güç koşullarda, alt
temizlemek, banyo yaptırmak, hafta sonu, bayram demeden
her türlü hizmeti aksatmadan vermek durumunda bulunan
SHÇEK kamu çalışanlarının
fazla çalışma ücretlerinin, Başbakanlık
Merkez Teşkilatında çalışan personelle
eşit haklardan yararlanır hale getirilmesi, hakkaniyet,
sosyal adalet ve hukuk devleti ilkelerinin temel gereği olduğu
inancındayım.

a) Bu haksızlığın giderilmesini
düşünüyor musunuz?

b) SHÇEK'de 657'ye bağlı kamu çalışanlarının
mağduriyetini giderecek, fazla mesai ücretlerinin katsayıya
bağlanmasını sağlayacak yasal düzenlemeyi
gerçekleştirecek misiniz?

c) 657 sayılı Yasaya engel varsa bunun
giderilmesini düşünüyor musunuz?

Saygılarımla.

 Zeki Çakıroğlu

 Muğla

BAŞKAN - Buyurun Sayın Bakan.

DEVLET BAKANI LÜTFÜ ESENGÜN (Erzurum)
- Sayın Başkan, değerli milletvekilleri; Muğla
Milletvekili Sayın Zeki Çakıroğlu'nun
Sosyal Hizmetler ve Çocuk Esirgeme Kurumuna bağlı
olarak çalışan kamu görevlilerinin fazla
çalışma ücretlerine ilişkin sözlü
soru önergesini cevaplandırmak üzere huzurunuzdayım;
hepinizi saygıyla selamlıyorum.

Sosyal Hizmetler ve Çocuk Esirgeme Kurumu
Genel Müdürlüğü Teşkilatında
çalışan personelin fazla çalışma
ücretleriyle ilgili olarak, 23 Mart 1991 tarihinde çıkan
3703 sayılı Kanunla, Başbakanlık Merkez
Teşkilatında çalışan personelin
maaş ve ücretleri dışında yararlandığı
fazla çalışma ücreti olan en yüksek
devlet memuru aylığının, 

a) 15-11 inci derecelere yüzde 20'si,

b) 10-7 nci derecelere yüzde 25'i,

c) 6-4 üncü derecelere yüzde 30'u,

d) 3-1 inci derecelere yüzde 35'i,

Ödenmeye başlanmış olup,
8 Temmuz 1991 gün ve 433 sayılı Kanun Hükmünde
Kararname ile 2/3'e indirilmiştir.

Daha sonra, 13 Eylül 1993 tarih ve 514 sayılı
Kanun Hükmünde Kararnamenin 7 nci maddesiyle yukarıdaki
oranlar tekrar ödenmeye başlanmıştır.


9 Mart 1995 gün ve 547 sayılı
Kanun Hükmünde Kararnameyle yukarıdaki derecelere
isabet eden oranlar; 

a) 15-11 inci dereceler arası  2 350 000 lira,

b) 10-7 nci dereceler arası  2 950 000 lira,

c) 6-4 üncü dereceler arası  3 500
000 lira,

d) 3-1 inci dereceler arası  4 100 000 lira,

Olarak sabitleştirilerek, fazla çalışma
ücretinde yapılacak artışlar önlenmiştir.
Ancak, Başbakanlık teşkilatı kadrolarında
çalışanlara ise halen; 

a) 15-11 inci dereceler arası  4 845 000 lira,


b) 10-7 nci dereceler arası  6 056 000 lira,


c) 6-4 üncü dereceler arası 7 267
000 lira, 

d) 3-1 inci dereceler arası 8 478 000 lira,


Olarak fazla çalışma ücreti
ödenmektedir. Bu durumda Sosyal Hizmetler ve Çocuk
Esirgeme Kurumu Genel Müdürlüğü ile aynı
şekilde Başbakanlığa bağlı kadrolarda
çalışan personel arasında hemen hemen
yüzde 100'e varan bir fark ortaya çıkmaktadır.
Hükümetimiz, ilk etapta bu olumsuz durumu gidermek için,
bu duruma sebep olan ve halen yürürlükte olan 9
Mart 1995 tarih ve 547 sayılı Kanun Hükmünde
Kararnamede gerekli değişiklikleri yaparak, söz
konusu fazla çalışma ücretlerinin Başbakanlık
kadrolarında çalışan personelin seviyesine
çıkarılması için çalışmaları
yürütmektedir. 

Ayrıca, çok güç koşullarda,
çocuk yuvaları, yetiştirme yurtları,
huzurevleri ve rehabilitasyon merkezlerinde, hizmetli, bakıcı
anne gibi kadrolarda çalışan personelimizin
bu emeklerinin karşılığını
vermek ve ücret azlığından dolayı
başka kurumlara geçişlerini önlemek için,
yukarıda belirttiğimiz fazla çalışma
ücretlerindeki artışlar yanında, özel
hizmet tazminatlarında da gözle görülebilir
bir iyileştirme yapmak için her türlü yasal
mevzuat düzenlemeleri üzerinde çalışmalar
hızla devam etmektedir.

Yüce Meclisin değerli üyelerinin bilgilerine
saygıyla arz ediyorum.

BAŞKAN - Teşekkür ediyorum Sayın
Bakan.

35. - Kütahya Milletvekili İsmail
Karakuyu'nun, Bodrum'da yaptırdığı iddia
edilen villaya ilişkin Başbakandan sözlü
soru önergesi (6/197)

BAŞKAN - 35 inci sırada, Kütahya
Milletvekili İsmail Karakuyu'nun, Bodrum'da yaptırdığı
iddia edilen villaya ilişkin Başbakandan sözlü
sorusu vardır.

Yanıtlayacak Sayın Bakan?.. Yok.

Ertelenmiştir.

36. - Ankara Milletvekili Ersönmez Yarbay'ın,
günlük bir gazetede yayımlanan “Atatürk
Havalimanında Filistinli Operasyonu” başlıklı
haberde yer alan iddialara ilişkin İçişleri
Bakanından sözlü soru önergesi (6/199)

BAŞKAN - 36 ncı sırada, Ankara
Milletvekili Ersönmez Yarbay'ın, günlük
bir gazetede yayımlanan “Atatürk Havalimanında
Filistinli Operasyonu” başlıklı haberde
yer alan iddialara ilişkin, İçişleri
Bakanından sorusu vardır.

Yanıtlayacak Sayın Bakan?.. Yok. 

Ertelenmiştir.

37. - Şanlıurfa Milletvekili Abdülkadir
Öncel'in, Kur'an Kursu Hocası sınavını
kazananların atamalarına ilişkin Devlet Bakanından
sözlü soru önergesi (6/200)

BAŞKAN - 37 nci sırada, Şanlıurfa
Milletvekili Abdulkadir Öncel'in, Kur'an Kursu Hocası
sınavını kazananların atamalarına
ilişkin Devlet Bakanından sorusu vardır.

Yanıtlayacak Sayın Bakan?.. Yok.

Ertelenmiştir.

38. - Ağrı Milletvekili M. Sıddık
Altay'ın, Ağrı'nın Hamur İlçesinin
spor kompleksi ve kapalı spor salonu ihtiyacına
ilişkin Devlet Bakanından sözlü soru önergesi
(6/202)

BAŞKAN - 38 inci sırada, Ağrı
Milletvekili M. Sıddık Altay'ın, Ağrı'nın
Hamur İlçesinin spor kompleksi ve kapalı
spor salonu ihtiyacına ilişkin Devlet Bakanından
sorusu vardır.

Yanıtlayacak Sayın Bakan?... Yok.

Ertelenmiştir.

39. - Ağrı Milletvekili M. Sıddık
Altay'ın, Ağrı'ya bir atletizm pisti yapılmasına
ilişkin Devlet Bakanından sözlü soru önergesi
(6/1203)

BAŞKAN - 39 uncu sırada, Ağrı
Milletvekili M. Sıddık Altay'ın, Ağrı'ya
bir atletizm pisti yapılmasına ilişkin Devlet
Bakanından sorusu vardır.

Yanıtlayacak Sayın Bakan?.. Yok.

Ertelenmiştir.

Bu arada, sayın milletvekilleri, sırada
185 soru önergesi var; bunların 54'ü daha Sıddık
Altay arkadaşımıza ait.

40. - Ağrı Milletvekili M. Sıddık
Altay'ın, Taşlıçay İlçesinde
kapalı bulunan okullara  ilişkin Millî Eğitim
Bakanından sorusu ve Kültür Bakanı İsmail
Kahraman'ın cevabı (6/204)

BAŞKAN - 40 ıncı sırada,
Ağrı Milletvekili M. Sıddık Altay'ın,
Ağrı'nın Taşlıçay İlçesinde
kapalı bulunan okullara ilişkin Millî Eğitim
Bakanından sorusu vardır.

Yanıtlayacak Sayın Bakan?.. Buradalar.

Önergeyi okutuyorum:

Türkiye Büyük Millet Meclisi
Başkanlığına

Aşağıdaki sorumun Sayın Millî
Eğitim Bakanı tarafından sözlü olarak
cevaplandırılmasını arz ederim.

Saygılarımla.

 Mehmet Sıddık Altay

 Ağrı

Ağrı'nın Taşlıçay
İlçesinde birçok okul eğitime kapalıdır.
Okul çağına geldiği halde okula gidemeyen
öğrenci sayısı 1 200 civarındadır.

Soru: Şu andaki ve gelecekteki öğrencilerin
eğitim yapabilmeleri için şimdiden önlem
alınmış mıdır; alınmadıysa
nedenleri?

Taşlıçay İlçesine
yatılı ilköğretim bölge okulu açmayı
düşünüyor musunuz?

BAŞKAN - Buyurun Sayın Bakan.

KÜLTÜR BAKANI İSMAİL KAHRAMAN
(İstanbul) - Sayın Başkan, sayın milletvekilleri;
Ağrı Milletvekili Sayın Sıddık
Altay'ın soru önergesini cevaplandırmak üzere
huzurlarınızdayım.

Taşlıçay İlçesinde
öğrenime kapalı 20 köy okulundaki  öğrenci
sayısı 1 027'dir. Bu çocukların eğitim
ve öğrenimlerinin sağlanması amacıyla
yatılı ilköğretim bölge okulu yapılması
çalışmaları sürdürülmektedir.

Yüce Heyetinizi saygıyla selamlıyorum.

BAŞKAN - Teşekkür ediyorum Sayın
Bakan.

Sayın milletvekilleri, çalışma
süremiz dolmak üzeredir; bir soruyu daha yanıtlama
durumunda kalırsak, çalışma süremizi
aşmak durumunda kalacağız. 

Bu nedenle, sözlü sorular ile kanun tasarı
ve tekliflerini görüşmek için, 8 Ocak 1997
Çarşamba günü saat 15.00'te toplanmak üzere,
birleşimi kapatıyorum.

Kapanma Saati: 18.58

B)YAZILI SORULAR VE CEVAPLARI

1. -Gaziantep Milletvekili Mustafa R. Taşar'ın,
Toprak Mahsulleri Ofisinin kaldırılıp kaldırılmayacağına
ilişkin Başbakandan sorusu ve Tarım ve Köyişleri
Bakanı Musa Demirci'nin yazılı cevabı
(7/1592)

Türkiye Büyük Millet Meclisi Başkanlığına

Aşağıdaki sorumun Başbakan Sayın
Necmettin Erbakan tarafından yazılı olarak
cevaplandırılmasına delaletlerinizi arz ederim.

Saygılarımla...

  Mustafa R. Taşar

  Gaziantep

Toprak Mahsuller Ofisini kaldırmayı düşünüyor
musunuz? Prof. Dr. Necmettin Erbakan tarafından kaleme
alınan “Tedavi - Adil Ekonomik Düzen” isimli
kitapçıkta belirtildiği gibi “Toprak Mahsulleri
Ofisi”nin kaldırılıp yerine “Buğday
Vakfı”nın kurulması söz konusu
mudur?..

 T.C.

 Tarım ve Köyişleri Bakanlığı
26.12.1996

 Araştırma, Planlama ve Koordinasyon

 Kurulu Başkanlığı

 Sayı : KDD-BŞV.2.01/3233-88010

  Konu : Soru önergesi

Türkiye Büyük Millet Meclisi Başkanlığına

Devlet Bakanı Sayın Lütfü Esengün
tarafından Bakanlığıma intikal eden Gaziantep
Milletvekili Sayın Mustafa R. Taşar'ın; yazılı
soru önergesinde “Toprak Mahsulleri Ofisi”nin kaldırılıp
yerine “Buğday Vakfı”nın kurulması
konusunda tarafımızdan yapılan bir çalışma
olmadığı gibi Bakanlığımız
dışından da konuyla ilgili olarak intikal
eden bilgi bulunmamaktadır.

Bilgilerinize arz ederim.

  Musa Demirci

  Tarım ve Köyişleri

  Bakanı

2. -Aydın Milletvekili Fatih Atay'ın, hac
kotalarına ilişkin Başbakandan sorusu ve Devlet
Bakanı Nevzat Ercan'ın yazılı cevabı
(7/1606)

Türkiye Büyük Millet Meclisi Başkanlığına

Aşağıdaki sorularımın Başbakan
tarafından yazılı olarak yanıtlanmasının
sağlanmasını saygılarımla arz
ederim.

  Fatih Atay

  Aydın

1.Hacca gidecek olan vatandaşlarımız
için devlet tarafından bazı kotalar getirilmiştir.
Bu kotalar 1618 sayılı Yasa ile düzenlenmiştir.
Devlet, burada, Anayasada belirtilen sosyal devlet görevini
yerine getirerek, vatandaşının ulaşım,
sağlık ve can güvenliğini sağlamak hedefini
gütmektedir.

Tarafınızca gündeme getirilen karayollarıyla
Hacca gitme olanağının sağlanması,
Türkiye'nin içinde bulunduğu Coğrafya'da dikkate
alınırsa, bu vatandaşların can ve mal
güvenliklerinin tehlikeye atılması olmaz mı?

2.Çeşitli yabancı ülkelerden “Kontenjan
Ayrılması” ile yaklaşık 7 bin
kişilik lisanssız kota ayrılması söz
konusu olmuştur. Eğer bu doğruysa buradan elde edilecek
trilyonlarla ölçülen bir kâr vardır.
Kotanın kaldırılmasında, bu kârın
şimdiden belli bir takım odaklara ayrılması
mı söz konusudur?

3.Hükümetiniz tarafından, yönünü
islam ülkelerine çeviren dış politika
anlayışının bir uzantısı
olarak, bu kota fazlasının yaratılması
ile, Suudi Arabistan ile ilişkilerde etkinlik mi hedeflenmektedir?

 T.C.

 Başbakanlık 27.12.1996

 Diyanet İşleri Başkanlığı

 Hukuk Müşavirliği

 Sayı : B.02.1.DİB.0.61/012/1210

   Konu : Soru Önergesi

Türkiye Büyük Millet Meclisi Başkanlığına

İlgi : Devlet Bakanlığının (Sayın
Lütfü Esengün) 28.11.1996 tarihli ve B.102.0.0010/01185
sayılı yazısı ile muhavvel Türkiye
Büyük Millet Meclisi Başkanlığının
14.11.1996 tarihli ve A.01.0.GNS.010.00.12/7.1606-4094/11305 sayılı
yazısı ve eki Aydın Milletvekili Fatih Atay'a
ait soru önergesi.

Aydın Milletvekili Sayın Fatih Atay'ın Sayın
Başbakanımıza tevcih ettiği ilgi yazı
eki yazılı soru önergesine verilen cevap ilişikte
sunulmuştur.

Bilgilerinize arz ederim.

  Nevzat Ercan

  Devlet Bakanı

Aydın Milletvekili Sayın Fatih Atay'ın 7/11606-4094
sayılı yazılı soru önergesine
verilen cevaplar :

1.26.4.1979 tarih ve 7/17439 sayılı Bakanlar
Kurulu kararı ve buna dayanılarak çıkarılan
yönetmelik ile hac düzenleme görevi Diyanet İşleri
Başkanlığına verilmiştir. 1988 yılında
bu kararın 3 üncü maddesinde bir değişiklik
yapılarak, Hac Komisyonunca uygun görülen (A)
Grubu Seyahat Acentalarına da Diyanet İşleri
Başkanlığının gözetim ve denetimi
altında hac seyahati düzenleme yetkisi verilmiştir.

Yukarıda tarih ve sayısı belirtilen Bakanlar
Kurulu Kararının aşağıda yazılı
2 nci maddesi hac düzenleme görevinin Diyanet İşleri
Başkanlığına veriliş sebebini çok
net bir şekilde ifade etmektedir.

“Madde 2.Bu kararın amacı, hac farizasını
yerine getirmek üzere Suudi Arabistan'a gidecek vatandaşların,
bu seyahatlerini her çeşit çıkarlardan
uzak, sağlık ve güvenlik koşulları
içinde yapmalarını sağlamak, hac farizasını
yöntemine uygun ve Devletimizin onuruna yaraşır
biçimde yerine getirilmesinde vatandaşlara yardımcı
olmaktır.”

Ayrıca Bakanlar Kurulu Kararının 4 üncü
maddesi ile de 2 nci maddede belirtilen amaçların
yerine getirilmesi için ilgili bakanlıkların
müsteşar veya yardımcıları ile
temsilcilerinden oluşan Bakanlıklararası Hac
Komisyonu kurulmuştur. Hac Komisyonu, hac düzenlemeleri
konusunda en yetkili karar merciidir.

Hac yol güzergâhı, ilgili yönetmelik gereği
karayolu veya hava yoludur. 1990 yılına kadar karayolundan
da havayolundan da hacca gidilmiştir. Ancak 1990 yılında
patlak veren körfez savaşı ve karayolu güzergâhında
bulunan ülkelerden geçişlerde can ve mal güvenliğinin
bulunmayışı sebebiyle Hac Komisyonu hac seferlerinin
sadece havayolu ile yapılmasına karar vermektedir.

Bu da, haccın vücub-ı edasının
şartlarından birisi olan yol güvenliğinin
bulunması ile yukarıda sözü edilen Bakanlar
Kurulu kararının 2 nci maddesinde ifade edilen sağlık
ve güvenlik koşulları içinde hac düzenlemelerinin
yapıldığını göstermektedir.
1997 yılında da hac seferleri havayolu ile yapılacaktır.
Hiçbir vatandaşımızın can ve
mal güvenliğini tehlikeye atmak istemeyiz.

Ancak, bazı vatandaşlarımızın
karayolu ile hacca gitme talepleri Bakanlığıma
ve ilgili kuruluş olan Diyanet İşleri Başkanlığına
dilekçeler ile ulaşmaktadır. Can ve mal güvenliğini
sağlandığı ve yol güzergâhında
emniyet olduğu kanaati hâsıl olursa karayolu
güzergâhı ile de hac seferleri düzenlenebilecektir.

2.Yapılan resmî görüşmeler
sonucunda, 1997 yılı hac mevsiminde ülkemiz
hac kontenjanı 61 183 olarak belirlenmiştir. Hacca
gitmek üzere müftülüklere ön kayıt
yaptıran vatandaşlarımızdan 61 183
kişi hacca gidecektir. Başka ülkelerden lisanssız
kota ayrılması veya alınması söz
konusu değildir.

3.Hükümetimiz, yalnızca Suudi Arabistan
ile değil diğer islam ülkeleri ve dünya devletleriyle
de etkin bir dış politika izlemeyi hükümet
protokolüne almıştır. Ülkemizin
ve vatandaşlarımızın menfaatleri açısından
dünya ülkeleri arasında herhangi bir ayırım
yapmamız söz konusu değildir. Bütün
ülkelerle iyi ilişkiler içinde olmamız
gereğine inanıyoruz.

3.- Burdur Milletvekili Yusuf Ekinci'nin, Adem Tolunay Fen
Lisesine ilişkin sorusu ve Millî Eğitim Bakanı
Mehmet Sağlam'ın yazılı cevabı
(7/1645)

                          Türkiye Büyük Millet
Meclisi Başkanlığına                 
  13.11.196

 Aşağıdaki sorularımın Millî
Eğitim Bakanı tarafından İçtüzüğün
99 uncu maddesi uyarınca yazılı olarak cevaplandırılmasını
arz ederim.

  Dr. Yusuf Ekinci

  Burdur

1.Burdur İli Bucak İlçesinde öğretim
yılı başladıktan bir ay sonra “Adem
Tolunay Fen Lisesi” adı altında bir “Fen
Lisesi” açılmasına ve acilen öğretime
başlatılmasına niçin ihtiyaç
duyulmuştur?

2.Açılan Fen Lisesinin ihtiyaçları
temin edilmiş midir? Eksikleri varsa ne zamana kadar giderilecektir?

3.Öğrencilerin yatılılıkları
ile ilgili problem var mıdır? Varsa bu problemler
ne zamana kadar çözüme kavuşturulacaktır?

4.Bugüne kadar hazırlıkları tamamlanmadan
açılan başka “Fen Lisesi” var mıdır?

5.Fen Lisesindeki öğrencilerin başka fen
liselerine nakli ile okulun kapatılması düşünülmekte
midir?

6.Bu lisemizde sağlıklı bir eğitim
yapıldığına inanıyor musunuz?

7.Bu lisenin şartlara uygun öğretmen ihtiyacı
ve diğer eksikleri hangi tarihe kadar tamamlanacaktır?

 T.C.

 Millî Eğitim Bakanlığı 24.12.1996

 Araştırma, Planlama ve Koordinasyon

 Kurulu Başkanlığı

 Sayı : B.08.0.APK.0.03.01.00-022/3545

Konu : Soru Önergesi

Türkiye Büyük Millet Meclisi Başkanlığına

İlgi : TBMM Başkanlığının
22.11.1996 tarih ve A.01.0.GNS.0.10.00.02-4318/11716-7/1645 sayılı
yazısı.

Burdur Milletvekili Sayın Dr. Yusuf Ekinci'nin “Adem
Tolunay Fen Lisesine ilişkin” yazılı
soru önergesi incelenmiştir.

1.Burdur İli Bucak İlçesinde hayırsever
iş adamı Adem Tolunay, yaptırdığı
zemin + 3 katlı, 17 derslik, fizik, kimya, biyoloji, yabancı
dil, elektronik ve bilgisayar laboratuvarı ile müzik,
resim, teknik atölyeli ve kütüphanesi bulunan binanın
fen lisesi olarak açılmasını talep
etmiş ve pansiyon dahil okulun eksikliklerinin giderileceğini
de taahhüt etmiştir.

1996-1997 öğretim yılından itibaren bu
binada Bucak Adem Tolunay Fen Lisesi öğretime açılmıştır.

2.Bucak Fen Lisesi ihtiyaçları temin edilerek
eğitim öğretime açılmıştır.
1997-1998 öğretim yılında 48 öğrenci
daha eğitime başlayacaktır. Bunların ihtiyacı
da eğitim-öğretim başlamadan giderilecektir.
Okula öğrenci alındıkça okul kademeli
olarak donatılacaktır.

3.Kız ve erkek öğrenciler binanın
3 üncü katında ayrı yerlerde barındırılmakta
olup, yatılılık problemi bulunmamaktadır.

4.Adı geçen fen lisesi 1996-1997 öğretim
yılında açılan 8 fen lisesinden biridir.
Bütün fen liseleri hazırlıkları
tamamlanarak öğretime açılmışlardır.

5.Öğrencilerin başka fen liselerine nakledilerek,
bu okulun kapatılması gibi bir düşünce
yoktur.

6.Bu Fen Lisesinde eğitim-öğretim sağlıklı
bir şekilde sürdürülmektedir.

7.Adı geçen lisenin öğretmen ihtiyacı
yoktur. Eğitim-öğretimi olumsuz yönde etkileyebilecek
herhangi bir eksiği de bulunmamaktadır.

Arz ederim.

  Prof. Dr. Mehmet Sağlam

  Millî Eğitim Bakanı

4.- Burdur Milletvekili Yusuf Ekinci'nin, Bakanlık
Talim ve Terbiye Kurulu Başkan ve üyelerinin ziyaret
ettikleri bir vakfa ilişkin sorusu ve Millî Eğitim
Bakanı Mehmet Sağlam'ın yazılı
cevabı (7/1646)

                      Türkiye Büyük Millet Meclisi
Başkanlığına               13.11.1996

Aşağıdaki sorularımın Millî
Eğitim Bakanı tarafından içtüzüğün
99 uncu maddesi uyarınca Millî Eğitim Bakanı
tarafından İçtüzüğün 99
uncu maddesi uyarınca yazılı olarak cevaplandırılmasını
arz ederim.

  Dr. Yusuf Ekinci

  Burdur

1.Bakanlığınız Talim ve Terbiye
Kurulu başkan ve üyelerinin de bulunduğu bir grup
personel 25-27 Eylül 1996 tarihleri arasında bir vakfın
davetlisi olarak İstanbul'a gitmişler midir?

2.Davet edilen personelin masraflarını kim
karşılamıştır? Bu davete katılan
personelin isimleri, görevleri ve unvanları nedir?

3.Bu vakfın bakanlıkla maddî ilişkileri
var mıdır? Varsa hangi alanlarda ne gibi anlaşmalar
imzalanmıştır?

4.Bu vakfın kurucuları arasında bakanlık
yöneticileri var mıdır? Varsa kimlerdir?

5.Bahse konu vakıf tarafından hazırlatılıp
Bakanlığın incelemesine sunulan ders kitapları
var mıdır? Bu tip ilişkilerin Bakanlığı
yıpratacağını ve tarafsızlığını
zedeleyeceğini düşünüyor musunuz?

6.Türkiye'nin diğer il ve ilçelerinde faaliyet
gösteren bu tip vakıfların daveti halinde,
bu vakfın davetine katılan yetkililerin buralara
da katılmasına izin verecek misiniz?

 T.C.

 Millî Eğitim Bakanlığı 27.12.1996

 Araştırma, Planlama ve Koordinasyon

 Kurulu Başkanlığı

 Sayı : B.08.0.APK.0.03.01.00-022/3590

Konu : Soru Önergesi

Türkiye Büyük Millet Meclisi Başkanlığına

İlgi : TBMM Başkanlığının
22.11.1996 tarih ve A.01.0.GNS.0.10.00.02-4318/11716-7/1646 sayılı
yazısı.

Burdur Milletvekili Sayın Dr. Yusuf Ekinci'nin “Bakanlık
Talim ve Terbiye Kurulu Başkan ve üyelerinin ziyaret
ettikleri vakfa ilişkin” yazılı soru
önergesi incelenmiştir.

1.Talim ve Terbiye Kurulu Başkanı ile on kurul
üyesi, bir daire başkanı ve kitap inceleme komisyonları
başkanlarından oluşan bir grup, Türkiye
Eğitim Gönüllüleri Vakfının daveti
üzerine, bu vakfın eğitim faaliyetlerini izlemek
üzere İstanbul'a gitmiştir.

2.Davet edilen personelin masrafları adı geçen
vakıf tarafından karşılanmıştır.
Bu davete görev unvanları 1 inci maddede belirtilen
45 kişilik bir grup katılmıştır.

3.Bu vakfın Bakanlığımızla
maddî ilişkisi yoktur. Bakanlığımız
ile vakıf arasında imzalanan protokol gereği,
bütün masraflar vakıfca karşılanmak
üzere vakfa bazı ders kitapları hazırlatılmaktadır.
Vakıf ayrıca, TRT ve TV kanallarında yayınlanan
eğitim programlarına katkıda bulunmaktadır.

4.Vakıf kurucuları arasında Millî
Eğitim eski Bakanı Sayın Nevzat Ayaz bulunmaktadır.
Bakanlığımızın üst düzey
yöneticilerinden ise vakfın kurucuları arasında
yer alan olmamıştır.

5.Türkiye Eğitim Gönüllüleri Vakfına
Açık Öğretim Lisesi için hazırlatılan
Türk Dili ve Edebiyatı 1 ve Fen Bilimleri ders kitapları
bulunmaktadır. Mevzuat çerçevesinde yapılan
bu işlemlerden, eğitim için hazırlanan
ders araç-gereçlerinden dolayı Bakanlığımızın
yıpranması ve tarafsızlığının
zedelenmesi söz konusu değildir.

6.Türkiye'nin diğer il ve ilçelerinde faaliyet
gösteren vakıfların da ihtiyaç duymaları,
ortak çalışma programı hazırlamaları
ve bu programlarının Talim ve Terbiye Kurulunun
çalışmalarını ilgilendirmesi
durumunda, Talim ve Terbiye Kurulu Başkanlığı
yönetmeliğinin 9 uncu maddesi (ç) fıkrasındaki
“Eğitim ve öğretim alanındaki konular
ile ilgili olarak yurt içinde ve yurt dışında
inceleme ve araştırmalar yapmak”, (e) fıkrasındaki
“Her türlü okul ve kurumlarda eğitim ve öğretim
konuları ile ilgili inceleme, araştırma ve
değerlendirme yapmak” hükümleri gereği
ilgili kuruluşlarla işbirliği yapılması
için görevlilere izin verileceği tabiidir. Zira
sorunları tartışmak, eğitimimizi geliştirmek
için eğitim kurum ve kuruluşları ile ortak
çalışmalar yapılması zaruridir.

Arz ederim.

  Prof. Dr. Mehmet Sağlam

  Millî Eğitim Bakanı

5.- Burdur Milletvekili Yusuf Ekinci'nin, Bakanlık
merkez ve taşra birimlerinde Bakanlık yetkililerinin
kurucusu olduğu vakıf olup olmadığına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1647)

                          Türkiye Büyük Millet
Meclisi Başkanlığına                 
13.11.1996

Aşağıdaki sorularımın Millî
Eğitim Bakanı tarafından İçtüzüğün
99 uncu maddesi uyarınca yazılı olarak cevaplandırılmasını
arz ederim.

  Dr. Yusuf Ekinci

  Burdur

1.Bakanlık merkez ve taşra birimlerinde Bakanlık
yetkililerinin kurucusu olduğu kaç tane vakıf
vardır? Bu vakıflardan Bakanlık ile maddi
ilişkisi olanlar hangileridir?

2.Özellikle Bakanlık kaynaklarının
hizmet karşılığı aktarıldığı
vakıflar veya bu vakıfların yan kuruluşları
var mıdır? Varsa bu vakıflara veya yan kuruluşlarına
hangi hizmetler karşılığında, ne
kadar ödeme yapılmıştır veya yapılması
planlanmıştır?

 T.C.

 Millî Eğitim Bakanlığı 3.1.1997

 Araştırma, Planlama ve Koordinasyon

 Kurulu Başkanlığı

 Sayı : B.08.0.APK.0.03.01.00-022/17

Konu : Soru Önergesi

Türkiye Büyük Millet Meclisi Başkanlığına

İlgi : TBMM Başkanlığının
22.11.1996 tarih ve A.01.0.GNS.0.10.00.02-4318/11716-7/1647 sayılı
yazısı.

Burdur Milletvekili Sayın Dr. Yusuf Ekinci'nin “Bakanlık
merkez ve taşra birimlerinde Bakanlık yetkililerinin
kurucusu olduğu vakıf olup, olmadığına
ilişkin” yazılı soru önergesi incelenmiştir.

1.2762 Sayılı Vakıflar Kanunu; Devlet
memurlarının, 657 Sayılı Kanunun Değişik
28 inci Maddesi hükümlerine uymak kaydıyla vakıfların
yönetim ve denetim kurumlarında görev almalarına
imkân tanımaktadır.

Bu bakımdan, Bakanlık yetkililerinin vakıflarda
görev almalarında sakınca bulunmamaktadır.

Eğitim, öğretim ve sağlık hizmetlerinin
geliştirilmesine yönelik kurulun Millî EğitimVakfı,
Millî Eğitim Sağlık Eğitimi Vakfı,
Türk Eğitim Vakfı ve benzeri vakıflarda
Bakanlığımız yöneticileri kurucu
üye veya yönetici olarak yer almaktadırlar.

2.Bakanlık kaynaklarının hizmet karşılığı
aktarıldığı vakıflar yoktur.

Arz ederim.

  Prof. Dr. Mehmet Sağlam

  Millî Eğitim Bakanı

6. -Samsun Milletvekili İrfan Demiralp'in, Samsun-Asarcık
İlçesinde Jandarma İdari Çavuşu
olarak görev yapan kişiye ilişkin Başbakandan
sorusu ve İçişleri Bakanı Meral Akşener'in
yazılı cevabı (7/1657)

Türkiye Büyük Millet Meclisi Başkanlığına

Aşağıdaki sorularımın, Sayın
Başbakan tarafından yazılı olarak cevaplandırılmasında
aracılığınızı saygılarımla
arz ederim. 20.11.1996

  İrfan Demiralp   Samsun

16.11.1996 tarihinde Samsun İli, Asarcık İlçesinde
Jandarma İdari Çavuş Ömer Dirlik'in,
Kahvehane Sahibi Kemal Öksüzömer'i kahvehanesinde
sebepsiz yere tartakladığı iddiası vardır.

18.11.1996 tarih, 96/901 sayı ile Samsun-Kavak Cumhuriyet
Savcılığına müracaatta bulunulmuş,
benzeri olayların ilçede daha önce de değişik
zamanlarda meydana geldiği, ancak çekinildiği için
resmiyete intikal ettirilmediği halk arasında şikâyet
konusu yapılmaktadır.

Konu ile ilgili bir araştırma yapılması
için gereğini saygılarımla arz ederim.

 T.C.

 İçişleri Bakanlığı 27.12.1996

 Jandarma Genel Komutanlığı

 Sayı :7500-613-96/ASYŞ.Ş.ŞİK.(236136)

Konu : Yazılı Soru Önergesi

Türkiye Büyük Millet Meclisi Başkanlığına

(Genel Sekreterliği)

İlgi : (a) TBMM Başkanlığının
25.11.1996 gün ve A.01.0.GNS.0.10.00.02/7/1657-4281/11851
sayılı yazısı.

(b) Başbakanlık Kanunlar ve Kararlar Genel Md.lüğünün
27.11.1996 gün ve B.02.0.KKG/106-

411-2/4657 sayılı yazısı.

(c) Devlet Bakanlığının 9.12.1996 gün
ve B.02.0.0010/01291 sayılı yazısı.

(d) İçişleri Bakanlığı J.
Gn. K. lığının 141408 B KAS 96 gün
ve HRK. : 2066-15-96/ASYŞ.MÜES. (192829) sayılı
mesajı.

1. Samsun Milletvekili İrfan Demiralp'ın verdiği
ve ilgi (a), (b), (c) ile İçişleri Bakanlığınca
cevaplandırılması istenilen soru önergesi
hakkında gerekli incelemeler yapılarak, tespit edilen
hususlar müteakip maddelere çıkarılmıştır.

2.Soru : “16.11.1996 tarihinde Samsun İli, Asarcık
İlçesinde Jandarma İdari Çavuş
Ömer Dirlik'in, Kahvehane Sahibi Kemal Öksüzömer'i
kahvehanesinde sebepsiz yere tartakladığı,”

Cevap : İlgi (d) sayılı mesajla Türkiye
genelinde “Umuma Açık Yer Araması”
uygulaması yapılmış olup, diğer
il ve ilçelerde de olduğu gibi Samsun İli, Asarcık
İlçe Merkezinde de 16.11.1996 günü 18:00-24:00
saatleri arasında Jandarma tarafından Umuma Açık
Yer Araması icra edilmiştir.

Bu aramadan iki gün sonra, Asarcık İlçesinde
kahvehanesi bulunan Kemal Öksüzömer ile Ömer
Dirlik (Soru önergesinde belirtildiği gibi Asarcık
İlçesinde Jandarma İdari Çavuş
Ömer Dirlik diye birisinin olmadığı, ancak
kahvehane sahibi Ömer Dirlik isminde şahıs olduğu
öğrenilmiştir.) adındaki şahıslar
arama esnasında görevli J. Astsb. Kd. Çvş.
Murat Güler tarafından gereksiz yere tartaklandıkları
iddiası ile 18.11.1996 günü Kavak C. Başsavcılığına
dilekçe ile müracaatta bulunmuşlardır.

HRK : 7500-613-96/ASYŞ.Ş.ŞİK. (236136)
27.12.1996

Anılan C. Savcılığınca, adı
geçen astsubay hakkında “Görevsizlik Kararı”
verilerek idari soruşturma açılmak üzere
konunun Asarcık Kaymakamlığına iletilmesini
müteakip; Kaymakam tarafından İlçe Milî
Eğitim Müdürü Salih Şener muhakkik tayin
edilerek J. Astsb. Kd. Çvş. Murat Güler hakkında
idarî soruşturma başlatılmıştır.
Soruşturma halen devam etmektedir.

3. Soru : “Benzeri olayların ilçede daha önce
de değişik zamanlarda meydana geldiği, ancak çekinildiği
 için resmiyete intikal ettirilmediğinin halk arasında
şikayet konusu yapıldığı, “

Cevap : Vatandaşlar tarafından yapılan her
türlü şikâyet ve müracaatlara yasalar
doğrultusunda gerekli işlem yapılmaktadır.
Yapılan araştırmada Asarcık İlçesinde
bugüne kadar bu tür olayların yaşandığına
dair herhangi bir bilgi elde edilememiştir.

Bilgilerinize arz ederim.

  Meral Akşener   İçişleri Bakanı

7.-Adıyaman Milletvekili Celal Topkan'ın,
buğdaya uygulanan gümrük fon miktarına ilişkin
Başbakandan sorusu ve Tarım ve Köyişleri
Bakanı Musa Demirci'nin yazılı cevabı
(7/1662)

                 Türkiye Büyük Millet Meclisi Başkanlığına
                21.11.1996 

Aşağıdaki sorularımın Başbakan
Sayın Necmettin Erbakan tarafından yazılı
cevaplandırılmasını saygılarımla
arz ederim.

  Celal Topkan   Adıyaman

1.Toprak Mahsulleri Ofisinin elinde ülkenin ve piyasanın
ihtiyacını karşılayacak kadar buğdayın
olmadığı bilinen bir gerçek iken, buğday
ithalatına uygulanan Gümrük Fonunu % 3 'den,
% 15'e çıkararak dünya piyasalarında
buğday fiyatının düşmesine karşın
ülke içinde buğday fiyatının artışına
sebebiyet verdiğiniz doğru mudur?

2.Buğdaya uygulanan gümrük fon uygulamasını
% 3'den % 15'e çıkarmanız sonrasında
stokçuların bir anda 4-5 trilyon haksız kazanç
sağladıkları söylentileri doğru mudur?

3.Bu uygulamalar sonrasında ekmeğin artan fiyatlarını
ve fakir fukarayı bu fiyat artışlarından
korumayı düşünüyor musunuz?

 T.C.

 Tarım ve Köyişleri  Bakanlığı
3.1.1997

 Araştırma, Planlama ve Koordinasyon

 Kurulu Başkanlığı

Sayı : AİG/G-4-4

Konu : Yazılı soru Önergesi

Türkiye Büyük Millet Meclisi Başkanlığına

İlgi : 2.12.1996 tarih ve A.01.0.GNS.0.10.00.02/7/1662-4296-11880
sayılı yazınız. 

Devlet Bakanlığının 11.12.1996 tarih
ve 01365 sayılı yazısı ile Bakanlığımıza
intikal eden ilgide kayıtlı yazınız
ekindeki 7/1662-4296 Esas No.lu Adıyaman Milletvekili Sayın
Celal Topkan'ın buğday fiyatları konusundaki
yazılı soru önergesine hazırlanan Bakanlık
görüşümüz ilişikte gönderilmektedir.

Bilgilerinizi arz ederim.

  Musa Demirci

  Tarım ve Köyişleri Bakanı

7/1662-4296 Esas No.lu Buğday Fiyatları ile İlgili
Adıyaman Milletvekili Sayın Celal Topkan'ın
Yazılı Soru Önergesine Hazırlanan Bakanlık
Görüşümüz.

1.Bilindiği üzere, TMO “Yurtta hububat fiyatlarının
üreticiler yönünden normalin altına düşmesini
ve tüketici halk aleyhine normal derecede yükselmesini
önlemek ve bu ürünlerin piyasasını
düzenleyici tedbirler almak..” ile görevlendirilmiş
olup bu görevini Ana Statüsü ve ilgili diğer
kanun, tüzük ve yönetmelikler çerçevesinde
sürdürmektedir.

Bu görev çerçevesinde 9.6.1996 tarih ve 22661
sayılı Resmî Gazetede yayınlanan 96/8284
sayılı “1996/1997 dönemi Hububat Ürünü
Destekleme Alım ve Satımı Hakkındaki”
Bakanlar Kurulu Kararı doğrultusunda her yıl
olduğu gibi bu yıl da üreticiden ilan edilen destekleme
fiyatlarından hububat alımları yapmış
ve yapmaya devam etmektedir.

1996 yılında Ülkemizde ve dünyada buğday
üretiminde artış olmuştur. Buğday
üretimindeki bu artış dünya piyasalarındaki
buğday fiyatlarının belli oranlarda düşmesine
neden olmuş ve haziran başında ilan edilen
yurt içi destekleme alım fiyatlarının
altında kalmıştır. Bu durum ülkemizdeki
buğday ticareti yapanları yerli ürün alımından
ziyade, daha ucuz olan ithal buğdaya kaymasını
teşvik etmiş dolayısı ile üreticimizin
elinde buğday kalmış ve üretici mağdur
duruma düşmüştür.

Bu gerçekten hareketle, yurt içi piyasa fiyatlarıyla
ithal maliyetlerinin dengelenmesi ve buğday üreticilerimizin
korunması amacıyla % 3 olan gümrük vergisi,
% 15'e çıkarılmıştır.

2.Buğdaya uygulanan gümrük vergisinin % 3'ten
% 15'e çıkarılması ile ithalatçı
firmaların, yurt dışından özellikle
Doğu Avrupa ülkelerinden ucuza ithal ettikleri buğdayları
(TMO'nun alım fiyatları ve ilan ettiği yurt
içi satış fiyatlarının dünya
piyasalarına göre yüksek olmasından da
faydalanarak) fahiş kârlarla satmaları önlenmiştir.
Stokçuların haksız kazanç sağlamalarını
önlemek için de, 23.11.1996 tarihinde TMO iç
satış fiyatlarındaki destekleme alım
fiyatı üzerine eklenen % 15'lik kâr marjını
sıfırlamış ve böylece önemli
ölçüde buğday satış fiyatları
düşürülmüştür.

3.TMO iç satış fiyatlarındaki
kâr marjını sıfırlamakla ekmeğin
en önemli hammaddesi olan buğdayın daha ucuza
elde edilmesini sağlamıştır. Buna ilaveten,
iç piyasadaki spekülatif amaçlı fiyat
artışlarını önlemek ve bu yolla
tüketiciyi korumak için ithalat yapabileceğini
duyurmuş ve 12.11.1996 tarih, 564 sayılı Bakanlık
Makamı Olur'larıyla 500 000 tona kadar ithalat izni
almıştır.

Bu izin çerçevesinde, 10.12.1996 tarihinde 200 000
tonluk ekmeklik buğday ithalatı için ihale açmış
bu ihale neticesinde 150 000 ton ekmeklik buğday ithali için
satıcı firmalarla gerekli bağlantılar
yapılmıştır.

Sonuç olarak, ithalattaki gümrük vergisinin %
3'ten % 15'e çıkarılması ve TMO satış
fiyatlarında indirim yapılması tamamen üretici
ve tüketiciyi korumaya yönelik bir uygulama olup, söz
konusu uygulama sonucunda piyasada istikrar sağlanmıştır.

8. - Artvin Milletvekili Süleyman Hatinoğlu'nun, hidroelektrik
santrallare ilişkin Başbakandan sorusu ve Enerji ve
Tabiî Kaynaklar Bakanı M. Recai Kutan'ın yazılı
cevabı (7/1670)

Türkiye Büyük Millet Meclisi Başkanlığına

Aşağıdaki sorularımın Sayın
Başbakan tarafından yazılı olarak cevaplandırılması
hususunda delaletlerinizi arz ederim.

  Süleyman Hatinoğlu

  Artvin

Son günlerde görsel ve yazılı basınımıza
vermiş olduğunuz beyanatlara göre hidroelektrik
santrallerinin satışından 10 milyar dolar
gelir elde edileceğini belirtmektesiniz.

Bu nedenle sorularım :

1.Özelleştirilecek, satılacak veya kiraya
verilecek hidroelektrik santralleri hangi il ve ilçelerde
bulunmaktadır?

2.Bahsi geçen bu santrallerin yapımı
hangi tarihte başlayıp, hangi tarihlerde tamamlanmıştır.
Açıklar mısınız?

3.Bu santrallerin satışından elde edilecek
gelirleri nerelerde kullanmayı düşünüyorsunuz?

 T.C.

 Enerji ve Tabiî Kaynaklar Bakanlığı 25.12.1996

 Enerji İşleri Genel Müdürlüğü

 Sayı : B.15.0.EGM.0.03.01/680-15798/20535

Konu : Soru Önergesi

Türkiye Büyük Millet Meclisi Başkanlığına

İlgi : T.C. Devlet Bakanlığının
11.12.1996 tarih ve B.02.0.0010/01367 sayılı yazısı.

İlgi yazı ile istenen Artvin Milletvekili Süleyman
Hatinoğlu'nun yazılı soru önergesine ilişkin
cevaplar ekte yer almaktadır.

Bilgilerinize arz ederim.

  M. Recai Kutan

  Enerji ve Tabiî Kaynaklar Bakanı

Soru Önergesine Cevap :

1.Enerji ve Tabiî Kaynaklar Bakanlığınca
hidroelektrik santrallarının özelleştirilmesi
işlemi, “Türkiye Elektrik Kurumu  Dışındaki
Kuruluşların Elektrik Üretimi, İletimi,
Dağıtımı ve Ticareti ile Görevlendirilmesi
Hakkında” ki 3096 sayılı Kanun ve ilgili
yönetmelikler çerçevesinde yap-işlet-devret
modeli ile gerçekleştirilmektedir. Bu çerçevede;
24 Eylül 1996 tarih ve 22767 sayılı Resmî
Gazetede 11 adet, 11 Ekim 1996 tarih ve 22784 sayılı
Resmî Gazetede 44 adet, 23 kasım 1996 tarih ve 22826
sayılı Resmî Gazetede 1 adet hidroelektrik
santralın yap-işlet-devret modeli ile yaptırılması,
ayrıca;

14 Kasım 1996 tarih ve 22817 sayılı Resmî
Gazetede DSİ tarafından inşaat çalışmaları
sürdürülen 19 adet hidroelektrik santralın
yap-işlet-devret modeli ile tamamlattırılarak
işletmeye aldırılması için ilana
çıkılmış olup, söz konusu
ilanlar yazımız ekinde sunulmaktadır.

2.Söz konusu santrallar henüz ilan aşamasında
olup, yapılacak müracaatların incelenerek projenin
yapımını üstlenecek firmaların
belirlenmesinden sonra sözleşme imzalanacak ve projenin
gerçekleşmesi için gerekli izinlerin alınması,
kesin proje onayı, diğer anlaşmaların
imzalanması, finansmanının temin edilmesinden
sonra inşaata başlanacaktır. İnşaat
süresi projelerin özelliğine göre 3-5 yıl
arasında değişmektedir.

3.Yap-işlet-devret modelinde projenin gerçekleşmesi
için gerekli her türlü finansman kredi ve öz
sermaye olarak yapımcı firma tarafından (Kredi
Şartları Bakanlığımız ve
Hazine Müsteşarlığınca onaylanmak
kaydıyla) karşılanmakta olup, buradaki kazanç;
söz konusu yatırımların özel sektör
dinamizmi ile bir an önce gerçekleştirilmesinin
sağlanması yoluyla atıl durumdaki su potansiyelinin
değerlendirilmesi ve yapımı gerçekleştirilen
tesislerin sözleşme süresinin sonunda bedelsiz
olarak Bakanlığımıza devredilmesidir.
İlan yoluyla duyurulan hidroelektrik santrallardan, DSİ
tarafından inşaat çalışmaları
sürdürülen 19 projeden bugüne kadar DSİ'ce
yaptırılan işlerin enerji hissesine düşen
bedeli için projenin yapımını üstlenecek
firmalardan ABD $ bazında peşin para alınacaktır.
Toplanacak olan bu bedeller bütçeye aktarılacaktır.

EK : Resmî Gazetede yayımlanan yap-işlet-devret
modeliyle yaptırılacak hidroelektrik santral ilanları

Not : Yazılı soruyla ilgili diğer bilgiler dosyasındadır.

9. -Yozgat Milletvekili Kâzım Arslan'ın,
Yozgat SSK Hastanesinin yapımına ilişkin sorusu
ve Çalışma ve Sosyal Güvenlik Bakanı
Necati Çelik'in yazılı cevabı (7/1674)

Türkiye Büyük Millet Meclisi Başkanlığına

Aşağıdaki sorularımın Çalışma
ve Sosyal Güvenlik Bakanı Sayın Necati Çelik
tarafından yazılı olarak cevaplandırılmasını
talep etmekteyim.

Gereğini saygılarımla arz ederim.  22.11.1996

  Dr. Kâzım Arslan   Yozgat 

1.Yozgat SSK Hastanesi yapımına ne zaman başlanacaktır?

2.SSK Hastanesi yapılıncaya kadar, mevcut
SSK Dispanseri yataklı hale dönüştürülemez
mi?

 T.C.

 Çalışma ve Sosyal Güvenlik Bakanlığı
   2.1.1997 

Sosyal Güvenlik Kuruluşları Genel Müdürlüğü

Sayı :  B.13.0.SGK-0-13-00-01/50.000043

Konu : Yazılı soru önergesi 

Türkiye Büyük Millet Meclisi Başkanlığına

İlgi : 2.12.1996 tarih ve A.01.0.GNS.0.10.00-02-7/1674-4331/11937
sayılı yazınız.

Yozgat Milletvekili Kâzım Arslan tarafından
hazırlanan “Sosyal Sigortalar Kurumu Yozgat Hastanesinin
yapımına ilişkin” yazılı
soru önergesi Bakanlığımca incelenmiştir.

Sosyal Sigortalar Kurumunun 1996 Yılı Yatırım
Programı, 14 Mayıs 1996 gün ve 1996/27 sayılı
Başbakanlık Genelgesi gereği revize edilmiştir.
Yapılan revizyon sonunda uygulanmasına devam edilecek
projeler arasında yer alan 100 yataklı Yozgat Hastane
inşaatının keşif çalışmaları
sürdürülmekte olup, çalışmaların
tamamlanmasını müteakip ihalesi yoluna gidilecektir.

Diğer taraftan; Sosyal Sigortalar Kurumunca Yozgat Dispanseri
olarak kullanılan bina Vakıflar Genel Müdürlüğüne
aittir. Sözkonusu bina yataklı tesis olarak kullanılabilecek
büyüklükte olmadığından yataklı
sağlık tesisine dönüştürülmesi
uygun görülmektedir.

Bilgilerinize arz ederim.

  Necati Çelik   Bakan

10. -İzmir Milletvekili Hakan Tartan'ın, dinlendiği
iddia edilen telefonlara ilişkin Başbakandan sorusu
ve Ulaştırma Bakanı Ömer Barutçu'nun
yazılı cevabı (7/1681)

Türkiye Büyük Millet Meclisi Başkanlığına

Aşağıda yazılı soruların,
Başbakan Necmettin Erbakan tarafından yazılı
olarak yanıtlanması için, İçtüzüğün
96 ncı maddesince gereğini arz ederim.

  Hakan Tartan   İzmir

1.DGM'den alınan gizli karar sonrasında kaç
kişinin telefonu dinlendi?

2.Telefonu dinlenen kişilerden kaçı
siyasî kimlikli?

3.1990 yılından bugüne dek yıllar
itibarı ile kaç kişinin telefonu dinlendi?

4.Milletvekili Lojmanları ile Meclis'teki milletvekili
odaları da dinlenme kapsamında mı?

5.Haberleşme özgürlüğü kısıtlanan
insanların yoğun bir şekilde Avrupa İnsan
Hakları Mahkemesi'ne başvurması halinde bundan
Türkiye'nin göreceği zarar hesaplandı mı?

6.Dünyada sadece belli ülkelerde ve kısa
periodlar için ve terör ile uyuşturucu kaçakçılığı
suçları ile ilgili kullanılan dinleme yönteminden
vazgeçilmesi düşünülüyor mu?

 T.C.

 Ulaştırma Bakanlığı 

Araştırma, Planlama ve Koordinasyon

  Kurulu Başkanlığı

Sayı :  B.11.0.APK.0.10.01.20-EA/1748-28860

Konu : İzmir Milletvekili Hakan Tartan'ın

           yazılı soru önergesi 26.12.1996

Türkiye Büyük Millet Meclisi Başkanlığına

İlgi : Devlet Bakanlığı'nın 11.12.1996
gün ve B.02.0.00.10/01370 sayılı yazısı.

İzmir Milletvekili Hakan Tartan'ın Sayın
Başbakanımıza yönelttiği 7/1681-4361
sayılı yazılı soru önergesinin
cevabı ekte gönderilmiştir.

Bilgilerinize arz ederim.

  Ömer Barutçu   Ulaştırma Bakanı

İzmir Milletvekili Hakan Tartan'ın 7/1681-4361 Sayılı


Yazılı Soru Önergesi ve Cevabı

Sorular :

1. DGM'den alınan gizli karar sonrasında kaç
kişinin telefonu dinlendi?

2. Telefonu dinlenen kişilerden kaçı siyasi
kimlikli?

3. 1990 yılından bugüne dek yıllar itibari
ile kaç kişinin telefonu dinlendi?

4. Milletvekili Lojmanları ile Meclis'teki Milletvekili
odaları da dinlenme kapsamında mı?

5. Haberleşme özgürlüğü kısıtlanan
insanların yoğun bir şekilde Avrupa İnsan
Hakları Mahkemesi'ne başvurması halinde bundan
Türkiye'nin göreceği zarar hesaplandı mı?

6. Dünyada sadece belli ülkelerde ve kısa periodlar
için ve terör ile uyuşturucu kaçakçılığı
suçları ile ilgili kullanılan dinleme yönteminden
vazgeçilmesi düşünülüyor mu?

Cevaplar :

Anayasamızın “Haberleşme Hürriyeti”
başlıklı 22 nci maddesinde, herkesin haberleşme
hürriyetine sahip olduğu ve haberleşmenin gizliliğinin
esas olduğu; Kanunun açıkça gösterdiği
hallerde usulüne uygun verilmiş hâkim kararı
olmadıkça, gecikmesinde sakınca bulunan hallerde
de Kanunla ilgili kılınan mercii emri bulunmadıkça
haberleşmenin engellenemeyeceği ve gizliliğine dokunulmayacağı
hükme bağlanmış olup, bunun dışında
telefonlardan yapılan konuşmaların dinlenmesi
mümkün değildir.

Diğer taraftan Anayasanın sözkonusu maddesinde
ifade edilen “Kanunun açıkça gösterdiği
hallerde” de Ceza Muhakemeleri Usulü Kanununun 92 nci
maddesindeki kayıt ve şartlarla Cumhuriyet Savcılarının
verecekleri karar üzerine telefon konuşmaları
ilgililer tarafından dinlenilebilmekte, Cumhuriyet Savcıları
tarafından verilmiş dinleme kararının
Hâkim tarafından onaylanıp onaylanmadığı
araştırılarak karar 3 gün içerisinde
onaylanmadığı takdirde müteakip konuşmalar
dinlenilmemektedir.

Ayrıca 406 sayılı Telgraf ve Telefon Kanununun
20 ve 21 nci maddelerine göre de konuşmaların
ve konuşma yapılıp yapılmadığının
başkalarına ifşa edilmesi yasaklanmıştır.

Haberleşme hürriyetine ilişkin Türkiye Cumhuriyeti
Anayasası, CMUK, Telgraf Kanununun ilgili maddelerinde
yer alan hükümler Türk Telekom personelinin bilgisi
dahilinde olup, buna aykırı hareket eden personele
Yönetmelik Hükümlerine göre disiplin cezası
uygulandığı gibi hakkında adlî
kovuşturma da yapılmaktadır.

11.- İzmir Milletvekili Hakan Tartan'ın, SSK'ya
alınacak personel sınavına ilişkin
Başbakandan sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1682) 

Türkiye Büyük Millet Meclisi Başkanlığına

Aşağıda yazılı soruların,
Başbakan Necmettin Erbakan tarafından yazılı
olarak yanıtlanması için, İçtüzüğün
96 ncı maddesince gereğini arz ederim.

  Hakan Tartan   İzmir

1. SSK'ya 2 500 kişinin alınacağı açıklanan
sınavla ilgili sorular kimler tarafından hazırlanmaktadır?

2. Sınava girmek isteyen bir çok kişinin formları
el altından bir milyon liraya almak zorunda bırakıldığı
doğru mu?

3. Böyle geniş çaplı bir sınav
için insanları mağdur etmek yerine Türkiye'nin
çeşitli illerinde merkezi sisteme dayalı bir
sınav sistemi neden uygulanmadı?

4. Sınav formlarının el altından Millî
Gençlik Vakfı üyesi kişilere verildiği
iddiaları doğru mudur?

 T.C.

 Çalışma ve Sosyal Güvenlik Bakanlığı

 Sosyal Güvenlik Kuruluşları

  Genel Müdürlüğü 2.1.1997

 Sayı : B.13.0.SGK-0-13-00-01/52.000042

  Konu : Yazılı Soru Önergesi

Türkiye Büyük Millet Meclisi Başkanlığına

İlgi : 2.12.1996 tarih ve A.01.0.GNS.0.10.00.02-7/1682-4362/12083
sayılı yazınız.

İzmir Milletvekili Hakan Tartan tarafından Sayın
Başbakanımıza tevcih edilen ve Sayın
Başbakan tarafından Devlet Bakanı Sayın
Lütfü Esengün'ün koordinatörlüğünde
cevap verilmesi tensip olunan, Sosyal Sigortalar Kurumu personel
ihtiyacının karşılanması için
açılan sınava ilişkin yazılı
soru önergesi Bakanlığımca incelenmiştir.

Sosyal Sigortalar Kurumu merkez ve taşra teşkilatının
personel ihtiyacının karşılanmasını
teminen açılan sınava ilişkin işlemler,
13.8.1987 tarihli Resmî Gazetede yayımlanan “Sosyal
Sigortalar Kurumu Personel Yönetmeliği” hükümlerine
göre yürütülmektedir.

Sözkonusu Yönetmelik, sınavların Kurumca
oluşturulacak sınav komisyonu tarafından yapılacağını,
sınavların düzenli bir şekilde yürütülmesi,
sınav konularının belirlenmesi ve soruların
hazırlanmasından bu komisyonun sorumlu olduğunu
hükme bağlandığından sınavla
ilgili sorular sözkonusu komisyonca hazırlanmıştır.

Diğer taraftan; Sosyal Sigortalar Kurumu memuriyet sınavının
merkezi ya da bölgesel yapılması konusu Kurum
yetkilileri tarafından titizlikle incelenmiştir.
Ancak sınavın bölgelerde yapılmasının
pek çok sakıncası bulunduğu gözönüne
alınarak merkezi bir sınav düzenlenmesine karar
verilmiştir.

Bu çerçevede, bölgesel sınavlarda müracaat
sayısının çok fazla olacağı
tahmin edilmektedir. Çünkü ülkemizde son
3-4 yıldır kamu kuruluşlarınca bu boyutta
bir sınav açılmamıştır
ve bu konuda büyük bir beklenti bulunmaktadır.

Kurum teşkilatının bütün illerde
yeterli olmaması nedeniyle sınavın tüm
illerde düzenlenmesi imkânı bulunmamaktadır.
Bu takdirde de sınav en fazla 10-12 merkezde yapılabilecekti
ve başvuruda bulunacakların büyük bölümü
yine bulundukları illerden sınavın yapılacağı
illere gitmek zorunda kalacaklardı.

Ayrıca, sınav formlarının Millî
Gençlik Vakfına üye olan kişilere verilmesi
gibi bir durum sözkonusu olmayıp, formların
para karşılığı el altından
satıldığı da doğru değildir.

Sonuç olarak, bugüne kadar Sosyal Sigortalar Kurumunda
sınavlar hangi yönetmeliğe göre ve hangi
yöntemle yapılmış ise, bu defa da aynı
yönetmeliğe uygun olarak ve aynı yöntemle
gerçekleştirilmiştir.

Bilgilerinize arz ederim.

  Necati Çelik   Bakan

12. -Ordu Milletvekili Müjdat Koç'un, Fiskobirlik'in
üreticilere olan borcuna ilişkin Başbakandan
sorusu ve Sanayi ve Ticaret Bakanı Yalım Erez'in
yazılı cevabı (7/1683)

Türkiye Büyük Millet Meclisi Başkanlığına

Aşağıdaki yazılı soruların,Başbakan
Sn. Necmettin Erbakan tarafından yazılı olarak
yanıtlanması için İçtüzüğün
96 ıncı maddesince gereğini arz ederim.

  Müjdat Koç   Ordu

Soru : 1.7 Ağustos 1996 tarihinde, Hükümetinizin
toplantısını yaptığınız
Trabzon'da Yardımcınız Sayın Tansu
Çiller'le beraber şu açıklamayı
yaparak; “Fiskobirlik tarafından üreticilerden
alınacak olan fındık ürün bedellerinin
peşin olarak ödeneceğini” üreticilerimize
müjdelemiştiniz.

Bugüne kadar yapılan ödemeler yetersiz kalmıştır.

Halen, 19 Eylül 1996 tarihinden bugüne değin, Fiskobirlik'e
fındıklarını teslim eden üreticilerimiz,
bugünkü tarih itibariyle ürün bedellerini
alamamışlardır.

Fiskobirlik'in üreticiye yaklaşık 8 trilyon
borcu vardır.

Buna bağlı olarak piyasa felç durumdadır.

Alışverişler durma noktasına gelmiştir.

Bölge esnafımız perişan durumdadır.

Bölge halkı adına sizlerden beklediğimiz;
vermiş olduğunuz sözleri yerine getirerek, Fiskobirlik'in
üreticilerimize olan borçlarının acil
olarak ödenmesini sağlayacak mısınız?

 T.C.

 Sanayi ve Ticaret Bakanlığı 2.1.1997

 Basın ve Halkla İlişkiler Müşavirliği

 Sayı : B.140.BHİ.01-3

Konu : Yazılı soru önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
2.12.1996 tarih ve A.01.0.GNS.0.10.00.02-7/1683-4363/12084 sayılı
yazınız.

Başbakanlık Kanunlar ve Kararlar Genel Müdürlüğünün
9.12.1996 tarih ve 4748 sayılı yazısı.

Devlet Bakanlığının 11.12.1996 tarih
ve 1372 sayılı yazısı.

Ordu Milletvekili Müjdat Koç'un, Başbakana tevcih
ettiği ancak Başbakanın da kendileri adına
Devlet Bakanı Lütfü Esengün'ün koordinatörlüğünde
cevaplandırılmasını istediği (7/1683)
Esas No.lu yazılı soru önergesiyle ilgili cevabımız
ekte takdim edilmiştir.

Bilgilerinizi ve gereğini arz ederim.

  Yalım Erez

  Sanayi ve Ticaret Bakanı

Ordu Milletvekili Müjdat Koç'un Yazılı
Sorularına Cevaplarımız

Bu yıl fındık 2 dolar karşılığı
166 000 TL.'den alınmaya başlanmış,
ekim başında fiyat

182 000 TL.'ye aralık ayında da 205 000  TL.'ye
yükseltilmiştir. Bu dolar cinsinden hükümetlerin
fındığa verdiği en yüksek fiyattır.
80 000 TL.'sı olan geçen yılın fiyatına
göre % 128 artış gerçekleşmiştir.

Geçen yıl 34 291 ton fındık almış
olan Fiskobirlik bu yıl verilen iyi fiyat nedeniyle alım
dönemi tamamlanmadan 105 078 ton fındık almış
durumdadır. Geçen yıl Fiskobirlikçe
alınan fındığın değeri 2,8
trilyon TL. iken bu yıl alımı yapılan
miktarın değeri 20.2 trilyon TL. olup, bunun 11.1 trilyon
TL.'sı üreticiye ödenmiştir. Yüksek
fiyattan fazla miktarda fındık alınması
doğal olarak büyük finansman ihtiyacı yaratmıştır.
Geçen yıl dönem sonuna kadar 1.26 trilyon TL.
DFİF kredisi sağlanmışken bu yıl
alım dönemi bitmeden Fiskobirliğe % 50 basit faizli
9 trilyon TL. DFİF kredisi kullandırılmıştır.

Kalan borçlarda yeni krediler ve birlik imkânlarıyla
kısa zamanda ödenecektir.

Bu yıl uygulanan fındık politikasıyla
ihraç fiyatlarımız hızla yükselmiştir.
Ülkemize daha fazla döviz kazandıracak olan bu
durum, fındık politikamızın üretici
ve ülkemiz yararına olduğunu göstermektedir.

Diğer taraftan 4 aydan kısa bir sürede fındık
üreticisine 11.1 trilyon TL. gibi önemli bir meblağ
ödendiğine göre, bölgede piyasanın felç
durumuna gelmesi, esnafın perişan durumda olması
mümkün değildir. Aksine piyasada canlanma olmuştur.

13. - Yozgat Milletvekili İsmail Durak Ünlü'nün,
bölücülük ve araba kaçakçılığından
yargılanan Mülkî İdare Amirlerinin olup
olmadığına ilişkin sorusu ve İçişleri
Bakanı Meral Akşener'in yazılı cevabı
(7/1696)

Türkiye Büyük Millet Meclisi Başkanlığına

Aşağıdaki sorularımın Sayın
İçişleri Bakanı tarafından yazılı
olarak cevaplandırılması hususunu arz ederim.

Saygılarımla.

  İsmail Durak Ünlü

  Yozgat

Sorular :

1. Halen bölücülük ve araba kaçakçılığından
yargılanmakta olan Mülkî İdare Amirleri
var mıdır?

2.Varsa hangi il ve ilçelerde görevlidirler?


 T.C.

 İçişleri Bakanlığı 27.12.1996

 Personel Genel Müdürlüğü

 Sayı : B050PGM0710001-Ş/18411

Türkiye Büyük Millet Meclisi Başkanlığına

İlgi : 8.12.1996 tarih ve KAN. KAR. MD. A.01.0.GNS.0.10.00.02
- 4540 - 1289  sayılı  yazınız.

Yozgat Milletvekili İsmail Durak Ünlü'nün
tarafımdan yazılı olarak cevaplandırılmasını
istediği soru önergesine (7/1696) ait cevaplar aşağıya
çıkarılmıştır.

Arz ederim.

  Dr. Meral Akşener

  İçişleri Bakanı

Halen Giresun İli Espiye İlçesi Kaymakamı
olarak görev yapmakta olan İsmet Bayhan'ın
Avanos İlçesi Kaymakamı iken, ilçeye
gelen yabancı heyete, makam odasında Türkiye'yi
küçük düşürücü ve PKK'yı
övücü sözler söylediği iddialarının
incelenmesi için 3.5.1995 tarihli Bakanlık Onayı
ile mülkiye müfettişi görevlendirilmiş,
yapılan inceleme sonucu düzenlenen 8.8.1995 tarihli
raporda; 657 sayılı Devlet Memurları Kanununun
125 inci maddesinin C bendinin (ı) fıkrası
gereğince disiplin amirince “maaş kesimi cezası”
ile cezalandırılması teklif edilmiş,
adı geçen 23.11.1995 tarihli Olur'la “brüt
aylığının 1/8'inin kesilmesi” cezası
ile cezalandırılmıştır.

Adı geçenin Trabzon İdare Mahkemesinde açtığı
dava üzerine anılan mahkeme, disiplin amiri tarafından
verilen “brüt aylığının 1/8'inin
kesilmesi” cezasını 25.9.1996 tarih ve K:1990/1008
sayılı kararla iptal etmiştir. İptal
kararı Bakanlığımız I. Hukuk Müşavirliğince
temyiz edilmiş olup, henüz neticelenmemiştir.

Yine adı geçenin Gerger Kaymakamı
iken gümrükten kaçak olarak yurda sokulmuş
2 adet Mercedes otomobili satın almak, 1 adet kaçak
Mercedes otonun da satışına aracılık
etmek suretiyle 1918 sayılı Kanuna aykırı
hareket ettiği hakkındaki iddiaların incelenmesi
için 8.3.1990 tarihli Bakanlık onayı ile
mülkiye müfettişi görevlendirilmiş,
yapılan inceleme sonucu düzenlenen fezleke üzerine
adı geçenin 1918 sayılı Kanunun 25
ve 27 nci maddelerine göre cezalandırılması
için Adıyaman İl Yönetim Kurulunca 15.1.1992
tarih ve 1992/02 sayılı kararla Lüzum-u Muhakeme
kararı verilmiş ve verilen Lüzum-u Muhakeme
kararı üzerine Adıyaman Asliye Ceza Mahkemesinde
konu ile ilgili dava açılmış olup dava
halen devam etmektedir.


14. - Hatay Milletvekili Fuat Çay'ın, Olağanüstü
Hal Koordinasyon Kurulunun öğretmen tayinlerindeki etkisine
ilişkin sorusu Millî Eğitim Bakanı Mehmet
Sağlam'ın yazılı cevabı (7/1698)

Türkiye Büyük Millet Meclisi Başkanlığına

Aşağıdaki sorularımın Millî
Eğitim Bakanı Sayın Mehmet Sağlam tarafından
yazılı olarak cevaplandırılması
hususunu  saygılarımla arz ederim. 26.11.1996

  Fuat Çay

  Hatay

1. Olağanüstü Hal Koordinasyon Kurulunun, olağanüstü
hal uygulanmayan illerde öğretmen atamalarına
herhangi bir etkisi olmakta mıdır?

2. Kurul kararı ya da teklifine dayanarak başka bir
ile ataması yapılan öğretmenler var mıdır?

Var ise bu öğretmenler kimlerdir? Hangi illerde görev
yaparlarken, nereye tayin edilmişlerdir?

Bu uygulama hukuk devleti ilkelerine uygun mudur?

 T. C.

 Millî Eğitim Bakanlığı

 Araştırma, Planlama ve Koordinasyon

 Kurulu Başkanlığı 27.12.1996

 Sayı : B.08.0.APK.0.03.01.00-022/3594

Konu : Soru Önergesi.

Türkiye Büyük Millet Meclisi Başkanlığına

İlgi  : T. B.M.M. Başkanlığının
9.12.1996 tarih ve A.01.0.GNS.0.10.00.02-4541/12161-7/1698 sayılı
yazısı.

Hatay Milletvekili Sayın Fuat Çay'ın “Olağanüstü
Hal Koordinasyon Kurulunun öğretmen tayinlerindeki etkisine
ilişkin” yazılı soru önergesi incelenmiştir.

1. Bakanlığımıza bağlı okul
ve kurumlarda görev yapan öğretmenlerin her türlü
atamaları mevcut mevzuat çerçevesinde gerçekleştirilmektedir.

2. Olağanüstü Hal Bölge Valiliğinin İhdası
Hakkındaki 285 sayılı Kanun Hükmündeki
Kararnamenin 3/a maddesi gereğince OHAL Bölgesinde çalışmasında
sakınca görülen personelin yer değişikliği
teklifi Bakanlığımızca değerlendirilmeye
tabi tutulmaktadır.

Arz ederim.

  Prof. Dr. Mehmet Sağlam

  Millî Eğitim Bakanı

15. - İstanbul Milletvekili Ercan Karakaş'ın,
SSK'nın personel alımı için açılan
sınava ilişkin sorusu ve Çalışma
ve Sosyal Güvenlik Bakanı Necati Çelik'in yazılı
cevabı (7/1703)

Türkiye Büyük Millet Meclisi Başkanlığına

Aşağıda yer alan sorularımın Çalışma
ve Sosyal Güvenlik Bakanı tarafından yazılı
olarak yanıtlanmasını arz ederim.

  Ercan Karakaş

  İstanbul

SSK'nın 1500 personel alımına ilişkin
duyurusundan sonra medyaya yansıyan görüntüler
iş arayan insanlarımıza âdeta işkence
ve zulüm yapıldığını göstermekteydi.
Bu görüntüler çağdaş bir ülkede
rastlanacak türden görüntüler değildir.
Onbinlerce işsiz insanın başvuru formları
alabilmek için Arkara yollarına düşmesi,
bunun için ceplerinden milyonlarca lira para harcamaları
ve dahası itilip kakalmaları, dövülmeleri
beceriksizliğin ve insanlarımıza saygı
duyulmadığının bir göstergesidir.

Sorular :

1. SSK'ya hangi meslekten kaç kişi alınacaktır?

2. SSK'nın illerin tümünde örgütü
bulunmaktadır. Buna rağmen sınav başvuru
formları neden yalnızca Ankara'da merkezde dağıtılmıştır?

3. Basında başvuru formları karaborsaya düştüğü
haberleri yer almaktadır. Bu doğru mudur?

4. Sınav hangi tarihte nerede ve nasıl yapılacaktır?

5. Sınav için 90 000 bin kişinin günlerce
Ankara'da beklemek zorunda bırakılması yerine
niçin sınavlar örneğin İş
ve İşçi Bulma Kurumunun katkısıyla
illerde yapılmamaktadır? Böyle bir düzenlemeye
engel olan şey nedir?

6. Kamuoyu ve sendikalar tarafından yapılacak sınavın
bir formaliteden ibaret olduğu ileri sürülmektedir.
Bu güvensizliği ortadan kaldırmak, usulsüzlükleri
önlemek için sınavları ÖSYM'ye
yaptırmayı düşünüyor musunuz?

 T. C.

 Çalışma ve Sosyal Güvenlik Bakanlığı

 Sosyal Güvenlik Kuruluşları Genel Müdürlüğü
2.1.1997

 Sayı : B.13.0.SGK-0-13-00-01/51-000044

Konu : Yazılı Soru Önergesi.

Türkiye Büyük Millet Meclisi Başkanlığına

İlgi : 9 Aralık 1996 tarih ve A.01.0.GNS.0.10.00.02-7/1703-4389/12178
sayılı yazınız.

İstanbul Milletvekili Ercan Karakaş tarafından
hazırlanan “SSK'na personel alımı için
yapılan sınava ve uygulanan başvuru şekline
ilişkin” yazılı soru önergesi Bakanlığımca
incelenmiştir.

Sosyal Sigortalar Kurumu merkez ve taşra teşkilatındaki
personel ihtiyacının karşılanmasını
teminen açılan sınavda eleman alınacak
kadrolara ilişkin kadro unvanları ile adetlerini
gösterir liste ekte sunulmuştur.

Sözkonusu memuriyet sınavının merkezî
mi, yoksa bölgesel mi yapılmasının doğru
olacağı üzerinde, Kurum yetkilileri tarafından
sınav düzenlenmeden önce titizlikle durulmuştur.
Ancak, sınavın bölgelerde yapılmasının
pek çok sakıncası bulunduğu göz
önüne alınarak, merkezî sınav düzenlenmesine
karar verilmiştir.

Bu çerçevede, bölgesel sınavlarda başvuru
sayısının çok daha fazla olacağı,
bu sayının 300 binleri bulabileceği tahmin edilmiştir.
Çünkü, ülkemizde son 3-4 yıldır
kamu kuruluşlarınca bu boyutlarda sınav açılmamıştır.
Sosyal Sigortalar Kurumu tarafından 1993 yılında
bölgesel olarak yapılan sınava 130 bin kişinin
başvurmuş bulunması, bu tahminleri güçlendirmektedir.

Kurum teşkilatının bütün illerde
yeterli olmaması nedeniyle sınavın tüm
illerde düzenlenmesi mümkün değildir. Sınav
bölgesel yapılsaydı dahi, en fazla 10 veya
12 merkezde yapılacaktı ve başvurmak isteyen
kişilerin büyük bölümü yine bulundukları
illerden sınavın yapılacağı illere
gitmek zorunda kalacaklardı.

Sınava çok kişinin başvurması
ülkemizdeki işsizliğin boyutlarını
ortaya koymaktadır. Ancak, Sosyal Sigortalar Kurumunun
eleman ihtiyacı had safhaya ulaşmıştır
ve hizmetin gereğince yerine getirilebilmesi için bu
ihtiyacın biran önce karşılanması
gerekmektedir. Dolayısıyla, bu kalabalıkların
oluşmasının sorumlusu bu yönetim değildir.
Sorumlu, ülkeyi bu duruma düşürenler ve ekonomiyi
üretim değil, rant ekonomisi haline getirenlerdir.

Devlette her işlem belli kurallara bağlanmıştır.
Bu çerçevede, Sosyal Sigortalar Kurumunda da personel
işlemlerini düzenlemek üzere, 1987 yılında
yürürlüğe konulmuş bulunan Personel Yönetmeliği
uygulanmaktadır. Açılan memuriyet sınavı
da, bu Yönetmeliğin ilgili hükümlerine göre
gerçekleştirilmiştir.

Sözkonusu Yönetmelik, sınavların Kurumca
oluşturulacak “Sınav Kurulu”nca yapılacağını,
sınavların düzenli bir şekilde yürütülmesinden
sınav kurulu  başkan ve üyelerinin sorumlu olduğunu,
değerlendirmelerin sınav kurulu tarafından gerçekleştirileceğini
ve yine itirazların sınav kurulu tarafından
inceleneceğini öngörmüştür. Buna
göre Sosyal Sigortalar Kurumu Personel Yönetmeliği
sınavların ÖSYM tarafından yapılmasına
izin vermemektedir.

Yönetmeliğin değiştirilerek, sınavın
ÖSYM tarafından yapılmasına imkân
sağlanabileceği düşünülebilir. Ancak,
alınan atama izninin 1996 yılında kullanılması
gerekmektedir. Aksi takdirde, uzun zaman gerektiren Başbakanlık,
Devlet Personel Başkanlığı ve Maliye Bakanlığından
izin alınma işlemlerinin yenilenmesi gerekmektedir.
İzin alma süresi, ÖSYM'nin hazırlık
süresi, sınavların yapılıp değerlendirilmesi
ve atamaların yapılması suretiyle geçecek
zamanla kurum en az 6 ay daha kaybedecektir.

Ayrıca, sınavın bir formaliteden ibaret olduğu
yolundaki iddiaların gerçekle ilgisi olmayıp,
değerlendirmeler objektif ölçülerle, sınav
komisyonunca yapılmaktadır.

Sonuç olarak, Sosyal Sigortalar Kurumunda sınavlar
bugüne kadar hangi yönetmeliğe göre ve hangi
yöntemle yapılmışsa, bu defa da aynı
yönetmeliğe uygun olarak ve aynı yöntemle
6-7-8 Aralık 1996 tarihlerinde Özel Yükseliş
Koleji tesislerinde yapılmıştır.

Bilgilerinize arz ederim.

  Necati Çelik

  Çalışma ve Sosyal Güvenlik Bakanı

Sosyal Sigortalar Kurumu Merkez ve Taşra Teşkilatına
Alınacak Kadrolara İlişkin Kadro Unvanları
ile Adetlerini Gösterir Liste

  Merkez  Taşra  Toplam

 Memur 50 960 1 010

 İcra Memuru - 350 350

 Santral Memuru - 52 52

 Veznedar - 77 77

 Daktilograf 10 272 282

 Şoför - 48 48

 Bekçi - 88 88

 Aşçı - 72 72

 Hizmetli 20 490 510

           TOPLAM 80 2 409 2 489

16. - İstanbul Milletvekili Bülent Akarcalı'nın,
Konya Valisinin bazı beyanlarına ilişkin sorusu
ve İçişleri  Bakanı Meral Akşener'in
yazılı cevabı (7/1705)

Türkiye Büyük Millet Meclisi Başkanlığına

Aşağıdaki sorularımın İçişleri
Bakanı Sayın Meral Akşener tarafından
yazılı olarak cevaplandırılmasını
arz ederim.

  Bülent Akarcalı

  İstanbul

1. Anayasamızın 66 maddesi Türk Devletine vatandaşlık
bağı ile bağlı olan herkes Türk'tür
demektedir. Buna karşın Konya Valisinin “Müslüman
olmayan Türk değildir” sözünü nasıl
değerlendiriyor sunuz?

2. Anayasa suçu işlemiş olan bu Vali hakkında
ne gibi soruşturma başlattınız?

3. Başlatmadıysanız gerekçe nedir?

4. Müslüman olmayan vatandaşlarımızdan
ve soydaşlarımızdan (Gagavuz Türk'leri
gibi) bu vali adına özür dilemeyi düşünür
müsünüz?

5. Türk vatandaşları arasına nifak tohumu
sokabilecek bu sözleri söyleyen Valiyi görevden
almayı düşünür müsünüz?

 T. C.

 İçişleri Bakanlığı

 Personel Genel Müdürlüğü 27.12.1996

 Sayı : B050PGM0710001-Ş/18410

Türkiye Büyük Millet Meclisi Başkanlığına

İlgi : 8.12.1996 tarih ve Kan. Kar. Md. A.01.0.GNS.0.10.00.02-4540-12189
sayılı yazınız.

İstanbul Milletvekili Bülent Akarcalı'nın
tarafımdan yazılı olarak cevaplandırılmasını
istediği soru önergesine (7/1705) ait cevaplar aşağıya
çıkarılmıştır.

Arz ederim.

  Dr. Meral Akşener

  İçişleri Bakanı

22 Kasım 1996 tarihinde Konya İlinde, Balkan Türkleri
Dayanışma Derneğinin “Balkanlarda Türklerin
Gördüğü Mezalim”i konu alan resim ve belgeler
sergisinin açılışı esnasında
Konya Valisi T. Ziyaeddin Akbulut yaptığı konuşmada;

Balkanlardaki Türklerin  Bulgaristan'da, Yunanistan'da, Bosna-Hersek'de
ve diğer Balkan Ülkelerinde yıllardan beri büyük
bir eziyet ve işkence gördüklerini, bu manada
mezar taşlarının dahi yerle bir edildiğini,
isimlerinin değiştirildiğini, Türklere yapılan
bu eziyet ve işkencelerin nedeninin müslüman olmalarından
 kaynaklandığını, müslümanlık
ve Türklüğün etle tırnak gibi birbirinden
ayrılmayan değerler olduğunu, müslümanlığı
terk eden Türklerin Türklüklerini de inkâr
ettiklerini, bir zamanlar Türk olan Bulgar ve Macarların
buna örnek teşkil ettiğini ifade etmiştir.

Konya Valisinin bu konuşması açılış
törenini izleyen Özel TV kanallarından biri tarafından
yanlış değerlendirilerek “Türkiye'de
Müslüman Olmayan Türk Yoktur” şeklinde
haber yapılmıştır.

İl Valisi tarafından 27.11.1996 tarihinde ilgili
Özel TV kanalına haberin doğrusunu içeren
bir açıklama gönderilmiştir.

Sözkonusu konuşmada Konya Valisi Ziyaeddin Akbulut
tarafından bazı tarihi gerçekler dile getirilmiş,
“Müslüman Olmayan Türk Değildir”
şeklinde bir konuşma yapılmamıştır.

Bu sebeple, Anayasa ve Yasalarla çelişen herhangi
bir durum söz konusu olmadığından soruşturma
açılması düşünülmemektedir.

17. - Kocaeli Milletvekili Halil Çalık'ın,
öğretmen evlerinin satılıp satılmayacağına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/1711)

Türkiye Büyük Millet Meclisi Başkanlığına

Aşağıdaki soruların, Millî Eğitim
Bakanı Sayın Mehmet Sağlam tarafından
yazılı olarak yanıtlanmasını,
İçtüzüğün 96 ncı maddesi
gereğince saygılarımla arz ederim. 2.12.1996

  Halil Çalık

  Kocaeli

Öğretmenlerin, okul dışında bir arada
olabilmeleri, sosyal etkinliklerini, özel tören ve toplantılarını
yapabilmeleri amacıyla, “Öğretmen Evleri”,
12 Eylül'ün Millî Eğitim Bakanı Hasan
Sağlam tarafından yaptırılmaya başlandı.

Mevcut bulunan 570 öğretmen evlerinden 16'sını
Sayın Sakıp Sabancı, bir çoğuda
hayırsever vatandaşların katkısıyla
yaptırılmış olup öğretmenlere,
orduevleri benzeri hizmet amacı taşır. Kaldı
ki bu kurumların işletme giderleri öğretmenlerden
tahsil edilen belli aidatlarla sağlanmaktadır.

Soru : Satılacak kamuya ait sosyal tesisler kapsamında,
öğretmen evleri de var mıdır? Eğer
varsa, “ki sosyal tesis kavramının öğretmen
evlerini de kapsaması gerekir” bu evlere kendi adlarının
verilmesi koşulu ile inşaa etmiş olanların
hakları nasıl korunacaktır? Daha açık
anlatımla koşullu inşaa edilmiş öğretmen
evlerinin satılmasının, kazanılmış
haklar dolayısıyla olanaklı görüyor
musunuz?

 T. C.

 Millî Eğitim Bakanlığı

 Araştırma, Planlama ve Koordinasyon

 Kurulu Başkanlığı 3.1.1997

 Sayı : B.08.0.APK.0.03.01.00-022/24

Konu : Soru Önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
9.11.1996 tarih ve A.01.0.GNS.0.10.00.02-4546-12318-7/1711 sayılı
yazısı.

Kocaeli Milletvekili Sayın Halil Çalık'ın
“Öğretmenevlerinin satılıp satılmayacağına
ilişkin” yazılı soru önergesi incelenmiştir.

4182 sayılı Kamu Konutlarının Taşınmaz
Mallarının Satışı Hakkında
Kanunun bazı maddelerinin iptali için Anayasa Mahkemesine
dava açılmış olup, Anayasa Mahkemesi
de söz konusu Kanun hakkında “Yürütmeyi
Durdurma” kararı almıştır. Bu
nedenle, Bakanlığımıza bağlı
olarak hizmet veren öğretmenevleri, eğitim merkezleri
ve sosyal tesislerin satılması söz konusu değildir.

Arz ederim.

  Prof. Dr. Mehmet Sağlam

  Millî Eğitim Bakanı

18.- Kocaeli Milletvekili Halil Çalık'ın,
öğretmen adaylarının niteliklerine ilişkin
sorusu ve Millî Eğitim Bakanı Mehmet Sağlam'ın
yazılı cevabı (7/1712)

Türkiye Büyük Millet Meclisi Başkanlığına

Aşağıdaki soruların, Millî Eğitim
Bakanı Sayın Mehmet Sağlam tarafından
yazılı olarak yanıtlanmasını,
İçtüzüğün 96 ncı maddesi
gereğince, saygılarımla arz ederim.

  Halil Çalık

  Kocaeli

Öğretmen olabilmek için, Millî Eğitim
Bakanlığının son kararı çerçevesinde,
kaç kişi müracaat etmiştir?

1. Bu adaylar arasında eğitim fakültesi mezunu
olanlar var mıdır, varsa ne kadar dır?

2. Kaç kişinin pedagojik eğitim formasyonu vardır?

3. Pedagojik eğitim formasyonu almamış öğretmenler
kaç kişi ve Bakanlık bunların çocuk
psikolojisine hitabetmeden faydalı olabileceğine inanıyor
mu?

27.11.1996 Çarşamba günü ataması
yapılmış olan 7 000 öğretmen adayından;

1. Kaç kişi Eğitim Fakültesi mezunudur?

2. Kaç kişi pedagojik eğitim formasyonu almıştır?

3. Bu tayinlerin üniversite branşlarına göre
dağılımı nedir; Bu dağılımda
ne gibi kriterler dikkate alınmıştır?

 T. C.

 Millî Eğitima Bakanlığı

 Araştırma, Planlama ve Koordinasyon

 Kurulu Başkanlığı 27.12.1996

 Sayı : B.08.0.APK.0.03.01.00.022/3592

Konu : Soru Önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
10.10.1996 tarih ve A.01.0.GNS.0.10.00.02.3695-7/1385-3529 sayılı
yazısı.

Kocaeli Milletvekili Sayın Halil Çalık'ın
“Öğretmen adaylarının niteliklerine
ilişkin” yazılı soru önergesi incelenmiştir.

Bakanlığımıza, 1996 yılı
ikinci atama döneminde öğretmen olabilmek için
41 863 aday müracaat etmiştir.

1. Müracaatta bulunan adaylardan 3 056'sı eğitim
fakültesi mezunudur.

2. Öğretmen olarak atanabilmek için müracat
eden adaylardan 14 687'sinin pedagojik formasyon belgesi bulunmakta,
27 176'sının ise pedagojik formasyon belgesi bulunmamaktadır.

Eğitim fakültesi dışındaki diğer
fakültelerden mezun olup, sınıf öğretmenliğine
atananlar formasyon belgesine bakılmaksızın
“Sınıf Öğretmenliğine İntibak
Kursu” hizmetiçi eğitim programına tabi
tutulmaktadır. Ayrıca, pedagojik formasyonu olmayanlara,
adaylık dönemin içerisinde hizmetiçi
eğitim yoluyla pedagojik formasyon kazandırılmaktadır.

3. 27.11.1996 tarihinde çekilen kur'a sonucu atamaları
yapılan 7 000 öğretmen adayı eğitim
fakültesi dışındaki diğer fakülte
mezunlarından, 28.11.1996'da çekilen kur'a da ise
3 050 aday eğitim fakültesi mezunu  olup, ilk defa öğretmenliğe
atamaları yapılmıştır.

4. 7 000 öğretmen adayının 1 855'i pedagojik
formasyon almıştır.

5. Bu atamalarda; eğitim fakültesi mezunlarının
tamamı, diğer yükseköğretim kurumlarından
mezun olanların ise branş ve formasyon ayrımı
yapılmaksızın kur'aya tabi tutularak 7 000'inin
ataması yapılmıştır.

Arz ederim.

  Prof. Dr. Mehmet Sağlam

  Millî Eğitim Bakanı

19. - İzmir Milletvekili Hakan Tartan'ın, görevlerine
son verilen koruculara ilişkin sorusu ve İçişleri
Bakanı Meral Akşener'in yazılı cevabı
(7/1714)

Türkiye Büyük Millet Meclisi Başkanlığına

Aşağıdaki sorularımın İçişleri
Bakanı Sayın Meral Akşener tarafından
yazılı olarak yanıtlanmasını
saygılarımla arz ederim.

  Hakan Tartan

  İzmir

1. İçişleri Bakanlığı verilerine
göre 22 bin kadar korucunun görevlerine çeşitli
nedenlerle son verilmiştir. Görevlerine son verilen
korucuların suç dökümü nedir? Neden
görevlerine son verilmiştir?

2. Grup olarak hangi aşiretler toplu halde koruculuk yapmaktadır?

3. Bucak ve Tatarlar aşiretlerinin korucu sayısı
kaçtır? Bu korucular için devletin aylık
ödemesi ne kadardır?

 T. C.

 İçişleri Bakanlığı 27.12.1996

 Jandarma Genel Komutanlığı 

 Gn. Pl. P. ve Koor. : 3050-32-96/İç. Güv.
Arş. ve. Değ. Ş. 236118

Konu : Yazılı Soru Önergesi.

Türkiye Büyük Millet Meclisi Başkanlığına

İlgi : TBMM Başkanlığının
9 Aralık 1996 gün ve A.01.0.GNS.0.10.00.02-4545-12377
sayılı yazısı.

1. İzmir Milletvekili Hakan Tartan tarafından TBMM
Başkanlığına verilen ve ilgi yazı
ekinde alınan 7/1714 sayılı yazılı
soru önergesindeki konular hakkında yapılan
araştırma sonuçları müteakip maddelere
çıkartılmıştır.

2. 1985 yılından bugüne kadar “Geçici
Köy Korucuları Yönetmeliği”nin 22 nci
maddesi kapsamındaki görevde ihmale ilişkin
suçları işleyen (20 319) korucunun mevzuat
esasları dahilinde idarece görevlerine son verilmiştir.

3. Ayrıca; EK-A'da belirtilen ve Terör, Asayişe
Müessir, Zabıtanın Takibini Gerektiren ve Kaçakçılık
Olayları kapsamına giren suçları işleyen
3 498 Geçici Köy Korucusunun görevlerine son
verilmiştir.

4. Grup olarak toplu halde koruculuk görevi yapan aşiretler
mevcut değildir. Ancak, henüz aşiret yapısını
kısmen de olsa muhafaza eden yerlerde 500'ün üzerinde
korucusu olan iller, aşiret isimleri ve korucu miktarları
EK-B çizelgede gösterilmiştir.

5. Şanlıurfa İli Siverek ve Hilvan İlçelerinde
Bucak Aşiretine mensup 89 Geçici Köy Korucusu
ve 345 Gönüllü Köy Korucusu görev yapmakta
olup, Geçici Köy Korucusu olarak görev yapanlara
aylık toplam 1 216 185 000 TL. ücret ödenmektedir.

6. Şırnak İl merkezi ile merkeze bağlı
köylerde ve Silopi İlçesinde Tatar Aşiretine
mensup 275 Geçici Köy Korucusu olarak görev yapanlara
aylık toplam 4 335 375 000 TL. ücret ödenmektedir.

Arz ederim.

  Dr. Meral Akşener

  İçişleri Bakanı










GEÇİCİ KÖY KORUCULARININ CETVELİ
GİRECEK

500 KİŞİDEN FAZLA KORUCUSU BULUNAN AŞİRETLER

    Geçici Köy Gönüllü Köy

    Korucusu Korucusu

S. No. İli  Aşiret İsmi  Miktarı Miktarı
Toplam

 1 Batman Reskotan - 680 680

 2 Bingöl Zikte 548 - 548

 3 Hakkâri  Jirki 588 - 588

 4 Hakkâri Pinyaniş 1 841 - 1 841

 5 Hakkâri Herki 703 - 703

 6 Hakkâri Gerdi 1 160 - 1 160

 7 Hakkâri Dostki 847 - 847

 8 Siirt  Adıyan 1 123 14 1 137

 9 Şırnak Jirki 931 - 931

 10 Şırnak  Batuvan 734 382 1 116

 11 Şırnak Menkan 606 117 723

 12 Şırnak Gurkel 485 139 426

 13 Şırnak Tayyan 331 504 835

 14 Van Ertuşi 1 846 - 1 846

  Ali Ayöz

  J. Kur. Kd. Bnb.

  İç Güv. Arş. ve Değ. Ş. Md.

20. - Niğde Milletvekili Akın Gönen'in, bazı
kamu kuruluşlarının korunmaya muhtaç
çocukların istihdamıyla ilgili yükümlülüklerini
yerine getirmedikleri iddiasına ilişkin Başbakandan
sorusu ve Orman Bakanı Halit Dağlı'nın
yazılı cevabı (7/1717)

Türkiye Büyük Millet Meclisi Başkanlığına

Korunmaya muhtaç çocukların istihdamına
ilişkin aşağıdaki sorularımın
Sayın Başbakan tarafından yazılı
olarak cevaplandırılmasını arz ederim.

Saygılarımla.  4.12.1996

  Akın Gönen

  Niğde

1. 3413 sayılı Yasanın amir hükümleri
ve 2.3.1995 gün ve 22218 sayılı Resmî
Gazetede yayımlanan “Korunmaya Muhtaç Çocukların
İşe Yerleştirilmesine İlişkin
95/6531 Sayılı Tüzük” gereğince,
hangi statüde olursa olsun, tüm kamu kurum ve kuruluşlarının
her yıl kendilerine tahsis edilen serbest kadrolarının
binde birini -diğer atamalarda olduğu gibi Başbakanlık
izni almaya dahi gerek duyulmadan (1996 Yılı Bütçe
Kanunu, Kadroların Kullanımı- Madde : 48)-
korunmaya muhtaç çocuklar için kullanmaları
gerektiği halde, ilişik listede yer alan Kamu Kurum
ve Kuruluşlarının Başbakanlık
(SHÇEK) tarafından defalarca yapılan yazılı
uyarılara rağmen, yasadan kaynaklanan yükümlülüklerini
yerine getirmediklerini ve 1996 yılında sınav
açmadıklarını biliyor musunuz? Biliyorsanız
sınav açılmamasının gerekçeleri
nedir?

2. 3413 sayılı Yasadan ve 95/6531 sayılı
Tüzükten kaynaklanan yükümlülüklerini
yerine getirmeyen ya da ihmal eden kamu kurum ve kuruluşlarının
yöneticilerine bu konuda bir talimat vermeyi düşünüyor
musunuz?

3. Başta ilişik listede yer alanlar olmak üzere,
tüm kamu kurum ve kuruluşlarının teftiş
rehberlerinde, söz konusu yasa ve tüzüğün
uygulanıp uygulanmadığının denetimi
ile ilgili bir hüküm var mıdır? Şayet
yoksa, böyle bir hükmün koydurulması yönünde
bir girişimde bulunmayı düşünüyor
musunuz?

Korunmaya Muhtaç Çocukların İstihdamı
Amacıyla 1996 Yılında Sınav Açmayan
Kamu Kurum ve Kuruluşları

- Adalet Bakanlığı

Adlî Tıp Kurumu

- Maliye ve Gümrük Bakanlığı

- Orman Bakanlığı

Orman Genel Müdürlüğü

- Çevre Bakanlığı

- Bayındırlık ve İskân Bakanlığı

Karayolları Genel Müdürlüğü

- Sanayi ve Ticaret Bakanlığı

- Sağlık Bakanlığı

Refik Saydam Hıfzıssıhha Merkezi

- Çalışma ve Sosyal Güvenlik Bakanlığı

İş ve İşçi Bulma Kurumu

* Sayıştay Başkanlığı

* Devlet İstatistik Enstitüsü Başkanlığı

* Yüksek Seçim Kurulu Başkanlığı

* Gençlik ve Spor Genel Müdürlüğü

* Köy Hizmetleri Genel Müdürlüğü

 Not : Başbakanlık Sosyal Hizmetler ve Çocuk
Esirgeme Kurumu Genel Müdürlüğünün
20.11.1996 gün ve B.02.1.SÇE.0.11.00.02.Ç-10-96/2089
sayılı yazıları ekindeki listedir.

 T. C.

 Orman Bakanlığı

 Araştırma Planlama ve Koordinasyon Kurulu Başkanlığı

 Koordinasyon ve Mevzuat Dairesi Başkanlığı
3.10.1996

 Sayı : KM.1.Sor./6-15

Konu : Sayın Akın Gönen'in Yazılı
Soru Önergesi.

Türkiye Büyük Millet Meclisi Başkanlığına

(Kanunlar ve Kararlar Dairesi Başkanlığı)

İlgi : a) Türkiye Büyük Millet Meclisi Başkanlığının
9.12.1996 tarih ve A.01.0.GNS. 0.10.00.02-7/1717-4486/12451 Sayılı
Yazısı.

b) Başbakanlığın 13.12.1996 tarih ve B.02.0.KKG/106-419-7/4807
Sayılı Yazısı.

c) Devlet Bakanlığının 23.12.1996 tarih
ve B.02.0.00.10/01426 sayılı yazısı.

İlgi (c) yazı ekinde alınan Niğde Milletvekili
Sayın Akın Gönen'in Sayın Başbakana
tevcih ettiği ve tarafımdan cevaplandırılması
tensip edilen “Korunmaya Muhtaç Çocukların
istihdam sorunlarına ilişkin yazılı
soru önergesi Bakanlığımızca incelenmiş
olup, cevabî yazımız ilişikte gönderilmiştir.

Arz ederim.

  M. Halit Dağlı

  Orman Bakanı

Niğde Milletvekili Sayın Akın Gönen'in
7/1717 Esas No.lu “Korunmaya Muhtaç Çocukların
İstihdam Sorunlarına İlişkin Yazılı
Soru Önergesi” Hakkında

Orman Bakanlığının Cevabı

Bakanlığımız Genel Bütçe
serbest kadro mevcudunun binde biri nisbetinde 3413 sayılı
Kanun gereği 1995 yılında sınav açılarak,
7 personel işe yerleştirilmiştir. 1996 yılında
Bakanlığımıza yeni serbest kadro ihdas
edilmemiştir.

Orman Genel Müdürlüğünce Sosyal Hizmetler
ve Çocuk Esirgeme Kurumu Genel Müdürlüğünün
bakım ve koruması altında bulunan yetişkinlerden
eleman alınması maksadıyla müsaade istenmiş,
Maliye Bakanlığınca 26.12.1996 tarih ve 32243
sayılı yazı ile müsaade verilmiştir.

Sosyal Hizmetler ve Çocuk Esirgeme Kurumu Genel Müdürlüğünden
atama yapılacakların isimleri istenmiş olup,
isimler geldiğinde atamalar yapılacaktır.

21. - İzmir Milletvekili Sabri Ergül'ün, OHAL
Bölgesi ve mücavir illerde güvenlik nedeniyle öğretim
yapılmayan okullara ilişkin sorusu ve Millî
Eğitim Bakanı Mehmet Sağlam'ın yazılı
cevabı (7/1721)

Türkiye Büyük Millet Meclisi Başkanlığına

Aşağıdaki sorularımın Millî
Eğitim Bakanı tarafından yazılı
olarak yanıtlanması için gereğini dilerim.
 2.12.1996

Saygılarımla.

  Sabri Ergül

  İzmir

1. Olağanüstü Hal Bölgesi ve mücaviri
illerde gerek okul, bina yıkılması ve yakılması
ve güvenliği olmaması ve gerekse öğrenci,
öğretmen can güvenliği ve öğretmen
bulunmaması nedeniyle eğitim ve öğretim yapılamayan
ilkokul, ilköğretim okulu, yatılı bölge
ilköğretim okulu, ortaokul, lise veya benzeri okul sayısı
kaçtır?

2. Yukarıda sayılan bu okullarda “güvenlik”
nedeniyle eğitim ve öğretim yapılmaması
sonucu kaç ilkokul, kaç ilköğretim okulu,
kaç ortaokul, kaç lise ve benzeri okul öğrencisi
okuyamamaktadır? Bu öğrencilerin öğrenim
derecelerine göre ayrı ayrı ve toplam sayısı
kaçtır?

Yukarıda 1 inci maddede sayılan Olağanüstü
Hal Bölgesi ve mücaviri illerde (OHAL devam eden ve
kaldırılan iller dahil) şimdiye kadar PKK
terör örgütü ve diğer terör örgütleri
kaç okula zarar vermiş, yakmış, yıkmış
ve kaç öğretmenimizi şehit etmiş ve
yaralamıştır?.

 T. C.

 Millî Eğitim Bakanlığı

 Araştırma, Planlama ve Koordinasyon

 Kurulu Başkanlığı 27.12.1996

 Sayı :  B.08.0.APK.0.03.01.00-022/3591

 Konu : Soru Önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
9.12.1996 tarih ve A.01.0.GNS.0.10.00.02-7/1721-4468/12406 sayılı
yazısı.

İzmir Milletvekili Sayın Sabri Ergül'ün
“OHAL Bölgesi ve Mücavir İllerde Güvenlik
Nedeniyle Öğretim Yapılmayan Okullara İlişkin”
yazılı soru önergesi incelenmiştir.

1. 1996-1997 öğretim yılında OHAL illerinde
334'ü güvenlik, 707'si öğretmensizlik; mücavir
illerde ise 67'si güvenlik, 161'i öğretmensizlik
olmak üzere toplam 2 269 okul öğrenime kapalıdır.

2. Güvenlik nedeniyle kapalı bulunan okulların
öğrencileri öğrenimlerini diğer okullarda
sürdürmektedirler.

Teröristlerce; 1984 yılından bugüne kadar
146 öğretmenimiz şehit edilmiş, 343 okul
binası ve müştemilâtı yakılmıştır.

Arz ederim.

  Prof. Dr. Mehmet Sağlam

  Millî Eğitim Bakanı

22. - İzmir Milletvekili Sabri Ergül'ün, Diyarbakır
E Tipi cezaevinde meydana gelen ve bazı tutukluların
ölümüyle sonuçlanan olaya ilişkin
sorusu ve İçişleri Bakanı Meral Akşener'in
yazılı cevabı (7/1723)

Türkiye Büyük Millet Meclisi Başkanlığına

Aşağıdaki sorularımın İçişleri
Bakanınca yazılı olarak yanıtlanması
için gereğini dilerim. 

Saygılarımla.  2.12.1996

  Sabri Ergül

  İzmir

1. Diyarbakır E tipi Cezaevinde meydana gelen ve 10 tutuklunun
ölümü ile sonuçlanan olayla ilgili olarak
Diyarbakır C. Başsavcılığı,
Cezaevindeki operasyona katılan polis ve jandarma görevlileri
hakkında “kastı aşacak şekilde
hareket ederek 10 kişinin ölümüne” neden
oldukları savı ile soruşturma dosyasını
lüzumu muhakeme kararı verilmesi istemiyle Diyarbakır
Valiliğine gönderilmiştir.

Diyarbakır Valiliği operasyona katılan ve 10
kişinin ölümünden sorumlu olan polis ve jandarmalar
hakkında lüzumu muhakeme kararı vermiş
midir? Vermedi ise, dosya hangi aşamadadır? 10 kişinin
ölümüne neden olan ve içte ve dışta
büyük yankılanmalar meydana gelmesine yol açan
polis ve jandarmalar yargıya teslim edilerek, yargılanmaları
sağlanacak mıdır?

 T. C.

 İçişleri Bakanlığı

 Jandarma Genel Komutanlığı 27.12.1996

 HRK : 7500-612-96/ASYŞ.Ş.ŞİK.236116)

Konu : Yazılı Soru Önergesi.

Türkiye Büyük Millet Meclisi Başkanlığına

(Genel Sekreterliği)

İlgi : T.B.M.M. Başkanlığı Genel
Sekreterliği Kanunlar ve Kararlar Daire Başkanlığının
9.12.1996 gün ve A.01.0.GNS.0.10.00.02/4549-12415 sayılı
yazısı. (7/1723-4475)

1. İzmir Milletvekili Sabri Ergül'ün Diyarbakır
Cezaevinde meydana gelen ve (10) tutuklunun ölümü
ile sonuçlanan olayla ilgili olarak T.B.M.M. Başkanlığına
vermiş olduğu yazılı soru önergesi
ilgi ile alınmış, gerekli incelemeler yapılarak,
tespit edilen hususlar müteakip maddelere çıkarılmıştır.

2. Soru : “Diyarbakır Valiliği operasyona katılan
ve (10) kişinin ölümünden sorumlu olan Polis
ve Jandarmalar hakkında Lüzumu Muhakeme kararı
vermiş midir? Vermedi ise, dosya hangi aşamadadır?”

Cevap : Cezaevi içinde yetkili Cumhuriyet Savcısı
ve cezaevi yönetiminin denetimi altında devam eden
olayın bastırılması amacıyla
yardım istenmesi üzerine gelen güvenlik kuvvetlerinin
görevinin “Adlî Görev” olduğundan
bahisle, Diyarbakır İl İdare Kurulunca 19.12.1996
gün ve 2.1996/149 sayı ile Memurin Muhakematı
Hakkındaki Kanuna göre karar verilmesine mahal olmadığına
dair karar alınmıştır.

3. Soru : “(10) kişinin ölümüne neden
olan ve içte ve dışta büyük yankılanmalar
meydana gelmesine yol açan Polis ve Jandarmalar yargıya
teslim edilerek yargılanmaları sağlanacak mıdır?”

Cevap : Diyarbakır İl İdare Kurulunca olayla
ilgili dosya gereği yapılmak üzere 19.12.1996
gün ve 02.1996/149-1787 sayılı yazı
ile Cumhuriyet Başsavcılığına gönderilmiştir.

Bilgilerinize arz ederim.

  Meral Akşener

  İçişleri Bakanı

23. - İzmir Milletvekili Sabri Ergül'ün, Kur'an
Kursları ve ibadet yerleri ile din görevlilerine ilişkin
Başbakandan sorusu ve Devlet Bakanı Nevzat Ercan'ın
yazılı cevabı (7/1728)

Türkiye Büyük Millet Meclisi Başkanlığına

Aşağıdaki sorularımın Başbakan
tarafından yazılı olarak yanıtlanması
için gereğini dilerim.

Saygılarımla.  2.12.1996

  Sabri Ergül

  İzmir

1. Türkiye'de Başbakanlık Diyanet İşleri
Başkanlığınca ve/veya diğer kamu kurumlarınca
açılmış, faaliyet gösteren veyahutta
Diyanet İşleri Başkanlığından
veya ilgili diğer resmî mercilerden izin almak veya
bilgi vermek suretiyle açılmış, faaliyet
gösteren resmî-özel, kız-erkek kaç
Kur'an Kursu vardır?

Bu kurslarda halen okuyan kaç kız-erkek vardır?

Bugüne kadar bu kurslardan mezun olan, kurs gören kız-erkek
yurttaşlarımızın toplam sayısı
nedir?

2. Türkiye'de kaç cami, mescit, İslami ibadet
yeri vardır?

Bunların iller itibariyle dağılımı,
ayrı ayrı sayısı nedir?

Diyanet İşleri merkez ve taşra teşkilatında
ve yurt dışında görev yapan din görevlisi,
İmam, Hatip, veya Diyanet Vakfından ücret,
maaş alan kaç kişi, personel vardır?

Camilerde görev yapan daimi, geçici kaç imam-hatip,
müezzin ve diğer din görevlilerinin, personelin
sayısı nedir?

 T. C.

 Başbakanlık

 Diyanet İşleri Başkanlığı
2.1.1997

 Hukuk Müşavirliği

 Sayı : B.02.1.DİB.0.61.012/3

Konu : Soru Önergesi.

Türkiye Büyük Millet Meclisi Başkanlığına

İlgi : 9.12.1996 tarih ve A.01.0.GNS.0.10.00.02-7/1728-4480-12419
sayılı yazınız.

İzmir Milletvekili Sabri Ergül'ün Sayın
Başbakanımıza tevcih ettiği ilgi yazı
eki yazılı soru önergesine verilen cevaplar
ilişikte sunulmuştur.

Bilgilerinize arz ederim.

  Nevzat Ercan

  Devlet Bakanı

Hukuk Müşavirliğine

İlgi : Devlet Bakanlığının 19.12.1996
tarih ve B.02.00.03/102 sayılı yazısı.

İlgi yazı ile istenen bilgiler aşağıya
çıkarılmıştır.

1. a) Diyanet İşleri Başkanlığına
bağlı Kur'an Kursları

(1995)

 Kur'an Kursu Türü Toplam Sayı

 Erkek Yatılı Kur'an Kursu 557

 Erkek Gündüzlü Kur'an Kursu 187

 Kız Yatılı Kur'an Kursu 140

 Kız Gündüzlü Kur'an Kursu 1 771

 Karma (Kız-Erkek) Yatılı Kur'an Kursu 2
258

 Karma (Kız-Erkek) Gündüzlü Kur'an Kursu
98

           GENEL TOPLAM 5 011

Not : Resmi Kur'an Kursların, Haricinde Özel Kurs
Yoktur.

b) Bu kurslarda halen okuyan kız-erkek öğrenci
sayısı 

(1995)

 Öğrenci Sayısı  Kız  Erkek Toplam

 Yüzüne Çalışan Öğrenci
110 433 49 736 160 169

 Hıfza Çalışan Öğrenci 7 762
13 630 21 392

             GENEL TOPLAM 118 195 63 366 181 561

b) Bu Kurslardan Mezun Olan Kız-Erkek Öğrenci
Sayıları

 Yüzüne Çalışan Öğrenci
Sayısı Hıfza Çalışan
Öğrenci Sayısı

        GENEL

 Yıllar K E T Kız Erkek Toplam TOPLAM

1991 59 231 33 978 93 209 678 2 258 2 936 96 145

 1992 61 927 38 925 100 852 786 2 815 3 601 104 453

 1993 79 364 39 112 118 476 822 2 896 3 718 122 194

 1994 79 017 37 646 116 673 865 3 006  3 871 120 534

 1995 82 526  40 618 123 144 957 3 209 4 166 127 310

Not : Hıfz (Hafızlığa Çalışan)

2. a) Türkiye'de 1995 yılı itibariyle il, ilçe,
kasaba ve köylerde 69 704 cami, 509 mescid olmak üzere
toplam 70 213 cami vardır.

Bunların illere göre dağılımı
aşağıya çıkarılmıştır.

İllere Göre Cami Sayıları

 İl Adı Cami Sayısı İl Adı
Cami Sayısı

 Adana 1 498 Kırşehir 439

 Adıyaman 582 Kocaeli 913

 Afyon 958 Konya 2 553 

  Ağrı 674 Kütahya 1 082

 Amasya 587 Malatya 744

 Ankara  2398 Manisa 1 484

 Antalya 1 608 Kahramanmaraş 1 060

 Artvin 620 Mardin 818

 Aydın 1 002 Muğla 897

 Balıkesir 1 513 Muş 354

 Bilecik  379 Nevşehir 455

 Bingöl 441 Niğde 1 605

 Bolu 1 704 Rize 951

 Burdur 466 Sakarya 1 067

 Bursa 1 408 Samsun  2 303

 Çanakkale 768 Siirt 437

 Çankırı 595 Sinop 965

 Çorum 1 160 Sıvas 1 240

 Denizli 1 064 Tekirdağ 408

 Diyarbakır 1 348 Tokat 1 007

 Edirne 359 Trabzon 1 678

 Elazığ 813 Tunceli 118

 Erzincan 499 Şanlıurfa 963

 Erzurum  1 378 Uşak 488

 Eskişehir 692 Van  1 025

 Gaziantep 744 Yozgat 868

 Giresun 1 151 Zonguldak 1 250

 Gümüşhane 475 Aksaray 490

 Hakkarî 355 Bayburt 211

 Hatay 801 Karaman 574

 Isparta 609 Kırıkkale 316

 İçel 1 202 Batman 502

 İstanbul 2 264 Şırnak 424

 İzmir 1 509 Bartın 571

 Kars 427 Ardahan 266

 Kastamonu  2 195 Iğdır 166

 Kayseri 1 006 Yalova 107

 Kırklareli 270 Karabük 799

   Kilis 152

   TOPLAM 70 213

b) Diyanet İşleri Başkanlığı
merkez teşkilatında  1 019, taşra teşkilatında
73 990 ve yurt dışı  teşkilatında
34 Din Hizmetleri Müşaviri, Ataşe ve Ataşe
Yardımcısı mevcut olup toplam personel sayısı
 75 043 tür. Ayrıca kadroları yurt içinde
olup, yurt dışında görevlendirilen 957
din görevlisi bulunmaktadır. Bunlardan 55 din görevlisi
maaş ve ücretini Türkiye Diyanet Vakfından
almaktadır.

1995 yılında 2 670, Kasım 1996 yılında
ise 2 509 geçici (vekil) imam-hatip görevlendirilmiştir.

24. - Aydın Milletvekili Yüksek Yalova'nın,
maç yayınlarında uygulanan havuz sistemine
ilişkin sorusu ve Devlet Bakanı Bahattin Şeker'in
yazılı cevabı (7/1737)

Türkiye Büyük Millet Meclisi Başkanlığına

Aşağıdaki sorularımın, Spordan
Sorumlu Devlet Bakanı Sayın Bahattin Şeker
tarafından yazılı olarak cevaplandırılmasını
tensiplerinize arz ederim.

Saygılarımla.  5.12.1996

  Dr. Yüksel Yalova

  Aydın

Türkiye Futbol Federasyonu Başkanlığı
hemen hemen tüm dünyada uygulanmakta olan havuz sistemini,
Türkiye 1. Futbol Ligi müsabakalarının
televizyondan yayını konusunda ülkemizde de
uygulanmasını başlatmıştır.
Bizce de sayısız faydaları bulunan bu sistem
getirilirken kamuoyunun haberalma hürriyetinin teminatı
olarak bir kısım tedbirler de öngörülmüştür.

Ancak basında yer alan açıklama ve haberlerde,
sözleşmeye taraf olan televizyon şirketinin,
sözleşmede yer alan hükümlere rağmen,
haber amaçlı görüntü temininde kendisine
yakın bir başka yayın kuruluşuna ayrıcalık
ve öncelik tanıdığı, diğer yayın
kuruluşlarına güçlük çıkardığı
iddia edilmektedir. Buna göre;

1. Türkiye Futbol Federasyonunun kuruluş kanununda
yer alan Bakanlığınızın gözetim;
denetim; yetki ve görevi, kamuoyunun haberalma hürriyeti
gibi hassas ve önemli bir konuda ne şekilde yerine
getirilmiştir?

2. Sözkonusu aksaklığın giderilmesi yönünde
Bakanlığınızca ne gibi tedbirler alınmıştır?

 T. C.

 Devlet Bakanlığı 27.12.1996

 Sayı : B.02.0.019-0.00.00.00-1249

Türkiye Büyük Millet Meclisi Başkanlığına

İlgi : 12.12.1996 tarih ve A.01.0.GNS.0.10.00.02-1737-4489/12476
sayılı yazınız.

Aydın Milletvekili Yüksel Yalova'nın Başkanlığınıza
vermiş olduğu ve tarafımdan cevaplandırılması
istenilen 7/1737-4489 Esas No.lu Yazılı Soru Önergesine
ait cevaplarımız ilişikte sunulmaktadır.

Bilgilerinize arz ederim.

  Bahattin Şeker

  Devlet Bakanı

Soru 1  : Türkiye Futbol Federasyonunun kuruluş kanununda
yer alan Bakanlığınızın gözetim;
denetim; yetki ve görevi kamuoyunun haberalma hürriyeti
gibi hassas ve önemli bir konuda ne şekilde yerine
getirilmiştir?

Cevap 1 : Türkiye 1. Futbol Ligi müsabakalarının
televizyondan yayını konusunda ülkemizde de
uygulamaya başlatılan havuz sisteminde, bir taraftan
Anayasa ile teminat altına alınan haberalma özgürlüğünün
korunması, diğer taraftan açıklık
ve rekabet ilkesinin zedelenmemesi ve bu arada da sözleşme
hükümlerinin uygulanmasının sağlanması
için yapılan işlemlerin Anayasaya ve Hukuka
uygunluğu hususunda Bakanlığımızca
gözetim, denetim, yetki ve görevi titizlikle yerine
getirilmiştir. Şöyle ki;

Açıklık ve rekabet ilkesinin zedelenmemesi
için Türkiye Futbol Federasyonu tarafından
ihale açılmış, ihaleye tek yayıncı
şirketin katılması üzerine işbu
şirketle sözleşme imzalanmıştır.

Gerek Türkiye Futbol Federasyonu ile yayın hakkını
alan TV kuruluşu arasında imzalanan sözleşmede;
gerek Türkiye Futbol Federasyonu ile Gençlik ve Spor
Genel Müdürlüğü arasında aktedilen
protokolde, gerekse Türkiye Futbol Federasyonunun 1996-1997
yayın talimatında haberalma özgürlüğünü
koruyucu hükümler vazedilmiştir.

Ancak haberalma özgürlüğü korunurken Genel
Müdürlüğün, Türkiye Futbol Federasyonu
ile yayıncı şirket arasında aktedilen
ticarî nitelikte sözleşme hükümlerinin
uygulanması yolunda düzenlemeler yapması da
3289 sayılı Teşkilat Kanununun ilgili hükümleri
gereğidir.

Ayrıca, yayın hakkını alan TV kuruluşunun
kendisine yakın bir başka yayın kuruluşuna
ayrıcalık ve öncelik tanıdığına,
diğer yayın kuruluşlarına ise güçlük
çıkardığına dair iddialar ile
ilgili herhangi bir Mahkeme Kararı Bakanlığımıza
intikal ettirildiğinde, gereğinin yapılacağı
şüphesizdir.

Diğer taraftan, yayın hakkını alan kuruluştan
ücreti karşılığı görüntü
talep eden yayın kuruluşlarının bu
taleplerinin karşılandığına dair
belgelerin birer örneği de ilişikte sunulmuştur.

Soru 2 : Sözkonusu aksaklığın giderilmesi
yönünde Bakanlığınızca ne gibi
tedbirler alınmıştır?

Cevap 2 : Yukarıda da geniş şekilde izah edildiği
üzere, yapılan uygulama ile ilgili şu anda müdahaleyi
gerektirecek bir durum söz konusu değildir.

Bununla birlikte yargıya intikal etmiş işbu
konuda verilecek esasa ilişkin kararların gerekçesine
göre Bakanlığımızca Türkiye
Futbol Federasyonuna gerekli talimat verilmek suretiyle gözetim
ve denetim yetkisi kullanılmaya devam edilecektir.

Not : Yazılı soruyla ilgili diğer bilgiler dosyasındadır.

25. - Aydın Milletvekili Yüksel Yalova'nın,
Yıldız Sarayı Dış Karakol Binasına
Kültür Bakanlığı tarafından
mahkeme kararına rağmen el konulduğu iddialarına
ilişkin Başbakandan sorusu ve Kültür Bakanı
İsmail Kahraman'ın yazılı cevabı
(7/1738)

Türkiye Büyük Millet Meclisi Başkanlığına

Aşağıdaki sorularımın Başbakan
Sayın Necmettin Erbakan tarafından yazılı
olarak cevaplandırılmasını tensiplerinize
arz ederim.

Saygılarımla.  5.12.1996

  Dr. Yüksel Yalova

  Aydın

Kültür Bakanlığı tarafından,
Mimarlar Odası İstanbul Şubesine 10 yıllığına
tahsis edilen, Yıldız Sarayı Dış
Karakol Binasının tek taraflı bir irade beyanı
ile tahsisinin iptali ve polis zoruyla boşalttırılıp
mühürlenmesi üzerine İstanbul 3. İdare
Mahkemesi yürütmeyi durdurma kararı vermiştir.

1. Kültür Bakanlığının, mahkeme
kararını hiçe sayarak binaya girmesini Hukuk
Devleti ilkeleriyle bağdaştırabiliyor musunuz?

2. Mahkeme Kararını tanımayan Bakanlık
yetkilileri hakkında soruşturma açmayı
düşünür müsünüz.

3. Hukuka aykırı fiil karşısında,
Kültür Bakanı hakkında ne gibi bir işlem
yapacaksınız?

 T. C.

 Kültür Bakanlığı

 Araştırma, Planlama ve Koordinasyon 7.1.1997

 Kurulu Başkanlığı

 Sayı : B.16.0.APK.0.12.00.01.940-2

Konu : Yazılı Soru Önergesi.

Türkiye Büyük Millet Meclisi Başkanlığına

İlgi : Devlet Bakanlığının 23.12.1996
tarih ve B.02.0.0010/01471 sayılı yazısı.

Aydın Milletvekili Sayın Yüksel Yalova'nın
Sayın Başbakanımıza tevcih ettiği
ve Sayın Başbakanımızın da kendileri
adına Devlet Bakanlığının koordinatörlüğünde
cevaplandırılmasını istediği ilgi
yazı eki, Türkiye Büyük  Millet Meclisi
Başkanlığının 12.12.1996 tarih
ve 7/1738-4490/12477 sayılı yazılı
soru önergesinin cevabı ekte sunulmuştur.

Bilgilerinizi arz ederim.

  İsmail Kahraman

  Kültür Bakanı

Cevap 1. Hazine mükiyetindeki Yıldız Sarayı
ve ek yapıları Bakanlığımıza
tahsislidir. 

178 sayılı “Maliye Bakanlığının
Teşkilat ve Görevleri Hakkında Kanun Hükmünde
Kararname”nin 13/d maddesi uyarınca, Hazinenin özel
mülkiyetindeki bir taşınmazın tahsisi
Maliye Bakanlığının yetkisindedir. Bakanlığımızca
Mimarlar Odası İstanbul Büyükkent Şubesine
Dış Karakol Binasının bazı bölümlerinin
10 yıllığına protokol ile kullanımının
devredilmesi mevzuata uygun değildir. Hazinenin özel
mülkiyetinde bulunan bir yeri doğrudan Mimarlar Odasına
tahsis etmek de hukuken mümkün değildir. Çünkü,
Mimarlar Odası genel, katma ve özel bütçeli
bir kurum değildir.

17.5.1966 gün ve 1224 sayılı olur ile Dış
Karakol Binasının bazı ölümlerinin
Mimarlar Odasının kullanımına verilmesine
ilişkin protokol iptal edilerek sözkonusu mekanların
Koruma Kurullarınca kullanılacak birim mekanları
olarak Bakanlığımıza tahsis edilmesi
uygun görülmüştür.

Bu onay üzerine, 13.6.1996 gün ve 2502 sayılı,
5.7.1996 gün ve 2983 sayılı, 15.8.1996 gün
ve 3470 sayılı, 19.9.1996 gün ve 4271 sayılı
yazılarımız ile İstanbul Valiliği,
Beşiktaş Kaymakamlığı ve Mimarlar
Odasından binanın tahliye edilerek teslim edilmesi
istenmiştir.

İstanbul Valiliğince binanın boşaltılması
için odaya 15 gün süre verilmiştir. 15
günlük sürenin bitim tarihi olan 29.11.1996 tarihinde
boşaltma işleminin yapılmaması üzerine
İstanbul Valiliğince bina boşaltılmış
ve içindeki bütün eşya ve malzemeler odaca
teslim alınmadığından, emniyet görevlilerinin
denetim ve kontrolünde teşkil edilen yed-i emine 30.11.1996
tarihinde bir tutunakla teslim edilmiş ve tamamı
Yıldız Sarayı Silahhane Binasında
mühürlenerek muhafaza altına alınmıştır.

Bina Bakanlığımıza Valilikçe boş
olarak teslim edilmiş, İstanbul 3. İdare Mahkemesinin
28.11.1996 tarih, E: 1996/877 nolu yürütmenin durdurulması
kararı Bakanlığımıza 10.12.1996
tarihinde tebliğ edilmiştir.

İdarî davalarda dava açılması,
dava edilen idarî işlemin yürütülmesini
durduramaz.

Binayı boşaltma işlemi sırasında
Mahkemece yürütmenin durdurulması kararı
Bakanlığımıza tebliğ edilmemiştir.
Boşaltma işlemi 2886 sayılı Kanuna göre
gerçekleştirilmiş olup, tamamen mevzuata uygundur.

Bakanlığımızca yapılan, daha önce
kanuna aykırı olarak tesis edilen işlemi ortadan
kaldırdığından tamamen hukuka ve ilgili
mevzuata uygundur.

Böylece Hukuk Devleti olmanın gereği yerine getirilmiştir.

Cevap 2. Boşaltma işlemi yapıldığı
sırada Bakanlığımıza tebliğ
edilmiş herhangi bir mahkeme kararı bulunmadığından,
Bakanlık yetkililerinin mahkeme kararını
kasten yerine getirmemesinden veya mahkeme kararına göre
işlem tesis edilmemesinden bahsedilemez.

Bu sebeple herhangi bir hukuka aykırılıktan
söz edilemeyeceğinden Bakanlık yetkilileri hakkında
soruşturma açılması sözkonusu
değildir.

Cevap 3. Bakanlığımızca yapılan
işlemler tamamen Hukuka ve ilgili mevzuata uygundur.

Ayrıca, İstanbul Defterdarlığı
Millî  Emlak Denetim Bürosu Başkanlığının
10.12.1996 tarih ve 1996/8 sayılı raporu ile yapılan
işlemlerin doğruluğu vurgulanmıştır.

İstanbul 1 inci Asliye Hukuk Mahkemesinin 5.12.1996 tarih
ve 1996/23 nolu kararı ile T.M.M.O.B. Mimarlar Odasınca
Bakanlığımız aleyhine açılmış
olan tespit talebi reddedilmiştir.

26. - Konya Milletvekili Nezir Büyükcengiz'in, belediyelere
yapılan yardım miktarına ilişkin  sorusu
ve Çevre Bakanı M. Ziyattin Tokar'ın yazılı
cevabı (7/1741)

Türkiye Büyük Millet Meclisi Başkanlığına

Aşağıdaki sorumun Çevre Bakanı
Sayın Ziyattin Tokar tarafından yazılı
olarak cevaplandırılmasına aracılığınızı
saygılarımla arz ederim. 5.12.1996

  Nezir Büyükcengiz

  Konya

Soru  : Bakanlık görevine başladığınızdan
bu güne kadar Bakanlığınızca ülkemiz
genelindeki belediyelerden hangisine ne miktarda para yardımı
yapılmıştır?

 T. C.

 Çevre Bakanlığı 27.12.1996

 Sayı : B.19.0.FDB.0.15.00.04-8821/2211-8728

Konu : Soru Önergesi.

Türkiye Büyük Millet Meclisi Başkanlığına

İlgi : T.B.M.M. Başkanlığının
14.11.1996 tarih ve 17.01.0.GNS.0.10.00.02-1-7/1741-4500-12494
sayılı yazısı.

Konya Milletvekili Sayın Nezir Büyükcengiz'in
cevaplandırılmak üzere tarafıma tevcih
ettiği soru önergesine ilişkin olarak Bakanlığınızca,
Bakanlığımıza intikal ettirilen ilgi
yazınız ve ekleri incelenmiştir.

Konya Milletvekili Sayın Nezir Büyükcengiz'in
Türkiye Büyük Millet Meclisi Başkanlığına
verdiği yazılı soru önergesinde;

Soruda : “Bakanlık görevine başladığınızdan
bugüne kadar Bakanlığınızca ülkemiz
genelindeki Belediyelerden hangisine ne miktarda para yardımı
yapılmıştır?” denilmektedir.

Soru hakkındaki bakanlığımız icraatları
aşağıda açıklanmıştır.

Cevap : Bakanlığımız Çevre Kirliliğini
Önleme Fonundan Belediyelere çevre kirliliğinin
önlenmesi, çevrenin iyileştirilmesi ve korunması
amacı ile 53 üncü Hükümet ve Bakanlığım
döneminde, soru önergesiyle talep edilen para yardımlarının
dağılımına ilişkin cetveller tanzim
edilerek yazımız ekinde sunulmuştur.

Bilgilerinize ve gereğini arz ederim.

  M. Ziyattin Tokar

  Çevre Bakanı

Not : Yazılı soruyla ilgili diğer bilgiler dosyasındadır.


27. - Adana Milletvekili Orhan Kavuncu'nun, İstanbul Eminönü
İsa Yusuf Alptekin parkıyla ilgili gönderdiği
bir yazıya ilişkin sorusu ve Dışişleri
Bakanı ve Başbakan Yardımcısı
Tansu Çiller'in yazılı cevabı (7/1743)

Türkiye Büyük Millet Meclisi Başkanlığına

Dışişleri Bakanlığı Lâtin
Amerika, Pasifik ve Uzak Doğu ile İlişkiler Genel
Müdürüne hitaben yazdığım ve
5.2.1996 tarih ve PU64-572 sayı ile Genel Evraklarına
kayıtlı yazımın bir kopyasını
9.2.1996 tarihinde TBMM Başkanı, Başbakan ve
Dışişleri Bakanına göndermiştim.

Konu ile ilgili olarak aşağıdaki soruların
Dışişleri Bakanı ve Başbakan Yardımcısı
Prof. Dr. Tansu Çiller tarafından yazılı
olarak cevaplandırılması için gereğini
saygılarımla arz ederim.

  5.12.1996

  Prof. Dr. Orhan Kavuncu

  Adana

Dışişleri Bakanlığı Lâtin
Amerika, Pasifik ve Uzak Doğu ile İlişkiler Genel
Müdürlüğünce İçişleri
Bakanlığına (Emniyet Genel Müdürlüğüne)
gönderilmiş olan ve İstanbul Eminönü
İsa Yusuf Alptekin Parkı ile ilgili yazının
bir suretini Dışişleri Bakanlığının
ilgili Genel Müdürlüğünden istemiştir.

Ancak yazı tarafıma gönderilmeyince ilgili
Genel Müdüre “yazıyı göndermemeleriyle
ortaya çıkan gecikmenin zararının
telafi edilemeyeceğini ve bunun sorumluluğunun da kendilerine
ait olduğunu” bildiren bir mektup göndermiştim.
Mektup Dışişleri Bakanlığı
Evrakına 5.2.1996 tarih ve PU64-572 sayı ile kaydedilmiştir.
Sonra da bu mektubu TBMM Başkanı, Başbakan
ve Dışişleri Bakanına bir üst yazı
ile ve gereği için 9.2.1996 tarihinde göndermiştim.

1. Bugüne kadar bir cevap alamamış olmamın
sebebi nedir?

2. Sorumlular hakkında gerekli işlemin yapılması
talebimle ilgili olarak bugüne kadar bir işlem yapılmış
mıdır?

3. Bugüne kadar bir işlem yapılmadı ise
bundan sonra ne yapmayı düşünüyorsunuz?

 T. C.

 Dışişleri Bakanlığı 

 Amerika, Pasifik ve Uzak Doğu Ülkeleri ile

 İlişkiler Genel Müdürlüğü
2.1.1997

 Sayı : PUGY-I-667.004-96/5011-1.

Konu : Soru Önergesi.

Türkiye Büyük Millet Meclisi Başkanlığına

İlgi : 12 Aralık 1996 tarih ve A.01.0.GNS.0.10.00.02-7/1743-4502/12505
sayılı yazıları.

Adana Milletvekili Prof. Dr. Sayın Orhan Kavuncu'nun İstanbul-Eminönü
İsa Yusuf Alptekin Parkı ile ilgili yazılı
soru önergesi konusundaki Bakanlığımın
görüşünü içeren cevabımız
ilişikte sunulmuştur.

Saygılarımla arz ederim.

  Prof. Dr. Tansu Çiller

  Dışişleri Bakanı ve

  Başbakan Yardımcısı

Adana Milletvekili Prof. Dr. Sayın Orhan Kavuncu'nun İstanbul-Eminönü
İsa Yusuf Alptekin Parkı Hakkındaki Bakanlığımız
Yazı ile İlgili Yazılı Soru Önergesine
Cevap

1.  Yüksek malumları olduğu üzere, Bakanlığımın
her kademedeki görevlileri, Sayın Milletvekillerimizden
gelen bilgi taleplerini usulü dairesinde yerine getirebilmek
için azamî gayreti göstermektedirler.

2. İstanbul'daki İsa Yusuf Alptekin parkı
hakkında Bakanlığımca İçişleri
Bakanlığına gönderilmiş bulunan yazının
bir örneğinin Adana Milletvekili Prof. Dr. Sayın
Orhan Kavuncu tarafından telefonla talep edilmesi üzerine,
Bakanlığımca sözkonusu yazının,
gizli bir yazı olduğu ifade edilmiştir.

3. Yüksek malumları olduğu üzere, “gizlilik”
dereceli bir yazının içeriğinin ifşa
edilmesi veya muhatap olduğu makamın dışındaki
mercilere dağıtımının yapılması
Devlet Memurları Kanununun yanı sıra Devlet
yazışmalarının yürütülmesi
ile ilgili mevzuata ve ayrıca Bakanlığımın
yönetmeliğine aykırı düşmektedir.

Bu itibarla sayın milletvekilinin talebinin yerine getirilmesi
mümkün olamamıştır.

Saygılarımla arz ederim.

28. - İstanbul Milletvekili Bülent Akarcalı'nın,
sigortasız çalışan çocuk işçilere
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/1758)

Türkiye Büyük Millet Meclisi Başkanlığına

Aşağıdaki sorularımın Çalışma
ve Sosyal Güvenlik Bakanı Sayın Necati Çelik
tarafından yazılı olarak cevaplandırılmasını
arz ederim.

  Bülent Akarcalı

  İstanbul

Türkiye'de 1 milyonu aşkın 6-14 yaş arası
çocuk, ağır koşullarda çalıştırılmaktadır.

1. Türkiye'nin, 15 yaşın altında çocukların
çalışmasını yasaklayan ILO Sözleşmeleri
karşısındaki durumu nedir?

2. 6-14 yaş arası çocukların çalıştırılmasının
engellenmesine dair Bakanlığın aldığı
tedbirler mevcut mudur?

3. Sigortasız çalışan çocukların
bu sorununu çözmek için Bakanlığın
çözümleri mevcut mudur?

4. Halen, ancak % 25 olan çıraklık okullarına
devam %'sini artırmak için çalışmalar
var mıdır?

5. Türkiye'den ithalatçı Batılı
ülkelerin aldıkları mallarda “Bu malın
üretiminde çocuk işçi çalıştırılmadı”
şartını Türkiye için de koşmaları
durumunda, Bakanlık olarak düşündüğünüz
tedbirler var mıdır?

 T. C.

 Çalışma ve Sosyal Güvenlik Bakanlığı

 Çalışma Genel Müdürlüğü
2.1.1997

 Sayı : B.13.0.ÇGM.0.11.00.0426-000093

Konu : Soru Önergesi Cevabı

Türkiye Büyük Millet Meclisi Başkanlığına

İlgi : Türkiye Büyük Millet Meclisi Başkanlığının
16.12.1996 tarih ve A.01.0.GNS.0.10.00.02 - 7/1758-4605/12727
sayılı yazısı.

İlgi yazı ekinde alınan İstanbul Milletvekili
Bülent Akarcalı'nın çalışan
çocuklara ilişkin yazılı soru önergesi
üzerine konu Bakanlığımızca değerlendirilmiştir;

Bakanlığımız ile Uluslararası
Çalışma Teşkilatı (ILO) arasında
1992 yılında imzalanmış olan Çocuk
İşçiliğinin Sona Erdirilmesi Programı'nın
(IPEC), 24.9.1996 tarihinde yapılan anlaşma ile süresi
2001 yılına kadar uzatılmıştır.
Bu program çerçevesinde Devlet İstatistik
Enstitüsü tarafından yapılmış
olan Çocuk İstihdamı anketi sonuçlarına
göre Türkiye'de 6-14 yaş grubunda 1 milyonu aşkın
çocuğun çalışmakta olduğu belirlenmiştir.

Bu anket sonuçları Bakanlığımızca
detaylı olarak değerlendirilmiştir; Anket sonuçlarına
göre 6-14 yaş grubundaki 11 889 000 çocuktan,
ekonomik faaliyette bulunanların oranı % 8.5 (1
milyon 8 bin kişi) olarak tahmin edilmiştir.

Bu çocuklardan 820 bini kırsal kesimde 188 bini
ise kentsel yerleşim alanlarında çalıştırılmaktadır.
Kırsal kesimde çalışan çocukların
% 92'si tarım sektöründe faaliyet göstermekte
ve bunların % 98'i ücretsiz aile işçisi
olarak çalışmaktadır. Yani tarımda
geleneksel şekliyle anne ve babasına yardım
etmektedir. Kentlerde çalışan çocuklar
ise genellikle küçük sanayi işletmelerinde
ve hizmet sektöründe istihdam edilmektedir. Ankette
ILO normlarının esas alınmış
olması nedeniyle ücretsiz  dahi olsa iktisadî
faaliyette bulunanlar ve referans döneminde en az 1 saat
çalışmış olanlar da kapsama dahil
edilmiştir.

Bakanlığımız 15 ve daha alt yaş
grubundaki, çalışmakta olan çocukların
sorunlarını tespit ve çözüm bulmak
amacıyla sistemli bir çalışma yürütmektedir.

Çalışan çocuklarla ilgili olarak 1992
yılından bu yana Uluslararası Çalışma
Teşkilatıyla işbirliği içerisinde
başlatılan çalışmalar kapsamında;

* Çalışan Çocuklar Bölümünün
güçlendirilmesi,

* Çalışan Çocuklar Konusunda İş
Müfettişlerinin Eğitimi

* Kimyasalların Çalışan Çocuklar
Üzerine Etkisi Projeleri yürütülmüştür.

Bu çalışmalarla Bakanlığımızda;
çalışan çocuklarla ilgili sorunların
çözümü açısından politika
ve programları belirleme, bu politika ve programların
uygulanmasını sağlama, kamuoyunu bilgilendirme,
araştırma ve dokümantasyon çalışmaları
ile resmî ve gönüllü kuruluşlar arasında
gerekli işbirliği ve koordinasyonu sağlamaya yönelik
çalışmalar yapmak üzere bir Çalışan
Çocuklar Bölümü oluşturularak fonksiyonel
hale getirilmiştir.

Çalışan Çocuklar Bölümü
konuyla ilgili faaliyetlerini sürdürmekte olup bu meyanda;
ilgili kamu kurum ve kuruluşlarının, üniversitelerin,
hükümet dışı kuruluşların
ve işçi, işveren temsilcilerinin katılımıyla
3 aylık periyodlarla toplanmak üzere çocuk
işçiliği konusunda istişarî mahiyette
bir Danışma Grubu oluşturulmuş ve ilk
toplantısının 28.11.1996 tarihinde yapılması
sağlanmıştır. Danışma Grubunda
ortaya çıkan görüşler ilgili birimlerce
değerlendirilmektedir.

Bakanlığımız İş Müfettişlerince;

* Çocuk çalıştırılan
iş kollarının ve iş türlerinin
tanımlanması,

* Çalışan çocukların bu iş
kollarında ve iş türlerinde karşılaştıkları
risklerin tanımlanması ve önceliklerine göre
sıralanması,

* Çocukların çalıştırılamayacakları,
koşullu çalıştırılabilecekleri,
çalışmak zorunda olan çocukların
da, öncelikle yönlendirilecekleri işkollarının
ve iş türlerinin belirlenmesi,

* Çocukların koşullu çalıştırılacakları
işlerde, çalışma koşullarının
belirlenmesi,

* Yakın ve orta vadede çalışan çocukların
korunmasını, orta ve uzun vadede çocuk çalıştırılmasının
önlenmesini amaçlayan bir politikanın ve eylem
programının hazırlanması amacıyla
kapsamlı bir saha araştırması yapılmıştır.
Araştırma 738 işyerinde 1 717 çalışan
çocuk ve 712 işveren ile görüşülerek
gerçekleştirilmiş ve araştırma
sonuçları “Çalışan Çocukların
Korunması için Politika ve Eylem Programı
Yöntem Önerisi” adı altında rapor
haline getirilmiştir.

Çalışan çocuklarla ilgili daha etkin
denetim yapılmasını sağlamak üzere
Bakanlığımız İş Müfettişlerinin
tamamının, gruplar halinde eğitime tabi tutulması
ve tamamlayıcı saha çalışması
yapılması yönündeki programlar hazırlanmış
olup bu programlar 1997 yılında gerçekleştirilecektir.

Çalışan çocuklarla ilgili yürütülen
faaliyetlerin koordinasyonu ve yönlendirilmesini sağlamak
üzere üst düzey bir Millî Yönlendirme
Komitesi oluşturulması ile 1997 yılında
ulusal düzeyde bir istişarî toplantı yapılarak
bu konudaki politikaların, ilgili tüm tarafların
görüşleri doğrultusunda yeniden değerlendirilmesi
de planlanmış olan çalışmalardandır.

Çalışma hayatıyla ilgili mevcut mevzuatta
asgarî çalışma yaşı ve
çalışma şartlarına ilişkin
hükümler bulunmakla birlikte, bu konuda mevzuatın
daha da geliştirilmesi ve ILO normlarına uygun hale
getirilmesine yönelik çalışmalar Bakanlığımızda
oluşturulmuş bulunan mevzuat komisyonlarında
sürdürülmektedir.

Türkiye bugüne kadar;

* Trimci ve Ateşçi Sıfatıyla Gemilerde
İşe Alınacakların Asgarî Yaş
Haddine Dair 15 Sayılı,

* Denizci İşyerinde Çalıştırılacak
Çocukların Asgarî Yaş Haddine Dair 58
Sayılı,

* Gençlerin Tıbbî Muayenesiyle İlgili
77 Sayılı Yeraltı Madenlerinde İşe
Alınacaklarda Asgarî Yaş Haddine Dair 123 Sayılı,

Uluslararası sözleşmeleri onaylamıştır.

Hükümetimiz şu anda bu konudaki en ileri sözleşme
olan Asgarî Çalışma Yaşıyla
ilgili 138 sayılı sözleşmeyi de Meclise
sevketmiş bulunmaktadır. Sözleşmenin komisyonlarda
görüşülmesine devam edilmektedir.

3308 sayılı Çıraklık ve Yaygın
Eğitim Kanunu kapsamına giren işyerlerindeki
çocukların sigortalılığı
Millî Eğitim Bakanlığınca sağlanmaktadır.
Bu kanun kapsamı dışında kalan  işyerlerinde
sigortasız çalıştırılan
çocukların ise ancak yaygın ve etkin bir
denetimle sigorta kapsamına alınabileceği dikkate
alınarak sigorta denetiminin de yaygınlığı
ve etkinliğini sağlayacak sistem için çalışmalarımız
devam etmektedir.

 Hükümetimizin 1997 yılı programında
3308 sayılı Çıraklık ve Meslek
Eğitimi Kanunu kapsamında eğitilen çırak
sayısının artırılarak, meslekî
eğitim programlarının ülke geneline yaygınlaştırılmasının
sürdürüleceği açıkça belirtilmiştir.

3308 sayılı Kanunun uygulanması ve çocukların
çıraklık okullarına kayıt durumları
Bakanlığımız İş Müfettişlerince
denetlenmektedir.

Batılı ülkelerin çocuk işçiliği
konusundaki hassasiyetleri yanında konuyu ticarî
amaçlarla kullanma girişimleri Bakanlığımız
tarafından gayet iyi bilinmekte ve gelişmeler takip
edilmektedir. Bu konuda işyerlerinin duyarlılığını
artırarak ve çocuk çalıştırılmasını
önleyerek ilerde doğabilecek sorunlara karşı
da çözüm oluşturmaya çalışılmaktadır.

Bakanlığımızın nihaî hedefi
15 yaşın altındaki çocukların
meslekî eğitim mahiyetinin dışında
kalan iş türlerinde çalıştırılmasını
önlemek olmakla birlikte, kısa vadede çocukların
çalışma hayatından alınmasının
doğuracağı diğer sorunlar dikkate alınarak,
çocukların çalışma şartlarının
iyileştirilmesine yönelik faaliyetlere öncelik
verilmektedir. Bunun yanında uzun vadede çocuk işçiliğinin
önlenmesine yönelik politika ve programlar geliştirilmesi
de sürdürülmektedir.

Bilgilerinize arz ederim.

  Necati Çelik

  Çalışma ve Sosyal Güvenlik Bakanı

29. - Bursa Milletvekili  Ertuğrul Yalçınbayır'ın,
zorunlu göçle gelen soydaşların Bulgaristan'da
geçen çalışma sürelerine ilişkin
sorusu ve Çalışma ve Sosyal Güvenlik
Bakanı Necati Çelik'in yazılı cevabı
(7/1774)

Türkiye Büyük Millet Meclisi Başkanlığına

Aşağıdaki yazılı sorumun Çalışma
ve Sosyal Güvenlik Bakanı tarafından yazılı
olarak cevaplandırılması hususunda delaletlerinizi
arz ederim.

  Ertuğrul Yalçınbayır

  Bursa

Soru :

1989 yılında Bulgaristan'dan zorunlu göç
sonucu Türkiye'ye gelenlerle 1969-1989 tarihleri arasında
Bulgaristan'dan Türkiye'ye gelen soydaşlarımızın
Bulgaristan'da geçen çalışma süreleri
Sosyal Güvenlik Hakları bakımından güvence
altına alınamamıştır. Çalışan
insanların Sosyal Güvenlik haklarına kavuşabilmelerini
sağlama hususundaki görevlerimiz gereği anılan
kişilerin sorunlarının çözümlenmesi
hususunda ne gibi çalışmalarımız
bulunmaktadır?

 T. C.

 Çalışma ve Sosyal Güvenlik Bakanlığı

 Sosyal Güvenlik  Kuruluşları Genel Müdürlüğü
6.1.1997

 Sayı : B.13.0.SGK-0-13-00-01/101-000406

Konu : Yazılı Soru Önergesi.

Türkiye Büyük Millet Meclisi Başkanlığına

İlgi : 24.12.1996 tarih ve A.01.0.GNS.0.10.00.02-4752/12961
sayılı yazınız.

Bursa Milletvekili Ertuğrul Yalçınbayır
tarafından hazırlanan “Bulgaristan'dan Türkiye'ye
gelen göçmenlerin sosyal güvenlik haklarına
ilişkin” 7/1774 Esas No.'lu yazılı soru
önergesi Bakanlığımca incelenmiştir.

Bilindiği üzere; Bulgaristan'dan zorunlu göç
ya da iltica yoluyla ülkemize gelenlerin bulundukları
ülkede sigortalı olarak geçen hizmet sürelerinin
değerlendirilmesi ya da Bulgaristan'dan emekli aylığına
veya diğer  aylıklara hak kazananların aylıklarının
ülkemize transfer edilebilmesi ancak Bulgaristan ile Türkiye
arasında sosyal güvenlik sözleşmesi imzalanması
ile mümkün olabilecektir. Bu amaçla, Bulgaristan'dan
gelenlerin sosyal güvenlik haklarının güvenceye
alınabilmesi için Bakanlığımızca
hazırlanan Sosyal Güvenlik Sözleşmesi Taslağı
24.4.1992 tarihinde Dışişleri Bakanlığı
aracılığı ile Bulgaristan yetkili makamlarına
iletilmiştir.

16 Haziran 1993 tarihinde Ankara'da imzalanan Türk-Bulgar
Ekonomik ve Teknik Karma Komitesi XII. Dönem Protokolunun
diğer konular başlıklı bölümünün
2 nci paragrafında, “Türk tarafı, Sosyal
Güvenlik Anlaşmasına ilişkin müzakerelere,
daha önceden Bulgar tarafına sunulmuş olan taslak
metin esas alınarak, mümkün olan en kısa
sürede başlanmasına ilişkin arzusunu yinelemiştir.”
ifadesi bulunmaktadır. Ayrıca, Bulgar Heyeti Başkanı
Bakanlığımızla görüşme
talebinde bulunmuş ve bu görüşme 15.6.1993
tarihinde gerçekleşmiştir. Görüşme
sırasında kendilerine, daha önce gönderilen
Sosyal Güvenlik Sözleşmesi Taslağı
üzerindeki teknik seviyedeki görüşmelere
bir an önce başlanmasının yararlı
olacağı belirtilmiştir. Bulgar Heyeti Başkanı
ise sosyal güvenlik konusunun önemine değinerek,
bunun KEK toplantılarından ayrı olarak, bir
Bakan başkanlığında ele alınması
gerektiğini ve konuyu ilgili Çalışma ve
Sosyal Güvenlik Bakanına ileteceğini bildirmiştir.
Ancak, Bulgaristan tarafının bu yönde iyi niyet
belirtmesine rağmen bugüne kadar teknik düzeydeki
görüşmelere başlanılamamış,
Dışişleri Bakanlığı nezdinde
yapılan girişimlerden de müspet sonuç
alınamamıştır.

Bu itibarla, Bulgaristan'dan göç, iltica ve benzeri
yollarla ülkemize gelenlerin Bulgaristan'daki sosyal güvenlik
haklarının ülkemize aktarılması
yönünde bu safhada herhangi bir işlem yapılması
mümkün olamamaktadır. Öte yandan, Bakanlığımızca
hazırlanan yurt dışında bulunan Türk
vatandaşlarının yada sonradan vatandaşlığa
alınanların yurt dışında geçen
sürelerini borçlanmalarına imkan verecek Kanun
Tasarısı Başbakanlığa sevk edilmiştir.

Bilgilerinize arz ederim.

  Necati Çelik

  Çalışma ve Sosyal Güvenlik Bakanı






TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












