



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 3’üncü
Birleşim
 3
Ekim 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Oya Ersoy’un, Cumartesi Annelerinin eylemlerine ilişkin gündem dışı konuşması
2.- Aksaray Milletvekili Ayhan Erel’in, Aksaray ilinin tarım sorununa
ilişkin gündem dışı konuşması
3.- Kahramanmaraş Milletvekili İmran Kılıç’ın, 1-7 Ekim Camiler ve Din
Görevlileri Haftası’na ilişkin gündem dışı konuşması
III.- AÇIKLAMALAR
1.- Bursa Milletvekili Nurhayat Altaca Kayışoğlu’nun, tarihî eserlere
yapılan restorasyona ilişkin açıklaması
2.- Hatay Milletvekili Serkan Topal’ın, 2018-2019 eğitim öğretim yılında
yaşanan sorunlara ilişkin açıklaması
3.- İstanbul Milletvekili Sibel Özdemir’in, Türkiye için öngörülen
Avrupa Birliği yardımlarında yapılan kesinti kararına ilişkin açıklaması
4.- Mersin Milletvekili Baki Şimşek’in, Mersin ilinin Tarsus ilçesindeki
kamulaştırma nedeniyle yaşanan sorunlara ilişkin açıklaması
5.- Osmaniye Milletvekili Mücahit Durmuşoğlu’nun, 27’nci Dönem İkinci
Yasama Yılının hayırlı olmasını dilediğine ve tek millet, tek bayrak, tek
vatan, tek devlet ülküsünden taviz verilmeyeceğine ilişkin açıklaması
6.- Balıkesir Milletvekili Fikret Şahin’in, sağlıkta şiddetin
İstanbul’daki kurbanı Doktor Fikret Hacıosman’a Allah’tan rahmet dilediğine ve
sağlıkta şiddeti önlemeye yönelik kanun teklifinin bir an evvel yasalaşması
gerektiğine ilişkin açıklaması
7.- Kahramanmaraş Milletvekili Ali Öztunç’un, Recep Tayyip Erdoğan ve
Berat Albayrak’ın kamuda tasarruf sözlerini bürokrasinin dinlemediğine,
Sayıştayın Cumhurbaşkanlığı sarayının 2017 yılı denetim raporuna ve işçi,
çiftçi düşmanlığından ne zaman vazgeçileceğini öğrenmek istediğine ilişkin
açıklaması
8.- Denizli Milletvekili Kazım Arslan’ın, üretilen ürünlerin ithalinin
ne zaman yasaklanacağını, girdi maliyetlerindeki artışların ne zaman
durdurulacağını, çiftçinin devlet bankaları ile tarım kredi kooperatiflerine
olan borçlarının ertelenip ertelenmeyeceğini Tarım ve Orman Bakanından öğrenmek
istediğine ilişkin açıklaması
9.- Mersin Milletvekili Ali Cumhur Taşkın’ın, tarihin en yüksek eylül
ayı ihracat rakamına ulaşıldığına, Türkiye ekonomisinin üretime ve ihracata
dayalı rekorlar kırarak büyümesine devam edeceğine ilişkin açıklaması
10.- Eskişehir Milletvekili Utku Çakırözer’in, KDV oranının düşürülmesi,
ÖTV’nin kaldırılması ve enflasyon farkının emeklinin, yoksulun maaşına
yansıtılması gerektiğine ilişkin açıklaması
11.- İstanbul Milletvekili Mahmut Tanal’ın, kentsel dönüşüm adı altında
İstanbul ili Üsküdar ilçesi Kirazlıtepe Mahallesi’nde yapılan yıkımlara ilişkin
açıklaması
12.- Kahramanmaraş Milletvekili Sefer Aycan’ın, sağlık personeline
yönelik şiddeti kınadıklarına, Yüksek Öğrenim Kredi ve Yurtlar Kurumunun yurt
kapasitesinin yetersizliğine ilişkin açıklaması
13.- İstanbul Milletvekili Saliha Sera Kadıgil Sütlü’nün, 4 Ekim
Hayvanları Koruma Günü’ne ve Hayvanları Koruma Kanunu’nun yetersizliğine
ilişkin açıklaması
14.- İstanbul Milletvekili Turan Aydoğan’ın, Avrupa İnsan Hakları
Mahkemesinde görev süresi dolan Ayşe Işıl Karakaş’ın yerine görev yapacak
yeterlilikte hukukçu olup olmadığını ve aday seçiminde kriterlerin neler
olduğunu Adalet Bakanından öğrenmek istediğine ilişkin açıklaması
15.- Adana Milletvekili Ayhan Barut’un, emeklilikte yaşa takılanların
mağduriyetlerinin ne zaman giderileceğini Cumhurbaşkanı Yardımcısı Sayın Fuat
Oktay’dan öğrenmek istediğine ilişkin açıklaması
16.- İstanbul Milletvekili Hayati Arkaz’ın, sağlıkta şiddetin
İstanbul’daki kurbanı Doktor Fikret Hacıosman’a Allah’tan rahmet dilediğine ve
sağlıkta şiddeti önlemeye yönelik yasal yaptırımların ağırlaştırılması
gerektiğine ilişkin açıklaması
17.- Kocaeli Milletvekili Lütfü Türkkan’ın, bir hasta tarafından
saldırıya uğrayarak hayatını kaybeden Doktor Fikret Hacıosman’a Allah’tan
rahmet dilediğine, Sayıştay raporlarının Mecliste görüşmesi gerektiğine ve
McKinsey ısrarından vazgeçilmesi gerektiğine ilişkin açıklaması
18.- Manisa Milletvekili Erkan Akçay’ın, eylül ayı ve yıllık enflasyon
oranının beklentilerin üzerinde gerçekleştiğine, keyfî zam yapanların tespit
edilmesi gerektiğine, sorunları aşmanın ilk adımının millet, devlet birliği
olduğuna ve 1-7 Ekim Camiler ve Din Görevlileri Haftası’nın hayırlı olmasını
temenni ettiğine ilişkin açıklaması
19.- Kars Milletvekili Ayhan Bilgen’in, 1-7 Ekim Camiler ve Din
Görevlileri Haftası’na, bir hasta tarafından saldırıya uğrayarak hayatını
kaybeden Doktor Fikret Hacıosman’a Allah’tan rahmet dilediğine, Selehattin Demirtaş,
Figen Yüksekdağ, Bekir Kaya, Tuncer Bakırhan, Mukaddes Kubilay ile Gültan
Kışanak’ın yargılamalarının devam ettiğine ilişkin açıklaması
20.- İstanbul Milletvekili Engin Altay’ın, 1-7 Ekim Camiler ve Din
Görevlileri Haftası münasebetiyle din görevlilerine saygılarını ilettiğine,
enflasyon rakamlarının son on beş yılın rekorunu kırdığına, millete verilen
sözlerin tutulması gerektiğine, demokrasilerde meclislerin yürütmeye ayar
verebileceğini ama yürütmenin Meclise ayar vermesini kabul etmeyeceklerine
ilişkin açıklaması
21.- İstanbul Milletvekili Engin Altay’ın, Meclisteki hiçbir
milletvekiline saygısızlık yapmasının söz konusu olmadığına ama öyle
algılandıysa Manisa Milletvekili Erkan Akçay’dan özür dilediğine ilişkin
açıklaması
22.- Denizli Milletvekili Cahit Özkan’ın, 27’nci Dönem İkinci Yasama
Yılının hayırlı olmasını temenni ettiğine, Çevre ve Şehircilik Bakanlığı
tarafından Üsküdar ilçesi Kirazlıtepe Mahallesi’nde kentsel dönüşüm projesi
içinde yer alan binaların tekrar inşasının söz konusu olduğuna, 1-7 Ekim
Camiler ve Din Görevlileri Haftası’nı kutladığına ilişkin açıklaması
23.- Denizli Milletvekili Cahit Özkan’ın, (3/37) esas numaralı
Cumhurbaşkanlığı Tezkeresi üzerinde Bursa Milletvekili Ahmet Kamil Erozan’ın
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
24.- Diyarbakır Milletvekili Hişyar Özsoy’un, Denizli Milletvekili Cahit
Özkan’ın sataşma nedeniyle yaptığı konuşmasındaki bazı ifadelerine ilişkin
açıklaması
25.- Kars Milletvekili Ayhan Bilgen’in, Suriye’de silahlı grupları silah
bırakmaya teşvik ederek sorunun siyasi yolla çözülmesi konusunda uzlaşılıyorken
Türkiye’nin doğrudan güvenliğini ilgilendiren sorunlarda neden siyasi çözümün
tercih edilmediğini öğrenmek istediğine ilişkin açıklaması
26.- Tokat Milletvekili Özlem Zengin’in, (3/37) esas numaralı
Cumhurbaşkanlığı Tezkeresi üzerinde İstanbul Milletvekili Engin Altay’ın şahsı
adına yaptığı konuşmasındaki bazı ifadelerine ilişkin açıklaması
27.- Kocaeli Milletvekili Lütfü Türkkan’ın, Oturum Başkanı TBMM Başkan
Vekili Mustafa Şentop’un sataşma olduğu hâlde söz hakkı vermemesinin adil
olmadığına ve (3/37) esas numaralı Cumhurbaşkanlığı Tezkeresi üzerinde Sivas
Milletvekili İsmet Yılmaz’ın AK PARTİ Grubu adına yaptığı konuşmasındaki bazı
ifadelerine ilişkin açıklaması
28.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
29.- Tokat Milletvekili Özlem Zengin’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
30.- Sivas Milletvekili İsmet Yılmaz’ın, Kocaeli Milletvekili Lütfü
Türkkan’ın yaptığı açıklamasındaki bazı ifadelerine ilişkin açıklaması
31.- Kars Milletvekili Ayhan Bilgen’in, kavramların evrensel
standartlarda ve tutarlı bir şekilde ele alınmasının zorunlu olduğuna aksi
takdirde dış politikanın saygın olmayacağına ilişkin açıklaması
32.- Tokat Milletvekili Özlem Zengin’in, İstanbul Milletvekili Engin
Altay’a sataşma nedeniyle yaptığı konuşması sırasındaki düzeltme için teşekkür
ettiğine ve AK PARTİ Grubunun, Cumhurbaşkanının, Hükûmetin, bakanların terörün
tamamen karşısında olduğuna ilişkin açıklaması
33.- Kars Milletvekili Ayhan Bilgen’in, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
34.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması

IV.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, İstanbul Milletvekili Engin Altay’ın
yaptığı açıklaması sırasında şahsına sataşması nedeniyle konuşması
2.- Denizli Milletvekili Cahit Özkan’ın, (3/37) esas numaralı
Cumhurbaşkanlığı Tezkeresi üzerinde Diyarbakır Milletvekili Hişyar Özsoy’un HDP
Grubu adına yaptığı konuşması sırasında AK PARTİ Grubuna ve Adalet ve Kalkınma
Partisine sataşması nedeniyle konuşması
3.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklaması sırasında şahsına sataşması nedeniyle konuşması

V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İstanbul Milletvekili Numan Kurtulmuş’un Millî Eğitim,
Kültür, Gençlik ve Spor Komisyonu; İstanbul Milletvekili Canan Kalsın’ın
Dilekçe Komisyonu; İstanbul Milletvekili Erkan Kandemir’in Avrupa Birliği Uyum
Komisyonu; Adana Milletvekili Jülide Sarıeroğlu’nun Kadın Erkek Fırsat Eşitliği
Komisyonu ve Ankara Milletvekili Emrullah İşler ile Konya Milletvekili Leyla
Şahin Usta’nın İnsan Haklarını İnceleme Komisyonu üyeliklerinden istifalarına
ilişkin önergenin (4/5) 3/10/2018 tarihinde Başkanlığa ulaştığına ilişkin
yazısı

B) Tezkereler
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin Gerektiği
Takdirde Sınır Ötesi Harekat ve Müdahalede Bulunmak Üzere Yabancı Ülkelere
Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin
Türkiye’de Bulunması, Bu Kuvvetlerin Hükûmetin Belirleyeceği Esaslara Göre
Kullanılması ile Risk ve Tehditlerin Giderilebilmesi İçin Her Türlü Tedbirin
Alınması ve Bunlara İmkân Sağlayacak Düzenlemelerin Hükûmet Tarafından
Belirlenecek Esaslara Göre Yapılması İçin 2/10/2014 Tarihli ve 1071 Sayılı
Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37)

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, (3/37) esas
numaralı Cumhurbaşkanlığı Tezkeresi üzerinde Bursa Milletvekili Ahmet Kamil
Erozan’ın İYİ PARTİ Grubu adına yaptığı konuşmasındaki bazı ifadelerine ilişkin
konuşması

VII.- SEÇİMLER
A) Komisyonlarda Açık Bulunan Üyeliklere Seçim
1.- Millî Eğitim, Kültür, Gençlik ve Spor Komisyonunda boş bulunan
üyeliklere seçim
2.- Sağlık, Aile, Çalışma ve Sosyal İşler Komisyonunda boş bulunan
üyeliğe seçim
3.- Kamu İktisadi Teşebbüsleri Komisyonunda boş bulunan üyeliğe seçim
4.- Kadın Erkek Fırsat Eşitliği Komisyonunda boş bulunan üyeliğe seçim

VIII.- YAZILI SORULAR VE CEVAPLARI
1.- Niğde Milletvekili Ömer Fethi Gürer'in, elektrik enerjisi
hasılatından alınan TRT payı ile diğer paylara ilişkin sorusu ve Cumhurbaşkanı
Yardımcısı Fuat Oktay’ın cevabı (7/25)
2.- Niğde Milletvekili Ömer Fethi Gürer'in, 2018 yılında ithal edilen
patatesin miktarına ve fiyatına,
2018 yılı itibariyle ihracat ve ithalat yapan şirket sayısı ile bu
faaliyetlerini sonlandıran şirketlere, 
Ülkemizde faaliyet gösteren Suriye sermayeli firma sayısı ile yabancı
sermayeli işyerlerinde çalışan yabancı uyruklulara,
İlişkin soruları ve Ticaret Bakanı Ruhsar Pekcan’ın cevabı (7/65),
(7/303), (7/304)
3.- İstanbul Milletvekili Mustafa Sezgin Tanrıkulu'nun, Türkiye'nin basın
özgürlüğü sıralamasında 2018 yılında ülkeler arasındaki yerine ilişkin sorusu
ve Cumhurbaşkanı Yardımcısı Fuat Oktay’ın cevabı (7/79)
4.- İstanbul Milletvekili Mustafa Sezgin Tanrıkulu'nun, Türkiye'nin
eğitimde kalite sıralamasına,
Türkiye'nin çocukların eğitimi sıralamasında OECD ülkeleri arasındaki
yerine,
İlişkin Cumhurbaşkanı Yardımcısı Fuat Oktay’dan soruları ve Millî Eğitim
Bakanı Ziya Selçuk’un cevabı (7/95), (7/96)
5.- Bursa Milletvekili Orhan Sarıbal'ın, 703 sayılı KHK ile Diyanet
personelinin atama esaslarına yönelik olarak yapılan bir değişikliğe ilişkin
sorusu ve Cumhurbaşkanı Yardımcısı Fuat Oktay’ın cevabı (7/99)
6.- Antalya Milletvekili Aydın Özer'in, ihraç edilen, açığa alınan ve
göreve iade edilen personel sayısına ilişkin sorusu ve Gençlik ve Spor Bakanı
Mehmet Muharrem Kasapoğlu’nun cevabı (7/129)
7.- Adana Milletvekili Ayhan Barut'un, 2002-2018 yılları arasında Adana
için yatırım programına alınan projelere ilişkin sorusu ve Gençlik ve Spor
Bakanı Mehmet Muharrem Kasapoğlu’nun cevabı (7/130)
8.- Adana Milletvekili Ayhan Barut'un, 2002-2018 yılları arasında Adana
için yatırım programına alınan projelere ilişkin sorusu ve Millî Eğitim Bakanı
Ziya Selçuk’un cevabı (7/143)
9.- Niğde Milletvekili Ömer Fethi Gürer'in, İİBF mezunu, formasyon almış,
muhasebe-finans, pazarlama-perakende öğretmenlerinin 2018 yılı içerisindeki
atamalarına,
Okullarda meydana gelen şiddet olayları ve bu olayların önlenmesine
yönelik çalışmalara,
Bakanlığın ihale, yatırım ve harcamalarının internet üzerinden izlenebilmesine
yönelik çalışmalara,
Kız çocuklarının okullaşma oranı ile okullarda kadına şiddet, erken
yaşta evlilik, cinsel istismar konularında eğitim yapılıp yapılmadığına, 
Sosyal yardım alan ailelerin eğitim gören çocuklarının masraflarının
karşılanması için maddi destek verilmesine,
Mevsimlik çalışan ailelerin çocukları ile zorunlu eğitimine devam
etmeyen çocukların eğitim ve öğrenim hayatına yönelik çalışmalara, 
Son beş yıl içerisinde kapatılan köy okullarına,
İlişkin soruları ve Millî Eğitim Bakanı Ziya Selçuk’un cevabı (7/145),
(7/147), (7/148), (7/150), (7/151), (7/152), (7/153)
10.- Antalya Milletvekili Aydın Özer'in, 15 Temmuz 2016 tarihinden
itibaren Bakanlık bünyesinde ihraç edilen, açığa alınan ve göreve iade edilen
personel sayılarına ilişkin sorusu ve Millî Eğitim Bakanı Ziya Selçuk’un cevabı
(7/146)
11.- Denizli Milletvekili Haşim Teoman Sancar'ın, TRT personeline ve
maaşlarına dair bazı iddialara ilişkin sorusu ve Cumhurbaşkanı Yardımcısı Fuat
Oktay’ın cevabı (7/186)
12.- Kütahya Milletvekili Ali Fazıl Kasap'ın, Kütahya ili ve ilçelerine
yönelik olarak hazırlanan projelere ilişkin sorusu ve Gençlik ve Spor Bakanı
Mehmet Muharrem Kasapoğlu’nun cevabı (7/209)
13.- Bursa Milletvekili Nurhayat Altaca Kayışoğlu'nun, Kızılay Bursa
Şubesi yönetiminin görevden alınmasına ilişkin sorusu ve İçişleri Bakanı
Süleyman Soylu’nun cevabı (7/215)
14.- Niğde Milletvekili Ömer Fethi Gürer'in, gümrük vergisi oranı geçici
olarak düşürülen kırmızı biberin ithalatına,
Gümrük vergisi oranı geçici olarak sıfıra indirilen nohut ithalatına,
İlişkin Cumhurbaşkanı Yardımcısı Fuat Oktay’dan soruları ve Ticaret
Bakanı Ruhsar Pekcan’ın cevabı (7/249), (7/250)
15.- Niğde Milletvekili Ömer Fethi Gürer'in, dahilde işleme izin belgesi
uygulaması çerçevesinde işleme izin sürelerine ilişkin Cumhurbaşkanı Yardımcısı
Fuat Oktay’dan sorusu ve Ticaret Bakanı Ruhsar Pekcan’ın cevabı (7/251)
16.- Niğde Milletvekili Ömer Fethi Gürer'in, gümrük vergisi düşürülen
yahut sıfırlanan ürünlere ilişkin Cumhurbaşkanı Yardımcısı Fuat Oktay’dan
sorusu ve Ticaret Bakanı Ruhsar Pekcan’ın cevabı (7/252)
17.- Bursa Milletvekili Erkan Aydın'ın, Spor Genel Müdürlüğü Teftiş
Kuruluna Kayak Federasyonu hakkında yapılan ihbara ilişkin sorusu ve Gençlik ve
Spor Bakanı Mehmet Muharrem Kasapoğlu’nun cevabı (7/268)
18.- Samsun Milletvekili Kemal Zeybek'in, Samsun'un Kesealan köyü
öğrencilerinin taşımalı olarak öğrenim gördükleri ilçe merkezine
ulaşımlarındaki problemlere ilişkin sorusu ve Millî Eğitim Bakanı Ziya
Selçuk’un cevabı (7/273)
19.- Niğde Milletvekili Ömer Fethi Gürer'in, özel okulların illere göre
dağılımı ile bu okullarda bulunan derslik, öğretmen ve öğrenci sayılarına, 
Maarif Vakfı'na bağlı okullara,
Niğde'de okula devam etmeyen kız çocuklarına, 
Millî Eğitim Bakanlığı'nın şartlı eğitim yardımı uygulamasına, 
Boş geçen ders saatleri ile bu saatlerin branş dışı öğretmenler ile
doldurulup doldurulmadığına, 
İlişkin soruları ve Millî Eğitim Bakanı Ziya Selçuk’un cevabı (7/274),
(7/275), (7/276), (7/278), (7/280)
20.- Kocaeli Milletvekili Ömer Faruk Gergerlioğlu'nun, özel eğitim
öğretmeni atamalarına ilişkin sorusu ve Millî Eğitim Bakanı Ziya Selçuk’un
cevabı (7/281)
21.- İstanbul Milletvekili Arzu Erdem'in, eğitim müfredatında millî ve
manevi değerlerin korunmasına yönelik düzenlemelere ilişkin sorusu ve Millî Eğitim
Bakanı Ziya Selçuk’un cevabı (7/282)
22.- Niğde Milletvekili Ömer Fethi Gürer'in, ülkemizde faaliyet gösteren
yabancı ortaklı firmalar ile KİT'lerin yurtdışında kurduğu şirketlere ilişkin
sorusu ve Ticaret Bakanı Ruhsar Pekcan’ın cevabı (7/305)
23.- Niğde Milletvekili Ömer Fethi Gürer'in, ithalat sırasında yapılan
denetimler sonucu uygunsuz bulunan ürünlere ilişkin sorusu ve Ticaret Bakanı
Ruhsar Pekcan’ın cevabı (7/306)
24.- İstanbul Milletvekili Mustafa Sezgin Tanrıkulu'nun, TRT'de çalışan
personelin maaşlarına ve statülerine ilişkin sorusu ve Cumhurbaşkanı Yardımcısı
Fuat Oktay’ın cevabı (7/314)
25.- İzmir Milletvekili Tacettin Bayır'ın, Ege Üniversitesi
yerleşkesinde bulunan zeytinlik sahasının otopark yapılmak amacıyla asfaltlandığı
iddiasına ilişkin sorusu ve Millî Eğitim Bakanı Ziya Selçuk’un cevabı (7/315)
26.- Kocaeli Milletvekili Ömer Faruk Gergerlioğlu'nun, OHAL KHK'leri
sonrasında çalıştıkları özel eğitim kurumları kapatılan öğretmenlere,
Öğretmen alımı mülakatları hakkındaki bazı iddialara, 
KHK ile ihraç edilen kişilerden hakkında soruşturma açılmayan veya
beraat ya da takipsizlik kararı bulunanların göreve iadelerine,
İlişkin soruları ve Millî Eğitim Bakanı Ziya Selçuk’un cevabı (7/367),
(7/368), (7/374)
27.- Eskişehir Milletvekili Utku Çakırözer'in, sözleşmeli öğretmen
atamalarında yapılan mülakatlara dair bazı iddialara ilişkin sorusu ve Millî
Eğitim Bakanı Ziya Selçuk’un cevabı (7/369) 
28.- Ankara Milletvekili Yıldırım Kaya'nın, sözleşmeli öğretmen alımı
için yapılan mülakatlara ve elenen öğretmenlere ilişkin sorusu ve Millî Eğitim
Bakanı Ziya Selçuk’un cevabı (7/372)
29.- Karaman Milletvekili İsmail Atakan Ünver'in, Millî Eğitim
Bakanlığının yapmış olduğu mülakatlardaki haksız bulunan uygulamalara ilişkin
sorusu ve Millî Eğitim Bakanı Ziya Selçuk’un cevabı (7/373)
30.- Diyarbakır Milletvekili Garo Paylan'ın, 2018 yılı liseye geçiş
sınavında din dersinden muaf öğrencilere alternatif sosyal sorusu sorulmamış
olmasına ilişkin sorusu ve Millî Eğitim Bakanı Ziya Selçuk’un cevabı (7/375)
31.- Hatay Milletvekili Mehmet Güzelmansur'un, Yayladağı Sınır Kapısının
açılması talebine ilişkin sorusu ve Ticaret Bakanı Ruhsar Pekcan’ın cevabı
(7/398)
32.- Manisa Milletvekili Özgür Özel'in, 15 Temmuz darbe girişiminin
ardından TBMM'de yapılan tadilatlara ilişkin sorusu ve Türkiye Büyük Millet
Meclisi Başkanvekili Mustafa Şentop’un cevabı (7/407)
33.- İstanbul Milletvekili Mahmut Tanal'ın, soru önergelerinin
cevaplandırılmasına ilişkin sorusu ve Türkiye Büyük Millet Meclisi Başkanvekili
Mustafa Şentop’un cevabı (7/1527)
3 Ekim 2018 Çarşamba
BİRİNCİ OTURUM
Açılma Saati : 14.00
BAŞKAN : Başkan Vekili Mustafa ŞENTOP
KÂTİP ÜYELER : Rümeysa KADAK (İstanbul), Fatma KAPLAN
HÜRRİYET (Kocaeli) 
----- 0 -----
BAŞKAN
– Türkiye Büyük Millet Meclisinin 3’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Cumartesi Anneleri hakkında söz isteyen İstanbul Milletvekili Oya
Ersoy’a aittir.
Buyurun
Sayın Ersoy. (HDP sıralarından alkışlar)
II.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Oya Ersoy’un, Cumartesi Annelerinin
eylemlerine ilişkin gündem dışı konuşması
OYA
ERSOY (İstanbul) - Sayın Başkan, Edirne’den Kars’a, İstanbul’dan Artvin’e,
İzmir’den Diyarbakır’a, Mardin’e, Bursa’ya, Ankara’ya, ülkenin dört bir yanında
yakınlarını kaybeden, yakınları kaybedilen Cumartesi İnsanları adına Genel
Kurulu saygıyla selamlıyorum.
Cumartesi
Annelerinin sessiz çığlığını hepimizin bu dört duvarlar arasında duyması
temennisiyle konuşmama başlıyorum. 
Cumartesi
Anneleri yirmi üç yıldır Galatasaray Meydanı’nda kayıplarını arıyorlar.
Kaybedilen eşlerinin, kardeşlerinin, babalarının, çocuklarının akıbetinin,
başlarına ne geldiğinin anlaşılması, ortaya çıkarılması ve faillerinin
cezalandırılması için Galatasaray Meydanı’nda oturuyorlar. Sadece Galatasaray
Meydanı’nda değil, Diyarbakır’da ve Mardin’de de anneler, Cumartesi Anneleri
kayıplarının akıbeti için taleplerini bizlere, herkese duyurma mücadelesi
içerisindeler. 
Yirmi
üç yıl boyunca 16 iktidar değişti. Defalarca polis saldırısına uğradılar.
“Kayıp Otobüsü” adı altında Galatasaray Meydanı’nda yanlarına gelen otobüsle
kendilerine anonslar yapıldı, kaybetme politikaları reddedildi ama yirmi üç
yıldır Cumartesi İnsanlarının, Cumartesi Annelerinin kayıpların akıbetinin
ortaya çıkarılması için verdiği mücadelenin sonucunda 95 yılında Meclis Faili
Meçhul Cinayetleri Araştırma Komisyonu raporu açıklandı. Yine, Meclis tarafından
kurulan araştırma komisyonunun hazırladığı 2011 tarihli raporda Cemil
Kırbayır’ın gözaltında işkenceyle öldüğü yer aldı. 2013 yılında toplumsal barış
yollarının araştırılması ve çözüm sürecinin değerlendirilmesi amacıyla kurulan
meclis araştırması komisyonu raporunda da yer aldığı gibi AKP, kayıplara
ilişkin yaşanan suçları kabul etti ve bizzat Erdoğan’ın bu süreçte kayıp
yakınlarıyla bir görüşmesi oldu. 
Kayıplarla
ilgili mücadeleler uluslararası hukuka taşındı ve Avrupa İnsan Hakları
Mahkemesi 103 kişiye ilişkin toplam 55 başvuruda Türkiye’nin Avrupa İnsan
Hakları Sözleşmesi’ni ihlal ettiği kararını verdi. Ancak iç hukukta hiçbir
gelişme olmadı, bu dosyalarla ilgili en küçük bir soruşturma yapılmadı ve
açılan soruşturmalar da zaman aşımına maruz kaldı. 
Beş
haftadır, bugün itibarıyla beş haftadır kayıp yakınlarının Galatasaray
Meydanı’na çıkışı yasaklanıyor. Cezasızlık hâli, yıllardır uygulanan cezasızlık
hâli, 700’üncü haftada saldırıyla beraber kayıplar politikasının üstlenilmesine
dönüşmüştür. 
Erdoğan’ın
5 Şubat 2011 tarihinde Dolmabahçe’de Cumartesi Anneleriyle buluşmasının
ardından yedi yıl sekiz ay geçti. Bu yedi yıl sekiz ay sonra ne değişti? Bugün
niye Cumartesi Annelerinin vahşice polis saldırısına maruz kalmasını hepimiz
izliyoruz? O gün Erdoğan “Acılarınızı dindireceğiz.” derken bugün ne değişti?
705’inci haftada Cumartesi Anneleri yine polis tarafından darbedilirken Erdoğan
Berlin’de Savaş ve Diktatörlük Kurbanları Anıtı’nı ziyaret ediyordu. Evet,
geçmişte farklı bugün farklı, içeride farklı dışarıda farklı. Dışarıda oğlunun
cansız bedenine sarılmış bir anneyi tasvir eden bu anıtın önünde eğilip, ülke
içinde çocuklarının, kardeşlerinin, eşlerinin, yakınlarının faillerinin ortaya
çıkarılmasını arayan Cumartesi Annelerine saldırmak hangi hakka, hukuka ve
adalete uyuyor? Bu mudur sizin yerli ve millî anlayışınız? 
Biz
biliyoruz ki adım adım iktidar basamaklarını tırmanırken, katederken Cumartesi
Anneleriyle görüşmek ihtiyacınızdı ama bugün en küçük bir demokrasi kırıntısına
tahammülünüz yok. Neden? Çünkü uyguladığınız politikalar halk nezdinde meşru
değil ve iktidarınızı korumak için bugün en küçük bir demokrasi eylemine izin
vermiyorsunuz. Asıl istismar, o Soylu’nun bugün dediği, Cumartesi Annelerine
iftiralar atarak söylediği…
(Mikrofon
otomatik cihaz tarafından kapatıldı)
OYA
ERSOY (Devamla) – İzin alabilir miyim bir dakika? 
BAŞKAN
– Ek süre vermiyoruz. 
OYA
ERSOY (Devamla) – Bu oturumda veriyoruz. 
BAŞKAN
– İlk oturumda, ilk açılışta verdim, evet, bir kere verdim, doğru ama yok, yani
öyle bir şey yok, emsal sayılmaz onlar. 
Tamamlayalım.

OYA
ERSOY (Devamla) – Peki, şunu söyleyeyim: Bu konuda AİHM kararları vardır;
Toplantı ve Gösteri Yürüyüşleri Yasası’na aykırılık söz konusu değildir; bu,
hakkın özüne dokunulmasıdır. Bugün, burada, bütün Meclis çatısında Cumartesi
Annelerine saldırının derhâl engellenmesini ve Birleşmiş Milletler Kayıplara
İlişkin Sözleşme’nin derhâl Genel Kurula indirilmesini talep ediyorum. (HDP
sıralarından alkışlar) 
BAŞKAN
– Teşekkür ediyorum Sayın Ersoy. 
Gündem
dışı ikinci söz, Aksaray’ın tarım sorunu hakkında söz isteyen Aksaray
Milletvekili Ayhan Erel’e aittir. 
Buyurun
Sayın Erel. (İYİ PARTİ sıralarından alkışlar) 
2.- Aksaray Milletvekili Ayhan Erel’in, Aksaray ilinin tarım sorununa
ilişkin gündem dışı konuşması
AYHAN
EREL (Aksaray) – Sayın Başkanım, değerli milletvekilleri, çok değerli Aksaraylı
hemşehrilerim, büyük Türk milleti; hepinizi saygıyla selamlıyorum. 
Son
günlerde sağlık çalışanlarımıza yönelik saldırı sayısında üzücü bir artış
görülmektedir. Konuşmamın hemen başında, yaşanan olayları şiddetle kınıyor,
yetkilileri göreve davet ediyorum. 
Sayın
Başkan, değerli milletvekilleri; Aksaray’ın ekonomisi tarım ve hayvancılığa
dayanmaktadır. 800 hektar yüz ölçümü olan arazinin 405 hektarı tarla arazisi
olup bu arazilerin ancak yüzde 34’ü sulanmakta, yüzde 66’sı ise kıraçtır. 
Aksaray
çiftçisinin çilesi sabah namazıyla başlar, yatsı namazına kadar devam eder.
Fiziksel çile bitince yerini düşünsel çile alır; mazot parası, gübre parası,
yem parası, elektrik parası, düğün parası, okul masrafı derken sabaha kadar bu
çile devam eder, uyku haram olur. Velhasılıkelam, yerelde Aksaray’da, genelde
Türkiye’de çiftçinin çilesi ölünce biter. Niye mi? 
Geçen
yıl 1.600 TL olan gübre fiyatları indirime rağmen 3 bin TL’nin altına düşmemiştir.
4.800 lira olan mazot bugün 6.400 lira olmuştur. Diğer girdilerde de yüzde 80’e
varan artışlar meydana gelmiştir. Peki, girdiler bu kadar fahiş oranda artarken
çiftçinin ürettiği ürünlerin fiyatları acaba aynı oranda artmış mıdır? Ne
gezer, üç yıldır arpa 820-950 TL, buğday 920-1.060 TL civarındadır, mısır 95
kuruşa düşmüştür, şeker pancarında fiyat geçen yılın girdilerine göre
hesaplanmış ve taban fiyat olarak 235 lira belirlenmiştir. Oysa bugün çiftçinin
bırakın kâr etmesini, zarar etmemesi adına şeker pancarının fiyatının en az 280
TL olması gerekmektedir. Çiftçimizin önünü görebilmesi için bir an önce şeker
pancarı kantarlarının da açılması gerekmektedir. Ülkemizin en güzel çerezlik ay
çekirdeğini üreten eli nasırlı, gözü yaşlı çiftçi mahsulünü satamamanın
üzüntüsü içindedir, alacaklıları kapıya dayanmış, kara kara düşüncelere
dalmıştır. Çiftçi 1 liraya düşen sarımsağı sökmeden, tarlasını bu hâliyle
sürmüştür zira 1 lira söküm masrafı bile değildir. 
Aksaray’ın
Bayıraltı çiftçileri diğer çiftçilerimiz gibi perişandır. Tarlasını süren
çiftçi tarlasını sürdüğü için ekim yapacağını ancak parası olmadığı için gübre
atmayacağını, tarlasını sürmeyen çiftçi ise bu sene ekim yapmayacağını
söylüyor. Bu insanlara yazık değil mi, bu insanlara günah değil mi? Türk
çiftçisinin arpasına, buğdayına 900 TL’yi çok görenler dışarıdan 1.400 liraya,
1.500 liraya arpa, buğday almaktadır. Çin’den alınan ay çekirdeği yüzünden
Aksaray’da ay çekirdeği üreticisi perişan bir hâldedir. Elektrik borcu yüzünden
Aksaray’da icralık olmayan çiftçimiz kalmamıştır. Hayvancılık ona keza, sütün
litresi 130 kuruş, yemin torbası ise 80-90 TL’dir; insanlar artık hayvanlarını
ya kesmeye ya da satmaya başlamışlardır, ahırlarımız boş kalmıştır. 
Hükûmetimiz
hâlâ neyi bekliyor, neye güveniyor? Her şeyi dışarıdan ala ala ekonominin
geldiği durum ortadadır. Krizden dolayı işsiz kalan sanayi işçilerine bir de
tarım işçileri eklenecektir. Bu nereye kadar böyle devam eder bilemiyorum. Bu
yüksek girdiler nedeniyle ülke tarımı ve hayvancılığının, dolayısıyla ülke
ekonomisinin büyük bir zarara uğrayacağı aşikârdır. 
Yine,
Aksaray’ı bekleyen en büyük tehlikelerden bir tanesi de Aksaray topraklarının
çöl olmasıdır. Yeşiltepe, Sultanhanı, Eskil, Yeşilova; bu bölgede Tuz Gölü’nün
suları yer altı sularının çekilmesinden dolayı buralara gelmiştir ve zamanla bu
topraklar Tuz Gölü’nden dolayı çoraklaşacaktır. Çöl dediğimiz bu bölge, adı
gibi çöl hâline gelecektir. Yeşilova beldesinde geçici hak sahibi olan 328 kişi
toprak dağıtımını beklemektedir. Aksaray’ın topraklarının çöl olmaması için 100
kilometre uzaklıkta olan Hirfanlı Barajı’ndan veya Kızılırmak’tan tez zamanda
bu bölgeye su getirilmesi elzemdir. Bu nedenle demir yolu ve havaalanı bu
saatten sonra Aksaray’a devletin bir lütfu değil, boynunun borcudur diyorum. 
Hepinizi
sevgi ve saygıyla selamlıyor, yetkilileri göreve davet ediyorum. (İYİ PARTİ
sıralarından alkışlar)
BAŞKAN
– Teşekkür ederim Sayın Erel. 
Gündem
dışı üçüncü söz, Camiler ve Din Görevlileri Haftası münasebetiyle söz isteyen
Kahramanmaraş Milletvekili İmran Kılıç’a aittir. 
Buyurun
Sayın Kılıç. (AK PARTİ sıralarından alkışlar)
3.- Kahramanmaraş Milletvekili İmran Kılıç’ın, 1-7 Ekim Camiler ve Din
Görevlileri Haftası’na ilişkin gündem dışı konuşması
İMRAN
KILIÇ (Kahramanmaraş) – Sayın Başkan, değerli milletvekilleri; 1-7 Ekim
tarihleri arası Camiler ve Din Görevlileri Haftası olarak kutlanmaktadır. 
Peygamberimiz
(SAV) Mekke’den Medine’ye hicretlerinin ardından ilk iş olarak bir cami,
caminin hemen bitişiğinde de kimsesiz fakir sahabelerin barınması için bir de
gölgelik yaptırdı. “Suffe” adı verilen bu gölgelik aynı zamanda yatılı bir okul
görevini görüyordu. Bu cami ve suffe hayatın merkezinde dinî, ilmî, sosyal,
kültürel, çok amaçlı bir fonksiyon icra ediyordu. Asrısaadetten bugüne de bütün
camilerimiz aynı fonksiyonlarını sürdürmekte olup dil, ırk, renk, makam, mevki
farkı gözetmeden mümin gönüllerin birleştiği, birliğimizin pekiştiği,
inancımızın tazelenip güçlendiği, istiklalimizin simgesi, vatanımızın ölümsüz
tapularıdır. Minareleri tevhidin sembolü, ezanları şehadetin temeli, mihrap,
kürsü ve minberleri hak ve hakikatin sesi, safları huzur ve güvenin
teminatıdır. 
Sayın
milletvekilleri, ecdadımız cami görevlilerine hademeyihayrat yani hayra hizmet
edenler ünvanını layık görmüştür. Hademeyihayrat, ömürlerini din hizmetine
vakfetmiş insanlardır. Aynı zamanda bu kişiler “dinüdevlet, mülkümillet” söz
konusu olduğunda her türlü fedakârlığı yapmışlar, Millî Mücadele’miz ve
cumhuriyetimizin kuruluşunda da başta Ankara Müftüsü Rifat Börekçi Hocamız
olmak üzere yurdun her yerindeki sayısız maneviyat önderleri bu değerler
uğrunda milletiyle birlikte her şeylerini ortaya koymuşlardır. 15 Temmuz hain
darbe teşebbüsünün püskürtülmesinde de din görevlilerimiz üzerlerine düşeni
fazlasıyla yapmışlardır. Din görevlilerimiz doğumumuzdan ölümümüze hayatın her
safhasında her vesileyle içimizde ve yanımızda olmuşlardır.
Değerli
milletvekilleri, bu yıl “Camiler ve Din Hizmetine Adanmış Ömürler” temasıyla
kutlanacak olan Camiler Haftası boyunca camilerimizin medeniyetimizdeki yeri ve
önemi üzerinde durulacak, din hizmetine emek vermiş şahsiyetler
hatırlanacaktır. Aziz milletimizin cami ve Kur’an kurslarımızın ihyası için
gösterdiği destek ve fedakârlıklar hayırla yâd edilecektir.
Bu
vesileyle, geçmişten günümüze camilerimizin maddi ve manevi imarı için gayret
gösteren görevlilerimizden ve kardeşlerimizden ahirete irtihal edenlere yüce
Allah’tan rahmet, hayatta olanlara sağlıklı ve huzurlu bir ömür diliyorum. Biz
de tarihten bize emaneten gelen camilerimizin bütününü restore ediyoruz.
Kahramanmaraş’ımızda da tarihî camilerimizden 40 kadarı restore edilmiş,
restoresi icap eden birkaç camimizde de restorasyon çalışmaları yapılmaktadır.
Bir taraftan da milletimiz gerek yurt içinde gerekse de yurt dışında icap eden,
gereken her bir yere yeni camiler inşa etmektedir. Son olarak, Sayın
Cumhurbaşkanımız Recep Tayyip Erdoğan’ın delaletleriyle açılan Köln Merkez
Camisi de Avrupa’nın ortasında gerçekten milletimizi ve medeniyetimizi temsil
eden, oradaki kardeşlerimizin bir araya gelecekleri çok önemli, çok değerli bir
eser olmuştur.
Bu
vesileyle Camiler ve Din Görevlileri Haftamızı kutluyor, hepinizi saygı ve
sevgiyle selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Kılıç.
Sayın
milletvekilleri, şimdi sisteme giren ilk 15 milletvekiline yerlerinden birer
dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Sayın
Kayışoğlu…
III.- AÇIKLAMALAR
1.- Bursa Milletvekili Nurhayat Altaca Kayışoğlu’nun, tarihî eserlere
yapılan restorasyona ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum.
Tarihî
eserleri geleceğe taşımak için yapılan her çalışmayı elbette ki önemsiyoruz
ancak bugüne kadar yapılan işlere bakıldığında “AKP iktidarı döneminde tarihî
yapılar olduğu gibi bırakılsaymış daha iyi olurdu.” demeden edemiyor insan.
Zira restore edilen tarihî yapıların yüzü gözü dökülüyor ve tel tel elde
kalıyor. Üç yıl önce restorasyonu yapılan Bursa Mudanya Mütareke Evi Müzesi’nin
dış cephesinde boyalar dökülmeye başlamış, tahtalar çürümeye başlamış. 1 milyon
liraya restore edilen bir yapıda üç yıl içinde dökülmeler başlıyorsa birinin
bunun hesabını vermesi gerekiyor.
Yine,
Mudanya Hükûmet Konağı’nın girişinde Atatürk resmi varken bu resim kaldırılıp
Recep Tayyip Erdoğan’ın resmi asılmış. Bu ülkenin kurucusu Büyük Atatürk’e
yapılan bu haksızlığı Mudanyalılar kabul etmiyorlar. Mudanya Mütarekesi’ne ev
sahipliği yapmış Mudanyalıların gönlünden Atatürk’ü bu şekilde silemezsiniz, bu
yanlıştan da derhâl dönün diyorum.
Teşekkürler.
BAŞKAN
– Sayın Topal…
2.- Hatay Milletvekili Serkan Topal’ın, 2018-2019 eğitim öğretim yılında
yaşanan sorunlara ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Yeni
eğitim öğretim yılı yine bir yığın sorunla başladı. Çocuklarımız istediği
okullarda eğitim alamamaktadır. Yerleştirmeler sonucu binlerce çocuğumuz
istemediği hâlde ya imam-hatip liselerine veya meslek liselerine
yerleştiriliyorlar. Eğitim herkesin anayasal hakkıdır, engellenemez diyoruz, hele
devlet eliyle hiç engellenemez. Bu durum, çocuklarımızın eğitim hakkının devlet
tarafından ellerinden alınmasıdır. Millî Eğitim Bakanına çağrıda bulunuyoruz:
Genel liselere yerleştirilemeyen çocuklarımızın mağduriyetini bir an önce
giderin. Sadece seçim bölgem Hatay ilinde 3 binden fazla mağdur öğrencimiz
vardır. Sorunlarının giderilmesini talep ediyoruz, Sayın Bakandan bu soruna
acil bir çözüm üretmesini bekliyoruz.
Teşekkür
ediyorum. 
BAŞKAN
– Sayın Özdemir…
3.- İstanbul Milletvekili Sibel Özdemir’in, Türkiye için öngörülen
Avrupa Birliği yardımlarında yapılan kesinti kararına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Avrupa
Parlamentosunun dünkü Genel Kurul oturumunda yapılan oylamada Türkiye’ye
yapılan Avrupa Birliği yardımlarında 70 milyon euro kesinti kararı onaylandı.
Avrupa Birliğine resmî adaylık süreci devam eden Türkiye’ye yönelik IPA mali
yardımlarında kesintiye gidilmesine gerekçe olarak demokrasi, insan hakları ve
hukuk devleti alanlarında ilerleme kaydedilmemiş olması gösterilmiştir.
Böylece, Avrupa Birliği üyelik süreci tarihinde ilk kez bir aday ülke hakkında
kesinti yapılmış oldu.
AKP
iktidarları döneminde demokrasi, hukuk, insan hakları gibi evrensel değerlerden
uzaklaşma gerekçesiyle AB fonlarında kesintiye gidilmesi bir gerçeğin neticesi
olmakla birlikte, Avrupa Birliğine üyelik yolunda ulusal, stratejik hedefimize
zarar veren önemli bir karar olarak tarihsel süreçte yer alacaktır.
Teşekkür
ederim Sayın Başkan.
BAŞKAN
– Sayın Şimşek…
4.- Mersin Milletvekili Baki Şimşek’in, Mersin ilinin Tarsus ilçesindeki
kamulaştırma nedeniyle yaşanan sorunlara ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, Mersin Tarsus Çukurova Havaalanı’yla ilgili yaklaşık yedi yıl önce
kamulaştırma yapılmış, Çukurova’nın göbeğinde yaklaşık 4 bin dönüm tarım
arazisi Devlet Hava Meydanları tarafından istimlak edilmiştir. Vatandaşlara
dönüm başı yaklaşık 20 bin TL civarında para ödenmiş, daha sonradan bilirkişi
raporlarına Devlet Hava Meydanları itiraz etmiştir. Aradan yedi yıl geçtikten
sonra, “Sizlere fazla para ödenmiş.” diyerek çiftçilerden dönüm başına 3 bin TL
para istenmektedir. Çiftçiler bu paranın bir kısmıyla çocuklarına düğün
yapmışlar, ev almışlar, araba almışlar veya borçlarını ödemişlerdir. Yedi yıl
sonra hiçbir çiftçinin bu parayı ödeyecek durumu yoktur. Bugün bölgede tarım
arazisinin dönümü 30 bin lira civarındadır. 
Çiftçiler
şunu istiyor: “Madem bizim arazilerimize ödediğiniz parayı geri istiyorsunuz,
siz bizim tarlamızı geri verin, toprağımızı geri verin, biz sizin paranızı geri
verelim.” diyorlar. Devletin bu yanlıştan dönmesini… Çünkü gübrenin çuvalı 50
liradan 100 liraya çıkmıştır, zirai ilaç fiyatları 2 katına çıkmıştır,
çiftçilerin bu parayı ödeyecek durumu yoktur.
(Mikrofon
otomatik cihaz tarafından kapatıldı)
BAŞKAN
– Sayın Durmuşoğlu…
5.- Osmaniye Milletvekili Mücahit Durmuşoğlu’nun, 27’nci Dönem İkinci
Yasama Yılının hayırlı olmasını dilediğine ve tek millet, tek bayrak, tek
vatan, tek devlet ülküsünden taviz verilmeyeceğine ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Öncelikle,
1920’den bugüne kadar Türkiye Büyük Millet Meclisi çatısı altında görev yapmış
tüm milletvekillerimizi saygıyla yâd ediyor, ahirete irtihal etmiş olanları
rahmetle anıyorum.
Ülke
olarak yepyeni bir dönemin başlangıcındayız. Artık millî iradenin önünde engel
oluşturan tüm vesayet mekanizmaları ortadan kalkmıştır. Böylece, milletimiz
yetkiyi kime verdiğini ve gerektiğinde kimden hesap soracağını hiçbir şüpheye
yer bırakmayacak şekilde bilmektedir. Allah’ın izniyle biz de bu bilinçle
çalışacak ve görevimizi en iyi şekilde yerine getireceğiz. 
Ülkemizin
bir fiziki coğrafyası, bir de gönül coğrafyası olduğunu çok iyi biliyoruz ve
bundan dolayı dostlarımız olduğu kadar düşmanlarımız olduğunu da görüyoruz. Her
dönemde olduğu gibi bu dönemde de aziz milletimizin desteği, mazlumların duası
ve Allah’ın izniyle tüm zorluklara karşı mücadelemizi sürdüreceğiz. Tek millet,
tek bayrak, tek vatan, tek devlet ülküsünden asla taviz vermeyeceğiz. 
Türkiye
Büyük Millet Meclisinin 27’nci Dönem İkinci Yasama Yılının, 2 defa gazilik
unvanıyla şereflenen yüce Meclisimize ve siz değerli milletvekillerimize
hayırlı olmasını diliyor, devletimiz ve milletimiz için başarılı çalışmalar
temenni ediyorum.
BAŞKAN
– Sayın Şahin, buyurun. 
6.- Balıkesir Milletvekili Fikret Şahin’in, sağlıkta şiddetin
İstanbul’daki kurbanı Doktor Fikret Hacıosman’a Allah’tan rahmet dilediğine ve
sağlıkta şiddeti önlemeye yönelik kanun teklifinin bir an evvel yasalaşması
gerektiğine ilişkin açıklaması
FİKRET
ŞAHİN (Balıkesir) – Sayın Başkan, teşekkür ediyorum.
Sağlıkta
şiddetin son kurbanı, maalesef, dün İstanbul’daki meslektaşımız Doktor Fikret
Hacıosman olmuştur. 18 yaşındaki bir hastası tarafından ateşli silahla önce
yaralanmış, daha sonra da Hakk’ın rahmetine kavuşmuştur. Kendisine Allah’tan
rahmet, ailesine ve yakınlarına başsağlığı ve sabır diliyorum.
Ülkemizde
şiddetin her alanda giderek arttığı bu ortamda, günde ortalama olarak 30
civarında sağlıkta şiddet olayıyla karşılaşmaktayız. Uygulanan yanlış sağlık
politikalarının sonucu hekimlere fatura edilmekte ve hayat tehlikesi altında
hizmet etmeye çalışmaktadırlar. 
24’üncü
Dönemde sağlıkta şiddet çok acil olarak çözüm bulunması gereken bir sorun
olarak ortaya konulmuş ve tespit edilmiş fakat hâlen çözüm için bir adım
atılmamıştır. 
Cumhuriyet
Halk Partisi Grubu olarak, sağlıkta şiddeti önlemeye yönelik olarak verdiğimiz
kanun teklifinin bir an evvel diğer gruplar tarafından da gündeme alınarak
yasalaşmasını talep ediyoruz.
Saygılar
sunarım efendim.
Sağ
olun.
BAŞKAN
– Sayın Öztunç…
7.- Kahramanmaraş Milletvekili Ali Öztunç’un, Recep Tayyip Erdoğan ve
Berat Albayrak’ın kamuda tasarruf sözlerini bürokrasinin dinlemediğine,
Sayıştayın Cumhurbaşkanlığı sarayının 2017 yılı denetim raporuna ve işçi,
çiftçi düşmanlığından ne zaman vazgeçileceğini öğrenmek istediğine ilişkin
açıklaması
ALİ
ÖZTUNÇ (Kahramanmaraş) – Teşekkür ediyorum Sayın Başkanım.
Sayın
Cumhurbaşkanı ve Maliye Bakanı kamuda tasarruftan, kamu araçlarında tasarruf
yapılmasından söz ediyor ancak bürokrasinin Sayın Cumhurbaşkanını dinlemediği
görülüyor. Son olarak Anadolu Ajansı 200 yeni araç kiraladı. Bu araçlar gayet
de lüks araçlar ve bu araçlardan biri Sayın Genel Müdürün altında: A8, Audi.
Audi A6’ysa Sayın Genel Müdürün eşinin altında, eşi biniyor. Genel Müdür
Yardımcılarının her birinin birer arabası varken eşlerinin de birer arabası
var. Böyle kamuda tasarruf olur mu? 
Aynı
zamanda, bugün Sayıştay, Cumhurbaşkanlığı sarayının 2017 yılı denetim raporunu
açıkladı. Günde 1,8 milyon lira saraya harcanmış. 1,8 milyon lira saraya
harcanırken Sayın Cumhurbaşkanının vatandaştan tasarruf talep etmesi biraz
komik kaçmıyor mu? 
Son
olarak seçim bölgem Elbistan’da şeker fabrikası özelleştirildi. Özelleştirilen
şeker fabrikasında üreticiye daha önce küspe bedava verilirken şimdi tonuna 20
lira isteniyor. Böyle özelleştirme mi olur? Bu işçi düşmanlığından ne zaman
vazgeçeceksiniz, çiftçi düşmanlığından ne zaman vazgeçeceksiniz?
Teşekkür
ederim.
BAŞKAN
– Sayın Arslan…
8.- Denizli Milletvekili Kazım Arslan’ın, üretilen ürünlerin ithalinin
ne zaman yasaklanacağını, girdi maliyetlerindeki artışların ne zaman
durdurulacağını, çiftçinin devlet bankaları ile tarım kredi kooperatiflerine
olan borçlarının ertelenip ertelenmeyeceğini Tarım ve Orman Bakanından öğrenmek
istediğine ilişkin açıklaması
KAZIM
ARSLAN (Denizli) – Tarım ve Orman Bakanına soruyorum.
Bir:
Ülkemizde üretilen ürünler yeterli olmasına rağmen hâlen tarım ürünü ithalinin
yapıldığı bilinmektedir. Bu nedenle çiftçilerimizin bolca ürettiği ay
çekirdeği, buğday, mısır, arpa gibi ürünlerin ithalini ne zaman
yasaklayacaksınız? 
İki:
Çiftçilerimizin kullandığı, maliyetleri fazlasıyla etkileyen mazot, gübre, yem,
ilaç ve tohumlardaki aşırı fiyat artışlarını ne zaman durduracaksınız? 
Üç:
Çiftçilerimiz gerek yüksek maliyetler ve gerekse ürünü satamaması nedeniyle
büyük bir borç sıkıntısı içindedir. Çiftçinin devlet bankalarına ve tarım kredi
kooperatiflerine olan borçlarını faizsiz ertelemeyi düşünüyor musunuz? 
Dört:
Çiftçilerimiz karşılaştığı zorluklar ve ağır maliyetler nedeniyle tekrar üretim
yapmamayı düşünmektedir. Bu olumsuz yaklaşımı gidermek için ne tür tedbirler
almayı düşünüyorsunuz?
Teşekkür
ederim.
BAŞKAN
– Sayın Taşkın…
9.- Mersin Milletvekili Ali Cumhur Taşkın’ın, tarihin en yüksek eylül
ayı ihracat rakamına ulaşıldığına, Türkiye ekonomisinin üretime ve ihracata
dayalı rekorlar kırarak büyümesine devam edeceğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Önceki
gün açıklanan eylül ayı ticaret rakamlarıyla yıllık ihracatımız 165,1 milyar
dolara ulaşarak yeni bir rekor kırılmıştır. Buna göre ihracat eylülde geçen
yılın aynı ayına göre yüzde 22,57 artarak 14 milyar 476 milyon dolara
yükselirken ithalat ise yüzde 18,09 düşüşle 16 milyar 368 milyon dolara
gerilemiştir. Böylece ihracatın ithalatı karşılama oranı yüzde 88,4 düzeyinde
gerçekleşmiştir. Bu veriler de açıkça göstermektedir ki ekonomimize yönelik
faiz, kur ve enflasyon şer üçgeniyle kurulan tuzaklara ve saldırılara rağmen
Türkiye ekonomisi üretime ve ihracata dayalı bir şekilde rekorlar kırarak
büyümesine devam edecektir diyor, Genel Kurulu saygıyla selamlıyorum.
BAŞKAN
– Sayın Çakırözer…
10.- Eskişehir Milletvekili Utku Çakırözer’in, KDV oranının düşürülmesi,
ÖTV’nin kaldırılması ve enflasyon farkının emeklinin, yoksulun maaşına
yansıtılması gerektiğine ilişkin açıklaması
UTKU
ÇAKIRÖZER (Eskişehir) – Teşekkür ederim Sayın Başkan.
Enflasyon
rakamları açıklandı, yüzde 25’lere ulaştı. İğneden ipliğe her şeye zam gelirken
1 Ekim itibarıyla elektriğe yüzde 8, doğal gaza yüzde 9 zam geldi. Çiftçiler
Eskişehir’de artık üretemeyeceklerini belirterek isyan noktasına geldiler çünkü
son elektrik faturalarının yaklaşık yüzde 100 zamlı geldiğini açıklıyorlar. Bir
ay önceki fatura 990 lira iken şimdiki fatura 1.900 küsur lira gelmiş durumda.
Enerji ve Tabii Kaynaklar Bakanlığı yüzde 15’lik zam yapıldığını açıklamıştı.
Ancak mutlak surette, dün dediğimiz gibi, KDV oranı düşürülmeli, ÖTV
kaldırılmalıdır.
Aynı
zamanda, asgari ücretle çalışanların mutlak surette enflasyon zammından doğan
kayıpları giderilmelidir, enflasyon farkı maaşlara yansıtılmalıdır. SSK
emeklisi 1.600 lira, BAĞ-KUR emeklisi 1.100 lira almakta. Enflasyon farkı
emeklinin, yoksulun maaşına mutlak surette yansıtılmalıdır.
Teşekkür
ederim.
BAŞKAN
– Sayın Tanal…
11.- İstanbul Milletvekili Mahmut Tanal’ın, kentsel dönüşüm adı altında
İstanbul ili Üsküdar ilçesi Kirazlıtepe Mahallesi’nde yapılan yıkımlara ilişkin
açıklaması
MAHMUT
TANAL (İstanbul) – Teşekkür ederim Değerli Başkan.
Değerli
milletvekilleri, İstanbul ili Üsküdar ilçesi Kirazlıtepe Mahallesi’nde bulunan
Esentepe Camisi’ni yıkmak için yıkım ekipleri sabah saatlerinde Üsküdar’a
geldi. Üsküdarlı vatandaşlarımız caminin yıkımını direnişleriyle engellediler.
Camiyi yıkamayan ekipler şimdiyse kentsel dönüşüm adı altında vatandaşların
evlerini yıkıyor. Sahiplerini ikna edebildikleri 300 tane evi AKP iktidarı
yıktı. Şimdiyse geri kalan 900 tane binanın sahibini ikna etmeye çalışıyor.
Halka rağmen yıkım yapılamaz. Cumhurbaşkanının evinin olduğu Üsküdar’da
yıkılan, AKP iktidarı döneminin inşaatlarıdır. Devlet yönetimi kadrosunun
bulunduğu Üsküdar’da vatandaşların evlerinin yıkılması, hele hele cami yıkmaya
teşebbüs edilmesi kabul edilemez. Yıkımı derhâl durdurun. Konut hakkı anayasal
bir haktır. Konut hakkının ihlali insan haklarının ihlali anlamına gelir.
Belediyelerin asıl amacı konutsuz olan vatandaşa konut yapmak iken maalesef
vatandaşın yuvasını yıkıyor.
(Mikrofon
otomatik cihaz tarafından kapatıldı)
BAŞKAN
– Sayın Aycan…
12.- Kahramanmaraş Milletvekili Sefer Aycan’ın, sağlık personeline
yönelik şiddeti kınadıklarına, Yüksek Öğrenim Kredi ve Yurtlar Kurumunun yurt
kapasitesinin yetersizliğine ilişkin açıklaması
SEFER
AYCAN (Kahramanmaraş) – Sayın Başkan, Milliyetçi Hareket Partisi Grubu olarak da
sağlık personeline yönelik şiddeti nefretle kınıyoruz. Sağlık Bakanlığını
acilen göreve çağırıyoruz. Güvenlik önlemlerinin artırılmasını istiyoruz. 
İkinci
konu da Kredi Yurtlar Kurumundaki yurt kapasitesi konusu. Yine binlerce
öğrencimiz açıkta kaldı, yurtlara yerleştirilemedi. Özellikle yoksul
gençlerimizin vakıf yurtlarına itilmemesini, bu konuda dikkatli olmamızı
öneriyorum. FETÖ yurtları sorununu hep birlikte yaşadık. Acilen önlem almak
lazım. Çok kısa sürede uygun binalar kiralanarak acil olarak yurt kapasitesi
artırılabilir ve bu çocuklarımız yurtlara yerleştirilerek vakıfların kucağına
itilmemiş olur. 
Teşekkür
ediyorum. 
BAŞKAN
– Sayın Sütlü… 
13.- İstanbul Milletvekili Saliha Sera Kadıgil Sütlü’nün, 4 Ekim
Hayvanları Koruma Günü’ne ve Hayvanları Koruma Kanunu’nun yetersizliğine
ilişkin açıklaması
SALİHA
SERA KADIGİL SÜTLÜ (İstanbul) – Teşekkürler. 
Yarın
4 Ekim Dünya Hayvanları Koruma Günü ancak biz bu konuda bir arpa boyu yol
alamamakta ya da -daha vahimi- almamaktayız. Mevcut Hayvanları Koruma Kanunu’muz
yetersizdir. Hayvanlara karşı işlenen şiddet eylemleri her geçen gün artmakta,
bu vahşi eylemlerin cezasız kalması toplumda infial yaratmakta ve adalet
duygusunu zedelemektedir. Bu konuda yeni bir yasal düzenleme zaruri olup bu
sıralarda oturan tüm vekillerin boynunun borcudur. 
Peki
ne yapmalıyız? Hayvanları mal statüsünden çıkarmalı ve derhâl can olarak
tanımlamalıyız. Sahipli-sahipsiz hayvan ayrımını ortadan kaldırmalıyız. Hayvana
karşı yapılan her türlü şiddet ve eziyeti ertelemesiz, paraya çevrilemeyen,
caydırıcı ve uygulanabilir hapis cezalarıyla cezalandırmalıyız. 
Bu
kapsamda iktidar partisini seçimden önce verdiği “ilk icraatımız bu olacak.”
sözünü tutmaya ve bir an evvel alanda çalışan STK’ların da katılımıyla geniş ve
toplumsal bir mutabakat sağlayarak gerekli adımları samimiyetle atmaya davet
ediyoruz. 
BAŞKAN
– Sayın Aydoğan… 
14.- İstanbul Milletvekili Turan Aydoğan’ın, Avrupa İnsan Hakları
Mahkemesinde görev süresi dolan Ayşe Işıl Karakaş’ın yerine görev yapacak
yeterlilikte hukukçu olup olmadığını ve aday seçiminde kriterlerin neler
olduğunu Adalet Bakanından öğrenmek istediğine ilişkin açıklaması
TURAN
AYDOĞAN (İstanbul) – Teşekkürler Başkanım. 
Avrupa
İnsan Hakları Mahkemesinde görev süresi dolan Sayın Işıl Karakaş’ın yerine
Türkiye tarafından belirlenen 3 aday, Avrupa Konseyi Parlamenterler Meclisi Alt
Komisyonunda yapılan mülakatta yetersiz oldukları gerekçesiyle reddedildi.
Adayların isimlerini vererek burada rencide etmek istemiyorum. Türkiye daha
önce de Adalet bakanlığı bürokratlarını aday olarak göstermiş ancak 2 defa daha
Türkiye'nin adayları reddedilmişti. Şimdi Türkiye 4’üncü defa aday bildirmek
durumunda kaldı. 
Buradan
Adalet bakanına soruyorum: Türkiye’de Avrupa İnsan Hakları Mahkemesinde görev
yapacak yeterlilikte hukukçu yok mu? Ben bir hukukçu olarak biliyorum ki orada
ülkemizi temsil edecek yeterlilikte çok sayıda hukukçu var. Yanlış adaylar mı
gösteriliyor? Aday seçiminde kriterleriniz nelerdir? Yandaşlık kültürü artık
liyakatin önüne geçerek ülkemizi dünyada mahcup duruma mı düşürüyor?
Teşekkürler.

BAŞKAN
– Sayın Barut…
15.- Adana Milletvekili Ayhan Barut’un, emeklilikte yaşa takılanların
mağduriyetlerinin ne zaman giderileceğini Cumhurbaşkanı Yardımcısı Sayın Fuat
Oktay’dan öğrenmek istediğine ilişkin açıklaması
AYHAN
BARUT (Adana) – Sayın Başkan, Cumhurbaşkanı Yardımcısı Sayın Fuat Oktay’a
soruyorum: Herkesin bildiği gibi “emeklilikte yaşa takılanlar” diye
adlandırılan vatandaşlarımız 8 Eylül 1999 tarihi öncesinde SSK, BAĞ-KUR ve
Emekli Sandığı mensubu olarak çalışma hayatına başlamışlardır ancak bugün büyük
bir sorunla karşı karşıyadırlar. Dönemin koalisyon hükûmetince çıkarılan 4447
sayılı Kanun geriye işletilmiş, erkeklerde yirmi beş yıl-beş bin gün,
kadınlarda yirmi yıl-beş bin gün prim ödeme şartlarına göre emekli olabilecek
yurttaşlarımız kademeli emeklilik uygulamasıyla mağdur edilmiştir. AKP Hükûmeti
bu mağduriyetin giderileceği yönünde defalarca söz vermiştir fakat emeklilik
şartı için gerekli olan prim ödeme ve gün sayısını fazlasıyla yerine getirmiş
vatandaşlarımızın mağduriyeti hâlen sürmektedir. Bu vatandaşlarımız hakları
olmayan bir şeyi istemiyorlar, ellerinden alınan haklarını geri istiyorlar.
Emeklilikte yaşa takılanların mağduriyetlerinin giderilmesi için ne zaman
harekete geçeceksiniz? 
Sorun
çözülünceye kadar bu konuyu gündeme getireceğimizi bildiriyoruz.
Teşekkür
ederim. 
BAŞKAN
– Sayın Arkaz…
16.- İstanbul Milletvekili Hayati Arkaz’ın, sağlıkta şiddetin
İstanbul’daki kurbanı Doktor Fikret Hacıosman’a Allah’tan rahmet dilediğine ve
sağlıkta şiddeti önlemeye yönelik yasal yaptırımların ağırlaştırılması
gerektiğine ilişkin açıklaması
HAYATİ
ARKAZ (İstanbul) – Teşekkür ederim Sayın Başkan.
Değerli
milletvekilleri, gün geçmiyor ki sağlık çalışanları şiddete, tacize, şantaja,
cinayete maruz kalmasın. Dün yine çok üzücü ve vahim bir olay meydana geldi;
İstanbul Bahçelievler’de bulunan özel bir hastanede çalışan Doktor Fikret
Hacıosman hastası tarafından tabancayla vurularak öldürüldü. Sağlıkta şiddet
konusunun yasal yaptırımları ivedilikle ağırlaştırılmalıdır. Şiddet suçunun
faillerine en ağır cezalar verilmeli, cezalar caydırıcı hâle getirilmelidir. Bu
vahim olayı en ağır şekilde kınıyor, Doktor Fikret Hacıosman’a Allah’tan
rahmet, yakınlarına başsağlığı diliyorum. 
Genel
Kurulu saygıyla selamlıyorum.
BAŞKAN
– Teşekkür ederim. 
Sayın
grup başkan vekillerinin söz talepleri vardır.
Sayın
Türkkan...
17.- Kocaeli Milletvekili Lütfü Türkkan’ın, bir hasta tarafından
saldırıya uğrayarak hayatını kaybeden Doktor Fikret Hacıosman’a Allah’tan
rahmet dilediğine, Sayıştay raporlarının Mecliste görüşmesi gerektiğine ve
McKinsey ısrarından vazgeçilmesi gerektiğine ilişkin açıklaması
LÜTFÜ
TÜRKKAN (Kocaeli) – Sayın Başkan, dün yine bir hekim, bir hasta tarafından
saldırıya uğrayıp hayatını kaybetti. Sağlıkta şiddet konusunda, on altı yıldır
ülkeyi yöneten Adalet ve Kalkınma Partisi somut hiçbir şey getiremedi. Bir
çözüm getirilemeyen bu konuda Türkiye daha kaç yetişmiş hekimini kaybedecek
merak ediyoruz. Hayatını kaybeden hekim arkadaşımıza rahmet diliyoruz, geride
kalan aile efradına sabrıcemil niyaz ediyoruz. 
Sayın
Başkan, yüce Gazi Meclisimizin iki asli görevi bulunmaktadır: Yasama ve
denetim. Türk milleti bizlere kamu kaynaklarını emanet etmiştir. Peki, bizler
Mecliste bu kamu kaynaklarını ne kadar denetleyebiliyoruz? Bütçe üzerinde bizim
denetim yapmamızı sağlayan kurum Sayıştay fakat Sayıştay çok ciddi denetim
alanına sahipken son on altı yılda yapılan değişikliklerle etkisi azaltılmış,
denetleme yetkileri giderek elinden alınmıştır. Üzülerek ifade ediyorum ki
Sayıştayı denetim yapamaz hâle getirdiniz. Gece yarısı çıkarılan kanunlar,
kanun hükmünde kararnamelerle birçok bütçe harcamasını Sayıştay denetimi dışına
çıkardınız.
Dünyada
refah düzeyi yüksek ülkelerin hemen hemen hepsinde kamu kaynakları Sayıştay
benzeri kurumlarca eksiksiz olarak denetlenmekte, oluşturulan raporlar
parlamentolarda görüşülmekte ve seçilmiş parlamenterler kamu kaynakları
üzerinden israftan tutun yolsuzluğa kadar her durumu denetleyebilmektedir. Bazı
bütçe harcamalarını Sayıştay denetiminden çıkararak Türk milletinden neyi
gizlemektesiniz? Hangi kamu harcamalarının üzerini karartmaya çalışıyorsunuz?
Türk milleti adına, İYİ PARTİ olarak bu konuların takipçisi olacağız.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) – Devam etmek istiyorum Sayın Başkan, müsaade ederseniz…
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – Dün, Mecliste, hepinizin malumu, Sayıştay
Başkanlığının gönderdiği bazı denetim raporları dağıtıldı. Bu raporları Genel
Kurul gündemine almıyorsunuz. Bu raporların içinde görüşülmeye değer hiçbir şey
yok mu? Bu raporların Türk milletine maliyetini biliyor musunuz? Sayıştay
Başkanı Seyit Ahmet Baş’ın yaptığı açıklamaya göre, 2015 yılında Türkiye Büyük
Millet Meclisine 75 adet rapor sunulmuş, Sayıştayın 2015 bütçesi ise yaklaşık
186 milyon lira; Sayıştay 186 milyon liralık bütçeyle 75 adet rapor teslim
etmiş Meclise. Bir Sayıştay raporunun bedeli yaklaşık 2,5 milyon Türk lirası,
2017 yılındaki bu raporun maliyeti ise 1,5 milyon lira. Maliyetleri bu kadar yüksek
olan Sayıştay raporlarını Mecliste görüşmemiz gerekmekte.
(Mikrofon
otomatik cihaz tarafından kapatıldı) 
LÜTFÜ
TÜRKKAN (Kocaeli) - Hatta İYİ PARTİ olarak önerimiz Sayıştay raporlarını
görüşmek üzere bir komisyon kurulmasıdır. Sayıştay bu kadar etkisizleştirilince
bu boşluğu Amerika Birleşik Devletleri’nin denetim şirketi McKinsey’le
doldurmanız kabul edilemez. Bu McKinsey ısrarınızdan vazgeçin. Bağımsız bir
Sayıştay 100 tane McKinsey’e bedeldir. 
Genel
Kurulu saygıyla selamlıyorum. (İYİ PARTİ sıralarından alkışlar)
BAŞKAN
– Sayın Akçay, buyurun.
18.- Manisa Milletvekili Erkan Akçay’ın, eylül ayı ve yıllık enflasyon
oranının beklentilerin üzerinde gerçekleştiğine, keyfî zam yapanların tespit
edilmesi gerektiğine, sorunları aşmanın ilk adımının millet, devlet birliği
olduğuna ve 1-7 Ekim Camiler ve Din Görevlileri Haftası’nın hayırlı olmasını
temenni ettiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Bugün
eylül ayı enflasyonu açıklandı; eylül ayı ve yıllık enflasyon oranının
beklentilerin üzerinde gerçekleştiğini görüyoruz. Yeni ekonomi programında 2018
yıl sonu için öngörülen enflasyon tahmini yüzde 20,8 idi, eylül itibarıyla
yıllık oran yüzde 24,5 olmuştur. Enflasyon oranındaki gelişmeleri piyasa odaklı
okurken elbette dikkatli olmalıyız. Vatandaşlarımızın günlük hayatlarındaki
önemli ürünlerde ciddi fiyat artışları da maalesef gerçekleşmiştir.
Vatandaşlarımız geçim derdindeyken fırsatçılar haksız kazanç sağlama peşine
düşmüşlerdir. Savaş yıllarında karaborsacılık yapanlar ile fiyat etiketlerini
şişirenler aynı zihniyetin ürünleridir. 
Ekonomideki
yangın sönme eğilimine girmişken, döviz kuru yavaş yavaş dizginlenirken keyfî
zam yapanların tespit edilip deşifre edilmesi gerektiği kanaatindeyiz. Elbette
ekonomi verilerini doğru okuyacağız, gereken önlemleri doğru analiz edeceğiz
ancak şunu unutmayalım ki ekonomik gelişmeler sadece rakamlardan, piyasalardan
ibaret değildir, ekonomiyi vatandaşlarımızdan ve milletimizden ayrı
düşünemeyiz. Önümüzdeki tüm sorunları aşmanın ilk adımı bu konuda da millet ve
devlet birliğidir, beraberliğidir ve yapısal düzenlemelerin de bir an evvel,
peyderpey hayata geçirilmesidir.
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay. 
ERKAN
AKÇAY (Manisa) – Ekim ayının ilk haftası Camiler ve Din Görevlileri Haftası
olarak kutlanıyor. Din görevlilerimiz, yüce dinimiz İslam’ın vatandaşlarımız
tarafından en iyi ve doğru şekilde anlaşılabilmesi için büyük öneme sahiptir.
Bu yönüyle Diyanet İşleri Başkanlığına çok büyük görevler düşmektedir. FETÖ ve
benzeri yapılar hakkında yoğun bilinçlendirme faaliyetleri Diyanet İşleri
teşkilatı tarafından sürekli bir şekilde yapılmalıdır. Vatanımızın dört bir
yanında zor şartlarla hizmet sunan din görevlilerimize destek verilmesi bir
zarurettir. Bu vesileyle, aklını ve vicdanını kimseye ve hiçbir odağa ipotek
ettirmeden başarılı bir şekilde vazifelerini sürdüren din görevlilerimizi saygı
ve sevgiyle selamlıyor, Camiler ve Din Görevlileri Haftası’nın hayırlı olmasını
temenni ediyorum.
Teşekkür
ederim.
BAŞKAN
– Teşekkür ederim.
Sayın
Bilgen, buyurun.
19.- Kars Milletvekili Ayhan Bilgen’in, 1-7 Ekim Camiler ve Din
Görevlileri Haftası’na, bir hasta tarafından saldırıya uğrayarak hayatını
kaybeden Doktor Fikret Hacıosman’a Allah’tan rahmet dilediğine, Selehattin
Demirtaş, Figen Yüksekdağ, Bekir Kaya, Tuncer Bakırhan, Mukaddes Kubilay ile
Gültan Kışanak’ın yargılamalarının devam ettiğine ilişkin açıklaması
AYHAN
BİLGEN (Kars) – Sayın Başkan, tabii, Din Görevlileri ve Camiler Haftası’yla
ilgili şüphesiz, yüzleşilmesi gereken bir durumla karşı karşıyayız. 100 bine
yakın cami, 100 binin üzerinde de personeli olan bir kurumdan bahsediyoruz.
Camiler herhangi bir devlet kurumu, kamu kurumu değildir; din görevlileri de
herhangi bir kamu görevlisi değildir. Sonuçta, bir amaç için, sadece yasalarla
tarif edilen amaçlar değil aynı zamanda moral, manevi bir amaç için
görevlilerdir. Camilerin ve din görevlilerinin birinci işlevi, birinci
sorumluluğu, toplumda kötülüğün azalmasına dair bir işlev görmeleridir. Bugün
bunu söyleyebilecek durumda mıyız? Diyanet İşleri Başkanlığı bunu göğsünü
gererek söyleyebiliyor mu? Din görevlileri bunu söyleyebiliyor mu? İlahiyat
fakülteleri bunu söyleyebiliyor mu? Hayır. O zaman, bu konunun sadece rakamsal,
sadece sayısal bir tartışma olmaktan çıkıp niteliğiyle ilgili, işleviyle
ilgili, rolüyle ilgili bir tartışmayı yapmalıyız. Dünyada bu konuda bilinen
birkaç mekanizma var. Birisi, bu alanın sivil olması, özerk olması; ikincisi de
bütün inançların eşit biçimde kamu kaynaklarını, imkânlarını kullanmasıdır.
Türkiye’deki yapılanma ne yazık ki her iki işlevden de mahrumdur. Onun için de
karşı karşıya bulunduğumuz durum, sadece muhteşem binalar ve çok sayıda
kadrodur ama ne yazık ki toplumda yozlaşma, çürüme tüm hızıyla devam
etmektedir. Elbette ki bunun tek sorumluluğu din görevlilerine, Diyanet İşleri
Başkanlığına yıkılamaz. Eğitim sistemi, medya gibi bütün boyutlarıyla birlikte
yeniden tartışılmalıdır.
Benim
ifade etmek istediğim ikinci konu, Türkiye’de siyasetçilerin devam eden
yargılamalarıyla ilgili. Şu anda Sayın Demirtaş’ın yargılaması Sincan
Cezaevinde devam ediyor, kampüs içerisinde devam ediyor.
(Mikrofon
otomatik cihaz tarafından kapatıldı) 
BAŞKAN
– Buyurun.
AYHAN
BİLGEN (Kars) – Geçtiğimiz hafta Sayın Yüksekdağ’ın duruşması vardı. Yine,
belediye başkanları Sayın Bekir Kaya, Tuncer Bakırhan, Mukaddes Kubilay, Gültan
Kışanak önümüzdeki günlerde yargılanmaya devam edecekler.
Belediyelerin
bütçeleriyle ilgili bir tartışma yürüyor ve belediyelerin kaynaklarının başka
yerde kullanıldığı iddiası çok net biçimde ifade ediliyor. 
ZEMZEM
GÜLENDER AÇANAL (Şanlıurfa) – Evet, aynen öyle.
AYHAN
BİLGEN (Kars) – Şimdi, belediye başkanlarıyla ilgili bu kadar net iddia varsa,
devletin elinde bu kadar somut bilgi varsa iddianameler neden belediye
başkanları tutuklandıktan bir yıl sonra hazırlanıyor? Burada bir araştırma
komisyonu kuralım ve tespit edelim, kayyum atandığında belediyelerin kasasında
ne kadar para vardı, şimdi kayyumla ne kadar borç var? O zaman, ortaya çıksın,
gayet tabii, yargılama da etkin ve adil biçimde işlesin.
Ben
de son olarak, hayatını kaybeden doktorla ilgili başsağlığı dileklerimi ifade
etmek istiyorum. Sağlık Bakanının isyan etmesi tüyler ürpertici bir durumdur,
haklıdır, isyan edilmeye değerdir bir hekimin hayatını kaybetmesi.
(Mikrofon
otomatik cihaz tarafından kapatıldı)
AYHAN
BİLGEN (Kars) – Ama galiba yasama yılının ilk görevinin özellikle sağlıkta
şiddet olduğunu ifade etmesinin bizim için ifade ettiği bir anlam var. Sayın
Bakan böyle diyor ama bu Mecliste geçen yasama döneminde sağlıkta şiddetle
ilgili bütün araştırma önergeleri reddedildi.
Saygıyla
selamlıyorum Genel Kurulu. (HDP sıralarından alkışlar)
BAŞKAN
– Teşekkür ederim.
Sayın
Altay, Buyurun.
20.- İstanbul Milletvekili Engin Altay’ın, 1-7 Ekim Camiler ve Din
Görevlileri Haftası münasebetiyle din görevlilerine saygılarını ilettiğine,
enflasyon rakamlarının son on beş yılın rekorunu kırdığına, millete verilen
sözlerin tutulması gerektiğine, demokrasilerde meclislerin yürütmeye ayar
verebileceğini ama yürütmenin Meclise ayar vermesini kabul etmeyeceklerine
ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, sayın milletvekilleri; Camiler ve Din Görevlileri Haftası münasebetiyle
bütün din görevlilerimize saygılarımızı, şükranlarımızı, sevgilerimizi
iletiyoruz ama Türkiye Büyük Millet Meclisi, din görevlilerinin de polislerin
de işçilerin de çiftçilerin de esnafın da gençlerin de ev kadınlarının da
sorunlarının çözüleceği yerdir. Türkiye Büyük Millet Meclisinin özel günlerde
onları kutlamasında tabii ki bir mahzur yok ama Türkiye Büyük Millet Meclisinin
asıl yapması gereken, yaşanan ekonomik kriz altında inim inim inleyen aziz
milletimizin her ferdi için çare ve tedbir üretmektir.
Sayın
Başkan, on beş yıllık rekora orta yerdeki Hükûmet imza attı. Son on beş yılın
zirvesinde enflasyon açıklandı, malum, yıllık yüzde 24,5, vatandaşın enflasyonu
yüzde 30’un üstünde. Daha on gün önce Hazine ve Maliye Bakanı janjanlı bir yeni
ekonomik program, orta vadeli program açıkladı. Üç yıllık programın boyası on
günde döküldü. Bu programda, orta vadeli programda 20,8 olarak öngörülen
enflasyon şu anda zaten -sadece 2018’i alırsak- 19,4. Yani önümüzdeki üç ayda 1
puan artacağı muhakkak, bence 5-6 puan artacak. Orta vadeli program onuncu
gününde iflas etti. Hazine ve Maliye Bakanının tekrar janjanlı bir toplantı
yaparak bu kepazelikle ilgili -ekonomik kepazeliği kastediyorum- aziz
milletimize bilgi vermesi lazım. 
Efendim
“Kriz psikolojik.” dendi, “Kriz stokçulardan...” MHP grup başkan vekilimiz de
benzer bir şey söyledi, yadırgadığımı da belirtmek isterim. Krizin stokçulardan
kaynaklandığını düşünüyor ve söylüyorsak bu pişkinliktir; bu, milletin aklıyla
alay etmektir.
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Ne çabuk bitti Başkanım!
BAŞKAN
– Buyurun.
ENGİN
ALTAY (İstanbul) – Bu Meclisin ekim ayında yapması gereken iki tane önemli iş
var. Biz, Cumhuriyet Halk Partisi Grubu olarak Türkiye Büyük Millet Meclisi
Sağlık, Aile, Çalışma ve Sosyal İşler Komisyonu Başkanlığına bir başvuruda
bulunduk. Bu Meclis ekim ayında... Burada bulunan 596 sayın milletvekilimiz
seçim bölgesinde, sokakta, kasabada, kentte, meydanda söz verdi, AK PARTİ’li
milletvekili adaylarımız da verdi: 3600 ve emeklilikte yaşa takılanlar. Millete
verdiğimiz sözü tutalım arkadaşlar. Bu kanunları çıkarmak bizim elimizde.
Hükûmete deriz ki “Biz bu kanunu çıkarıyoruz kardeşim, buna göre tedbirini al.”
Türkiye’nin yasalarının çıkacağı yer Türkiye Büyük Millet Meclisidir. Milleti
doğal gazda yüzde 32, elektrikte yüzde 45, kömürde yüzde 50, sütte yüzde 31,
yumurtada yüzde 54, salçada yüzde 70, patateste yüzde 60, domateste yüzde 109
zamma mahkûm edenler Meclise istikamet veremez. 
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Meclis yürütmeye ayar verebilir. Bütün demokrasilerde
meclisler yürütmeye ayar verir. Türkiye’de yürütmenin Meclise ayar vermesini
kabul etmeyeceğiz.
Tekrar
bütün sayın milletvekillerine, halka verdiğimiz sözü tutalım, 3600 ek
göstergeyi ve emeklilikte yaşa takılanların sorunlarını el birliğiyle çözelim
çağrısı yapıyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederim.
ERKAN
AKÇAY (Manisa) – Sayın Başkan...
BAŞKAN
– Sayın Akçay, buyurun.
ERKAN
AKÇAY (Manisa) – Sayın Altay konuşması sırasında benim yaptığım konuşmayı
yadırgadığını ve “pişkinlik” olarak nitelendirdiğini ifade etti. 
ENGİN
ALTAY (İstanbul) – Konuşmanıza “pişkinlik” demedim ben. Size ithaf etmedim onu,
Hükûmete ithaf ettim pişkinliği. Krizi stokçulara ve psikolojiye bağlamaları
pişkinliktir, evet. Siz söylüyorsanız size de söylüyorum. 
BAŞKAN
– Sayın Akçay’ın mikrofonunu açalım.
ERKAN
AKÇAY (Manisa) – O zaman, Sayın Başkan, müsaade edin artık… Yani dolaylı tekrar
yer almasın. “Size söylemedim.” diyor, sonra ama “Söylediyseniz.” diyor. 
ENGİN
ALTAY (İstanbul) – Hayır, siz öyle söylüyorsanız size de söylüyorum. 
MAHMUT
TANAL (İstanbul) – Üstünüze almıyorsanız…
BAŞKAN
– Sayın Altay, ne söylediyseniz söylediniz, cevap verecek, tamam, bırakın. 
ENGİN
ALTAY (İstanbul) – Mikrofonu açın efendim. 
ERKAN
AKÇAY (Manisa) – Siz bana söylediniz mi, söylemediniz mi önce onu bir bilelim. 
ENGİN
ALTAY (İstanbul) – Sual geldi… Müsaadenizle. 
Ben
bu krizi psikolojik olarak değerlendirmenin ve bu krizi stokçuluğa bağlamanın
pişkinlik olduğunu söylüyorum, evet. (CHP sıralarından alkışlar) 
BAŞKAN
– Buyurun Sayın Akçay. 
ERKAN
AKÇAY (Manisa) – Kürsüden söz talep ediyorum Sayın Başkan. 
BAŞKAN
– Buyurun. 
ENGİN
ALTAY (İstanbul) – Bak Sayın Başkan, biraz sonra tutumunuzla ilgili usul
tartışması açacağım. Dün, yerinden yapılan sataşmaya yerinden cevap
verdirdiniz, İstanbul Milletvekili Yunus Emre’ye. 
BAŞKAN
– Grup başkan vekillerine biraz daha farklı. 
ENGİN
ALTAY (İstanbul) – İyi, ben Grup Başkan Vekili değil miyim ya?
MAHMUT
TANAL (İstanbul) – Milletvekilleri arasında farklılık olamaz Sayın Başkanım. 
BAŞKAN
– Siz yerinizden istediniz kendi sözünüzü, kendi sözünüzü oradan istediniz
Sayın Altay. 
ENGİN
ALTAY (İstanbul) – Tamam, tamam…
MAHMUT
TANAL (İstanbul) – Sayın Başkanım, Anayasa hukukçususunuz, milletvekilleri
arasında astlık-üstlük yoktur, eşitlik ilkesi vardır. 
BAŞKAN
– Grup başkan vekilleri yok mu?
MAHMUT
TANAL (İstanbul) – Efendim, astlık-üstlük ilişkisi Anayasa’da yoktur
milletvekilleri arasında, yapmayın bana bunu. Yok öyle farklılık, siz
yapıyorsunuz şu anda.
BAŞKAN
– Astlık-üstlükten bahseden kim ya? “Grup başkan vekilleri” diye İç Tüzük’te
düzenlenmiş ayrı bir şey var. 
OYA
ERONAT (Diyarbakır) – O zaman, hepiniz grup başkan vekili olun. 
BAŞKAN
– Buyurun Sayın Akçay. 
IV.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, İstanbul Milletvekili Engin
Altay’ın yaptığı açıklaması sırasında şahsına sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; grup başkan vekilleri
olarak yaptığımız konuşmanın süresi iki dakikadır. Bunun yaklaşık bir buçuk
dakikasında bugün açıklanan enflasyon oranına ilişkin bir değerlendirme yaptım.
Eğer konuştuğum tutanağı tekrar okursanız Sayın Altay, genel bir değerlendirme
yaptığımı ve bu değerlendirme içerisinde de bu fahiş zam yapan fırsatçı
stokçulara ve haksız kazanç peşinde olanlara da ayrıca bir dikkat çektim. Bunda
ne mahzur var?
ENGİN
ALTAY (İstanbul) – Hiçbir mahzur yok. 
ERKAN
AKÇAY (Devamla) – Bakın, sözlerimde önümüzdeki tüm sorunları aşmanın ilk adımı
bu konu da dâhil olmak üzere milletin, devletin el birliği içerisinde bir tutum
alması gerektiği ve yapısal düzenlemelerle ilgili adımların bir an evvel etap
etap atılması gerektiğini ifade ettik. Ama ben sizi biraz anlıyorum, Milliyetçi
Hareket Partisi olarak sizin üslubunuzca bu konuya yaklaşmamızı bekliyorsunuz.
Milliyetçi Hareket Partisi olarak bizim üslubumuz, çizgimiz, tutumumuz sizden
çok farklı Sayın Altay. Ben size saygı duyarım, lütfen, sizin de Milliyetçi
Hareket Partisinin bu tutumuna, üslubuna, çizgisine saygı duymanızı beklerim ve
tutanağı tekrar okumanızı salık veririm. 
Hepinize
saygılar sunarım. (MHP sıralarından alkışlar) 
ENGİN
ALTAY (İstanbul) – Sayın Başkan… 
BAŞKAN
– Buyurun.
III.- AÇIKLAMALAR (Devam)
21.- İstanbul Milletvekili Engin Altay’ın, Meclisteki hiçbir
milletvekiline saygısızlık yapmasının söz konusu olmadığına ama öyle
algılandıysa Manisa Milletvekili Erkan Akçay’dan özür dilediğine ilişkin
açıklaması
ENGİN
ALTAY (İstanbul) – Bu Mecliste hiçbir milletvekiline, hepsi aynı ama Sayın
Erkan Akçay’a saygısızlık yapmam mümkün değil. Öyle algılanmışsa kendisinden
özür dilerim. Ancak şunu belirtmemiz lazım: Ben girizgâhımı Erkan Bey’in
bıraktığı yerden aldım. Erkan Bey şüphesiz enflasyondan bahsetti, bu arada ne
dedi? “Stokçular da yan faktör…” mealinde bir şey söyledi. Ben de dedim ki:
Kastım Erkan Bey değil, kastım Hükûmettir, Hazine ve Maliye Bakanı başta olmak
üzere Hükûmettir. Orta yerde bir kriz varken, bu kadar zam varken, millet inim
inim inlerken bu krizi stokçuluğa ve psikolojiye bağlamak siyaseten
pişkinliktir dedim. Kastım Erkan Akçay değildir ama kastım orta yerdeki
Hükûmetin bütün üyeleridir, Hükûmetin bu görüşüne katılan bütün sayın
milletvekilleridir. 
Teşekkür
ederim. (CHP sıralarından alkışlar) 
BAŞKAN
– Sayın Özkan, buyurun.
22.- Denizli Milletvekili Cahit Özkan’ın, 27’nci Dönem İkinci Yasama
Yılının hayırlı olmasını temenni ettiğine, Çevre ve Şehircilik Bakanlığı
tarafından Üsküdar ilçesi Kirazlıtepe Mahallesi’nde kentsel dönüşüm projesi
içinde yer alan binaların tekrar inşasının söz konusu olduğuna, 1-7 Ekim
Camiler ve Din Görevlileri Haftası’nı kutladığına ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Sayın
Başkan, değerli milletvekilleri; öncelikle yeni yasama yılımızın ülkemize, milletimize
hayırlar, güzellikler getirmesini temenni ediyorum. 
Ne
kadar gurur duysak azdır zira yüz kırk iki yıllık Türk siyasi tarihinin ortak
aklı olan, yönetim biçimi olan Cumhurbaşkanlığı hükûmet sistemini anayasal
rejim olarak ülkemize kazandırdık ve milletimiz için çok daha güzel hizmetler
yapacak olan bu yeni yasama döneminde daha fazla hizmet üretme gayreti
içerisinde olacağız. Bunu başaracak anayasal zemine kavuşturmuş olmamız
sebebiyle de ne kadar gurur duysak azdır. Çünkü Türk siyasi tarihinin yaklaşık
elli yıllık geçmişine baktığımız zaman, bu kutsal kubbe altında faaliyet
gösteren tüm partilerin liderleri Başbakanlarımız, Cumhurbaşkanlarımız hep
başkanlık sistemini ifade ederek Cumhurbaşkanlığı hükûmet sistemini ülkemize,
milletimize hizmet üretmek için vazgeçilmez, ertelenmez zorunlu bir yönetim
modeli olarak ifade etmişlerdir. Anayasal bir hukuk düzenimiz var. Sayıştaydan
yargımıza, Parlamentomuzdan Hükûmetimize kadar tüm faaliyetler anayasal düzen
içerisinde; sivil, milletimiz tarafından ülkemize kazandırılan, milletimizin
hür, özgür ortamda kabul ettiği anayasal model olarak sistem işlemektedir. Onun
için herkesin hukuk düzenine saygı duyması gerektiğini ifade ediyorum.
Diğer
taraftan, özellikle Çevre ve Şehircilik Bakanlığı tarafından riskli bina raporu
hazırlanmış ve biraz önce ifade edilen, Üsküdar’daki bir ay önce ibadete
kapatılmış caminin statiği ve binanın projesinin imalatında ciddi sorunlar
olduğu tespit edilmiştir. Bu bağlamda, Çevre ve Şehircilik Bakanlığımız
tarafından mahallede kentsel dönüşümle cami, okul gibi binaların yine sağlıklı
bir şekilde, modern mimarisiyle Üsküdar’a kazandırılması için bir proje
başlatılmıştır.
(Mikrofon
otomatik cihaz tarafından kapatıldı)
BAŞKAN
– Buyurun Sayın Özkan.
CAHİT
ÖZKAN (Denizli) – Başlatılan bu proje çerçevesinde de kentsel dönüşüm
bağlamında cami, okul ve mahallenin yeniden inşası söz konusudur. Evet,
medeniyet köklerimizden ilham alan AK PARTİ, bugüne kadar hem belediyecilikte
hem de Hükûmet icraatlarında sürekli millî ve manevi değerlerimize sahip
çıkmış, bunun en güzel şaheserlerini de Çamlıca Tepesi’ne inşa etmiştir. Onun
için kimse medeniyet değerlerimize, kutsal değerlerimize yapıldığı iddia edilen
saygısızlıkla bizi denemesin. Biz, bu binaların içini de -vatandaşlarımıza her
türlü hizmeti ayaklarına götürmek suretiyle- inşallah dolduracağız. 
Camiler
ve Din Görevlileri
Haftası vesilesiyle din görevlilerimizin haftasını kutluyor, ülkemiz ve
milletimiz için hayırlı, güzel hizmetler yapmalarını Yüce Allah’tan niyaz
ediyorum. 
Sağ olun. 
BAŞKAN – Teşekkür ederim. 
MAHMUT TANAL (İstanbul) – Sayın Başkanım, özür diliyorum
sizden…
BAŞKAN – Buyurun Sayın Tanal…
MAHMUT TANAL (İstanbul) – Sayın AK PARTİ grup başkan
vekili konuşmasında şunu söyledi…
BAŞKAN – Sayın Tanal, karşılıklı konuşmak için mi, neye
göre söz istiyorsunuz? 
MAHMUT TANAL (İstanbul) – İşte, ben size önce meramımı
anlatayım, sataşmadan dolayı söz isteyeceğim.
BAŞKAN – Neye göre? Sataşma mı? 
MAHMUT TANAL (İstanbul) – 69’dan efendim…
BAŞKAN – Sizden hiç bahsetmedi. 
MAHMUT TANAL (İstanbul) – Söyleyeceğim izin verirseniz. 
Şimdi, Üsküdar ilçesi Kirazlıtepe Mahallesi’ndeki
Esentepe Camisi’nin yıkılmasıyla ilgili sözü söyleyen milletvekili benim. Ancak
AK PARTİ grup başkan vekili söz alırken “Caminin yıkılmasını iddia edenler…”
“Saygısızlıkla kimse denemesin.” anlamında… “Biz oraya kentsel dönüşüm
nedeniyle yeni cami inşa edeceğiz.” dediler. Bu külliyen yalan. Projesi elimde.
Projede…
BAŞKAN – Bir dakika… Siz neye göre söz istediğinizi
söylemediniz, açıklama yapıyorsunuz. Sayın Tanal, yok, böyle bir usul yok. 
MAHMUT TANAL (İstanbul) – Bakın, projede caminin
yapılacağına ilişkin bir beyan yok, projede cami yok, yalan söylüyor. 
BAŞKAN – Değerli arkadaşlar, şimdi gündeme geçiyoruz. 
Başkanlığın Genel Kurula sunuşları vardır. 
V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, İstanbul Milletvekili Numan Kurtulmuş’un Millî Eğitim,
Kültür, Gençlik ve Spor Komisyonu; İstanbul Milletvekili Canan Kalsın’ın
Dilekçe Komisyonu; İstanbul Milletvekili Erkan Kandemir’in Avrupa Birliği Uyum
Komisyonu; Adana Milletvekili Jülide Sarıeroğlu’nun Kadın Erkek Fırsat Eşitliği
Komisyonu ve Ankara Milletvekili Emrullah İşler ile Konya Milletvekili Leyla
Şahin Usta’nın İnsan Haklarını İnceleme Komisyonu üyeliklerinden istifalarına
ilişkin önergenin (4/5) 3/10/2018 tarihinde Başkanlığa ulaştığına ilişkin
yazısı
BAŞKAN – Sayın
milletvekilleri, İstanbul Milletvekili Sayın Numan Kurtulmuş’un Millî Eğitim,
Kültür, Gençlik ve Spor Komisyonu üyeliğinden, İstanbul Milletvekili Sayın
Canan Kalsın’ın Dilekçe Komisyonu üyeliğinden, İstanbul Milletvekili Sayın
Erkan Kandemir’in Avrupa Birliği Uyum Komisyonu üyeliğinden, Adana Milletvekili
Sayın Jülide Sarıeroğlu’nun Kadın Erkek Fırsat Eşitliği Komisyonu üyeliğinden,
Ankara Milletvekili Sayın Emrullah İşler’in ve Konya Milletvekili Sayın Leyla
Şahin Usta’nın İnsan Haklarını İnceleme Komisyonu üyeliklerinden istifalarına
ilişkin yazıları 3/10/2018 tarihinde Başkanlığımıza ulaşmıştır. 
Bilgilerinize
sunulmuştur. 
Sayın milletvekilleri, Anayasa’nın 92’nci maddesine göre
verilen (3/37) esas numaralı Cumhurbaşkanlığı Tezkeresi’ni okutacağım ve işleme
alacağım.
B) Tezkereler
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin
Gerektiği Takdirde Sınır Ötesi Harekat ve Müdahalede Bulunmak Üzere Yabancı
Ülkelere Gönderilmesi ve Aynı Amaçlara Matuf Olmak Üzere Yabancı Silahlı
Kuvvetlerin Türkiye’de Bulunması, Bu Kuvvetlerin Hükûmetin Belirleyeceği
Esaslara Göre Kullanılması ile Risk ve Tehditlerin Giderilebilmesi İçin Her
Türlü Tedbirin Alınması ve Bunlara İmkân Sağlayacak Düzenlemelerin Hükûmet
Tarafından Belirlenecek Esaslara Göre Yapılması İçin 2/10/2014 Tarihli ve 1071
Sayılı Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37)
12 Eylül 2018
Türkiye Büyük Millet Meclisi Başkanlığına
Türkiye'nin
güney kara sınırlarına mücavir bölgelerde yaşanan gelişmeler ve süregiden
çatışma ortamının millî güvenliğimiz açısından taşıdığı risk ve tehditler
artarak devam etmektedir.
Türkiye,
komşumuz Irak'ın toprak bütünlüğünün, millî birliğinin ve istikrarının
korunmasına büyük önem atfetmektedir. Diğer taraftan, Irak'ta PKK ve DEAŞ
unsurlarının varlığını sürdürmesi, etnik temelli ayrılıkçılığa yönelik
girişimler, bölgesel barışa, istikrara ve ülkemizin güvenliğine doğrudan tehdit
oluşturmaktadır.
PKK/PYD-YPG
ve DEAŞ başta olmak üzere, Suriye'de mevcudiyetini sürdüren terör örgütleri
ülkemize yönelik eylemlerini sürdürmektedir. Diğer taraftan, Astana süreciyle
başlayan ateşkesin kalıcı barışa ve çözüme ulaştırılması yönünde ülkemizin
ilgili diğer ülkelerle yürüttüğü çalışmalarda kaydedilen önemli mesafe
sonucunda ülkemiz, Suriye sınırları içerisinde ilan edilen gerginliği azaltma,
bölgelerinde terör faaliyetlerinin sonlandırılması ve huzur, barış ve
güvenliğin sağlanması bağlamında yükümlülükler üstlenmiştir.
Bütün
bu gelişmeler çerçevesinde, terör ile Irak ve Suriye’nin toprak bütünlüğünü
bozmaya ve sahada gayrimeşru oldubittiler oluşturmaya yönelik, millî
güvenliğimize tehlike oluşturabilecek her türlü risk, tehdit ve eyleme karşı,
uluslararası hukuktan doğan haklarımız doğrultusunda gerekli önlemlerin
alınması millî güvenliğimiz açısından hayati önem arz etmektedir.
Ayrıca,
Birleşmiş Milletler Güvenlik Konseyinin 2170 (2014), 2178 (2014) ve 2249 (2015)
sayılı Kararlarıyla, Irak ve Suriye’nin toprak bütünlüğünün ve bağımsızlığının
teyit edilmiş olmasının ve yine 2170 (2014) sayılı Karar’da bu ülkelerdeki
terör faaliyetlerinin kınanarak DEAŞ ve benzeri terör örgütlerinin
faaliyetlerine karşı Birleşmiş Milletler üyesi tüm ülkelere 1373 (2001) sayılı
Karar ve uluslararası hukuk çerçevesindeki sorumluluklarına uygun şekilde
gerekli tedbirleri alma çağrısında bulunulmuş olmasının ışığında, Türkiye’nin
DEAŞ ve diğer terör örgütleriyle mücadele amacıyla oluşturulan uluslararası
koalisyon bünyesinde iştirak ettiği faaliyetlerin sürdürülmesi de önem
taşımaktadır. 
Bu
mülahazalar ışığında, Türkiye’nin millî güvenliğine yönelik ayrılıkçı
hareketler, terör tehdidi ve her türlü güvenlik riskine karşı uluslararası
hukuk çerçevesinde gerekli her türlü tedbiri almak, Irak ve Suriye’deki tüm
terör örgütlerinden ülkemize bundan sonra da yönelebilecek saldırıları bertaraf
etmek ve kitlesel göç gibi diğer muhtemel risklere karşı millî güvenliğimizin
idame ettirilmesini sağlamak, Türkiye’nin güney kara sınırlarına mücavir
bölgelerde yaşanan ve hiçbir meşruiyeti olmayan tek taraflı bölücü girişimler
ve bunlarla ilgili olabilecek gelişmeler istikametinde Türkiye’nin
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Hükûmetçe takdir ve tayin olunacak şekilde, Türk Silahlı Kuvvetlerinin
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara matuf olmak üzere yabancı silahlı
kuvvetlerin Türkiye'de bulunması, bu kuvvetlerin Hükûmetin belirleyeceği
esaslara göre kullanılması ile risk ve tehditlerin giderilebilmesi için her
türlü tedbirin alınması ve bunlara imkân sağlayacak düzenlemelerin Hükûmet
tarafından belirlenecek esaslara göre yapılması için 2/10/2014 tarihli ve 1071
sayılı Türkiye Büyük Millet Meclisi Kararı’yla Hükûmete verilen ve son olarak
23/9/2017 tarihli ve 1162 sayılı Türkiye Büyük Millet Meclisi Kararı’yla
30/10/2018 tarihine kadar uzatılan izin süresinin 30/10/2018 tarihinden
itibaren bir yıl uzatılması hususunda gereğini Anayasa'nın 92’nci maddesi
uyarınca bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN
– Alınan karar gereğince, Cumhurbaşkanlığı tezkeresi üzerinde İç Tüzük’ün
72’nci maddesine göre görüşme açacağım; gruplara ve şahsı adına iki üyeye söz
vereceğim.
Konuşma
süreleri gruplar için yirmişer dakika ve şahıslar için onar dakikadır. 
Şimdi
ilk söz İYİ PARTİ Grubu adına Bursa Milletvekili Ahmet Kamil Erozan’ın.
Buyurun
Sayın Erozan. (İYİ PARTİ sıralarından alkışlar)
İYİ
PARTİ GRUBU ADINA AHMET KAMİL EROZAN (Bursa) – Sayın Başkan, değerli
milletvekilleri; önümüze gelen tezkerenin içeriğine girmeden, öncelikle vatani
görevlerini yurt içinde ve sınırlarımızın ötesinde yerine getirirken şehit
düşen evlatlarımıza Allah’tan rahmet, ailelerine sabır, gazilerimize de
sağlıklı ve huzurlu bir yaşam dilerim.
Uluslararası
ilişkilerde silahlı kuvvetlerin öncelikli hikmeti caydırıcılığı sağlamaktır.
Güç kullanma tehdidi bunu sağlayamadığı zaman silaha başvurmak da gerekebilir
ancak bunun siyasi olduğu kadar can ve mal olarak da ifade edilmesi gereken
maliyetleri vardır. Neticede iktidarın hatalarını temizlemek için yapılan
askerî harekâtlarda kaybettiklerimizin vebali de iktidarın sırtındadır. Her yıl
önümüze gelen tezkereler ise bir anlamda Türk Silahlı Kuvvetlerinin mücavir
bölgelerdeki tehditler açısından artık caydırıcı olma vasfını yitirdiğini,
konuya komşuya söz geçirilemediğini veya gözdağı verilemediğini; bunun için de
âdeta sopayı ele almak mecburiyetinin doğduğunu göstermektedir. 
Diğer
bir ifadeyle “Bir gece ansızın gelebilirim.” deyip gitmenize gerek kalmadan
hedefinize ulaşabiliyorsanız başarı gerçek demektir. Günümüzdeki durum ise
maalesef Türkiye Cumhuriyeti’nin gücünü değil, göreceli zafiyetlerini ortaya
koymaktadır. 
Devletler
arası ilişkiler bağlamında 14’üncü yüzyılda yaşamış olan İbni Haldun’a atıfla
“Coğrafya kaderdir.” ifadeleri pek sık kullanılmaktadır. Komşuluklar açısından
anlamlı olabilecek bu tanımlama 21’inci yüzyılın uluslara sağladığı askerî ve
iletişimsel yetenekler dikkate alındığında artık pek anlamlı değildir.
Fertlerin kaderciliğine kişisel tercihleri temelinde saygı duyulabilirse de
“Coğrafya kaderdir.” ifadesine sığınarak çevremizi sardıkları ifade olunan şer
cephelerini kabullenerek kabahati yabancı odaklara atfetmek günümüz
Türkiyesinin milliyetinin ferasetiyle alay etmektir. 
Etrafımızdaki
hainlere bakmadan önce bizi içinde bulunduğumuz stratejik kara deliğe düşüren
politikalarda hiç mi hata yoktur diye bir düşünelim. Dinî ve mezhepsel
yaklaşımların iç politikamızda açtığı yaralar malumunuzdur. Bu yetmiyormuş gibi
aynı anlayış dış politikamıza da yansımış, başka ülkelerin iç işlerine
karışılmış “Sırça köşkte oturan komşusuna taş atmamalı.” gibi değerli
atasözlerimiz bir kenara itilmiş, günümüzde “Kendim ettim kendim buldum.”
şeklindeki diğer bir atasözü yurt içindeki ve yurt dışındaki durumumuzu en iyi
şekilde tasvir eden sözcükler hâline gelmiştir. Keşke kendinize etseydiniz,
oysa olan, vatana ve millete oluyor maalesef. 
Konuya
atasözleriyle devam edecek olursak “Binmişiz bir alamete gidiyoruz bir
felakete” veya “Rehberi karga olanın…” türünden atasözlerini de sıralamak
mümkündür ama bunları izninizle başka bir konuşmama bırakayım. 
Sadece
ülkemiz içindeki uygulamalara değil, dış politikamıza da Müslümanların
İslamlaştırılması olarak tanımlanabilecek bir yaklaşım hâkim olmuş, din bir
inanç olmaktan çıkarılarak bir siyasi ideolojiye dönüştürülmüş. Bu çerçevede
bugün terörist olarak tanımlamak durumunda kaldığımız Tahrir el-Şam ve benzeri
öfkeli çocuklarla dirsek temasının ötesine geçen ilişkiler geliştirilmiştir.
Müslümanların İslamlaştırılması konusuna birazdan yeniden değineceğim. 
Diplomatik
müzakerelerde Türkiye etkisiz eleman durumuna düşürülmüş, umut edilen elde
edilemeyince de âdeta akranlarıyla baş edemeyen bir çocuk gibi yakınarak her
defasında başka bir ağabeyin himayesine sığınılmıştır. Kısacası, merhum İsmet
İnönü’nün “Büyük devletlerle ilişki kurmak ayıyla yatağa girmeye benzer.”
söylemiyle yola çıkılmış, bugün ayılardan ayı beğen noktasına gelinmiştir.
Ayrıca, paydaş sayısını artırmanın ülkemizin çıkar payını azalttığı nasıl
öngörülememiştir anlamak mümkün değil. Diğer ifadeyle, Şam yönetimiyle,
Suriye’nin birliği ve bütünlüğü temelinde bir mutabakata gidilememiş olmasından
ötürü baş edilmesi daha zor oyuncularla masaya oturmak durumuna gelinmiştir.
Masaların, Sayın Cumhurbaşkanının tabiriyle “small” yani küçük veya “smaller”
daha küçük olduğu dikkate alınırsa bu masaların etrafında dönen sandalye
kapmaca oyununda ayakta kalma riskiyle karşı karşıya kalınılmıştır. Üstelik o
masalarda oynanan oyun üç boyutlu satrançken çökmüş ekonomisi ve dolayısıyla çökmüş
dış politikasıyla Türkiye dama taşı oynamak becerisiyle marjinalize edilmiştir.

Yeri
gelmişken dünkü tartışmalara da değinmek isterim. Ülkemizce son yıllarda
sergilenen politikaları ne ılımlı İslam ne de Neoottomanizm olarak tanımlamak
mümkündür. Gözlemlediğimiz gelişmeler temelinde yaşadıklarımızın gerisinde
coğrafyamızı da aşan ve Müslümanların İslamlaştırılması olarak tanımlanabilecek
dini bir siyasi ideolojiye çevirmeyi hedefleyen, günahı da sadece AK PARTİ’ye
atfedilmeyecek bir felsefe bulunmaktadır. Bu felsefenin 21’inci yüzyıldaki
aracı ise Müslüman Kardeşler hareketi olmuş; bu felsefe İslam coğrafyasında
bildiğimiz adaleti değil, uhrevi adaleti öne çıkaran siyasi oluşumların hayata
geçirilmesine imkân vermiştir. Fas’ta bugün iktidarda olan koalisyonun
liderliğini hangi parti yapmaktadır biliyor musunuz? Adalet ve Kalkınma Partisi;
aynen tercüme ediyorum. Sembolü nedir bu partinin? Elektrik ampulü değil, gaz
lambası. Mısır’daki siyasi oluşumun adı ise Adalet ve Hürriyet Partisi
olmuştur. Yine “adalet” kelimesi var içinde. Biraz daha uzağa gittiğimizde,
Endonezya’daki Adalet ve Refah Partisine rastlarız. Bu, âdeta bir saadet
zinciri görüntüsü vermekle birlikte pek çok saadet zinciri gibi günümüzde bu
halkalar siyasi açıdan bir hüsran zincirine dönüşmüştür. 
İSMET
YILMAZ (Sivas) – Adalet Partisi de var. 
AHMET
KAMİL EROZAN (Devamla) – Nasıl? 
İSMET
YILMAZ (Sivas) – Demirel’in Partisi de var, Adalet Partisi. Yani o da
devamıdır. 
AHMET
KAMİL EROZAN (Devamla) – Ben günümüzden bahsediyorum. 
Türkiye’nin
bir dönem bu zincirin halkalarına hamilik yaptığı da bizzat Sayın Erdoğan
tarafından balkon konuşmalarından birinde ifade edilmiştir. Nitekim, Sayın
Erdoğan çok kısa sürede çok işler başarmış olmalarından esinlenen ve destek
bekleyen kardeş siyasi partilerin eğitilmesine de katkıda bulunduklarını
açıklamıştır.
“Neo”
meselesine gelince, bu Neoottomanizm’in başındaki “neo” meselesine. Biraz evvel
ifade ettiğim gibi “Neoottomanizm” diye bir sözcük yoksa da Sosyalist
Enternasyonalvari bir AKP enternasyonal vardır ve asıl burası önemli, Dışişleri
Bakanlığındaki kadrolaşma hareketiyle birlikte bu akımın sayıları şimdi de 14’ü
bulmuş neomonşerleri vardır.
İzninizle
tezkerenin özüne de değinmek isterim. Yukarıda andığım sebeplerle biz bu
tezkereyi bir çaresizliğin ve çözümsüzlüğün özeti olarak görmekteyiz. Ancak
yine de ulusal sorumluluklarımızın bilincinde olarak ve iktidarın da günümüz
koşullarında daha iyi politikalar üretemeyecek durumda olmasından ötürü
tezkereye olumlu oy vereceğimizi belirtmek isterim. Ancak, ancak diyorum, zira
iktidarın ve geçmişteki Hükûmetin evvelce verilmiş bu yetkiyi aşan, suiistimal
eden davranış ve uygulamaları olduğuna da üzülerek değinmek durumundayım.
İzninizle bu gözlemimi somutlaştırmak isterim.
Türkiye
Büyük Millet Meclisinin 23 Eylül 2017 tarihli 121’inci Birleşiminde kabul
edilen ve 24 Eylül 2017 tarihli Resmî Gazete’de yayınlanan tezkereyle, Türk
Silahlı Kuvvetlerinin gerektiği takdirde sınır ötesi harekât ve müdahalede
bulunmak üzere yabancı ülkelere gönderilmesi yetkisi bir yıl süreyle
Hükûmetimize verilmiştir, aynen önümüzdeki tezkerede olduğu gibi. Nitekim
dönemin Hükûmeti, bu yetki tahtında Fırat Kalkanı ve Zeytin Dalı
Operasyonlarını gerçekleştirmiştir. Ayrıca Afrin’e yönelik operasyon
çerçevesinde İçişleri Bakanlığına bağlı Polis Harekât Ve Jandarma Özel Harekât
birliklerinin de operasyona katıldığı anlaşılmıştır. 
Konuyla
ilgili olarak eğer İçişleri Bakanı Süleyman Soylu aramızda bulunuyor olsaydı
ben kendisine şu soruları sormak isterim. Dün orada tribündeydi, bugün buralarda
yok. Ama bu yeni oyunun kuralı bu. 
Sorular
şunlar: Yukarıda anılan operasyonlar tahtında Suriye’de şehit düşmüş olabilecek
Polis Harekât ve Jandarma Özel Harekât mensuplarının sayısı nedir? 
Yukarıda
anılan operasyonlar tahtında yaralanmış ve gazi olmuş Polis Özel Harekât ve
Jandarma Özel Harekât birliklerinin sayısı nedir? 
Yukarıda
anılan tezkere çerçevesinde yabancı ülkelerde görevlendirilebilecek, Türk
Silahlı Kuvvetlerinin bünyesinde yer almayan -bu kısmın altını üç defa
çiziyorum- ve İçişleri Bakanlığına bağlı olan Polis Özel Harekât ve Jandarma
Özel Harekât birlikleri Cumhurbaşkanının mı, Başbakanın mı, Hükûmetin mi yoksa
İçişleri Bakanı Sayın Süleyman Soylu’nun aldığı bir kararla mı Suriye’de
görevlendirilmişlerdir? Bunun altını üç defa çiziyorum. Yetkisiz bir
görevlendirme yapıldı. Bu Meclisin vermediği bir yetki kullanıldı. Bunun hiçbir
yerde izine rastlayamazsınız. 
Yukarıdaki
soruya verilecek cevaba mümasil olarak tezkere kapsamında olmayan ve hukuki
temelden yoksun olarak yapılan bu görevlendirmelerde şehit düşenlerin
mirasçıları ve gazilerin lehine doğan maddi ve manevi sorumluluklar
Cumhurbaşkanı mı, Başbakan mı, Hükûmet mi yoksa İçişleri Bakanı tarafından mı
üstlenilecektir? 
Yetkisiz
yapılan bu görevlendirilmelerden ötürü sorumlular aleyhine açılmış kişisel
maddi ve manevi tazminat davaları var mıdır? Yetkisiz olduğu hâlde
görevlendirmeyi yapan İçişleri Bakanı ise kendisi maddi ve manevi
sorumlulukları kişisel olarak karşılamaya hazır mıdır? 
Sormak
isterdim dedim ama maalesef yüce Mecliste artık ne bizi dinleyen ne de duyan
bir iktidar veya bakanlar bulunmaktadır. Ekonomide olduğu gibi bu tür konularda
da inat, inkâr ve kibir, içine düştüğümüz açmazların ana sebepleri hâline
gelmiştir. Bu nedenle bu soruları bugün anıyor olmakla kalmayacağımızın da
bilinmesini isterim.
Bu
sorular yüce Meclisin tutanaklarında kalmayacak kadar önemli olup verilecek
cevaplar da bu görevlendirmeler neticesinde bir Anayasa ihlali olup olmadığının
da araştırılmasına ışık tutacaktır. 
Bu
anlayışla, bu soruları, 14 Eylül 2018 tarihinde İçişleri Bakanı Süleyman Soylu
tarafından yazılı olarak cevaplanmaları talebiyle Türkiye Büyük Millet Meclisi
Başkanlığına da iletmiş bulunmaktayım. Bakalım kaç günde cevaplandırmaları
mümkün olacak.
Sayın
Başkan, yeri gelmişken, mevcut koşullarda milletvekillerinin uhdesinde kalan
sınırlı sayıdaki denetim mekanizmalarından biri olan yazılı soruların “adli
tatil” anlayışıyla TBMM’nin tatilde olduğu dönemde işlem görmemesinin, ilgili
bakanlara sevk edilmek için 1 Ekim yani TBMM’nin açılış tarihinin beklenmesinin
de anlaşılacak bir durum olmadığını belirtmek isterim. Nitekim dünden itibaren
binlerce, evet, binlerce yazılı soru ilgili bakanlıklara sevk edilmeye
başlanmıştır. 
Sizden
istirhamımız, on beş gün içinde yanıtlanmamaları hâlinde yazılı sorular için
ilgili bakanlara dikkat çekme yazılarının geciktirilmeksizin gönderilmesidir. 
Kabullenilmesi
mümkün olmayan bu duruma, TBMM İçtüzüğü üzerinde yapılacak çalışmalar
çerçevesinde yeniden döneceğimizi de İYİ PARTİ olarak ayrıca belirtmek isteriz.
Son
olarak iki konuya daha değinmek istiyorum. Bazen yapılan açıklamalar faydadan
çok zarar getirmektedir. Savunma Bakanı Sayın Akar dün yaptığı bir açıklamada
Menbic’de ortak devriye için eğitim görüldüğünü ifade etmiştir. Oysa bizlere
genel seçimler öncesinde ortak devriyenin başlandığı söylenmişti. 
İşin
daha acı tarafı, Türk Silahlı Kuvvetlerine ABD tarafından devriye dersi
verildiği itiraf edilmiştir. “Bu hâllere mi düşecekti Türk Silahlı Kuvvetleri?”
diye yüksek sesle sormak istiyorum. Vah vah hâlimize demek durumundayız
maalesef. 
Menbic
demişken Karakozak köyünü bilen var mıdır aranızda? Vardır herhâlde. En azından
bir el kalktı; fena değil. Bırakın Irak sınırına kadar Fırat’ın doğusuna
geçmeyi veya teröristler için açık hava cezaevi hâline gelmiş olan İdlib’de
gardiyanlık yapmayı da bir zahmet bir kayıkçıyla anlaşıp geçiverin Fırat’ın
karşı kıyısına. Kayıkçının parasını da ben vereyim.
Bugün
imha edilmiş olsalar bile Süleyman Şah Türbesi ve karakolunun bulunduğu o 10
dönümlük alana, o vatan toprağına dikin artık Türk Bayrağı’nı da görelim. 
Sözlerime
son verirken bugün onaylayacağımız tezkerenin son tezkere olması en samimi
temennimizdir. Bu tezkerenin uygulaması tahtında anaların ağlamaması, vatan
evlatlarının şehit düşmemesi, Türk Silahlı Kuvvetleri mensuplarının yaralanıp
gazi olmamaları temel beklentimizdir. İktidara da çağrımız, tezkerenin tarif
ettiği “Türk Silahlı Kuvvetleriyle sınırlı” -altını çiziyorum yeniden Türk
Silahlı Kuvvetleriyle sınırlı; bunun içinde, bu tezkerenin içinde İçişleri
Bakanlığı kuvvetleri yok, geçen seferkinde de yoktu- çerçevenin her hâlükârda
aşılmamasıdır. Önümüzdeki yıl bu dönemde önümüze benzer bir tezkerenin gelmesi
ise tarafımızdan olsa olsa iktidarın başarısızlık öyküsünün nişanesi olarak not
edilecektir. Bugün demiyorum ama gelecek sene önümüze bir daha Suriye, Irak
konusunda tezkere getirirseniz “Bu kaçıncı sonbahar, bu kaçıncı tezkere,
Necmettin de gitsin artık askere.” diyeceğimden emin olabilirsiniz. 
Teşekkür
ederim, saygılarımla. (İYİ PARTİ sıralarından alkışlar) 
BAŞKAN
– Teşekkür ederim Sayın Erozan. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, (3/37) esas
numaralı Cumhurbaşkanlığı Tezkeresi üzerinde Bursa Milletvekili Ahmet Kamil
Erozan’ın İYİ PARTİ Grubu adına yaptığı konuşmasındaki bazı ifadelerine ilişkin
konuşması
BAŞKAN
– Sayın Erozan’ın Meclis Başkanlığımıza tevcih ettiği bir husus vardı, onunla
ilgili kısa bir açıklama yapacağım.
İç
Tüzük’ümüzün 96’ncı maddesinin son fıkrası soruyla ilgili. Başkan, İç Tüzük
şartlarına uygun gördüğü önergeleri Gelen Kâğıtlar listesinde yayımlar ve
Başbakanlığa veya ait olduğu bakanlığa gönderir. Yani Gelen Kâğıtlar listesinde
yayınlanması gerekiyor. Gelen Kâğıtlar listesiyle ilgili ise İç Tüzük’ümüzün
51’inci maddesinin son fıkrası “Gelen kâğıtlar, tatile rastlamadığı takdirde
Cumartesi ve Pazar hariç, her gün yayımlanır.” Meclis tatil olduğu zaman Gelen
Kâğıtlar listesi yayınlanmıyor, yayınlanmadığı için de bakanlıklara
gönderilemiyor. Bu konuda bir İç Tüzük değişikliği olursa tatilde de sorular
bakanlıklara gönderilebilir. 
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin
Gerektiği Takdirde Sınır Ötesi Harekat ve Müdahalede Bulunmak Üzere Yabancı
Ülkelere Gönderilmesi ve Aynı Amaçlara Matuf Olmak Üzere Yabancı Silahlı
Kuvvetlerin Türkiye’de Bulunması, Bu Kuvvetlerin Hükûmetin Belirleyeceği
Esaslara Göre Kullanılması ile Risk ve Tehditlerin Giderilebilmesi İçin Her
Türlü Tedbirin Alınması ve Bunlara İmkân Sağlayacak Düzenlemelerin Hükûmet
Tarafından Belirlenecek Esaslara Göre Yapılması İçin 2/10/2014 Tarihli ve 1071
Sayılı Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37) (Devam)
BAŞKAN
– Şimdi, Milliyetçi Hareket Partisi Grubu adına Mustafa Hidayet Vahapoğlu,
Bursa Milletvekili. 
Buyurun
Sayın Vahapoğlu. (MHP sıralarından alkışlar) 
MHP
GRUBU ADINA MUSTAFA HİDAYET VAHAPOĞLU (Bursa) – Sayın Başkan, değerli
milletvekilleri; Cumhurbaşkanlığının 23 Eylül 2017 tarih ve 1162 sayılı Türkiye
Büyük Millet Meclisi Kararı’yla 30/10/2018 tarihine kadar uzatılan Irak ve
Suriye’ye yönelik tezkerenin izin süresinin 30/10/2018 tarihinden itibaren bir
yıl uzatılması talebi hakkında Milliyetçi Hareket Partisinin görüşlerini Genel
Kurula arz etmek üzere huzurlarınızdayım. 
Sayın
Başkan, değerli milletvekilleri; Cumhurbaşkanlığı bahse konu yazısında, tezkere
talebini, Türkiye’nin güney kara sınırlarına mücavir bölgelerde yaşanan
gelişmeler ve süregiden çatışmalar; komşumuz Irak’ın toprak bütünlüğünün, millî
birliğinin ve istikrarının bozulma tehlikesi; Irak’taki PKK ve DEAŞ
unsurlarının etnik temelli ayrılıkçılığa yönelik girişimleri ve bu durumun
bölgesel barışa, istikrara ve ülkemizin güvenliğine oluşturduğu tehdit;
PKK/PYD-YPG ve DEAŞ’ın Suriye’den ülkemize yönelik devam edegelen eylemleri;
ülkemizin Astana süreci kapsamında yürüttüğü faaliyetlerden sonuç alınması için
gayretleri ve Suriye topraklarında tesis edilmesi kararlaştırılan gerginliği
azaltma bölgelerinde terör faaliyetlerinin sonlandırılması ve bunun doğal
sonucu olarak huzur, barış ve güvenliğin sağlanması bağlamında üstlendiği
yükümlülükler; terör örgütleri marifetiyle Irak ve Suriye’nin toprak
bütünlüğünü bozmaya ve sahada gayrimeşru oldubittiler oluşturmaya yönelik
gayretler; millî güvenliğimize tehlike oluşturabilecek her türlü risk, tehdit
ve eylemlere karşı uluslararası hukuktan doğan haklarımız doğrultusunda gerekli
önlemlerin alınması konularına dayandırmış ve bunları gerekçe olarak sunmuştur.
Ayrıca
Cumhurbaşkanlığınca sunulan gerekçede, alınacak tedbirlere uluslararası
meşruiyet kazandıran Birlemiş Milletler Güvenlik Konseyinin muhtelif
kararlarına da atıflarda bulunulmuştur. 
Bunların,
tüm bu gerekçe ve kararların yanında bilinmesini ve kayda geçilmesini
istediğimiz şu hususları önemle ve kuvvetle vurgulamak isteriz: Türkiye
Cumhuriyeti’nin karşı karşıya bulunduğu tehdit basit bir terör olarak
adlandırılamaz; küresel ölçeklidir, ülkemizin bulunduğu jeopolitik ve jeostratejik
konumla doğrudan ilişkilidir ve bölgemiz üzerinde hesap yapanların planlarına
uygun olarak gelişme göstermekte, şekil ve mahiyet değiştirmektedir. Küresel
plan yapan ve bunu uygulamaya koyan ülkeler, Birinci ve İkinci Dünya Savaşları
döneminde tam kontrollerinin altına alamadıkları ancak önemi her geçen gün
artan İslam ve Türk coğrafyasını kontrol etmek istemektedirler çünkü küresel
hâkimiyet kurabilmeleri için bu bölgeleri mutlak suretle kontrol altına
almaları gerektiğine inanmaktadırlar. Türkiye ise bu coğrafya içinde özel bir
önem ve anlamlı bir yer işgal etmektedir. Türkiye'nin jeopolitik ve
jeostratejik konumu, Türk ve İslam dünyası üzerindeki tarihe dayalı doğal etki
alanı ile Lozan Antlaşması sonucundaki gelişmeler bu ilgiyi daha da artırmaktadır.
Son üç yüz yıldır ülkeler hedef aldıkları bir ülkeye becerebiliyorlarsa önce iç
huzursuzluk ihraç etmekte ve bunun devamında o ülkedeki bir ya da birkaç unsuru
kullanarak hesaplaşmaktadırlar. Yıkıcı, bölücü, bozguncu mahiyetteki
“subversif” uygulamalar olarak isimlendirilen bu faaliyetlere ülkemiz uzun
yıllardır muhataptır. Ülkemize karşı, üçgen metodu veya levye metodu denilen
yöntemler kullanılarak saldırılar gerçekleştirilmektedir. Bu metotlarda, hasım
olarak görülen ülkeye bir ülkenin doğrudan kendisinin saldırmayıp silahlı bir
grubu saldırtması söz konusudur. Bunun tipik örnekleri, Lozan sonrası
çıkartılan isyanlarla ülkemizi doğrudan hedef almayı kendi hesaplarına uygun
görmeyen ülkeler adına Türkiye'ye yöneltilen ASALA ve PKK’dır. 
Değerli
milletvekilleri, bir ülkenin iç huzuru, toprak bütünlüğü, sahip olduğu
demokratik, ekonomik, sosyal, siyasal gelişmişlik düzeyi o ülkeye komşu olan
ülkeleri doğrudan etkiler. O nedenle Türkiye Cumhuriyeti kurulduğu tarihten bu
yana komşularının iç huzuru ve toprak bütünlüğünün devamlılığından yana
olmuştur. Ancak 1990-1991 yıllarında yaşanan ve ABD öncülüğünde 28 devletin
askerî koalisyonu ile Irak devleti arasında yapılan savaş sonucunda bu düzen
bozulmuş ve 2001 yılındaki New York Dünya Ticaret Merkezi’ne yönelik yapılan
saldırılar sonucunda Kuzey Afrika’dan Afganistan’a kadar uzanan çoğunluğu
Müslüman halkların yaşadığı bölge kan gölüne dönmüştür. Bu tarihlerden itibaren
bölgede huzurun yerini kargaşa, mutluluğun yerini kan ve gözyaşı almıştır.
Aileler parçalanmış, en az iki nesil yok olmuştur. Aynı zamanda, bu ülkelerde
telafisi belki yüz yıl alacak kinin, nifakın, düşmanlıkların ve kavganın
tohumları atılmıştır. 
Bilindiği
üzere Irak ve Suriye, 1970’li yıllardan bu yana ülkemizin toprak bütünlüğü ya
da rejimini hedef alan terör gruplarının barındırıldığı, eğitim gördüğü,
diplomatik ve lojistik destek aldığı ülkeler durumundadır. Her iki ülke de
Türkiye’ye yönelik bu grupları kendi menfaatleri doğrultusunda desteklemiş, bu
terör gruplarını Türkiye’yle mücadelelerinin birer vasıtası olarak kullanma
yolunu seçmişlerdir. Ülkemiz yıllardır terör belasıyla uğraşır hâlde tutulmuş,
ekonomik kalkınması ve halkın refah seviyesinin artırılması gayretleri
baltalanmak ve halkımız birbirini gırtlaklar hâle getirilmek istenmiştir.
Allah’a binlerce şükürler olsun ki bin yılı aşkın süredir bir arada yaşayan
halkımızın birliğini, beraberliğini ve kardeşliğini bozamamışlardır. 
Sayın
Başkan, değerli milletvekilleri; günümüzün şartları, soğuk savaş öncesi askerî
güç odaklı bakış açısının terk edilerek bütünlükçü ve entegre bir güvenlik
anlayışının hayata geçirilmesini zorunlu kılmaktadır. Askerî ve terörist
faaliyetlere ilave olarak komşu ülkelerden ülkemize yönelik kontrolsüz kitlesel
göçler, ülkelerin ekonomileri üzerinde oynanan oyunlar, enerji kaynaklarının ve
ticaretinin art niyetli olarak kullanılması, nükleer, biyolojik ve kimyasal
silahların kontrolsüz grupların ya da devletlerin eline geçmesi, hatta bu
silahlara komşu ülkelerin sahipliği ve bundan dolayı kazandıkları avantajlar,
organize suçlar, organize ya da sınıraşan suçların arkasında başka devletlerin
olması ve bunları hasım gördükleri ülkelere karşı kullanma eğilimleri, salgın
hastalıklar, yoksulluk, doğal afetler, siber terörizm, deniz haydutluğu,
korsanlık gibi çok boyutlu ve asimetrik tehditler değerlendirilmesi gereken
konulardır. Bu nedenle Türkiye’nin bugüne kadar uyguladığı güvenlik anlayışını
terk etmesi, küresel aktörlerin seçtiği ve tehdidi kendi sınırlarının ötesine
bertaraf etme yöntemini tercih etmesi gerekmektedir. Türkiye, terör ve kan
deryası hâline dönen bölgemizde huzur, refah ve güvenliğini sağlamak, bekasını
güven altına almak zorundadır. Bunun için, güvenlik başta olmak üzere, her
alanda reaktif değil proaktif olmak, günümüzün asimetrik savaş türleriyle
mücadele edebilecek imkân ve kabiliyetlere kavuşturulmak zorundadır. 
Irak’la
331 kilometre, Suriye’yle 911 kilometre sınırımız bulunmaktadır. Biz, bu
bölgede 1970’li yıllardan bu yana, büyük bölümü bu iki ülkede konuşlanan terör
gruplarıyla mücadele yürütmekteyiz. Türkiye’ye silah doğrultan terör
gruplarının tamamının bir şekilde başta bu iki ülkeyle irtibatlı olduklarını
görürüz. Bugün gelinen noktada Irak’ın kuzeyinde bir oluşum, Suriye’nin
kuzeyinde bir başka oluşum gerçekleştirilmek üzeredir. Bu gayretlerin arkasında
müttefikimiz gözüken küresel güçlerin bulunduğu artık herkesçe bilenen
gerçeklerdir. Her iki oluşum nihai hedefleri itibarıyla hem millî hak ve
menfaatlerimize hem de bölgenin gelecekteki huzur ve güvenliği için tehdit
oluşturmaktadır. Güney sınırlarımızın ötesinde cereyan eden vekâlet savaşları,
bu bölgelerde varlığını giderek artıran özel askerî şirketler, bu şirketlerin
personel temininde ülkemizi ve dolayısıyla insanlarımızı kullanıyor olmaları
gibi konular da üzerinde ciddiyetle durulması gereken önemi haizdir.
Müttefikimiz sandığımız ve aynı uluslararası organizasyonlarda yer aldığımız
bazı ülkeler, PKK ve uzantılarını Birleşmiş Milletler ve NATO ana
sözleşmelerinin ruhuna aykırı şekilde “askerî kara gücü” olarak ilan etmekte,
silahlandırmakta ve eğitmektedirler. Bu çalışmalar hem Irak’ta hem de Suriye’de
sürdürülmektedir. 
Dile
getirmeye çalıştığım bu gerçeklerin yanında ele alınması gereken diğer önemli
konu ise Irak ve Suriye’nin devlet olma vasıflarını koruyup korumadıkları
konusunda komşusu olan ülkelere tehdit oluşturma durumlarıdır. Günümüzde Irak
fiilî olmasa bile Kürt, Sünni ve Şii olarak bölünmüş görünümdedir. Devlet
otoritesi minimum düzeydedir, özellikle Kuzey Irak’taki Bölgesel Kürt Yönetimi
üzerinde söz sahibi değildir. Kendi halkının güvenliğini sağlayamayan yönetimin
kendi topraklarından komşularına yönelik tehditleri önleme imkân ve
kabiliyetine sahip olduğu da düşünülemez. 
Suriye
de aynı durumdadır. İç savaşın başladığı döneme kadar PKK’ya hamilik yaparken
kendi vatandaşı olan Kürt gruplara vatandaşlık belgesi dahi vermekten imtina
eden Suriye, bu tarihten itibaren onları kullanabilmek için özerklik ve benzeri
vaatlerde bulunarak kendisine karşı savaşmalarını engelleyecek yakınlık tesis
etmiş, 3 kantonun kurulmasına sesini çıkarmamıştır. 
Bunun
yanında, Reyhanlı’da 11 Mayıs 2013’te 52 vatandaşımızın yaşamını yitirdiği ve
150’ye yakın vatandaşımızın ise yaralandığı, 20 Ağustos 2016 tarihinde ise
Gaziantep’te 59 vatandaşımızın hayatını kaybettiği ve 90 kişinin yaralandığı olayların
Suriye kaynaklı terör örgütleri tarafından yapılması bu ülkenin kimlere
yaltaklık yaptığını ya da bu devletin nelere tevessül edebileceğini göstermesi
bakımından önemlidir. Tüm bunlara rağmen Türkiye, Irak ve Suriye’nin toprak
bütünlüğüne saygılıdır. 
Sayın
Başkan, değerli milletvekilleri; Suriye’de hâlen etkin olan ülkelerin bölgesel
hesaplarını da bu tezkereyle ilgili karar verirken dikkate almak zorundayız.
ABD’nin bölgede bulunmasının ana hedefleri, Rusya ve İran ile bunların
desteğiyle bölgeye girmesi muhtemel Çin’in bölgede oluşturmaya çalıştığı nüfuz
alanını engellemek, bunun sağlanamaması hâlinde onları dengeleyecek ya da
etkisini zayıflatacak şekilde bölgeye yerleşmek, İsrail’in güvenliğini kalıcı
olarak sağlamak, bağımsız Suriye kürdistanının kurulmasını hızlandırmak, burayı
Irak Kürdistanıyla birleştirmek ve Irak petrollerinin Akdeniz’e kendi
kontrolünde akışını sağlamak, milyar metreküp ve trilyon dolarlarla ifade
edilen, Akdeniz’deki petrol ve doğal gaz rezervine sahip olduğu tahmin edilen
bölgeyi kendi kontrolü altında tutmak vesaire vesaire. 
Rusya’nın
Suriye’de bulunmasının ana hedefleri ise eski ilgi alanı olan coğrafyalar
üzerinde yeniden nüfuz temin etmek, Suriye’yi bölgesel planlar için bir atlama
taşı, küresel rekabet için ise bir basamak olarak kullanmak, 2011 yılına kadar
sahip olduğu 1 üssü bugün 3’e çıkarmış durumdadır, bunun devamını sağlamak,
ABD’nin Akdeniz’in yegâne sahibi olmasını önlemek, Suriye’nin ve Irak’ın
kuzeyinde oluşabilecek muhtemel Kürt yapılanmalarında söz sahibi olmak ve
yeniden oluşacak bir Suriye’de baba Esad dönemindeki gibi etkin olmak
istemektedir.
İran’ın
da buna benzer, bölgedeki nüfuz alanını genişletmeye yönelik gayretleri
bulunmaktadır, özellikle Lübnan’da Hizbullah’la sağlamış olduğu etkiyi Suriye’de
de sağlamak, kazanmak istemektedir.
Türkiye’nin
Akdeniz’deki sınırı 1.600 kilometre civarındayken Suriye’ye müdahale eden
ABD’nin, Rusya’nın ve İran’ın Akdeniz’e sınırı yoktur. 3 ülkenin de Suriye’yle
sınır komşuluğu ve tarihî bir bağı bulunmamaktadır. Dikkat edilirse bu 3
ülkenin hedefleri kısa vadeli çıkar sağlamaya yönelik değildir, bu 3 ülke de
uzun vadeli hedeflerini kalıcı menfaatlerine dönüştürmek istemektedir. Bizim
ise gayretimiz tamamen Türkiye’nin güvenliğidir. Irak ve Suriye bölgeye
güvensizlik ihraç eden bir ülke durumuna gelmiş, en çok zararı Türkiye
görmüştür. Aynı tehdidin daha güçlü şekilde sürmesi beklenmelidir. ABD’nin 2018
Ulusal Güvenlik Strateji’sine göre Rusya ve Çin hasım ülkeler olarak ifade
edilmiştir. Bölgemiz Rusya ve Çin’in ilgi alanı olduğundan soğuk ve/veya sıcak
çatışmalardan doğrudan etkilenecektir. ABD’nin yaklaşımının muhtemel sıcak
savaşlara kadar ulaşabilecek özellikler taşıdığı malumlarınızdır. PKK/PYD’nin
Suriye’nin kuzeyinde oluşturduğu hâkimiyet alanlarının etkisizleştirilmesi,
daraltılması ve yeni hâkimiyet alanlarının oluşturulmasını önlemeye yönelik
Fırat Kalkanı ve Zeytin Dalı Operasyonlarının yanında münferit sınır ötesi
askerî harekâtlar dışında İdlib’e yönelik olarak ateş ihlallerine ve gözetleme
ve raporlaştırma görevi verilen 12 gözetleme birimimiz bulunmaktadır. Her ne
kadar bu gözetleme birimleri, tank, çok namlulu roketatar, uzun menzilli obüs,
yüksek tahrip gücü olan silahlar ile zırhlı personel taşıyıcı gibi araçlarla
destekleniyor olsalar bile dışarıdan bunlara yönelik yapılabilecek sabotaj,
tahrik maksatlı saldırılara tamamen açık durumdadır. Böyle bir durumda karşılık
verilmesi kaçınılmaz olacak dolayısıyla sıcak savaşa girilecektir. 
Türkiye,
Suriye konusunda Astana üçlüsü olarak bilinen Türkiye-Rusya-İran üçlüsünün oluşturduğu
bir diyalog zemininden istifadeyle konulara diplomatik müdahalelerde bulunma
zemini elde etmiştir. İdlib’te Türkiye'nin dışlanarak başlatılacak bir askerî
müdahalenin Astana platformunu ciddi şekilde zedeleyeceği Türkiye'nin elindeki
tek imkânın ortadan kalkacağını söylemek mümkündür. PKK/PYD’nin ABD ve aynı
zamanda Suriye’yle ilişkisi ve PKK/PYD’nin Türkiye'ye karşı kullanılma ihtimali
dahi sözde müttefikimiz olan ülkelere anlatılamamış ve önlenememiştir. Bu
kapsamda Esad’ın himayesindeki PKK/PYD’nin Suriye federasyonunun bir parçası
olma ya da ABD himayesindeki PKK/PYD’nin Suriye'nin kuzeyinde bir kukla Suriye
kürdistanı kurma ihtimali göz ardı edilmemelidir. ABD’nin Irak’ta uyguladığı
şekilde hava sahasını belli enlemler, koordinatlar esas alarak uçuşa yasak
bölge ilan etmesi hâlinde oluşabilecek durumu şimdiden Türkiye hesaplamak
zorundadır. Suriye’deki vekâlet savaşlarından doğrudan etkilenecek 4 ülke
bulunmaktadır, bunlar Türkiye, Irak, Ürdün ve Lübnan’dır. Suriye bölge için
terör ve güvensizlik ihraç eden bir ülke durumuna gelmiştir. İdlib’ten
Türkiye’ye sığınması muhtemel en az 800 bin, en çok 2,5 milyon nüfusla birlikte
Türkiye’deki Suriyeli nüfusu 4,8 veya 6,5 milyona ulaşacaktır. Bunun doğuracağı
güvenlik sorunlarını ve ekonomik sorunları düşünmek zorundayız. Bugüne kadar
izlenen DEAŞ’la mücadelede uluslararası birlikteliğe etkin destek sağlanması ve
bu konuda söz sahibi olunması, PKK/PYD örgütlerinin Suriye’de etkisiz
kılınması, Suriye’nin toprak bütünlüğünü sağlayacak şekilde Özgür Suriye
Ordusunun etkin kılınması, Türkiye’ye sığınmış olanların ülkelerine
dönüşlerinin sağlanması, komşu ülkelerden ülkemize yönelik yapılan terör
saldırılarının engellenmesi, sınırlarımızda terör saldırılarının ve kontrolsüz
göçün önlenmesi gibi tedbirlerde tam netice alınamamıştır.
Sayın
Başkan, değerli milletvekilleri; Türkiye Cumhuriyeti bekasını koruyacaksa,
bulunduğu bölgede sulhun, huzurun, refahın sahibi olarak örnek alınan ülke
olmaya devam edecekse, sözü dinlenecekse, dost ve kardeşlerine güven, düşmanlarına
da caydırıcı olacaksa gerektiğinde diplomasi masasında, gerektiğinde savaş
meydanlarında olma azim, irade ve kararlılığını göstermek zorundadır. Bugüne
kadar Gazi Meclisimizden çıkarılan kararlarla Irak’a yönelik askerî
operasyonlarda şer odaklarına hak ettikleri ders verilmiştir. 2016’da verilen
yetkiye istinaden Fırat Kalkanı Harekâtı ve 2017’de verilen yetkiyle Zeytin
Dalı Harekâtı gerçekleştirilmiştir. Bu harekâtlar sayesinde ulaşılan neticeleri
hepimiz biliyoruz. Türkiye, Irak ve Suriye’den kendisine yönelik tehdidi
bertaraf edecekse tehdidi kaynağında karşılayacak ve kaynağında yok edecektir.
Bunun yolu gerektiğinde Türk askerinin sınır ötesinde bulunmasıdır. Yine, eğer
bu bölgedeki gelişmelerde diplomatik yollarla da etkili olunmak isteniyorsa
yine askerî gücünü göstermek zorundadır.
(Mikrofon
otomatik cihaz tarafından kapatıldı)
MUSTAFA
HİDAYET VAHAPOĞLU (Devamla) - Bu kapsamda, Cumhurbaşkanlığı tarafından Gazi
Meclisimize gönderilen tezkereye Milliyetçi Hareket Partisi olarak olumlu oy
vereceğimizi belirtir, saygılar sunarım. (MHP sıralarından alkışlar)
BAŞKAN
– Teşekkür ederim Sayın Vahapoğlu.
Sayın
Özkan, söz talebiniz var.
Buyurun.
III.- AÇIKLAMALAR (Devam)
23.- Denizli Milletvekili Cahit Özkan’ın, (3/37) esas numaralı
Cumhurbaşkanlığı Tezkeresi üzerinde Bursa Milletvekili Ahmet Kamil Erozan’ın
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
CAHİT
ÖZKAN (Denizli) – Sayın Başkanım, İYİ PARTİ adına konuşan sayın hatip Ahmet
Kamil Erozan’ın bir ifadesi üzerine söz aldım.
Hatip
konuşmasında, konunun bütünlüğü içerisinde pek de anlaşılamayan bir temenniyle
konuşmasını tamamlamıştır, “Necmettin askere gitsin.” temennisinde bulunmuştur.
Kimi kastettiği anlaşılamamakla birlikte eğer kastı eski başbakanlarımızdan
Necmettin Erbakan’sa 1954-1955 yılları arasında İstanbul’da askerlik vazifesini
ifa etmiştir. Eğer kastı Cumhurbaşkanımızın evladı Necmettin Bilal Erdoğan’sa o
da 2009 yılında askerlik vazifesini ifa etmiştir. Yok eğer kastı “Ayşe tatile
çıksın.” anlayışıyla Türk askerinin sınır ötesi operasyonlarına destek
verdiğini ifade ediyorsa onun için de teşekkür ederiz. 
BAŞKAN
– Teşekkür ederim.
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin
Gerektiği Takdirde Sınır Ötesi Harekat ve Müdahalede Bulunmak Üzere Yabancı
Ülkelere Gönderilmesi ve Aynı Amaçlara Matuf Olmak Üzere Yabancı Silahlı
Kuvvetlerin Türkiye’de Bulunması, Bu Kuvvetlerin Hükûmetin Belirleyeceği
Esaslara Göre Kullanılması ile Risk ve Tehditlerin Giderilebilmesi İçin Her
Türlü Tedbirin Alınması ve Bunlara İmkân Sağlayacak Düzenlemelerin Hükûmet
Tarafından Belirlenecek Esaslara Göre Yapılması İçin 2/10/2014 Tarihli ve 1071
Sayılı Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37) (Devam)
BAŞKAN
– Şimdi, Halkların Demokratik Partisi Grubu adına Diyarbakır Milletvekili
Hişyar Özsoy konuşacak.
Buyurun
Sayın Özsoy. (HDP sıralarından alkışlar)
HDP
GRUBU ADINA HİŞYAR ÖZSOY (Diyarbakır) – Teşekkür ederim Sayın Başkan.
Değerli
milletvekilleri, Genel Kurulu saygıyla selamlıyorum.
Irak
ve Suriye’ye yönelik olan bu tezkerelere başlamadan, konu hakkında konuşmadan
önce buradan kıymetli Eş Başkanımız sevgili Selahattin Demirtaş’a selam,
sevgilerimizi yollamak istiyoruz. Şu an Sincan Cezaevi kampüsündeki duruşmada
tamamen tarafgir bir durumda olan yargı sistemini yargılamaktadır. Onun
şahsında yine rehin tutulan diğer milletvekili arkadaşlarımızı Leyla Güven’i,
Selma Irmak’ı, Figen Yüksekdağ’ı ve diğer arkadaşlarımızı da buradan
selamlıyorum.
İkinci
bir durum olarak, Sayın İbrahim Ayhan’ı da burada tekrar anmak istiyoruz.
Biliyorsunuz, üç dönem Urfa Milletvekilliği yapan İbrahim arkadaşımız bir
öğretmendi, sendikacıydı, felsefeciydi; üç dönem milletvekilliği yaptı, üç yıl
mapusta kaldı; kaçak duruma düştü ve sınır ötesinde bir kalp krizi geçirerek
öldü. Kendisini öldüren kalp krizi değildi yani o bir sebep fakat bir
milletvekilinin sınır ötesinde bir kalp krizi geçirerek ölmesinin müsebbibi
daha önceki dönemde bu Mecliste o dokunulmazlıkları kaldırmak suretiyle işte,
milletvekillerini acımasız bir yargının pençesine bırakan bütün insanlardır.
Dolayısıyla, o dokunulmazlıkların kaldırılması konusunda rolü olan herkesin
mahcup olması gerektiğini Meclis kayıtlarına not düşmek babında burada
belirtmek istedim.
Kıymetli
arkadaşlar, Meclisin ilk haftasında konuştuğumuz şeye bakın, savaş tezkereleri.
Bizim şu an savaş tezkerelerini değil, şu ekonomik krizi görüşüyor olmamız
lazımdı. Konkordato ilan eden şirketler… Bu arada fantastik bir kelime,
“iflas”a “konkordato” deyince biraz daha yumuşak oluyor herhâlde, buna
“yufimizm” diyorlar. Ama iflas eden şirketler, zamlar, intihar eden insanlar,
dağılan aileler; bütün bunları konuşmamız gerekirken güvenlikçi savaş
politikaları üzerine yani ekonomiyi, bütçeyi tüketen politikalar üzerine,
tezkereler üzerine konuşuyoruz. Hiç iyiye işaret değil bu durum.
Bunu
söyledikten sonra kıymetli arkadaşlar, konuya geçeyim. Şimdi, bu sınır ötesi
operasyon tezkerelerinin uluslararası hukuk boyutunu konuşacak değilim. Birçok
noktada zaten uluslararası hukukçular bunları mahkûm ederler, bu ayrı bir
mesele ki Irak ve Suriye, biliyorsunuz ikisi de Birleşmiş Milletler nezdinde
girişimlerde bulunuyorlar ama uluslararası hukuku konuşup komik duruma düşmem
çünkü öyle bir hükûmet aklı var ki kendi Anayasa’sına ve yasasına uymuyor,
uluslararası hukuka mı uyacak? O konuya hiç girmeyeceğim.
Kıymetli
arkadaşlar, benim yaşım 43; 42’yi bitirdim 43 yaşımdayım. Bu sınır ötesi operasyon
meselesini çocukluğumdan beri biliyorum. Hepimiz biliyoruz yani yaşı daha küçük
olan arkadaşlar belki hatırlamazlar ama ben 7 yaşındayken, 1983’ün Mayısında
ilk sınır ötesi operasyon yapılmış, o zaman Saddam Hüseyin’le anlaşarak bazı
kamplara saldırılar olmuş.
OYA
ERONAT (Diyarbakır) – PKK kamplarına!
HİŞYAR
ÖZSOY (Devamla) – Evet, KDP kamplarına da yapmışlar. 
OYA
ERONAT (Diyarbakır) – PKK kamplarına!
HİŞYAR
ÖZSOY (Devamla) – Gelir konuşursunuz, bitireyim lütfen. 
OYA
ERONAT (Diyarbakır) – Düzeltmek lazım!
HİŞYAR
ÖZSOY (Devamla) – Saygı bu kadar! 
1986,
1987 yıllarında bu defa hava harekâtları yapılmış. Tabii, o zaman, biz, bu
süreçleri -Güntaç Aktan’dı değil mi- “Anadolu’dan Görünüm” programlarında
izliyorduk. Küçük çocuklarız, ilkokulda öğretmenlerimiz bize “Günlük olayları
yazın.” derlerdi, biz en fazla sınır ötesi operasyon olduğu zaman
heyecanlanırdık çünkü ertesi gün rapor edeceğimiz güçlü bir haberimiz olurdu,
gider sınıflarda bunları okurduk. Böyle bir atmosfer içerisinde sosyalize
olduk. 1990’larda “Çekiç”, “Çelik”, “Şafak”, “Güneş” vesaire sınır ötesi
operasyon olmayan yıl yok 1999 yılına kadar, sonra 2007 yılına kadar bir ara
verilmiş, 2007 yılından sonra da tekrar operasyonlar başlamış. 
Kıymetli
arkadaşlar, niye yani neyi tartışıyoruz? Biz sınır ötesi operasyonları
tartışmıyoruz. İYİ PARTİ’nin hatibi bir şey ifade etti, bir çaresizlik ve
çözümsüzlük durumunu konuşuyoruz. Yani odadaki fil Kürt meselesi, Kürt sorunu;
yüz yıldır devam eden, son kırk yılda çok fazla can kaybına sebebiyet veren
Kürt meselesini çözemediğimiz için biz sınır ötesi operasyonları, tezkereleri
konuşuyoruz.
METİN
NURULLAH SAZAK (Eskişehir) – Sorun yok! 
HİŞYAR
ÖZSOY (Devamla) – Bakın, kıymetli arkadaşlar, başta HDP olarak söylüyorum,
grubum adına söylüyorum, partim adına söylüyorum: Bizim, şu an, bu Mecliste, bu
kırk yıldır 50 binden fazla insanın hayatına mal olan bu sorunu çözememenin
verdiği mahcubiyetle her birimizin, her bir grubun yüzünün kızarması gerekiyor.
20 yaşındaki gençler tabutlara sarılıp ülkenin her bir tarafına, Afyon’a,
Kütahya’ya, Edirne’ye, Hakkâri’ye, Diyarbakır’a gittiği zaman, bizim, bu kadar
büyük kelimelerle, böyle, ulusal güvenlikmiş, şunları bunları konuşurken -başta
kendim için söylüyorum- biraz kızarmamız, biraz mahcubiyet duymamız lazım çünkü
biz Türkiye’de Kürt meselesinin kansız bir şekilde, insani ölçülerle, diyalogla
çözülebilmesinin siyasal zeminini oluşturabilmiş değiliz. Bunun mahcubiyetini
herkesin yaşaması lazım.
OYA
ERONAT (Diyarbakır) – Sur çukurlarını unutmayalım.
HİŞYAR
ÖZSOY (Devamla) – Kıymetli arkadaşlar, burada, tabii, herkesin doğru düzgün bir
öz eleştiri vermesi gerektiğine inanıyorum. Kendimiz için de söylüyoruz, HDP
için de söylüyoruz kıymetli arkadaşlar. Buradan şu konuya geçmeye çalışıyorum. 
İBRAHİM
HALİL ORAL (Ankara) – Dinime küfreden bari Müslüman olsa!
HİŞYAR
ÖZSOY (Devamla) – Ya arkadaşlar, bir saniye ya, bir saniye…
Şimdi,
bakın, otuz küsur sınır ötesi operasyon, kırk yıllık çatışma, kavga, gürültüden
sonra 2010 yılında Sayın eski Başbakan -şu an Parlamento Başkanımız- Binali
Yıldırım’ın ifadesiyle bu savaş, çatışma durumunun Türkiye’ye maliyeti 1
trilyon dolar. 2015 yılında eski Maliye Bakanı Sayın Mehmet Şimşek “Türkiye’de
Kürt sorunu vardır.” dediği bir konuşmasında -yurt dışında yaptığı bir
konuşmasında- bu savaşın Türkiye’ye 350 milyar dolar, dolaylı masraflarla
birlikte 500 milyar dolara mal olduğunu söylüyor. Şu an Türkiye’nin 450 milyar
dolar borcu var. 
Şimdi,
kıymetli arkadaşlar, bu temel meseleleri biz konuşmadan… Tabii, insani
kayıpların karşılığı yok, paha biçilemez yani; onca insan ölmüş, geri
getiremiyoruz. Yani o konuda sükût edip biraz susmak lazım. Onları geri
getiremiyoruz ama ekonomik anlamdaki kayıplara siz baktığınız zaman Türkiye son
kırk yılda tam anlamıyla bir savaş ekonomisi uygulamış ve bu savaş ekonomisi de
şu an yaşadığımız sıkıntıların temelinde, merkezinde bir yerde duruyor. 
Kıymetli
arkadaşlar, buradan Suriye savaşına geçmek istiyorum. Suriye savaşında
Türkiye’nin başından beri iki tutumu vardı, bizce ikisi de sakattı. Birinci
tutum, başka bir ülkenin, komşu ülkenin rejimini değiştireceğiz. Veciz bir
şekilde “Emevi camisinde namaz kılmak” olarak ifade edilmişti ve orada daha
rahat çalışabileceğimiz, işte Sünni Araplarla, işte Müslüman Kardeşler’le biz
başka bir rejim kuracağız, Arap Baharı’nın rüzgârına kapılınmıştı. O zaman,
biliyorsunuz, Orta Doğu’daki Baasçı rejimler işte Mısır’da, işte Libya’da bir
bir devriliyordu. Herhâlde biz de Suriye’de böyle bir pozisyon elde edebiliriz
gibi düşünüldü. 
İkinci
istedikleri, Suriye’de her ne olursa olsun -bizim “Rojava” dediğimiz bölgede,
sizin “Kuzey Suriye” dediğiniz bölgede- Kürtlerin bir siyasal statü elde
etmesini engellemek. İki temel argüman vardı. Birinci argümandan çok uzun zaman
önce vazgeçildi. 2015 yılından bu yana kademeli olarak Türkiye Esad’la dolaylı,
kimi aracılar üzerinden görüşmeler yapıyor ve Suriye’de bir siyasal süreç
sonucunda yeni bir statükonun oluşması için zaten Türkiye orada kararını
netleştirmiş durumda. Geriye kaldı ikinci amaç. İkinci amaç, her ne pahasına
olursa olsun Kürtlerin orada bir siyasal statü elde etmesi… Konuştuğumuz da 2
milyon Kürt ha topu topu, Türkiye’de 20 milyon var. 
OYA
ERONAT (Diyarbakır) – O Kürtleri kovdunuz, Türkiye’ye kovdu PKK, Türkiye’ye
kovdu. Doğru düzgün konuşun. 
HİŞYAR
ÖZSOY (Devamla) – Şimdi, kıymetli arkadaşlar, mesele biraz şöyle: İlk düğmeyi,
ilk iliği yanlış düğmelediğiniz zaman ondan sonrakileri düzgün bir şekilde
düğmeleme imkânı olmuyor.
Ben
polemiğe girmeden şöyle bir noktaya geçeyim arkadaşlar: Kobani’ye DAİŞ
saldırdığı zaman 2014 Eylülünün sonlarında… 28 Eylül gününü hatırlıyorum çünkü
bir konferans vardı Amerika’da, Washington’da. O zaman akademisyendim. Sayın
Selahattin Demirtaş o konferansta konuşmak üzere katılımcıydı orada. E, tabii,
böyle, Kobani’deki duruma dair haberler gelince apar topar Türkiye’ye gelmişti.
Durum bayağı kötüydü çünkü DAİŞ saldırıyordu. Daha önce saldırdığı yerlerde
uyguladıkları vahşeti herkes biliyordu. Korkuyorlardı, işin doğrusu, Şengal’den
sonra Kobani’de de öyle korkunç bir vahşet olur mu diye. Kürtler, dünyanın dört
bir tarafından vicdan sahibi ne kadar insan varsa herkes kaygıyla izliyordu.
Ben de bir Kürt akademisyen olarak geceden sabaha kadar sürekli haberleri takip
ediyordum ne oldu ne bitti diye. Yani bütün Kürtlerin gözünün Kobani’de olduğu,
dünyanın gözünün Kobani’de olduğu bir dönemde, hani hep “Türkiye büyük güç,
Orta Doğu’da bizsiz yaprak kımıldamaz, biz bölgesel bir gücüz.” diyorlar ya,
ben şimdi soruyorum bu Meclise -o zaman burada görev alan insanlar da vardı-
neden o zaman DAİŞ’e karşı bir sınır ötesi operasyon için bu Meclis tezkere
görüşmedi? DAİŞ orada Kobani’ye saldırırken, insanları öldürürken, 20 yaşındaki
gençler, kız çocukları, erkek çocukları hafif silahlarla DAİŞ zulmüne karşı
savaşırken bu Meclis niye bunu bir gündem yapmadı? Ne oldu? Seyredildi.
“Düştü-düşecek” polemiğine girmek istemiyorum. 7-8 Ekim olayları oldu, çok
insan öldü. Sonra, Amerika’nın baskısıyla, Obama’nın şahsi baskısıyla Türkiye
üzerinden silahlar geçirildi. 
Sonra
ne oldu? Sonra Kobani’de DAİŞ devrildi… 
OYA
ERONAT (Diyarbakır) – Sokağa çağıranlar utansın 6-7 Ekimde.
TUMA
ÇELİK (Mardin) – Böyle bir şey yok ki. 
HİŞYAR
ÖZSOY (Devamla) – Ya Başkanım, lütfen uyarır mısınız? (AK PARTİ sıralarından
“Sen rahat ol!” sesleri)
BAŞKAN
– Devam edin. 
HİŞYAR
ÖZSOY (Devamla) – Ben rahatım, ben gayet rahatım. 
Sonra
ne oldu? Sonra DAİŞ’in Orta Doğu’da gerileme süreci başladı, Kobani
yenilgisinden sonra artık böyle devam etti.
Ben
çok fazla hani… Gerçi akademisyenim ama ben çok fazla, mümkün mertebe akademik
jargon kullanmamaya çalışıyorum, siyasete girdikten sonra biraz da zor oluyor.
İbrahim Ayhan arkadaşımızı tekrar anarak, onun çoğu zaman yaptığı bir şeyi
yapmak istiyorum. Bilirsiniz, o, hep, konuşmalarının sonlarına doğru, bir
felsefeciden böyle bir kesit alırdı, onunla konuşmasını kapatırdı. 
Kıymetli
arkadaşlar, Walter Benjamin diye meşhur bir tarihçi var. Onun meşhur tarih
tezleri vardır, bir de “Pasajlar” diye çok büyük, çok önemli, bitmemiş bir
kitabı vardır. Tarih meselesine bakarken Benjamin şöyle bir şey söylüyor, kısa
tutacağım, burayı bir “lecture”a, bir derse çevirmeyeceğim tabii ki: “Geçmişe
bakarken, tarihe bakarken kaçırılmış fırsatlara -yani missed opportunities-
yerine getirilmemiş sözlere -yani unfulfilled promises- bakmak lazım.” Bana
sorarsanız Kobani çok önemli bir fırsattı, Türkiye ile Kürtler arasındaki
ilişkileri toparlamak açısından Orta Doğu’da bambaşka bir siyasal iklimi ortaya
çıkarma konusunda gerçekten önemli bir fırsattı ve binbir türlü hatayla -burada
şunu bunu suçlayarak söylemiyorum- bu fırsat heba edildi ve Türkiye Suriye’de
sadece politikalarında değil partner seçiminde de çok büyük hatalar yaptı. 
Kıymetli
arkadaşlar, zamanımız az kaldı, biraz Astana, İdlib sürecine girip oradan
kapatmaya çalışayım. Mevlüt Bey’e, Mevlüt Çavuşoğlu’na, Sayın Çavuşoğlu’na
bakarsanız Astana ve İdlib yani buradaki anlaşmalar büyük bir başarı hikâyesi.
Biz o meseleye biraz şu çerçeveden bakıyoruz: Aslında ilk günden beri Astana
süreci Esad karşıtı güçleri zaman içerisinde sistemli bir tasfiye operasyonuydu
ve adım adım o noktaya geldik, en son İdlib kaldı. 
Arkadaşlar,
şimdi, burada, biliyorsunuz, Türkiye'nin Rusya’nın tezlerine bir anlamda mecbur
kalmasının bir tarihi var; Rus uçağının düşürülmesi, büyükelçinin burada
öldürülmesi. İşin doğrusu, Türkiye Rusya’nın sınırlarını çizdiği çerçevede
hareket etmekten başka çok fazla bir şey yapamıyor; bunu daha önce bu Meclis
kürsüsünde de söyledik. Ne oldu? Dera’da, Guta’da, başka yerlerdeki Esad
karşıtı gruplar Türkiye'nin de yardımıyla tasfiye edildi. Şimdi “çatışmasızlık
bölgeleri” deniliyor ya…
Arkadaşlar,
Esad karşıtı bütün güçler tasfiye edilecek; bu, karara alınmış. Çünkü Astana
sürecinde üç güç var; Türkiye bu tarafta, İran ve Rusya da Esad’ın tarafında,
onlar adına müzakere yürütüyorlar ve Esad bütün bu muharebe alanlarında tek tek
kazanıyor, en son nokta İdlib. Bakın, İdlib’deki grupların da tasfiyesini Rusya
yapacaktı ama Lavrov dedi: “Sonsuza kadar bekleyecek değiliz. Size bir görev
verdik, İdlib’de beslediğiniz bu grupları, desteklediğiniz bu grupları tasfiye edeceksiniz.”
Türkiye bir anda daha önce “Nazi” dediği Avrupa’ya, Amerika’ya giderek,
özellikle de mülteci kozunu kullanarak bir aylık bir zaman kazandı; on beş günü
geçti, kaldı on beş gün. Yani koca bir devletin, küresel devletin Orta Doğu’da
Kürt karşıtlığı üzerinden kurguladığı Suriye politikasında gelip sıkıştığı
nokta İdlib, bir zaman kazanmış, bundan sonrası da çok hayra alamet değil,
İdlib de tasfiye edilecek. Ondan sonra ne kalacak arkadaşlar geriye? Suriye’de,
siyasasında ne kalacak size söyleyeyim: Türkiye'nin “terörist” dediği Esad ve
ittifakları ve yine bu Hükûmetin “terörist” dediği Kürtler kalacak çünkü diğer
bütün gruplar tasfiye oldu, yapısal olarak, DAİŞ gitti, Nusra gidecek, ÖSO
gidecek, masada Kürtler ve Esad kalacak ve Kürtlerin ittifak kurduğu kimi Arap
çevreler. 
Biz
şunu söylüyoruz arkadaşlar: Hamaset, milliyetçi nutuklarla ne Suriye
meselesinden ne Türkiye’deki bu siyasal gerilimden çıkış bulmak mümkün değil.
Hatalar çok yapıldı, bir tane değil on tane hata yapıldı ve biz bu tezkereyi de
bu hatanın bir sonucu olarak görüyoruz, bir çaresizliğin ve çözümsüzlüğün
nişanesi olarak görüyoruz. İYİ PARTİ’li hatip “Gelecek sene biz bunu
çözümsüzlüğün nişanesi olarak göreceğiz.” dedi, biz bu sene de öyle bir
çözümsüzlüğün nişanesi olarak görüp zaten buna karşı oy kullanacağımızı ifade
ediyoruz. 
Kıymetli
arkadaşlar, bir de Suriye’de şöyle bir durum var: Yani tabii, bu İdlib’de ihale
Rusya’da da biraz tasfiyenin taşeronluğunu yani “Siz yapın, biz karışmıyoruz.”
diye Türkiye’ye verdiler, böyle bir durum. 30-35 milyar doları, şu ana kadar
kimin parasını kime vermişler, bunları da çok fazla bilmiyoruz, Hükûmeti çok
denetleyebilmek mümkün değil. Yalnız geçen gün trajikomik bir mesele okudum, Al-Monitor’de
bir tane makale okudum. Türkiye’den maaş alan, şu an, işte Zeytin Dalı falan,
bu operasyonlar çerçevesinde Suriye’de bulunan militanlar şikâyette
bulunuyorlardı, belki bazılarınız okumuşsunuzdur. “Ya, bizim maaşımızı Türk
lirasıyla vermeyin, Suriye dinarıyla verin çünkü iki hafta içerisinde
maaşlarımız tükeniyor.” gibi böyle ciddi ciddi yazmışlar, isimle yazmışlar
falan. Yani düşünebiliyor musunuz, yani bütün bu savaş, rant, bütün bu
politikaların sonucunda bu ekonominin çöküşü ve Türk lirasının Suriye dinarı
karşısındaki durumunu işte en iyi ve en veciz şekilde ifade eden, işte
Türkiye'nin maaşını ödediği bir militanın Al-Monitor’e anlattıkları. 
Kıymetli
arkadaşlar, son olarak, yeni bir Orta Doğu kuruluyor. Bu yeni Orta Doğu’da yüz
yıl önceki Orta Doğu’da yer bulamayan Kürtlerin belli bir statüsü olacak.
Nasıl? Çok bilmiyoruz ama Irak’ta görüyorsunuz, Suriye’de… Yani mazlum bir halk
olarak Orta Doğu’da görmediği zulüm ve vahşet kalmamış Kürtler, bu yeni Orta
Doğu’da bir yer bulmak istiyorlar. 
Bize
sorarsanız, Türkiye Cumhuriyeti devletine hükûmet eden aklın mantığı, yaşadığı
en büyük kriz şudur: Bu Kürtlerle ne yapacağını gerçekten bilmiyor çünkü Irak
dağılıyor, Kürtler bir güç olarak orada ortaya çıkıyor; Suriye sallanıyor,
Kürtler bir güç olarak orada çıkıyor. Şimdi ne yapacaksınız? Siz Orta Doğu’daki
bu Kürtlerle bu ilişkilerinizi nasıl düzenleyeceksiniz? Ortada böyle kocaman
bir soru var. Tabii, elinize çekiç aldığınız zaman her tarafı çakılacak çivi
gibi görürsünüz de Kürt meselesi siyasal bir meseledir, Orta Doğu’nun,
Türkiye'nin, Orta Doğu’da 4 devletin yapısal büyük bir sorunudur ve siyasal bir
sorun olduğu için siyaseten çözülmesi gereken bir durumdur diyoruz. Aksi hâlde
ne olur? Aksi hâlde, bizim görebildiğimiz, Türkiye Cumhuriyeti devletini
yönetenler şu an eski güvenlikçi, askerî klişelere geri dönmüş ve resmî
ideolojinin kalıplarına, klişelerine maalesef tekrar müracaat etmişlerdir.
Bunun bir an önce durması lazım, bu hayra alamet bir durum değildir. 
Şu
ana kadar Suriye Rojava politikalarında yanlış yapan Türkiye'nin bir an önce
hem politikalarını hem partnerini değiştirmesi gerektiğini düşünüyoruz. 
Genel
Kurulu saygıyla selamlıyorum. (HDP sıralarından alkışlar) 
CAHİT
ÖZKAN (Denizli) – Sayın Başkan…
BAŞKAN
– Buyurun. 
CAHİT
ÖZKAN (Denizli) – Hatip sataşmada bulunmuştur, 69’a göre kürsüden söz hakkı
istiyorum. 
BAŞKAN
– Hangi husus?
HİŞYAR
ÖZSOY (Diyarbakır) – Ne demiş, bulunmuş?
CAHİT
ÖZKAN (Denizli) – “Yarın savaş bitecek, bu bölgede ‘terörist’ dediğiniz Kürtler
kalacak.” diyerek bize, bizim grubumuza Kürtlere “terörist” dediğimizi iddia
etmiştir. 
HİŞYAR
ÖZSOY (Diyarbakır) – Kime demişiz? Ben kimseye, herhangi bir gruba istinaden
konuşmadım. 
AYHAN
BİLGEN (Kars) – Sayın Başkan, tutanakta yok öyle bir ifade, tutanağa bakılsın. 
MEHMET
RUŞTU TİRYAKİ (Batman) – AKP’ye yönelik veya grubuna yönelik bir ifade nereden,
nasıl anlaşılmış?
HİŞYAR
ÖZSOY (Diyarbakır) – Başkanım, genel bir devlet aklı eleştirisi yaptık. 
BAŞKAN
– Buyurun. (AK PARTİ sıralarından alkışlar)
IV.- SATAŞMALARA İLİŞKİN KONUŞMALAR (Devam)
2.- Denizli Milletvekili Cahit Özkan’ın, (3/37) esas numaralı
Cumhurbaşkanlığı Tezkeresi üzerinde Diyarbakır Milletvekili Hişyar Özsoy’un HDP
Grubu adına yaptığı konuşması sırasında AK PARTİ Grubuna ve Adalet ve Kalkınma
Partisine sataşması nedeniyle konuşması
CAHİT
ÖZKAN (Denizli) – Sayın Başkan, değerli milletvekilleri; her zaman kürsüden
vurgulu bir şekilde ifade ediyoruz -çok konuşursak belki arada kaynar-
Türkiye’de Kürt meselesi değil, bir terör meselesi vardır. (AK PARTİ ve MHP
sıralarından alkışlar) Adı PKK olan, PYD olan, YPG olan bir terör meselesi
vardır ve bugün, Türk devleti bununla mücadele ediyor; bunun altını çiziyorum.
Evet, yanlış iliklenen bir düğme var mıdır? Vardır. Nerede iliklendi, biliyor
musunuz? 1912’de Trablus, Libya, Tunus, Mısır, Yemen, Suudi Arabistan, Lübnan,
Selanik, Atina, Bulgaristan düşerken. Bu ülkede tek millet, tek bayrak, tek
vatan ve tek devlet ülküsünden taviz verildiği için düştüler. Onun için biz
terörle mücadeleye devam edeceğiz, bu ülkenin istiklalini ve istikbalini
ilelebet muhafaza edeceğiz. 
Bakınız,
biraz önce, konuşmaların tümüne baktığımızda, uluslararası ilişkilerde, Suriye
meselesinde, uluslararası hukukun ve ilişkilerin gerektirdiği nedir? Çıkar ve
menfaat esası, “kazan kazan” anlayışı vardır. Bizim gönül coğrafyamızda bu
bölgenin barışı, huzuru, refahı, adaleti ve suhuleti neyi gerektiriyor?
Ülkemizin birlik ve beraberliğini. Bunun yanında da gönül coğrafyamızda
ilelebet payidar olacak barış ikliminin egemen olması gerekiyor. Sadece
sınırlarımıza bakalım değil, bu gönül coğrafyası eğer birlik ve beraberlik
içerisinde… Hani “Birleşik Devletler” diyorlar ya -İngilizce ifadelerden o
bölgeyi iyi bilirsiniz- “Avrupa Birliği” deniliyor ya, o bölgede bir ülkenin
refahı üzerinden refah ve güvenlik tesis edilememiştir, özgürlük ve demokrasi
egemen kılınamamıştır. Onun için biz gönül coğrafyamızda bu adaleti, barışı,
refahı ve özgürlüğü inşallah ilelebet payidar kılacağız. 
Sağ
olun. (AK PARTİ sıralarından alkışlar)
BAŞKAN
– Teşekkür ederim Sayın Özkan. 
HİŞYAR
ÖZSOY (Diyarbakır) – Sayın Başkan…
BAŞKAN
– Sayın Özsoy…
HİŞYAR
ÖZSOY (Diyarbakır) – Sayın Başkanım, yani söylediklerimi bağlamından kopararak
birtakım ifadelerde bulundu sayın hatip. Yerimden kısaca buna, bu polemiğe
cevap vermek istiyorum 
ENGİN
ALTAY (İstanbul) – Evet, bizce de öyle Başkanım. Kafamız karıştı, bir
toparlamaya ihtiyaç var sanki. 
BAŞKAN
– Buyurun Sayın Özsoy.
III.- AÇIKLAMALAR (Devam)
24.- Diyarbakır Milletvekili Hişyar Özsoy’un, Denizli Milletvekili Cahit
Özkan’ın sataşma nedeniyle yaptığı konuşmasındaki bazı ifadelerine ilişkin
açıklaması
HİŞYAR
ÖZSOY (Diyarbakır) – Teşekkür ediyorum Sayın Başkan.
Şimdi,
arkadaşlar, aslında deneyimli de bir milletvekilimiz, daha önceki dönemde de
buradaydı da -gayet sakin bir şekilde ifade ettik- bu kadar yüksek ses tonuyla
konuşup böyle bir… Yadırgadığımı söyleyeyim yani. Ciddi bir mesele konuşuyoruz,
seçim kürsüsü değil burası, burası Parlamento. Önce onu söyleyeyim,
yadırgadığımı ifade edeyim. 
İkincisi:
Arkadaşlar, şimdi “Türkiye’de Kürt sorunu yok, terör sorunu var.” diyorsunuz da
iki, iki buçuk yıl boyunca çözüm sürecinde neyi çözmeye çalıştınız ya? 
OYA
ERONAT (Diyarbakır) – Çözdük, çözdük biz, sen daha anlamamışsın, biz çözdük. 
HİŞYAR
ÖZSOY (Diyarbakır) – Yani üç yıl boyunca söylediğiniz bütün argümanların
hepsini nasıl bu kadar, bir anda çizebiliyorsunuz arkadaşlar ya? Bu memleketin
bir hafızası var. Bakın, az önce size söyledim, Mehmet Şimşek “Kürt sorunu
vardır.” diyordu, Sayın Cumhurbaşkanı “Kürt sorunu vardır, ben çözeceğim.”
diyordu.
(Mikrofon
otomatik cihaz tarafından kapatıldı) 
HİŞYAR
ÖZSOY (Diyarbakır) – Hani, tamam, siyaset yapacağız ama gerçekleri bu kadar
ters yüz etmenin bir anlamı yoktur diyorum. 
Teşekkür
ederim. 
BAŞKAN
– Teşekkür ederim.
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin
Gerektiği Takdirde Sınır Ötesi Harekat ve Müdahalede Bulunmak Üzere Yabancı
Ülkelere Gönderilmesi ve Aynı Amaçlara Matuf Olmak Üzere Yabancı Silahlı Kuvvetlerin
Türkiye’de Bulunması, Bu Kuvvetlerin Hükûmetin Belirleyeceği Esaslara Göre
Kullanılması ile Risk ve Tehditlerin Giderilebilmesi İçin Her Türlü Tedbirin
Alınması ve Bunlara İmkân Sağlayacak Düzenlemelerin Hükûmet Tarafından
Belirlenecek Esaslara Göre Yapılması İçin 2/10/2014 Tarihli ve 1071 Sayılı
Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37) (Devam)
BAŞKAN
– Değerli arkadaşlar, şimdi, Cumhuriyet Halk Partisi Grubu adına İstanbul
Milletvekili Ahmet Ünal Çeviköz konuşacak.
Buyurun
Sayın Çeviköz. (CHP sıralarından alkışlar)
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Türk Silahlı Kuvvetlerinin Irak ve Suriye topraklarındaki
varlığını bir yıl uzatma talebiyle Türkiye Büyük Millet Meclisine sunulan
tezkere hakkında Cumhuriyet Halk Partisi adına söz almış bulunuyorum. Bu
vesileyle yüce Meclisi saygıyla selamlarım. 
Değerli
milletvekilleri, 2003 yılından beri güney sınırlarımız boyunca bir türlü dinmek
bilmeyen bir istikrarsızlık hüküm sürüyor. Bu istikrarsızlık son on beş yılda
Türkiye’ye yönelik tehditlerin de artmasına yol açtı. Ancak bu tehditlerin
artmasını sadece dış faktörlere bağlamak yanıltıcı olur. Tespitleri ve teşhisi
doğru yapalım, yapalım ki tedavinin de doğru olmasına yardımcı olalım. Türkiye'nin
güney sınırlarında ulusal güvenliğimize yönelik olarak artan tehditlerin
büyümesinin sebeplerinin başında son on altı yıldır izlenen yanlış dış politika
uygulamaları gelmektedir. 
Bugün
önümüzde bulunan tezkerede “Türkiye'nin güney kara sınırlarına mücavir
bölgelerde yaşanan gelişmeler ve süregiden çatışma ortamının millî güvenliğimiz
açısından taşıdığı risk ve tehditler artarak devam etmektedir.” ifadelerine yer
veriliyor. Bunun anlamı şudur: AKP’nin ballandıra ballandıra ortaya attığı
komşularla sıfır sorun politikası çökmüştür. Bu çöküşün sonucunda tüm
komşularla sorun yaşayan ülkemizin ulusal güvenlik sorununu çözmek de
Mehmetçik’e düşmüştür. Ülkemizin en uzun sınır hattını oluşturan iki güney
komşumuz Irak ve Suriye’yle ilgili olarak mevcut risklerin geç de olsa farkına
varılmış olması önemli bir gelişme fakat bu durum, ülkemizin bu risklerle karşı
karşıya gelmesinde yine aynı iktidarın rolü olduğu gerçeğini de değiştirmiyor. 
Sayın
Başkan, değerli milletvekilleri; Türkiye, Fırat Kalkanı Harekâtı’nda 72, Afrin
Harekâtında ise 53 vatan evladını kaybetti, 125 ocağa şehit ateşi düştü, 125
ocak karalar bağladı. Yanlış dış politika uygulamalarının bedelini bu 125
ocağın ödemesi hazindir. Türkiye'nin yetiştirdiği her evladının acısı 81
milyonun yüreğini dağlar. Bu yavrularımızın ruhları şad olsun. Yüce Rabb’im
onların mekânını cennet eylemiştir, bu da yegâne tesellimizdir. 
“Yanlış
dış politika” derken Türkiye'nin Orta Doğu politikasının topyekûn iflasıyla
karşı karşıya olduğumuzu özellikle vurgulamak isterim. Artık güvenilir,
inanılır, öngörülebilir ve tarafsız bir dış politika izleyemeyen Türkiye,
bölgesinde çözüm üreten bir ülke olmaktan hızla uzaklaşmış, kriz üreten bir
ülke konumuna sürüklenmiştir. 
Arap
uyanışının baş gösterdiği bölge ülkelerinin sorunlarına fırsatçı ve yayılmacı
bir biçimde yaklaşan tek adam diplomasisi takip ettiği maceracı politikalar
yüzünden Türkiye'nin büyük bir Suriyeli sığınmacı göçüyle karşılaşmasına neden
olmuştur. Suriyeli sığınmacı krizi sadece yarattığı insani dramlar nedeniyle
değil, ülkemize yüklediği ekonomik maliyetlerden dolayı da ciddi bir sorun
hâline geldi. Sayın AKP Genel Başkanı, Birleşmiş Milletler oturumunda
“Sınırlarımız içinde 3,5 milyonu Suriyeli olmak üzere 4 milyondan fazla
sığınmacıyı dünyada başka örneği olmayan hizmetler sunarak misafir ediyoruz.
Sadece Suriyeli sığınmacılar için bugüne kadar harcadığımız tutar 32 milyar
doları bulmuştur.” sözleriyle durumun vahametini ortaya koymuştur. Bu 32 milyar
dolar kimin cebinden çıkmıştır, hangi bütçe kaleminden karşılanmıştır? “Dünyada
başka örneği olmayan hizmetler”den kastedilen nedir? 32 milyar dolar
harcandığını tüm dünyanın gözleri önünde dile getirmek bir övünç vesilesi mi
yapılmaktadır?
Sayın
Başkan, değerli milletvekilleri; bu tezkereyle ilgili değerlendirmemizi
yaparken bazı endişelerimizi dile getirmeyi yüce Meclisimizin önünde bir görev
addediyorum. Belli ki önümüzde önemli bir süreç yaşanacak. Tahran Zirvesi’nde
alınan kararlar ve ardından Soçi’de Türkiye ile Rusya arasında varılan
mutabakat Suriye’de önümüzdeki dönemin en önemli sınamalarından birini
oluşturuyor. İki de önemli tarih sınırlaması var. Suriye’deki silahlı muhalefet
unsurları ile Suriye ordusu arasında 15-20 kilometre derinliğinde silahlardan
arındırılmış bir bölge 15 Ekime kadar kurulacak ve bu tarihe kadar bütün
radikal terörist gruplar bu bölgeden çekilecekler. Bu, silahlardan arındırılmış
bölgede çatışan unsurlar da bütün ağır silahlarını 10 Ekim tarihine kadar geri
çekmiş olacaklar. Yani gelecek hafta bugün ağır silahların çekilmiş olmasını,
bugünden itibaren on iki gün sonra da silahlardan arınmış bölgenin kurulmuş
olmasını bekliyoruz. Bu taahhütleri de Türkiye üstlenmiş bulunuyor. 
Şimdi,
dikkatinizi çekmek istediğim noktaya geliyorum. 15 Ekime kadar silahlardan
arındırılmış bölgeden çekilmesi beklenen radikal terörist gruplar nereye
gidecekler? Bu konuda Soçi’de varılan mutabakatta herhangi bir açıklık yok. Bu
örgütler İdlib’in güneyinden çekilirlerse kuzeye yani Türkiye sınırlarına doğru
çekileceklerdir. Bu da radikal terörist unsurların Türkiye’ye daha çok
yaklaşmaları sonucunu doğuracaktır. Peki, ya bu tarihlere kadar Türkiye
üstlendiği taahhütleri yerine getiremezse ne olacak? O zaman Rusya ve
Suriye’nin İdlib operasyonu başlamayacak mı? Esasen bazı El Kaide uzantısı
grupların Soçi Mutabakatı’nı tanımadıklarını ve silah bırakmayacaklarını
açıkladıkları göz önüne alındığında Türkiye bu grupları sözle ikna edemez ise
ne olacak? Böyle bir gelişme Türkiye ile cihatçı örgütler arasındaki gerginliği
yükseltmeyecek mi, hatta bir çatışmaya dahi evrilmeyecek mi? 
Yeni
şehit cenazeleri istemiyoruz. Mehmetçik üzerinden Türkiye’de aile ocaklarına
ateş düşürerek dış politika yanlışlarının düzeltilmesi çabalarına girilmesini
bu milletin evlatlarına yapılmış en büyük haksızlık olarak görüyoruz. Bunları neden
mi söylüyorum? Hemen açıklayayım. Her şeyden önce Türkiye tarafından
desteklenen muhaliflerin kurduğu Ulusal Kurtuluş Cephesi ittifakı Soçi
Mutabakatı’nı memnuniyetle karşıladıklarını ancak henüz bölgeden ağır
silahların çekilmediğini açıkladı. Bir yandan da çekildiği ileri sürülen bazı
grupların bir kısmının Fırat Kalkanı Harekâtı bölgesine taşındıkları, bunların
Hatay üzerinden yani Türkiye topraklarından geçerek bu bölgeye götürüldükleri,
bu grupların selefi gruplar oldukları ve Fırat Kalkanı bölgesinde Özgür Suriye
Ordusu’yla birlikte tutulacakları belirtiliyor. Silah bırakmaya yanaşmayan
grupların ise Türkiye’ye çekildikleri ve sınır hattımızda bulunan, daha önce
Özgür Suriye Ordusu’nun tutuldukları kamplara yerleştirildikleri ileri
sürülüyor. Durumun vahametinin farkında mısınız sayın milletvekilleri?
Türkiye’nin silahlardan arındırmakla yükümlü olduğu grupların kimi
silahlarından arındırılsa bile Türkiye topraklarına giriyor ve buradan
geçiriliyor kimi de Türkiye’ye sığınıyor. 
Birleşmiş
Milletler Genel Kurulu sırasında Rusya Dışişleri Bakanı Lavrov bir basın
toplantısında İdlib’deki cihatçıların Afganistan gibi diğer sıcak bölgelere
gönderilecekleri yönünde söylentiler olduğunu, bunun asla kabul
edilemeyeceğini, bu grupların ya yok edilmeleri gerektiğini ya da haklarında
bir yargı süreci başlatılmasını beklediklerini söyledi. Lavrov ayrıca
Türkiye’nin siyasi sürece hazır olan muhalifleri El Nusra’dan ayıracağını,
Türkiye’nin işinin hiç de kolay olmadığını söyledi. Düşünebiliyor musunuz, Soçi
Mutabakatı’nı yaptığınız Rusya’nın Dışişleri Bakanı bizim böbürlene böbürlene
başarı diye anlattığımız durumu kuşkuyla karşıladığını gizlemiyor. 
Daha
da vahimini söyleyeyim: Suriye Dışişleri Bakanı Velid Muallim İdlib’e
gelenlerin oraya Türkiye’den giriş yaptıklarını, bu yüzden orada kimlerin
bulunduğunu ve oraya nasıl ve nereden geldiklerini Türklerin bildiğini, bu
grupların Türkiye’ye dönmelerinin de doğal olduğunu söylüyor. Muallim son
olarak başka bir hususu daha belirtti, Lübnan haber ajansına verdiği bir mülakatta
Türkiye’nin tüm yükümlülüklerini yerine getirebileceğine inandıklarını çünkü
İdlib’deki tüm teröristlerin isimlerinin Türkiye tarafından bilindiğini ve
bunların hepsinin Türk istihbaratının talimatlarına tabi olduğunu, yabancı
terörist unsurların Suriye’yi Türkiye üzerinden terk edeceklerini söyledi. 
Şimdi
soruyoruz: Soçi Mutabakatı’nın Türkiye kamuoyuna açıklanmayan unsurlarından
biri cihatçıların Türkiye toprakları üzerinden tahliyesi ise bu güvence neye
dayanarak verilmiştir? Bu taahhüt Türkiye’nin ulusal güvenliğini tehlikeye
atmıyor mu? 
Değerli
milletvekilleri, bütün bu sözler, açıklamalar çok vahim bir duruma işaret
ediyor. Bu sözler ve açıklamalar, AKP’nin dünya kamuoyunda Türkiye’nin
Suriye’de “muhalefet” adı altında gruplaşan terör örgütlerini himaye ettiği
şeklinde bir algının oluşmasına yol açıyor. Bu, çok kritik bir durumdur. 
Tezkere
metnine baktığımızda, bu tezkerenin maceraperest bir yönetimin elinde terörle
mücadele etmenin çok ötesine geçerek bir silaha dönüşebileceği endişesini taşıyoruz.
Bakınız tezkere ne diyor? “Türk Silahlı Kuvvetlerinin gerektiği takdirde sınır
ötesi harekât ve müdahalede bulunmak üzere yabancı ülkelere gönderilmesi ve
aynı amaçlara matuf olmak üzere yabancı silahlı kuvvetlerin Türkiye'de
bulunması…” Bu tezkereyle alınacak yetki Türk Silahlı Kuvvetlerini Suriye ve
Irak dışında hangi yabancı ülkelere göndermek için kullanılacak? Yabancı
silahlı kuvvetlerin Türkiye’de bulunması için Türkiye Büyük Millet Meclisinden
yetki istemeyi gerektirecek hangi durumla karşı karşıyayız? Bu tezkereyi kaleme
alanların gözünde Özgür Suriye Ordusu, Suriye Ulusal Kurtuluş Cephesi ve
Heyetül Tahrir-uş Şam yabancı silahlı kuvvetler olarak mı görülüyor? 
Bakınız
değerli milletvekilleri, bu tezkereyle istenilen yetkinin ülkemizin güvenliğini
korumaktan başka bir amacının olmaması gerekir. Yayılmacı bir siyaset izlemek,
Mehmetçik’i bu şekilde savaş alanlarına sürmek Türkiye Büyük Millet Meclisinden
istenen yetkiyle bağdaşmaz. Biz bugüne kadar hükûmetlere ülkemizi ve
Mehmetçik’imizi ateşe atması için değil ulusal güvenliğimizi koruması için
yetki verdik. Eğer bölgedeki askerî mevcudiyetimiz genişledikçe masada
kapladığımız alanın da büyüdüğü düşünülüyorsa bu, büyük bir yanılgıdır. Böyle
bir yaklaşım, Türkiye Büyük Millet Meclisinin tezkerelerle verdiği yetkinin
istismarı anlamına gelir. 
Tezkere
metninde Irak ve Suriye’nin toprak bütünlüğünü bozmaya yönelik eylemlere karşı
gerekli önlemlerin alınacağı ifade ediliyor. Peki, bugüne kadar Suriye’ye asker
gönderirken Suriye’nin meşru yönetimine sorduk mu? Birleşmiş Milletler Güvenlik
Konseyinden bu yönde bir karar çıktı mı? Suriye’de yönetimi devirerek bir
şeriat devleti kurmak isteyen ve bugün İdlib’e sıkışmış bulunan cihatçı
grupları desteklediğimiz gibi bir görüntüye ve algıya sebep olmak Suriye’nin
toprak bütünlüğüne verdiğini ileri sürdüğümüz destekle nasıl bağdaşıyor? 
Irak’la
ilgili de tereddütlerimiz var. Irak petrollerini Bağdat’ın bütün itirazlarına
rağmen Türkiye’ye taşıyan AKP iktidarının Irak’ın egemenliğine saygı duyduğunu
söylemek mümkün müdür? Bu konuda Fransa mahkemelerinde tahkime götürüldüğümüzü
ve Irak’ın hakkı olduğunu ileri sürdüğü milyarlarca dolar petrol gelirinin
bizden hesabını sorduğunu bilmiyor muyuz? Irak’ın siyasi birliğinin
bozulmasının Türkiye için ne derece önemli olduğunun artık anlaşılması
gerekiyor. Diplomasiyi sahneye koyma zamanı çoktan geldi. AKP’nin mezhepçi,
çatışmacı, yanlı ve maceracı dış politikası Orta Doğu’daki pek çok radikal
grupla Hükûmetin yan yana geldiği görüntüsü yaratmış ve uluslararası itibarımızı
zedelemiştir. Türkiye, Orta Doğu’da geçmişte devlet politikası olarak inşa
ettiği çok taraflı ve çok boyutlu ilişkilerini kaybetmiştir. Tüm bunlara karşın
tek adam rejimi diplomatik yenilgilerin ve başarısızlıkların üzerini hamasi bir
küresel itibar ve liderlik söylemiyle örtmeye çalışmaktadır. 
Oysa
yapılması gereken çok basit. Her şeyden önce Suriye’de rejim değişikliğine
yönelik siyasetinizi bir an önce terk ederek komşumuzda akan kanın durması ve
siyasi geçiş sürecinin sağlanması için çalışın. Bunun için Şam yönetimiyle
diyalog kurun. İdlib’in, Afrin’in, Azez’in, Cerablus’un, El Bab’ın Suriye
toprağı olduğunu artık kabul edin. Cihatçı örgütlere yakın olduğunuz
görüntüsünden kurtulun ve Suriye’ye sürekli asker ve silah yığmayı bırakın. 
Bizim
Orta Doğu bölgesi için bir vizyonumuz var sayın milletvekilleri. Bölgede
Türkiye, İran, Irak ve Suriye’nin Orta Doğu Barış ve İş Birliği Teşkilatını,
kısaca OBİT’i kurmak, bölgenin sorunlarını çatışmacı bir zihniyetle değil,
barışçı ve iş birliğine dayalı politikalarla çözmek istiyoruz. Orta Doğu’nun
sorunlarına yıllarca dışarıdan müdahalelerle çözüm arandı. Artık işe yaramadığı
iyice belli olan bu dış kökenli çözüm arayışlarının yol açtığı kötü gidişe dur
deme zamanı gelmiştir. Biz, komşu coğrafyamızın sorunlarının, bölgenin içinden
gelen, bölge ülkelerinin kendilerinin ön aldıkları çözüm girişimleriyle ve
bölgesel sahiplenme anlayışıyla aşılmasını istiyoruz. OBİT bunun dayanağı
olacaktır. 
OBİT’le
bölgede gerçekleştirilmesini hedeflediğimiz ilkeleri dikkatinize getirmek
isterim. Toprak bütünlüğü, egemenliğin ve sınırların ihlal edilemez olması,
kuvvet kullanımına ya da kuvvet kullanma tehdidine başvurulmaması, kitle imha
silahlarının kullanımının önlenmesi, güçlü, iyi komşuluk ilişkilerinin
geliştirilmesi ve bir ülkenin topraklarında diğerlerine yönelik zararlı
faaliyetler yürütülmesine izin verilmemesi bu ilkeler arasında yer almaktadır.
Biliyor musunuz, Türkiye ile Suriye arasında 1998 yılında imzalanan Adana
Anlaşması ve 2011 yılında bu anlaşmaya dayanarak yenilenen ve bugün hâlâ
geçerli olan mutabakatı da bu temel ilkeler oluşturuyordu. AKP zihniyeti, ne
yazık ki mevcut hukuki belgelerin ve kazanımların lafzına ve ruhuna uygun
davranmamanın bedelini Türkiye insanına yıkmaktadır. Bu anlayış değişmelidir.
Biz Irak ve Suriye’ye barış, istikrar ve huzur getirilmesini istiyoruz. Böyle
bir gelişmenin de geniş Orta Doğu coğrafyasında benzer bir ortamın
yaygınlaşmasına katkıda bulunacağına inanıyoruz. OBİT girişimimizin bölgenin
diğer ülkelerine de örnek ve ilham kaynağı olacağını düşünüyoruz. Zaten mesele
de bu değil midir? Türkiye, bölge insanına, bölgedeki komşularına değer
verdiği, onların beklentilerine de saygı gösterdiği takdirde bir örnek ve bir
ilham kaynağı olmayacak mıdır? Ne yazık ki son on altı yıldır süren uygulamalar
Türkiye’nin bölge insanı gözünde bu şekilde algılanmasının önünü kapamıştır;
bunun değişmesi gerekiyor. 
Sayın
Başkan, değerli milletvekilleri; biz bu tezkereye AKP’nin Orta Doğu’nun hamisi
olma hayalleri için değil yurt topraklarına şehit cenazeleri gelmesin diye
olumlu bakmak istiyoruz; biz bu tezkereye ülkemize cihatçı terörist akımını
önlemek için olumlu bakmak istiyoruz; biz bu tezkereye zamanın Dışişleri
Bakanının “öfkeli gençler” dediği IŞİD’e karşı Türk Silahlı Kuvvetlerinin eli
güçlensin diye olumlu bakmak istiyoruz; biz bu tezkereye Suriye’de insani bir
dram yaşanmasın diye olumlu bakmak istiyoruz.
Hepinize
saygılar sunarım. (CHP sıralarından alkışlar)
BAŞKAN
– Teşekkür ederim Sayın Çeviköz.
Şimdi
Adalet ve Kalkınma Partisi Grubu adına Sivas Milletvekili İsmet Yılmaz…
Buyurun
Sayın Yılmaz. (AK PARTİ sıralarından alkışlar)
AK
PARTİ GRUBU ADINA İSMET YILMAZ (Sivas) – Sayın Başkan, sayın milletvekilleri;
AK PARTİ Grubumuzun Hükûmet tezkeresi hakkındaki görüşlerini açıklamak üzere
söz almış bulunmaktayım. Bu vesileyle Türkiye Büyük Millet Meclisinin değerli
üyelerini saygıyla selamlıyorum.
Sözlerimin
hemen başında, bu vatan için can veren tüm şehitlerimizi rahmetle, minnetle ve
şükranla yâd ediyorum. Hayatta olan gazilerimize de Allah’tan sağlıklı, uzun
ömürler diliyorum. Ülkemizin huzur ve güvenliği için büyük bir inançla, cesaret
ve fedakârlıkla görevlerini yapan asker, polis, jandarma ve güvenlik
korucularına huzurlarınızda teşekkür ediyorum; Allah yâr ve yardımcıları olsun.
Sayın
Başkan, değerli milletvekilleri; Türkiye uzun zamandan beri terör örgütleriyle
mücadele etmektedir. Bugüne kadar Türkiye bu mücadelede çok büyük bedeller
ödemiş ve ödemeye de devam etmektedir. Değişen ve artan çevresel zorluklara
rağmen terörle mücadelenin başladığı günden bugüne kadar devam eden bu
mücadelenin en başarılı dönemi bu dönemdir. Bu başarılı mücadele içinde yer
alan ve terörle mücadelede ülkemizin yarınına olan umudunun artmasında emeği,
katkısı olan herkese teşekkür ediyorum, Allah yüzlerini ak eylesin. 
Sayın
Başkanım, değerli milletvekilleri; ülkemizin terörle mücadelesi terör sona
erinceye kadar büyük bir kararlılıkla artarak devam edecektir. Irak ve
Suriye’deki istikrarsız siyasi ortamdan istifadeyle ülkemizin güney
sınırlarında terörün barınmasına, eğitilmesine ve ülkemize terör saldırılarının
yapılmasına izin verilmeyecektir. Son dönemde güney sınırlarımızda yaşanan
gelişmeler bu tezkereye neden destek verilmesi gerektiğini apaçık
göstermektedir. Meclisimizin grubu da öyledir, hemen hemen bütün gruplarımız
destek vereceğini ifade etti.
Irak’ta
12 Mayıs 2018 tarihinde yapılan parlamento seçimleri sonrasında başlayan siyasi
istikrarsızlık ve belirsizlik devam etmektedir. Seçim mayısta yapıldı, hükûmeti
kurma görevi daha bugün verildi; dün Cumhurbaşkanı seçildi, akşam, bugün
verildi. Bölge üzerindeki etki ve kontrolünü kaybetmesini müteakip hücre
yapısına dönüşen DEAŞ terör örgütü bu istikrarsızlıktan yararlanmaya devam
etmektedir. Kuzey Irak’taki kimi gelişmeler de Irak’ın genelindeki
istikrarsızlıktan hem beslenmekte hem de onu artırmaktadır. Irak Kürt Bölgesel
Yönetimi’ne uygulanan yaptırımlar bölgenin ekonomik durumunu daha da
kötüleştirmiş, Irak Parlamentosu bölgenin federal bütçeden aldığı payı
düşürmeyi dile getirmiş, Irak Federal Mahkemesi referandumu iptal etmiş,
tartışmalı bölgelerde Irak güçleri ve Haşdi Şabi kontrolü sağlamış, Irak Kürt
Bölgesel Yönetimi’nin kontrolü, diyalog çağrısı üzerine de Irak Merkezî
Hükûmetiyle ateşkes ve görüşme süreci başlamıştır. Kürdistan Irak Kürt Bölgesel
Yönetimi parlamento seçimleri de bu hafta sonu yapılmış olup konu
çerçevesindeki tartışmalar da devam etmektedir. Irak’taki bu istikrarsız durum
PKK’nın bölgedeki varlığını sürdürmesini, Suriye üzerinden elde ettiği
silahlarla Türkiye’de terör eylemlerine devam etmesini kolaylaştırmaktadır.
Irak Anayasa’sının 7’nci maddesinin ikinci fıkrası açıkça Irak Hükûmetinin
komşularına tehdit teşkil edebilecek terörist unsurların Irak topraklarında
mevcudiyetine izin vermemesini amirdir. PKK terör örgütünün Irak’taki mevcudiyetine
karşın mücadele esasen Türkiye kadar Irak Hükûmetinin ve Irak Anayasası
çerçevesinde tesis edilmiş olan Irak Kürt Bölgesel Yönetimi’nin de
yükümlülüğüdür. Buna rağmen Sincar Dağı ve Mahmur kampı gibi Irak Hükûmetine
bağlı güçlerin kontrolündeki bölgelerde PKK terör örgütü varlığını devam
ettirmektedir. 
Irak
Hükûmetinden dün olduğu gibi bugün de beklentimiz, Irak Anayasası uyarınca PKK
terör örgütünün Irak topraklarındaki varlığının sonlandırılmasına yönelik
olarak ülkemizle iş birliği yapmasıdır. Irak Hükûmeti ve Irak Kürt Bölgesel
Yönetimi’nin PKK terör örgütüne karşı gereken adımları atmamaları, Kuzey
Irak’tan ülkemize yönelen terör tehdidinin ve terör saldırılarının devamına yol
açmaktadır. PKK terör örgütünün DEAŞ’la mücadele sürecini istismar ederek
Kandil’deki varlığını Irak’ın Sincar bölgesine ve Suriye’nin kuzeyi ile
doğusuna doğru genişletmesi ülkemize yönelik terör tehdidini artırmıştır.
Güvenlik güçlerimizin Türkiye-Irak hududunun güvenliğini sağlamak amacıyla Irak
topraklarındaki PKK geçiş güzergâhlarını kontrol altına alma çalışmaları
Meclisimizin verdiği yetki çerçevesinde devam etmektedir. 
Bu
çerçevede, hududun Irak tarafındaki olumsuz arazi koşullarının PKK tarafından
kullanılmasını engellemek amacıyla bazı kritik noktalarda üs bölgeleri inşa
etme çalışmalarımız da sürmektedir. Operasyonların devamı, PKK terör örgütünün
Kuzey Irak’taki eğitim ve lojistik altyapısının ortadan kaldırılması terörle
mücadele için son derece gerekli ve önemlidir. Bunun için de Hükûmetimize yetki
veren tezkerenin uzatılması gerekmektedir. Bu karar, terör tehdidinin kalıcı
bir şekilde ortadan kaldırılması amacıyla yürütülen kapsamlı ve çok boyutlu
faaliyetleri destekleyecek, ülkemizin tehdit nereden ve kimden gelirse gelsin
kendisini savunma kararlılığından asla taviz vermeyeceğinin de en somut
göstergesi olacaktır. 
Sayın
Başkan, sayın milletvekilleri; Türkiye, Suriye’nin siyasi bağımsızlığını ve
toprak bütünlüğünü savunmaktadır. Bölgemizde barış ve istikrarın hâkim olmasını
istemektedir. Türkiye uluslararası hukuk çerçevesinde Birleşmiş Milletler
Güvenlik Konseyinin terörle mücadeleye yönelik kararları ve Birleşmiş Milletler
Sözleşmesi’nin 51’inci maddesi uyarınca Suriye’de bulunmaktadır. Suriye’nin bir
bütün olarak istikrara kavuşması, Suriye’deki terör tehdidinin DEAŞ, PKK, PYD,
YPG de dâhil olmak üzere tamamen sona ermesini müteakip nihai aşamada
gerçekleştirilecek siyasi çözümle mümkündür. Türkiye, Suriye’de mevcut
aktörlerle iş birliği ve koordinasyon içinde gerçekleştirdiği faaliyetlerle
krizin çözümünde yapıcı rol oynayan ülkelerden biri olma konumunu da
sürdürmektedir. Türkiye, güney sınırlarının ötesinde bir terör koridorunun
oluşturulmasına hem kendi güvenliği hem Suriye’nin geleceği için müsaade
etmeyecektir. Bu amaçla Türk Silahlı Kuvvetleri desteğinde Özgür Suriye
Ordusu’yla Fırat Kalkanı Harekâtı başlatıldı. Harekât kapsamında hudut hattımız
boyunca 243 meskûn mahal ve 2.015 kilometrekare alan DEAŞ’tan temizlendi.
Böylece bölgede huzur ve istikrar sağlandı. Yaklaşık 260 bin Suriye vatandaşı
Fırat Kalkanı Harekâtı bölgesindeki evlerine döndü. 
Öte
yandan 2014 yılından başlayarak PKK, PYD, YPG teröristlerin kontrolü altında
olan Afrin bölgesinden ülkemize, hudut karakollarımıza ve İdlib’teki gözlem
noktalarımıza 2017 yılı itibarıyla 700’e yakın saldırı taciz yapılmıştır. Bu
taciz ve saldırılara son verilmesi ve sınırlarımıza bitişik bir terör oluşumuna
izin verilmemesi amacıyla 20 Ocak 2018’de de Zeytin Dalı Harekâtı
başlatılmıştır. Afrin şehir merkezinin 18 Mart 2018’de kontrol altına
alınmasını, bölgenin terörist unsurlardan temizlenmesini müteakip güvenlikten
eğitime, sağlıktan tarıma, adaletten sosyal hizmetlere kadar uzanan farklı
alanlarda hizmet bir düzen içinde büyük bir hassasiyetle bölge halkına
verilmektedir. Oluşan istikrar ve güven ortamında Tel Rıfat bölgesi ve diğer
bölgelerden yaklaşık 100 bin kişi evlerine geri dönme imkânını bulmuştur.
Sayın
Başkanım, değerli milletvekilleri; Suriye ihtilafına barışçıl bir çözüm
bulunabilmesi amacıyla Birleşmiş Milletler Güvenlik Konseyi 18 Aralık 2015 tarihinde
siyasi geçiş sürecini takvime bağlayan 2254 sayılı Karar’ı kabul etmiştir. Bu
karar uyarınca garantör ülkeler olarak Türkiye, Rusya Federasyonu, muhalifler
ve Suriye rejimi tarafından imzalanan 29 Aralık 2016 tarihli mutabakatla 30
Aralık 2016 tarihinde Suriye’de ateşkes başlatılmıştır. Astana Mutabakatı
uyarınca ateşkes ihlallerinin gözlenmesi maksadıyla Suriye’de Türkiye
tarafından gerginliği azaltma bölgesinde ilki 13 Ekim 2017’de, sonuncusu 16
Mayıs 2018’de olmak üzere toplam 12 gözlem noktası tesis edilmiştir. 
Yine,
Türkiye ile Rusya Federasyonu Savunma Bakanları arasında imzalanan Soçi
Mutabakatı’yla yaklaşık 3,5 milyon sivilin yaşadığı İdlib gerginliği azaltma
bölgesine yönelik saldırı önlenmiştir. Rejimin İdlib’i hedef alması insani
felakete yol açarak ülkemiz ile Avrupa’ya yönelik yeni bir göç dalgası
oluşturacaktır. Türkiye’nin girişimi bölgede yeniden insanlık trajedilerinin
yaşanmasını önlemiştir. Uluslararası toplum da istisnasız bu görüştedir. “İdlib
halkı: ‘Canımızı Erdoğan kurtardı.’” “İdlib’e silahsız çözüm dünyayı memnun
etti.” “Birleşmiş Milletler İnsani Yardım Koordinatörü: ‘Soçi Anlaşması doğru
yönde atılmış bir adımdır.’” “Birleşmiş Milletler Suriye Özel Temsilcisi
Staffan de Mistura: ‘Putin ve Erdoğan’a teşekkür ediyorum.’” İran memnun,
Almanya memnun. Birleşmiş Milletlerden teşekkür var. Suriye de memnun. Amerika
da…
TANJU
ÖZCAN (Bolu) – Suriye rejimi mi? 
İSMET
YILMAZ (Devamla) – Evet, evet, o da açıkladı.
Türkiye’ye
İdlib müzakereleri için Amerika’nın da teşekkürü…
LÜTFÜ
TÜRKKAN (Kocaeli) – Önemli o, Amerika’nın teşekkür etmesi önemli.
İSMET
YILMAZ (Devamla) – Yine Rusya Uluslararası İlişkiler Konseyi de “İdlib kararı
Erdoğan duruşunun zaferidir…” “Merkel’den Soçi zirvesine övgü.” “ABD: Mutabakat
umut verici.” diye devam ediyor. 
ÖZGÜR
KARABAT (İstanbul) – Kim yazmış bunları? 
İSMET
YILMAZ (Devamla) – Herkes herkes, herkes memnun. Dünya memnun, uluslararası
toplum memnun; kim rahatsız onu bilmiyorum, onu milletimiz görecek. 
Mutabakatla
Rusya rejiminin 15-20 kilometrelik bir koridora girmesini önleme, rejimin 15-20
kilometrelik bir koridora girmesini önleme… Türkiye de sahada sükûnetin
sağlanması bağlamında önemli yükümlülükler üstlenmiştir. Bu çerçevede, silahlı
gruplar, bize gelen bilgi, İdlib’den çıkmaya başlamıştır, Rusya Dışişleri
Bakanı da Birleşmiş Milletler toplantısında bunu ifade etti ve yaklaşık 60 bin
kişi de bu bölgede evlerine dönmüştür. 
HAKKI
SARUHAN OLUÇ (İstanbul) - Silahlar nerede, silahlar? Silahları nerede? 
İSMET
YILMAZ (Devamla) – Sayın Başkanım, sayın milletvekilleri; Suriye’nin ülkemizin
güvenliğini doğrudan ilgilendiren bir başka bölgesi Münbiç bölgesidir. Bu bölge
Suriye iç savaşının başlarında Temmuz 2012’de muhalif grupların, Ocak 2014’de
ise DEAŞ terör örgütünün kontrolüne geçmiştir. Amerika’nın desteklediği ve
çatısını PYD-YPG terör unsurlarının oluşturduğu Suriye Demokratik Güçleri, 12
Ağustos 2016’da Münbiç’in kontrolünü ele geçirmiştir. Bu vesileyle açıkça
belirtmeliyiz ki PYD-YPG PKK’nın Suriye uzantısıdır. Aynı terörist havuzunu
birlikte kullanmaktadır, aynı yerden kumanda edilmektedir. Böyle bir yapıyla
taktiksel amaçlarla bile olsa saf tutularak bir terör örgütüyle bir başka terör
örgütünün yok edilmesine dayanan stratejiler son derece yanlış ve tehlikelidir.
Bu husus ülkemiz tarafından uluslararası her platformda dile getirilmektedir.
Türkiye-ABD
tarafından hazırlanan Münbiç yol haritası, 4 Haziran 2018 tarihinde iki ülkenin
dışişleri bakanları tarafından onaylanmıştır. Bu yol haritasında YPG’nin ABD
gözetiminde Münbiç’ten çekilmesi, Münbiç’te Türkiye ve ABD tarafından kabul
edilebilir unsurlarla yeni yönetim ve güvenlik yapılarının kurulması, DEAŞ’tan
kurtarılan diğer bölgelerde de Münbiç’teki tecrübeden faydalanılması
doğrultusunda mutabakata varılmıştır. Münbiç yol haritası kapsamında ABD’yle koordineli,
birlikte... Hatiplerden birisi “Bayramdan önce yaptığınızı söylediniz.” diyor.
Hayır, tabirimiz bu. Münbiç yol haritası kapsamında ABD’yle koordineli bağımsız
devriye faaliyetleri 18 Haziran 2018’de başlatılmıştır. 51’inci bağımsız
devriye 26 Eylül 2018’de gerçekleşmiştir. Ortak devriye için eğitimlerin
başladığı da ABD Savunma Bakanı tarafından hafta başında açıklanmış, dün akşam
da bizim Savunma Bakanlığımız Amerika’dan bu konuda da eğiticiler, ortak
insanların geldiğini açıklamıştır.
Sayın
Başkan, sayın milletvekilleri, Türkiye, sınırlarında herhangi bir terör
örgütünün yapılanmasına, Suriye halkının iradesi hilafına bir oldubittiyle
terör örgütlerinin bölgede kalıcı hâle getirilmesine hiçbir zaman rıza
göstermeyecektir. Türkiye olarak, Suriye’nin toprak bütünlüğünün ve siyasi
birliğinin korunması gerektiğini savunuyoruz. Sahada yürütülen faaliyetler,
Suriye ihtilafının siyasi çözümü için temel alınan ilkelerle çelişmemelidir.
Söz konusu ilkelerin başında Suriye’nin üniter yapısının ve toprak bütünlüğünün
korunması gelmektedir. PKK/PYD-YPG terör örgütünün Suriye’deki faaliyetleri
yerleşim birimlerindeki demografik yapıyı değiştirmekte, Arap halkını daha
fazla radikalleştirmekte, düzensiz göçü de artırmaktadır. Bu da ileride
kapanmayan yaraların ortaya çıkmasına, bölge halklarının çok daha ağır bedeller
ödemesine yol açacaktır. 
Sayın
Başkan, sayın milletvekilleri, mesele hayatidir, önemlidir. İçinde bulunduğumuz
coğrafyada ülkelerin siyasi sınırları yeniden çizilmek istenmektedir. Devletler
küçültülmek, güçsüzleştirilmek, etkisizleştirilmek, aralarındaki ihtilaf ve
çelişkilerden yararlanılarak dışarıdan daha kolay yönlendirilebilir hâle
getirilmek istenmektedir. Ülkelerin iç sorunları derinleştirilerek halkların
sürekli birbiriyle kavgalı olmaları istenmektedir. Ola ki hakeme başvurulacaksa
da kendilerine müracaat etmelerini istemektedirler. Terör de bu hedefler
doğrultusunda bir araç olarak kullanılmaktadır. Esasında bu proje yeni de
değildir. Birinci paylaşım savaşında hayata geçirilemeyen projeler, yedi
düvelin çağdaş versiyonları eliyle, bu bölgede, yeni taşeronları vasıtasıyla
hayata geçirilmek istenmektedir. Proje, terör örgütlerine proje müellifleri
tarafından doğrudan ve dolaylı, açık ve gizli destekle verilmektedir. 
Bilinmelidir
ki bu projelerin bölgemizde hayata geçirilebilmesinin ve sürdürülebilmesinin
imkânı yoktur. Er ya da geç bu projenin takipçileri kaybetmeye mahkûmdur. O ana
kadar sadece ülkelerin enerjilerinin, maddi ve manevi birikimlerinin kaybına ve
dikkatlerinin dağılmasına yol açacaklardır. 
Bilinmelidir
ki ülkemiz, millî güvenliğine yönelik her türlü tehditleri bertaraf edecek
tecrübe, kararlılık, imkân ve kabiliyete de sahiptir.
Sayın
Başkan, sayın milletvekilleri; hatiplerden bir tanesi Adalet ve Kalkınma
Partisindeki “adalet” isminden yola çıkarak bu coğrafyadaki birçok ülkede yer
alan partilerde de adalet kavramı olduğundan bahsederek bir zincir oluştuğunu
söyledi. “Adalet” evrensel bir kavramdır herkesin ulaşmak istediği, her
coğrafyada. Dolayısıyla da aynen “demokratik”te olduğu gibi, İngiltere’de
Demokratik Birlik Partisi var, Almanya’da Hristiyan Demokratik Birlik Partisi
var, Fransa’da Demokratik Hareket Partisi var, İspanya’da Demokratik Liberal
Hareket Partisi var. Peki, niye bu yoruma gidiyor? Vehimlerinden. 
Arif
Nihat Asya’nın güzel bir sözü var ya: "Sessizce düşünsek duyacaklar bir
gün/ Olmazları olmuş sayacaklar bir gün/ Onlar bu vehimle ellerinden gelse/
Rüyalara sansür koyacaklar bir gün."
Artık
rüyalara sansür koyma devriniz bitmiştir. 
LÜTFÜ
TÜRKKAN (Kocaeli) – Sansür sizin işiniz sayın bakan. “Sansür” Adalet ve
Kalkınma Partisiyle beraber anılıyor. 
İSMET
YILMAZ (Devamla) – Sayın Başkan, sayın milletvekilleri; yine bir başka hatip
ülkemizin mezhepçi politika izlediğini söyledi. Bu da kesinlikle doğru
değildir. 
Bakın,
Suriye rejimiyle vatandaşlar arasında vizesiz geçiş uygulamasını biz başlattık.
O zaman da o ülkenin başında Esed vardı, şimdi de var. Peki, bunu niye
başlattık? Çünkü o zaman kendi halkıyla kavgalı değildi. Ancak kendi halkına
karşı kimyasal silah kullanmış, balistik füze fırlatmış ve bundan dolayı da
sınırlarımızın önüne gelen -ateşten kaçıyor- 3,5 milyon insan var. Ne
istersiniz? Sınırları mı kapatalım? O zaman size “insan” denir mi? Türkiye’nin
tek yaptığı bu, kapıları açtı. Yangından kaçan insanlara, insan olmanın
değeriyle “Gelin burada kalabilirsiniz.” dedi. (AK PARTİ sıralarından alkışlar)

LÜTFÜ
TÜRKKAN (Kocaeli) – Kendi insanlarınıza karşı edindiğiniz hassasiyeti Türk
Milletine de gösterin.
İSMET
YILMAZ (Devamla) – Yine, biliyorsunuz “mezhepçi politika” diyor. İran’da
gösteriler başladığında İran’ın toprak bütünlüğünü öncelikle savunan ülke biz
olduk ve hâlâ da savunuyoruz. Bu bölgedeki ülkelerin üniter bütünlüğünün,
toprak bütünlüğünün değişmesini istemiyoruz ancak bunlara kendi ülkesinin halkları
karar verir diyoruz.
Yine,
bir başkası sıfır sorundan bahsetti. Sıfır sorun bir hedeftir. Yine de devam
edeceğiz. Hedefe ulaşılamamış olması bu hedefin yanlış olduğu anlamına gelmez. 
Yine
“Gelenlere şu kadar para harcadınız, nereye gitti?” deniyor. Örneklerden bir
tanesini vereyim. Dünyada hiçbir ülkenin yapamadığını yaptık. 600 binden fazla
Suriyeli çocuğa kendi okullarımızda kendi evlatlarımıza vermiş olduğumuz
eğitimi veriyoruz. Hatta ilkokul 1’de, 2’deki Suriyelilerin okullaşma oranı
yüzde 90’ın üzerinde. Bu oran olaylardan önceki Suriye’de dahi yakalanamamış
bir başarıdır.
TAHSİN
TARHAN (Kocaeli) – Kendi çocuklarınızı nereye gönderiyorsunuz? Özel okullara.
İSMET
YILMAZ (Devamla) – Yine, ülkesindeki Velid Muallim’i kılavuz alanlar var. Velid
Muallim’i kılavuz alanların bu topluma söyleyecek sözü olmaz. 
Biz,
bu ana kadar –Sayın Başkanım, sözlerimi tamamlıyorum- Suriye’den ülkemize
yönelecek terör örgütlerinin saldırılarını bertaraf…
(Mikrofon
otomatik cihaz tarafından kapatıldı)
İSMET
YILMAZ (Devamla) – …etmek üzere her türlü tedbiri aldık. Almak ülkemizin en
doğal hakkıdır, bundan sonra da gereken tedbirleri almaya devam edeceğiz. Bu
süreçte devletimizin tüm kurumları ile siyasi partilerimizin terörle mücadele
hususunda ortak irade ve hassasiyet göstermesi önemlidir. Ülkemizin birliği ve
bölünmez bütünlüğü içinde milletimizin varlığına yönelik tehditleri bertaraf
edebilmek için bu tezkereyle talep edilen yetkilere ihtiyaç vardır. Türkiye’ye
yönelik tehditler devam ettiği sürece, bu tehditlerin ortadan kaldırılması
amacıyla Türk Silahlı Kuvvetlerinin sınır ötesine gönderilmesi imkânını da
sağlayacak olan tezkereye Adalet ve Kalkınma Partisi Grubu olarak destek
olacağımıza, Yüce Meclis tarafından da bu tezkereye destek verileceğine
inanıyorum, ki burada da açıkça ifade ettiler. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Yılmaz.
LÜTFÜ
TÜRKKAN (Kocaeli) – Sayın Başkan… 
BAŞKAN
– Şimdi siyasi parti grupları adına görüşmeler tamamlanmıştır…
LÜTFÜ
TÜRKKAN (Kocaeli) – Sayın Başkanım, bir sataşma var, 69’uncu maddeye göre
konuşmacımıza…
İSMET
YILMAZ (Sivas) – Nerede sataşma? Nerede sataşma?
BAŞKAN
– Sataşma nedir? Nasıl sataştı?
AHMET
KAMİL EROZAN (Bursa) – Efendim, biraz evvel Sayın Bakan -veya “sayın
milletvekili” diye hitap edeyim, nasıl arzu ederlerse- benim “adalet” kavramı
üzerinden yürüttüğüm analize karşı bir cevap verdi. Bence hatalı bir…
BAŞKAN
– Cevaba cevap yok ama burada. Hani şahsınıza bir sataşma varsa amenna, 69’a
bakın.
LÜTFÜ
TÜRKKAN (Kocaeli) – Suçlayıcı bir ifade kullandı Sayın Başkan, suçlayıcı bir
ifade kullandı konuşmacı.
BAŞKAN
– Hayır, isim de vermedi. Yok, hayır, ben gayet iyi dinledim.
LÜTFÜ
TÜRKKAN (Kocaeli) – İsim vermesi şart değil efendim. “Konuşmacı” olarak
bahsettiği kişi, kendisine ait olan bu sözlerin farkında, dolayısıyla söz
vermek durumundasınız.
BAŞKAN
– Sayın Türkkan, Sayın Erozan ne olduğunu açıkladı, dedi ki: “Benim ‘adalet’
kavramı üzerinden bir zincir kurduğumu ifade etti, ona cevap verdi.” Bir
sataşmadan bahsetmedi, kendisi de bahsetmedi, lütfen.
LÜTFÜ
TÜRKKAN (Kocaeli) – Sayın Başkanım, o kavramı kullanan, sayın konuşmacı.
Kendisiyle ilgili sataşmadan dolayı söz vermek zorundasınız.
BAŞKAN
– Hayır değilim, değilim. 
LÜTFÜ
TÜRKKAN (Kocaeli) – İç Tüzük 69’a göre…
BAŞKAN
– E, bakın 69’a.
LÜTFÜ
TÜRKKAN (Kocaeli) – Eğer siz İç Tüzük’e göre yöneteceksiniz söz vermek
zorundasınız. 
BAŞKAN
– Bakın 69’a. Nasıl söz vermek zorundayım?
LÜTFÜ
TÜRKKAN (Kocaeli) – “Hayır, ben istediğim gibi yöneteceğim.” diyorsanız Tüzük’ü
alın, arkaya gönderin. 
BAŞKAN
– Hayır, İç Tüzük’e bir bakın siz de, 69’a göre söz vermek zorunda olduğum
yazmıyor orada.
LÜTFÜ
TÜRKKAN (Kocaeli) – Sayın Başkanım, ben İç Tüzük’e bakarak konuşuyorum. 69’uncu
maddeye göre söz vermek zorundasınız. Bu şekilde yönetmeye kalkarsanız bu
konuşmanız…
BAŞKAN
– Sayın Türkkan, ezbere konuşmayalım lütfen. 
LÜTFÜ
TÜRKKAN (Kocaeli) – Ben ezbere konuşmuyorum. 
BAŞKAN
– 69’u okuyoruz, bakın…
LÜTFÜ
TÜRKKAN (Kocaeli) – Okuyun efendim.
BAŞKAN
– 69’u okuyalım, sonra ne dediğimize bakalım. 69 ne diyor? “Şahsına sataşılan…”
İSMAİL
TAMER (Kayseri) – Lütfü, unutmuşsun sen ya, bunları unuttun herhâlde. 
BAŞKAN
– Arkadaşlar, ben konuşayım müsaade ederseniz.
“Şahsına
sataşılan veya ileri sürmüş olduğu görüşten farklı bir görüş kendisine
atfolunan Hükümet, komisyon, siyasî parti grubu…”
LÜTFÜ
TÜRKKAN (Kocaeli) – Daha ne olacak? Peki, Başkanım, gerisini okumayın, bu
kadarı yeterli Sayın Başkan. 
BAŞKAN
– “…veya milletvekilleri, açıklama yapabilir ve cevap verebilir.” 
LÜTFÜ
TÜRKKAN (Kocaeli) – Sayın Başkan, bu ilk satır bile buna yeterli.
BAŞKAN
– Neresi?
AHMET
KAMİL EROZAN (Bursa) – İkinci cümlesi efendim.
LÜTFÜ
TÜRKKAN (Kocaeli) – “Şahsına atfedilen cümleden dolayı sataşılan kişiye söz
verilir.” diyor. 
BAŞKAN
– “Şahsına atfedilen” demiyor, bir daha okuyayım isterseniz, “ileri sürmüş
olduğu görüşten farklı bir görüş kendisine atfolunan” diyor. 
LÜTFÜ
TÜRKKAN (Kocaeli) – Yaptığı nedir efendim? 
BAŞKAN
– Böyle bir şey mevzubahis değil. Gayet iyi dinledim ben, hayır. 
LÜTFÜ
TÜRKKAN (Kocaeli) – Hayır, efendim, olur mu öyle bir şey! Olur mu Sayın Başkan!
BAŞKAN
– Hayır, getiririz tutanakları, bakarız.
LÜTFÜ
TÜRKKAN (Kocaeli) – Ne ilk defa Genel Kurulu biz seyrediyoruz ne de siz ilk
defa.
BAŞKAN
– Hayır, tutanağa bakarız, 69’a giriyor mu girmiyor mu, veririz. 
LÜTFÜ
TÜRKKAN (Kocaeli) – 69’a bu girmiyorsa…
BAŞKAN
– Girmiyor. 
LÜTFÜ
TÜRKKAN (Kocaeli) – …bundan sonra sizin kimseye söz vermemeniz lazım.
BAŞKAN
– Söz veriyorum, ben 69’a göre çok söz verdim.
LÜTFÜ
TÜRKKAN (Kocaeli) – Vermiyorsunuz efendim.
BAŞKAN
– Şimdi arkadaşlar, şahıslar adına Sayın Engin Altay.
LÜTFÜ
TÜRKKAN (Kocaeli) – Konuşmacının Adalet ve Kalkınma Partili olması, sizin,
milletvekilinin bu hakkını gasbetmenize sebep olmamalı.
(İYİ PARTİ sıralarından alkışlar)
BAŞKAN
– Hayır, hiç alakası yok, hiç alakası yok.
Sayın
Altay, buyurun. (CHP sıralarından alkışlar) 
Süreniz
on dakika. 
ENGİN
ALTAY (İstanbul) – Teşekkür ederim Sayın Başkan. 
Sizi
ve Genel Kurulu saygıyla selamlıyorum. 
Biraz
önce Sayın Yılmaz’ı dinlerken, bölgede, Orta Doğu’da yaşananlarla ilgili bunun
bir büyük proje olduğunu söyledi; doğru, biz de söylüyoruz. “Bu projenin
taşeronları var, müellifleri var.” dedi. Biz bu Orta Doğu’da yaşananları… Irak,
Suriye, Kuzey Afrika vesair vesair vesair, bütün bu projelerin dünya kamuoyuna
mal olmuş bir adı var: “Büyük Ortadoğu Projesi.” Eş Başkanı da Erdoğan. Biraz
böyle de bakmak yani “Taşeronu var, müellifi var, Eş Başkanı da var, mı acaba?”
diye düşünmek lazım. 
Efendim,
öncelikle şunu söyleyeyim: 15 Temmuz hain darbe girişiminden sonra çıktınız…
Yani benim buradaki bütün ithamlarım -burada eskiden Hükûmet sıraları vardı-
Hükûmetle ilgilidir, AK PARTİ’li hiçbir sayın milletvekili hedefim değildir
yani sözlerimin muhatabı değildir. Çıktı bu Hükûmet dedi ki: “FETÖ bizi
kandırdı.” İtiraf, samimi bir itiraf olarak alıyorum ben bunu; Allah affetsin,
millet affetsin. Şimdi, korkarım -Sayın Çeviköz açıkladı- Soçi, Astana, Tahran
buluşmalarından en son Soçi’de alınan karar gereği, Türkiye, 15 Ekimde İdlib’de
ve Suriye’de, Suriye’nin kuzeyinde, dolayısıyla bizim güneyimizde yaşanan,
yaşanacak vahim tablo karşısında da “Bu ılımlı cihatçılar bizi aldattı.”
diyecek bence. 
Şimdi,
siz, hatalar zincirine nerede başladınız, onu söyleyeyim. Siz, hatalar
zincirine 27 Ağustos 2012 günü başladınız. Neydi? Biliyorsunuz, malum, Suriye
krizinin miladı 2011’dir. 27 Ağustos 2012’de Cumhuriyet Halk Partisinin o
dönemki Kocaeli Milletvekili Hurşit Güneş Hatay il sınırları içinde Apaydın
Kampı’na gitmek istedi. Vali dedi ki: “Bütün kamplar senin.” “Apaydın?” “Ora
olmaz.” Neden? Apaydın Kampı’nda kim vardı, oradakilerin elinde ne vardı,
oturdukları sandıkların içinde ne vardı? Bir ülkede bir milletvekili bir kampa
giremiyorsa o ülkede Hükûmet gayrimeşru iş yapıyor demektir zaten. Şimdi, biraz
sonra fırsat bulduğum kadar değineceğim. 
19/10/2016’da
da Sayın Erdoğan muhtarlara hitap ediyor: “Dün akşam Putin beni aradı.” Kanka
ya bunlar. “Ya, bu Halep’teki El Nusracıları oradan bir çıkarın, orada bir
bombalama işi var, şu var, bu var. Biz de Putin’i kırmadık, El Nusra’dan rica
ettik.” Erdoğan söylüyor. Nerede? 19/10/2016’da.
Değerli
milletvekilleri, ben de iki yıl öncesinde Mecliste -hem burada hem basın
toplantısında- “İdbib İdlib…” diye kıyamet kopardığımı biliyorum, tutanaklarda
var. İki yıl önce dedim ki: “Asıl bela İdlib.” Şimdi, İdlib… “Sizin” diyeceğim,
olmuyor yani bu, sizin içinizden çıkan Hükûmetin dış politikadaki
sıkışmışlığının cisimleşmiş hâlidir, tamam. Şimdi, orta yerde 3 milyon sağdan
soldan gelmiş insan, bunların hepsi potansiyel mülteci ve bu 3 milyonun içinde
minimum 100 bin eli kanlı terörist, radikal cihatçı unsurlar, şunlar bunlar ve
bu İdlib’in yüzde 60’ını Heyet Tahrir el-Şam kontrol ediyor. Bu şu demek: Bu,
Erdoğan, Recep Tayyip Erdoğan, AK PARTİ Genel Başkanı Erdoğan, Cumhurbaşkanı
Erdoğan, eski Başbakan Erdoğan Türkiye’nin dibinde bir El Kaide emirliği kurdu
demek, kurulmasına sebep oldu demek. (CHP sıralarından alkışlar) Bu benim
düşüncem, anlatacağım.
ÖZLEM
ZENGİN (Tokat) – El insaf ya!
ENGİN
ALTAY (Devamla) - Şimdi, bölgede kim var? Arap var, Türk var, Türkmen var, Kürt
var. Bunlar bölgenin asli unsurları. Bir bölgede, küçük bir yerde Uygur
Türkleri de var biliyorum. Peki, bölgede Kafkasyalı Çeçen’in ne işi var?
Avrupalı cihatçıların ne işi var? Bölgede Uygur Türklerinin, Çin’in Uygur bölgesinden
gelen militanların ne işi var? Nereden geldi bunlar? Bir “Ne işleri var?”ı
sormak lazım bir de bunların nereden bölgeye intikal ettiğini sormak lazım.
Allah biliyor, herkes biliyor, bu bölgenin asli unsurlarının dışında orada
savaşan bu savaşçıların, cihatçı teröristlerin, savaşanların, radikal
cihatçıların yüzde 50 ve üstü de yabancı, oranın asli unsurları değil;
Kafkasya’dan gelen Çeçen, Çin’in Uygur bölgesinden gelen Türkmen, Türk neyse,
Avrupa’dan gelen değişik uluslara mensup insanlar. Bunlar buraya nereden geldi?
Bunların da yüzde 70’i Türkiye üzerinden geldi. Peki, bunlar Türkiye üzerinden
gidip El Kaide uzantılı Heyet Tahrir el-Şam örgütünün ya da bölgedeki diğer
ılımlı ya da radikal cihatçı gruplara dâhil olurken bu Hükûmet, bundan önceki Hükûmet
ne yapıyordu? Söyleyelim, muhtelif kamplarda bunlar eğitiliyor, donatılıyor,
silah veriliyor, besleniyor, orada savaşanlar getiriliyor, yaraları sarılıyor
yani menşeine bakmaksızın, kimle çatıştığına bakmaksızın. Arkadaşlar, bugün
bölge kan gölüne döndüyse burada Türkiye Cumhuriyeti’nin geriye dönük
Hükûmetlerinin ve mevcut, orta yerdeki yönetimin büyük kusuru var. 
Şimdi,
15 Ekim önemli bir tarih. Sayın Büyükelçim, Genel Başkan Yardımcımız açıkladı.
Soçi’de, Tahran’da, Astana’da o kadar vaatte bulundunuz ki. “O bizim işimiz.”
dediniz ya. “Ilımlı cihatçı ile radikal cihatçıyı biz ayırırız, hiç mesele
değil kardeşim.” Evet evet, onu Hükûmete sorun isterseniz, şimdi söyleyeceğim.
Rusya Soçi’de en son Türkiye’nin taahhütlerini zabıt altına aldı mı, almadı mı?
Size soramam, Hükûmet değilsiniz ama Hükûmet herhâlde Meclisi izliyordur.
Dışişleri Bakanlığından, Bakandan geçtim, bir bürokrat desin ki: “Hayır, Rusya
zabıt altına almadı.” Bir taahhütte bulunduk Sayın Milletvekilim, hocam
söyledi, dedik ki: “15-20 kilometre derinliğinde bir koridor, biz halledeceğiz.
Silahsız, M4 ve M5 yollarını açacağız.” Halledemezsen ne olacak? “Silah
bırakacağım.” diyen de yok; ılımlısı, radikali. 
İSMET
YILMAZ (Sivas) – Herkes “Bırakacağım.” dedi. 
ENGİN
ALTAY (Devamla) – Ya, inşallah Sayın Bakanım, amin, amin. Biz silahtan arınmış
bir bölge istiyoruz, kanın akmadığı bir bölge istiyoruz, bizim derdimiz de bu
ama tablo çok öyle değil. Bu bakımdan, sizin yani onların, Hükûmetinizin
yürüttüğü politika bölgedeki sorunun büyümesinin ana faktörlerinden biridir. 
Sayın
Yılmaz, şunu söylediniz: “Efendim, bu, dış güçlerin planları, projeleri.”
Doğrudur, elbette emperyal devletlerin bölgeye yönelik hesapları kitapları
falan filan… Sorun 3 kiloysa bunun 1,5 kilosunun sorumlusu Sayın Erdoğan’dır. 
İSMET
YILMAZ (Sivas) – Doğru değil. 
ENGİN
ALTAY (Devamla) – Ben öyle söylüyorum. 
İSMET
YILMAZ (Sivas) – Doğru değil. 
ENGİN
ALTAY (Devamla) – Eğer zamanım olsa ispatlayacağım. Bak, 10 sayfa notum var,
daha 2 sayfa konuşmuşum. 
İSMAİL
TAMER (Kayseri) – Sayın Altay, yanlış söylüyorsun. 
ENGİN
ALTAY (Devamla) – Efendim, siz gelin aksini… 
Şimdi,
çok önemli olduğu için, Sayın Yılmaz “12 gözetleme noktasında askerimiz var.”
dedi. Peki, 12 gözetleme noktasındaki askerimizin… Milletçe bu vatan için,
bağımsızlık için hepimiz ölmeye hazırız, orada bir mesele yok. Asker de
gereğinde savaşır, ülkenin ulusal güvenliği için ölebilir, Allah esirgesin.
Peki, göz göre göre, körü körüne askeri sıfır güvenlikli bir bölgede “Gözetleme
kulesi kurdum.” deyip -ki 12 gözetleme noktasında binin üstünde askerimiz
orada- açık hedef yapmak ne savaş stratejilerinde var ne de Allah’tan reva
değil.
İSMET
YILMAZ (Sivas) – İran’ın da var, Rusya’nın da var.
ENGİN
ALTAY (Devamla) – O askerimizin burnunun kılına zarar geldiğinde size bir şey
olmuyor. Siz gidiyorsunuz şehit ailesine bir bayrak veriyorsunuz, “Vatan sağ
olsun.” falan filan, “Şehitler ölmez vatan bölünmez.” Bir de askerin anasına…
Kardeşim,
biz diyoruz ki: Bu gözetleme noktaları yerine daha sınır bölgelerinde daha
kuvvetli tedbir alma imkânı yok mu? Var.
(Mikrofon
otomatik cihaz tarafından kapatıldı) 
ENGİN
ALTAY (Devamla) – Ben başka bir yere…
İSMAİL
TAMER (Kayseri) – Türk askerini hedef mi gösteriyorsunuz orada ya, hedef mi
gösteriyorsunuz?
ENGİN
ALTAY (Devamla) – Bu askerlerin hava desteği, askerlerimizin güvenliğine
yönelik hava koridoru senin inisiyatifinde midir, senin inisiyatifinde midir?
Bunların güvenliği, hava koridoru inisiyatifi Türkiye'nin ise eyvallah, gel hep
gidelim orada duralım. Yok böyle bir şey. (CHP sıralarından alkışlar) 
BAŞKAN
– Teşekkür ederiz Sayın Altay. 
ENGİN
ALTAY (Devamla) – O zaman son cümlemi söyleyeyim Başkanım. Son cümlem de şu…
BAŞKAN
– Öyle bir intikal olmuyor sürelerde.
Teşekkür
ederiz.
ENGİN
ALTAY (Devamla) – Şöyle bitirelim.
BAŞKAN
– Bitti değil mi, mikrofon kapandı diye hatırlıyorum.
ENGİN
ALTAY (Devamla) – Mikrofon kapalı ama ben tutanaklara geçmesi için…
Şimdi,
ya, Sayın Başkan, Sayın Yılmaz iki buçuk dakika konuştu hiç uyarmadınız, bu AK
PARTİ aidiyetinizden orada otururken biraz arınmanız lazım. (CHP sıralarından
“Bravo” sesleri, alkışlar) 
LÜTFÜ
TÜRKKAN (Kocaeli) – Biraz daha Meclis Başkan Vekili olun Sayın Başkan. AK PARTİ
Grubunu yönetmiyorsunuz Sayın Başkan.
BAŞKAN
– Sayın Altay, siz bana dönüp ilave süre istediniz, ben ona cevaben konuştum.
Zaten konuşuyorsunuz. 
LÜTFÜ
TÜRKKAN (Kocaeli) – Sayın Başkan, AK PARTİ Grubunu yönetmiyorsunuz, Meclisi
yönetiyorsunuz, lütfen, bir kere daha hatırlatmak istiyorum. 
BAŞKAN
– Şahsi görüşünüz. 600 arkadaşımız var burada.
ENGİN
ALTAY (Devamla) – Şimdi, Sayın Erdoğan’ın şu hayalden vazgeçmesi… Suriye
rejimini değiştirme hayaliyle kan akmasına, daha fazla kan akmasına sebep
olacak iş ve işlemlerden uzak durmak lazım ki sizin tezkereniz zaten ne diyor?
“Irak ve Suriye’nin toprak bütünlüğü” diyor. “Irak ve Suriye’nin toprak
bütünlüğü” diyorsunuz, Şam yönetimini de devirmek istiyorsunuz. Bir ülkenin
merkezî yönetimini devirerek oranın toprak bütünlüğünü sağlayamazsınız.
Sağlasanız sağlasanız o ülkeyi 16 parçaya bölmeye hizmet edersiniz. Buna rağmen
Sayın Çeviköz söyledi, ulusal güvenliğimiz söz konusu olduğunda, askerimizin,
polisimizin, Mehmetçik’in kanı, canı söz konusu olduğunda sizin bütün
yanlışlarınıza rağmen yani onların bütün yanlışlarına rağmen Cumhuriyet Halk
Partisinin tavrı bellidir. Ulusal güvenlik söz konusu olduğunda tavrımız
bellidir. (CHP sıralarından alkışlar)
BAŞKAN
– Teşekkür ederim Sayın Altay.
Sayın
Bilgen’in bir talebi var.
Buyurun.
III.- AÇIKLAMALAR (Devam)
25.- Kars Milletvekili Ayhan Bilgen’in, Suriye’de silahlı grupları silah
bırakmaya teşvik ederek sorunun siyasi yolla çözülmesi konusunda uzlaşılıyorken
Türkiye’nin doğrudan güvenliğini ilgilendiren sorunlarda neden siyasi çözümün
tercih edilmediğini öğrenmek istediğine ilişkin açıklaması
AYHAN
BİLGEN (Kars) – Sayın Başkan, çok önemli bir oylamaya gideceğiz. Bir kez daha
çok kısa bir noktanın altını çizmek istiyorum. Burada görünen o ki bütün
gruplar, Suriye’de silahlı grupların silah bırakmaya teşvik edilip sorunun
siyasi yolla çözülmesi konusunda uzlaşıyorlar. Kimse şu söylemi kullanmıyor,
son teröristi öldürmek, imha etmek üzerine bir mantık işlemiyor, biz de bunu
doğru buluyoruz. Sorun Suriye’yle ilgili olduğunda bunda uzlaşırken eğer
Türkiye’ye yönelik benzer bir tehdit varsa Türkiye kendisini doğrudan güvenlik
açısından ilgilendiren sorunlarda neden siyasi çözümü tercih etmiyor? Neden
aynı aklı, neden aynı vicdanı işletemiyoruz ve sorunların silah bırakma gibi en
düşük maliyetle, en az insan maliyetiyle çözümünde uzlaşamıyoruz? Bunu galiba
oylamadan önce herkesin, hepimizin vicdanına sorması gerekiyor.
Teşekkür
ediyorum. (HDP sıralarından alkışlar)
BAŞKAN
– Teşekkür ederim.
ZAFER
IŞIK (Bursa) – O mikrofonlardan PKK’yı lanetleyin.
BAŞKAN
– Sayın Zengin, buyurun.
26.- Tokat Milletvekili Özlem Zengin’in, (3/37) esas numaralı Cumhurbaşkanlığı
Tezkeresi üzerinde İstanbul Milletvekili Engin Altay’ın şahsı adına yaptığı
konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; doğrusu “sataşma”
ifadesinin bile ağır olacağı bir ithamla karşı karşıyayız. Sayın
Cumhurbaşkanımızın, sayın eski Başbakanın… Atladınız “eski belediye başkanı” da
diyebilirdiniz. Yani tekrar tekrar şeddeleyerek ne yapmaya çalıştığınızı da
anlayamıyorum, sadece “Erdoğan” demeniz kâfidir herhâlde, “Cumhurbaşkanı”
demeniz kâfidir, “Başkanımız” diyemiyorsunuz, biliyorum. 
Şimdi,
El Kaide emirliğini kurduğunu ifade etti. 
TAHSİN
TARHAN (Kocaeli) – Kendisi de “Başkanım.” demiyor ki, “Cumhurbaşkanıyım.” diyor
ya. 
ÖZLEM
ZENGİN (Tokat) – Bu sebeple…
TAHSİN
TARHAN (Kocaeli) – Almanya’daki konuşmada “Türkiye Cumhurbaşkanıyım.” dedi ya.
ÖZLEM
ZENGİN (Tokat) – Müsaade eder misiniz, ekip arkadaşlarınız yeteri kadar
konuştu. 
ENGİN
ALTAY (İstanbul) – Arkadaşlar, dinleyelim, grup başkan vekili konuşuyor.
BAŞKAN
– Dinleyelim arkadaşlar, lütfen.
ÖZLEM
ZENGİN (Tokat) – Bu sebeple, El Kaide emirliğini kurduğunu ifade etti, bu çok
ağır bir ithamdır. Çünkü El Kaide dâhil olmak üzere 2013’te El Nusra’yı ve
DAEŞ’i Bakanlar Kurulu kararıyla, her ikisini Bakanlar Kurulu kararıyla ama El
Kaide’yi daha evvel terör örgütü olarak kabul etmiştir, Türkiye Cumhuriyeti
kabul etmiştir Hükûmet kararıyla. Hâl böyle olunca, yapılan her toplantıda,
ister Türkiye içerisinde isterse uluslararası kamuoyunda yapılan bütün
toplantılarda Türkiye Hükûmeti ve Sayın Cumhurbaşkanımız teröre olan mesafesini
çok net bir şekilde ifade etmiştir. Bizler de AK PARTİ Grubu olarak El
Nusra’yı, DAEŞ’i, El Kaide’yi toptan reddeden, terörü reddeden, İslam’la terörü
yan yana getiren bütün kavramları reddeden insanlarız.
Elbette
silahsız çözüm hepimizin tercihidir ve dünyada bu konuda barışla alakalı
çalışan en öncü kişi Sayın Erdoğan’dır. En son yapılan Birleşmiş Milletlerdeki
toplantı da bunun bir şehadetidir, orada görüldü zaten bu konu, ne kadar büyük
bir gayret gösterildiği ve bu manada Sayın Cumhurbaşkanımız yaptığı konuşmada
da 14 ülke başkanının kendisine bu konudaki teşekkürlerini ifade etti. Fakat
tüm bunlara rağmen dünyada olan, siyasette, dış politikada Türkiye'nin hep aynı
yerde durduğu, diğer ülkelerin aynı yerde durduğu farz ediliyor. Hemen yanı
başımızda baktığınızda ülkelerin artık günbegün değil, anbean değişen
politikalarıyla karşı karşıyayız. Hâl böyle olunca Türkiye de her seferinde
kendi konumunu yeniden tanımlama ihtiyacı duyuyor ve bu sebeple bizim birinci
önceliğimiz elbette barıştır, bunu yaparken Suriye'deki insanların, oradaki
insanların hayatta kalmaları bizim için çok önemlidir, bu manada insani bir
vazifedir ama bundan da ötesi bizim kendi sınırlarımızı korumak adına siyaset
dışında, uluslararası politika dışında başka argümanlara ihtiyacımız var. İşte
bu tezkere -ki siz de ona ikna oluyorsunuz, o sebeple oy verme ihtiyacını
duyuyorsunuz- bu sebeple şartlar gereği zarurete binaen bizim getirmiş
olduğumuz bir tezkeredir.
Devamında
şunu da ifade ederek kapatmak istiyorum.
BAŞKAN
– Tamamlayalım efendim.
ÖZLEM
ZENGİN (Tokat) – Evet, toparlıyorum.
Ve
devamında da bizim ve Sayın Erdoğan’ın, Hükûmetimizin aynı zamanda hiçbir
şekilde bir ülkenin hükûmetini devirmek, bir liderini göndermek gibi bir gayreti
yoktur. Ama dünyada kendi ulusuna terör uygulayan, kendi ulusunu katleden
insanlarla ilgili bir ses olmak da herhâlde hepimizin insani vazifesidir. Tarih
bunlarla dolu, sesini çıkarmamış insanların ızdıraplarıyla dolu. Eğer yanı
başımızda, içinde Türkmenlerin olduğu, inanan insanların, Müslümanların olduğu
-ya da gayrimüslim hiç fark etmez- bir ortamda bize düşen…
BAŞKAN
– Tamamlayalım Sayın Zengin.
ÖZLEM
ZENGİN (Tokat) - …yanı başımızdaki bu savaşta ve bizim de içimize terör ihraç
eden bir ortamda, hem siyaseti kullanarak hem de askerî unsurları kullanarak
yasal çerçevede elimizden geleni yapmaktır.
Teşekkür
ederim.
BAŞKAN
– Teşekkür ederim.
ENGİN
ALTAY (İstanbul) – Sayın Başkan…
BAŞKAN
– Bir saniye…
Buyurun
Sayın Türkkan…
27.- Kocaeli Milletvekili Lütfü Türkkan’ın, Oturum Başkanı TBMM Başkan
Vekili Mustafa Şentop’un sataşma olduğu hâlde söz hakkı vermemesinin adil
olmadığına ve (3/37) esas numaralı Cumhurbaşkanlığı Tezkeresi üzerinde Sivas
Milletvekili İsmet Yılmaz’ın AK PARTİ Grubu adına yaptığı konuşmasındaki bazı
ifadelerine ilişkin açıklaması
LÜTFÜ
TÜRKKAN (Kocaeli) – Sayın Başkan, az evvel, bu Mecliste daha önceki
uygulamalarda hiç görülmeyen bir uygulamaya imza attınız. Açıkça sayın
konuşmacımıza karşı sataşma varken söz vermeme hakkını kullandınız, bu hak
sizde var gibi gözükse de adil bir hak olmadığını söylemek istiyorum öncelikle.
Sayın
Bakan konuşmasında “İnsanlıktan mı vazgeçeceğiz? İnsan değil onları kabul
etmeyenler.” şeklinde bir ifade kullandı. 
Ben,
Sayın Bakana şunu hatırlatmak istiyorum. İnsan olmak bir erdem değil bir
zorunluluk, burada bulunan herkes için geçerli bir hadise. Yalnız, bütün
devletle ilgili meselelerde kendi milletinizin de menfaatlerini korumak
zorundasınız. 3,5 milyon Suriyeliyi kabul etmek ne kadar insani bir davranışsa,
3,5 milyon Suriyeliye harcanan, 40 milyar dolara vardığı tahmin edilen o
harcama kalemlerini kendi milletiniz ihtiyaç hâlindeyken harcamak bir o kadar
da günahtır. “3,5 milyar dolar Çin’den kredi sağladık.” diye gelip Türkiye'de
bunun bir başarı olarak anlatılması öyküsünü dinledikten sonra, bu 40 milyar
doların hesabını mutlaka ve mutlaka bir gün tarih önünde vermek zorundasınız.
Zira, bunu, aynı Suriyelilerin şu anda Suriye’ye nasıl döneceğine dair herkes
gibi siz de şaşkınlıkla izlemektesiniz. Türkiye'nin demografik yapısını da
değiştirecek ölçüde olan bu kabulün, önümüzdeki süreçte tarih boyunca tek
sorunumuz olacağı kanaatindeyim. Şu anda her 20 çocuktan 1 tanesi Suriyeli,
2040 yılında her 13 çocuktan 1 tanesi Suriyeli. Bunu kaldırabilecek ne ekonomik
kapasitemiz var ne de Türkiye popülasyonu bu işe müsait bir demografik yapıya
sahip. Bunların hepsinin doğru anlamda değerlendirilerek hamaset yapmadan,
insanlığı kendi uhdenizde tutmadan değerlendirilmesi daha uygun olur diye
düşünüyorum Sayın Bakan.
Teşekkür
ederim.
BAŞKAN
– Teşekkür ederim.
Sayın
Altay…
28.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sayın
mevkidaşım benim yaptığım konuşmaya atfen “İdlib’de bir El Kaide emirliği
kurulmadı.” demek suretiyle benim yalan söylediğimi iddia etmiş oldu aslında.
Kürsüye çıkmayacağım.
ÖZLEM
ZENGİN (Tokat) – “Erdoğan kurdu.” diyorsunuz.
ENGİN
ALTAY (İstanbul) – Sizin bugün AK PARTİ aidiyetinizle orayı yönetmenizi anlayışla
karşılayacağım ve bu son olsun inşallah.
BAŞKAN
– İthamınızı reddediyorum.
ENGİN
ALTAY (İstanbul) – Ama öyle.
BAŞKAN
– Değil.
ENGİN
ALTAY (İstanbul) – Neyse, Genel Kurula şu kadar bilgi vermek istiyorum
müsaadenizle: Dış politikayla yakından ilgilenen herkes bilir ki İdlib’in
yönetiminin yüzde 60 ve üstü, 65 civarındaki kısmı Heyet Tahrir el-Şam’dır.
Şimdi, Heyet Tahrir el-Şam organizasyonunun ana omurgasını, ana gövdesini El
Kaide uzantılı El Nusra oluşturur.
ÖZLEM
ZENGİN (Tokat) – Biz “terör örgütü” diyoruz zaten yani. Siz bir de bizim
kurduğumuzu söylüyorsunuz.
ENGİN
ALTAY (İstanbul) – Yani bu Meclisin çoğunluğu nasıl AK PARTİ’li ise Heyet
Tahrir el-Şam’ın çoğunluğunu da El Nusra oluşturur. El Nusra da El Kaide’nin
Suriye kolu demektir, Suriye’deki El Kaide demektir. İdlib’i de Heyet Tahrir el-Şam
yönettiğine göre…
ABDULLAH
GÜLER (İstanbul) – O size göre öyle.
ENGİN
ALTAY (İstanbul) - …bu İdlib’de kurulan devletçiğin ya da oradaki bölgenin, şu
anda kimsenin bulaşmadığı, bulaşmak istemediği bölgenin adına “El Kaide
emirliği” demekte bir sakınca yoktur bizce efendim.
ÖZLEM
ZENGİN (Tokat) – Sayın Başkan…
BAŞKAN
– Buyurun.
29.- Tokat Milletvekili Özlem Zengin’in, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
ÖZLEM
ZENGİN (Tokat) – Teşekkür ederim.
Şimdi,
Sayın Başkan, doğrusu, anlamakta zorlanıyorum. Sayın Altay kürsüde yaptığı
konuşmayı herhâlde hararetten hatırlayamıyor galiba. Asıl meseleye itirazımız,
evet Suriye’de bizim sonuna kadar itiraz ettiğimiz pek çok terör örgütü var ama
siz bunu bizim kurduğumuzu ve Sayın Erdoğan’ın o bölgede bir örgüt kurduğunu
iddia ediyorsunuz, “Sebebi odur.” diyorsunuz. 
ENGİN
ALTAY (İstanbul) – “Kurdu.” demedim, “Teması var.” dedim.
ÖZLEM
ZENGİN (Tokat) - “El Kaide emirliği kurmuştur.” diyorsunuz. Lütfen
kayıtlarınıza tekrar bakın, bunu söylüyorsunuz. Böyle bir ithamı nasıl
yaparsınız? Bütün dünya biliyor ki, evet, dış politikayla ilgilenen herkes
biliyor ki…
Ayağa
kalkmayınız, daha sözümü bitirmedim. 
ENGİN
ALTAY (İstanbul) – Öyle mi? Siz bir başlayınca on dakika konuşuyorsunuz.
ÖZLEM
ZENGİN (Tokat) – Hayır yani bitince kalkarsınız.
ENGİN
ALTAY (İstanbul) – Buyurun, buyurun, tabii.
ÖZLEM
ZENGİN (Tokat) – İstiyorsanız ben de kalkarak konuşayım.
ENGİN
ALTAY (İstanbul) – Biz otururken bir dakikada bitiriyoruz, onun için efendim.
ÖZLEM
ZENGİN (Tokat) – Hayır, lütfen yani biraz tuhaf oluyor.
BAŞKAN
– Lütfen devam edin.
ÖZLEM
ZENGİN (Tokat) – Çünkü ayağa kalktığınızda “Ben söz istiyorum.” diyorsunuz. Ben
lafımı bitireyim, istediğiniz kadar konuşun.
ENGİN
ALTAY (İstanbul) – Buyurun efendim, buyurun, buyurun. Özür dilerim Sayın
Mevkidaşım, buyurun efendim.
ÖZLEM
ZENGİN (Tokat) – Burada mesele şudur: Şu anda Suriye terör örgütleriyle kaynıyor.
Bizim çığlığımız zaten bu. Hepsine karşıyız, El Nusra’ya, DAEŞ’e, buradaki El
Kaide’nin bütün unsurlarına, oraya akan teröre, Batı’dan gelen terör
örgütlerine, Fransa’dan gelenlere -niye onları söylemiyorsunuz- Avrupa’dan
gelenlere, bunların hepsine biz karşıyız ve üstelik Türkiye, bu terör
örgütlerinden gelenleri en çok gönderen, dışarıya ihraç eden, ülkeye girmesini
engelleyen ülkelerin başındadır. Hâl böyle olunca bizim söylediğimiz şey şu:
Siz asla ve kata Sayın Cumhurbaşkanımızın El Kaide emirliği kurduğunu
söyleyemezsiniz. Söylediğimiz şey budur. Lütfen kelimelerinizi hatırlayınız. 
Sağ
olun, teşekkür ediyorum. 
BAŞKAN
– Teşekkür ederim. 
ENGİN
ALTAY (İstanbul) – Sayın Başkan… 
BAŞKAN
– Bir dakika, bir dakika…
Sayın
Yılmaz… 
ENGİN
ALTAY (İstanbul) – Sayın Yılmaz’dan önce ben kalkmıştım, siz Lütfü Bey’e
vermiştiniz. Lütfü Bey daha sonra…
BAŞKAN
– Hayır efendim, burada ben söz taleplerini görüyorum. 
ENGİN
ALTAY (İstanbul) – Peki, tamam. 
BAŞKAN
– Sayın Yılmaz, çok kısa lütfen… 
TAHSİN
TARHAN (Kocaeli) – Sayın Başkan, milletvekilleri de mi devreye giriyor artık? O
zaman bizler de hepimiz isteyelim. 
BAŞKAN
– Buyurun. 
30.- Sivas Milletvekili İsmet Yılmaz’ın, Kocaeli Milletvekili Lütfü
Türkkan’ın yaptığı açıklamasındaki bazı ifadelerine ilişkin açıklaması
İSMET
YILMAZ (Sivas) – Sayın Başkanım, efendim, 60’a göre pek kısa bir açıklama
yapacağım, bir dakikayı geçmez. 
Şimdi,
sayın hatip “Suriyeli mülteciler veya sığınmacılar, evinde ateş yanan insanlar
kapınıza geldiğinde kabul etmek insani ama bu kadar da insan olmaya gerek var
mıydı?” diyerek sanki böyle bir algı oluşturmaya çalışıyor. 
LÜTFÜ
TÜRKKAN (Kocaeli) – “Sanki” demeyin, söylediğimi söyleyin. 
İSMET
YILMAZ (Sivas) – Yok aynen söylediğiniz “Bu kadarını alma.” hesabı, “Çünkü
bunlara para harcıyorsunuz, bize harcayın.” düşüncesi…
Eğer
bu kafayla gitseydik bir gecede Kobani’den gelen 200 bin insana kapımızı
kapatmamız lazımdı. Eğer biz kapatsaydık bugün Kobani terör örgütü DEAŞ’ın
elinde olurdu. Kobani’deki masum insanları, kadınları, çocukları o
teröristlerin ateşinden korumak için açtık, doğru da yaptık. Dolayısıyla yarın
Hakk’ın divanına ne yüzle çıkacaksın ha? “Cebimdeki para biraz bölünüyor, bir
insana daha harcamak istemiyorum.” dersen ne hesabın olacak? Ya insanız,
kimlikleri bırak, Türk’tür, Kürt’tür, Arap’tır, Dürzi’dir veya Nusayri’dir,
Ezidi’dir, ne olursa olsun insan gelmiş. Bakın, biz bir imparatorluk
bakiyesinden geliyoruz. 72 milletin burada kalanları var, Boşnak var, Arnavut
var, Arap var, Süryani var, Hristiyan var, Ermeni var. Dolayısıyla da bu
coğrafyayı bütün insanlığın ortak merkezi gibi görsek herhâlde çok daha doğru
bir şey yapmış oluruz diyorum. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Yılmaz. 
Sayın
Bilgen… 
31.- Kars Milletvekili Ayhan Bilgen’in, kavramların evrensel
standartlarda ve tutarlı bir şekilde ele alınmasının zorunlu olduğuna aksi
takdirde dış politikanın saygın olmayacağına ilişkin açıklaması
AYHAN
BİLGEN (Kars) – Sayın Başkan, biz bu konunun ve benzer konuların partiler arası
polemikten çok, ülkenin ortak çıkarları ve ilkeli, tutarlı politika bağlamında
tartışılması gerektiğini düşünüyoruz. 
Sayın
Cumhurbaşkanı 21 Haziran 2016’da, Beştepe’de STK temsilcilerine iftar yemeği
veriyor ve orada Avrupa’nın terör konusunda ikiyüzlü davrandığını söylüyor.
Nusra’yla ilgili de cümlesi aynen şöyle, kendi cümlesini aktarıyorum:
“PYD/DAEŞ’e karşı savaşıyorsa El Nusra da canla başla savaşıyor, ona neden
‘terör örgütü’ diyorsunuz?” 
Şimdi,
Sayın Başkan, daha birkaç hafta önce terör örgütü listesine alındı ama biz, bu
konunun hep devletler tarafından araçsallaştırıldığını söyledik. Çin Doğu
Türkistan’daki herkesi kamplarda topluyor ve peşinen yargılıyor, İsrail
Filistin’de milletvekiline terörist muamelesi yapıyor. Bu kavramları artık daha
evrensel standartlarda ve tutarlı ele almak zorundayız. Yoksa, ne dış
politikamız saygın olur ne de içeride tutarlı, saygın bir iş yapmış oluruz.
Teşekkür
ediyorum.
ENGİN
ALTAY (İstanbul) – Bana geldi mi sıra?
BAŞKAN
– Tabii. 
Sayın
Altay, sisteme girseydiniz.
ENGİN
ALTAY (İstanbul) – Yok, ben sataşmadan söz talep edeceğim çünkü sayın
mevkidaşım, biraz önce kürsüde yaptığım konuşmayla ilgili olarak, benim Türkiye
Cumhuriyeti Cumhurbaşkanını terör örgütü kurmakla itham ettiğimi söylemek
suretiyle bana çok da ağır bir sataşmada bulunmuştur. (CHP sıralarından
alkışlar) 
ÖZLEM
ZENGİN (Tokat) – Öyle söylediniz zaten. 
LÜTFÜ
TÜRKKAN (Kocaeli) – Sayın Başkan 69’u uygulamamaya karar vermiş bugün.
BAŞKAN
– Yok, ben söz vereceğim de şunu söyleyeyim: Tutanaklara baktınız mı?
ENGİN
ALTAY (İstanbul) – Siz dinlemediniz mi?
BAŞKAN
– Ben sizi dinledim, not aldım.
ENGİN
ALTAY (İstanbul) – Ben öyle bir şey dedim mi?
BAŞKAN
– “El Kaide emirliği kurdu.” dediniz.
ENGİN
ALTAY (İstanbul) – “Kurdu.” mu dedim?
BAŞKAN
– Evet.
Buyurun,
belki düzeltirsiniz. 
Yalnız,
ben not aldım onu özellikle ama tutanağa da…
ENGİN
ALTAY (İstanbul) – Söyleyeceğim onu.
Bir
kere, ben Recep Tayyip Erdoğan El Kaide’yi… Ama Özlem Hanım “Recep Tayyip
Erdoğan’ın terör örgütü kurduğunu söyledi.” dedi.
BAŞKAN
– “El Kaide emirliği kurdu…”
IV.- SATAŞMALARA İLİŞKİN KONUŞMALAR (Devam)
3.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklaması sırasında şahsına sataşması nedeniyle konuşması
ENGİN
ALTAY (İstanbul) – El Kaide’yi Recep Tayyip Erdoğan kurmadı, kurmadı,
düzeltiyorum.
ÖZLEM
ZENGİN (Tokat) – “Emirliği kurdu.” dediniz. 
ENGİN
ALTAY (Devamla) – Emirlik meselesini de şöyle söyledim: Bölgede yaşanan bu
sorunlarda -Sayın Yılmaz’ın konuşmasına da atfen- her ne kadar dış faktörler
olsa da bu Hükûmetin, Erdoğan hükûmetlerinin yanlış politikaları da bir o kadar
faktördür dedim. Peşine dedim ki: Suriye politikaları “İdlip” diye anılan bir
bölgede El Kaide emirliğinin oluşmasına hizmet etti. 
ÖZLEM
ZENGİN (Tokat) – Öyle demediniz de şimdi öyle söylüyorsunuz.
ENGİN
ALTAY (Devamla) - Aynen de sözümün arkasındayım. Kaldı ki Sayın Erdoğan
muhtarlara yaptığı konuşmayla da beni doğruluyor zaten. “Putin’in ricası
üzerine El Nusra’ya rica ettim, söyledim -‘o çocuklar’ demiyor tabii de- oradan
çekildiler.” diyor. Yani ben diyorum ki Sayın Erdoğan Suriye’de elinde silah
olan cihatçıları, teröristleri “iyi teröristler”, “bize yakın teröristler”,
“bize az yakın teröristler”, “bize çok uzak teröristler” diye ayırıyor. 
İSMET
YILMAZ (Sivas) – Öyle bir şey yok. Terörist teröristtir.
ENGİN
ALTAY (Devamla) - Ne var bunda? Böyle yapıyor çünkü. Böyle yapmasa El Kaide
uzantılı El Nusra’ya Türkiye Cumhuriyeti Cumhurbaşkanı haber gönderir mi? Böyle
olmasa dünyanın bütün ülkeleri Türkiye’yi kimi cihatçı örgütleri destekleyen ve
besleyen ülke diye bir algı içine girer mi? Böyle olduğu için böyle oluyor.
Böyle olunca da önümüze daha vahim sonuçlar gelecek. Bizim görevimiz uyarmak.
Biz bir tek şey istiyoruz, siz ne istiyorsunuz bilmiyorum; biz kan akmasın istiyoruz,
nokta.
Teşekkür
ediyorum. (CHP sıralarından alkışlar) 
ÖZLEM
ZENGİN (Tokat) – Sayın Başkan…
BAŞKAN
– Buyurun Sayın Zengin.
III.- AÇIKLAMALAR (Devam)
32.- Tokat Milletvekili Özlem Zengin’in, İstanbul Milletvekili Engin
Altay’a sataşma nedeniyle yaptığı konuşması sırasındaki düzeltme için teşekkür
ettiğine ve AK PARTİ Grubunun, Cumhurbaşkanının, Hükûmetin, bakanların terörün
tamamen karşısında olduğuna ilişkin açıklaması
ÖZLEM
ZENGİN (Tokat) – Sayın Başkan, çok teşekkür ediyorum. 
Sayın
Altay ifade ettiler, aynen benim ifade ettiğim gibi söylemişlerdi, mikrofonda
düzelttiler, bu manada teşekkür ederiz düzeltmesi için.
Ayhan
Bilgen kendisi konuşurken Cumhurbaşkanımızın yaptığı bir konuşmayı alenen
okudular, hem onu hem de diğerini bağlayarak bir şey ifade etmek istiyorum.
Sayın Cumhurbaşkanımızın söylediği şey: “Özellikle Amerika ‘PYD ve YPG’yi terör
örgütlerine karşı savaştığı için -böyle ifade ediyor- terör örgütü olarak
görmüyorum ama El Nusra’yı terör örgütü olarak görüyorum.’ diyor.” Sayın
Cumhurbaşkanımız da diyor ki: “Aslında hepsi terör örgütü; El Nusra da PYD de
YPG de. Eğer o da savaşıyorsa onu da görme o zaman, bir kriterle bakacaksan, bu
kriterlerin hepsi için aynı olsun, YPG’ye ayrı, PYD’ye ayrı olmasın, hepsine
aynı gözlerle bak, aynı erekle bak.” Bunu ifade ediyor.
Biraz
evvel ifade ettim, tekrar edeyim. Bizim açımızdan bu terör örgütlerinin hepsi
aynıdır, kaldı ki bunlar da böyle sabit örgütler değildir; El Nusra da kaç defa
kılıf değiştirmiştir, PYD, YPG kırk defa isim değiştirdi. Bunlarla alakalı
stabil tanımlar yapmayı da konuya karşı yaklaşım konusunda bir zafiyet olarak
addediyorum. Bizler AK PARTİ Grubu olarak ve aynı zamanda Hükûmetimiz ki ayrı
da görmüyoruz, siz, biz, ayrı gayrı falan yok, AK PARTİ Hükûmeti bizden ayrı
gayrı bir şey değildir bakıldığı zaman ve Sayın Cumhurbaşkanımız Hükûmet... Bu
sistemin nasıl işlediğini gayet iyi biliyorsunuz ama bizden ayrı bir şey
değildir, bir bütünün parçasıdır. Nihayetinde bütün grubumuz ve çalışmayı yapan
tüm arkadaşlarımız, Cumhurbaşkanımız, Hükûmetimiz, bakanlarımız, her birimiz
terörün tamamen karşısındayız ve bunun için mücadele veren ekibin öncüleriyiz. 
Teşekkür
ederim. 
BAŞKAN
– Teşekkür ederim. 
ENGİN
ALTAY (İstanbul) – Başkanım, tutanaklara geçsin diye yarım dakika söz talebim
var. 
BAŞKAN
– Bir dakika, yine Sayın Bilgen’in talebi var.
ENGİN
ALTAY (İstanbul) – Buyurun, tabii. 
BAŞKAN
- Bitirelim, kapatalım artık.
Tekrar
cevap hakkı doğurmayacak şekilde konuşalım. 
Buyurun.

33.- Kars Milletvekili Ayhan Bilgen’in, Tokat Milletvekili Özlem Zengin’in
yaptığı açıklamasındaki bazı ifadelerine ilişkin açıklaması
AYHAN
BİLGEN (Kars) – Sayın Başkan, biz olması gereken konusunda galiba uzlaşabiliriz
ama olan konusunda en azından net bir tutum ortaya koymalıyız. Bu Mecliste
bütçe görüşmelerinde yani ilgili komisyon üyesi ve bakan, sınır DAİŞ’in
kontrolündeyken yapılan ticaret rakamlarını paylaştı. Sınır DAİŞ’in
kontrolündeyken ticaret yapılıyor ama sonrasında o ticaret bıçakla kesilir gibi
bitiyorsa bir çiftçe standart var demektir. Olması gereken konusunda netiz ve
Avrupa’nın, Amerika’nın bu konudaki çifte standardı da asla emsal olmamalıdır,
başka devletler için de olmamalıdır. Yani bu konuda biz bu kürsüden defaten
Nusra ve El Kaide’yle ilgili uyarılar yaptık ama çok yakın bir tarihte ne yazık
ki o kategoriye dâhil edildi ama galiba önemli olan önümüze bakmak, geleceğe
bakmak, burada uzlaşmayı aramak. 
Teşekkür
ediyorum. 
BAŞKAN
– Sayın Altay, buyurun.
34.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Ben mi yanlış anladım bilemedim, Özlem Hanım “Esad’ı
devirmek gibi bir amacımız yok.” dedi biraz önce.
ÖZLEM
ZENGİN (Tokat) – Sizin söylediğiniz manada hükûmeti ayrıca devirmek gibi bir
amacımız yok. 
ENGİN
ALTAY (İstanbul) – Yani öyle söyledi. 
İSMET
YILMAZ (Sivas) – “Bizim işimiz değil, Suriye halkının işidir.” dedi. 
ENGİN
ALTAY (İstanbul) – Hayır, bir karar vermeleri lazım da onun için söylüyorum. 
BAŞKAN
– Söylenen her söze cevap verilecekse, lüften...
ENGİN
ALTAY (İstanbul) – Ama yani tutanağa geçirmem lazım Başkanım, tezkere
konuşuyoruz yani bölgenin barışını, güvenliğini konuşuyoruz. 
BAŞKAN
– Tabii.
ÖZLEM
ZENGİN (Tokat) – Gitmesi gerektiğini düşünüyoruz ama bizim işimiz değil. 
ENGİN
ALTAY (İstanbul) – Şimdi, karar vermeleri lazım dediğim şu: Kasım 2016’da Sayın
Cumhurbaşkanının şöyle bir beyanatı var da onun için diyorum: “Zalim Esed’in
hükümdarlığına son vermek için oraya girdik biz, başka bir işimiz, amacımız
yok.” 
Şimdi,
Özlem Hanım’a mı inanacağız, Cumhurbaşkanına mı inanacağız? Böyle bir durum
var, evet. (CHP sıralarından alkışlar)
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Türkiye’nin Millî Güvenliğine Yönelik Ayrılıkçı
Hareketler, Terör Tehdidi ve Her Türlü Güvenlik Riskine Karşı Uluslararası
Hukuk Çerçevesinde Gerekli Her Türlü Tedbiri Almak, Irak ve Suriye’deki Tüm
Terör Örgütlerinden Ülkemize Bundan Sonra da Yönelebilecek Saldırıları Bertaraf
Etmek ve Kitlesel Göç Gibi Diğer Muhtemel Risklere Karşı Millî Güvenliğimizin
İdame Ettirilmesini Sağlamak, Türkiye’nin Güney Kara Sınırlarına Mücavir
Bölgelerde Yaşanan ve Hiçbir Meşruiyeti Olmayan Tek Taraflı Bölücü Girişimler
ve Bunlarla İlgili Olabilecek Gelişmeler İstikametinde Türkiye’nin
Menfaatlerini Etkili Bir Şekilde Korumak ve Kollamak, Gelişmelerin Seyrine Göre
İleride Telafisi Güç Bir Durumla Karşılaşmamak İçin Süratli ve Dinamik Bir
Politika İzlenmesine Yardımcı Olmak Üzere Hudut, Şümul, Miktar ve Zamanı
Hükûmetçe Takdir ve Tayin Olunacak Şekilde, Türk Silahlı Kuvvetlerinin
Gerektiği Takdirde Sınır Ötesi Harekat ve Müdahalede Bulunmak Üzere Yabancı
Ülkelere Gönderilmesi ve Aynı Amaçlara Matuf Olmak Üzere Yabancı Silahlı
Kuvvetlerin Türkiye’de Bulunması, Bu Kuvvetlerin Hükûmetin Belirleyeceği
Esaslara Göre Kullanılması ile Risk ve Tehditlerin Giderilebilmesi İçin Her
Türlü Tedbirin Alınması ve Bunlara İmkân Sağlayacak Düzenlemelerin Hükûmet
Tarafından Belirlenecek Esaslara Göre Yapılması İçin 2/10/2014 Tarihli ve 1071
Sayılı Türkiye Büyük Millet Meclisi Kararı ile Hükûmete Verilen ve Son Olarak
23/9/2017 Tarihli ve 1162 Sayılı Türkiye Büyük Millet Meclisi Kararı ile
30/10/2018 Tarihine Kadar Uzatılan İzin Süresinin Anayasa’nın 92’nci Maddesi
Uyarınca 30/10/2018 Tarihinden İtibaren Bir Yıl Uzatılmasına İlişkin Tezkeresi
(3/37) (Devam)
BAŞKAN
– Şimdi, şahsı adına Hatay Milletvekili Hüseyin Yayman.
Buyurun
Sayın Yayman. (AK PARTİ sıralarından alkışlar)
HÜSEYİN
YAYMAN (Hatay) – Sayın Başkan, yüce Meclisimizin çok değerli üyeleri; hepinizi
saygıyla sevgiyle selamlıyorum. 27’nci Yasama Dönemimizin hayırlı uğurlu
olmasını istiyorum. Allah, Meclisimizi korusun; Allah, milletimizin birliğini,
kardeşliğini daim eylesin. 
Sayın
Başkan, değerli milletvekilleri; bugün, Irak ve Suriye’den güvenliğimize
yönelik terör saldırılarının ortadan kaldırılması amacıyla gerektiğinde Türk
Silahlı Kuvvetlerinin sınır ötesi harekât yapabilmesi için 2 Ekim 2014 tarihli
ve 1071 sayılı Türkiye Büyük Millet Meclisi Kararı’yla Hükûmete verilen tezkere
süresinin uzatılmasıyla ilgili şahsım adına söz almış bulunmaktayım. Hepinizi
saygıyla sevgiyle selamlıyorum. 
Konuşmama
başlarken bu vatan ve bayrak için canlarını feda eden başta Mustafa Kemal
Atatürk olmak üzere tüm şehitlerimizi rahmet ve şükranla anıyorum. Şehitlerimizin
emaneti ve hatırası kutsal bir görev olarak omuzlarımızda ebediyete kadar devam
edecektir. Ülkemizin huzur ve bekası için büyük bir fedakârlık ve vatan
sevgisiyle ve imanla görevlerini sürdüren asker, polis, jandarma, köy korucusu
ve tüm güvenlik kuvvetlerimize minnet ve şükranlarımızı sunuyoruz. Rabb’im yâr
ve yardımcıları olsun, kılıçları keskin olsun. 
Evvela
Türkiye'nin savaş isteyen bir ülke olmadığının altını çizmek isterim. Biz
Hükûmet olarak daima ülkemizde ve bölgemizde huzur ve istikrarın sürmesini,
barış ve kardeşliğin olmasını isteyen bir partiyiz ve Hükûmetiz. Türk Silahlı
Kuvvetlerinin terör örgütlerine karşı sınır ötesi operasyon yapma yetkisi de
uluslararası hukuktan kaynaklanan bir yetkisidir ve bu, uluslararası hukuka
uygundur. 
Değerli
Başkanım, çok değerli milletvekillerimiz; büyük mütefekkir İbni Haldun’un çok
güzel bir sözü var, “Coğrafya kaderdir.” der. Evet, biz de ülke olarak dünyanın
en önemli jeostratejik konumuna sahip bir bölgesinde yaşıyoruz, dün olduğu gibi
bugün de hesaplar bölgemizde bitmiyor. Dün, Haçlı Savaşları’yla bizi buradan
atmak isteyenler, bugün, postmodern Haçlı Savaşları’yla ve algı
mühendislikleriyle aynı hedefi gerçekleştirmek istiyorlar. Dün, bu saldırıların
akıbeti ne olduysa bugün de aynısı olacaktır. 
Burada,
çok değerli konuşmalar oldu, ben bu konuşmalara girmek istemiyorum ama Çinli
filozof Sun Tzu’nun çok güzel bir sözü var, der ki Sun Tzu: “Stratejisi olmayan
taktikler boşa atılmış adımlardır.” Biz bugün gündelik hadiseleri konuşurken
büyük resme, büyük stratejiye bakmamız lazım. 
Türkçe’nin
yaşayan en büyük şairlerinden İsmet Özel’in çok güzel bir dizesi var, der ki
İsmet Özel: “Ben İsmet Özel, şair, 40 yaşında/ Her şey ben yaşarken oldu, bunu
bilsin insanlar/ Ben yaşarken koptu tufan/ Ben yaşarken yeni baştan yaratıldı
kâinat.” Şairin de çok güzel söylediği gibi aslında her şey biz yaşarken oldu,
bizlerin gözünün önünde oldu. 1979 yılında Sovyetler Birliği’nin tankları
Afganistan’a girdiğinde Afganistan’da kırk yıldır devam eden bir iç savaş ve
kırk yıldır devam eden kan ve gözyaşı başlamış oldu. Ve bugün geçmiş tarihlerde
Avrupa’da görüldüğü gibi, Yüz Yıl Savaşları gibi, Otuz Yıl Savaşları gibi
Afganistan’da kırk yıldır iç savaş devam etmekte. 
Irak’a
müdahale olduğu zaman Birinci Körfez Savaşı’nda ben üniversitede Siyasal
Bilgiler Fakültesinde öğrenciydim ve Saddam’ın orduları Kuveyt’e girdiği zaman
Amerika önce göz yumdu, daha sonra Irak’a karşı müdahale kararı aldı ve biz
hepimiz Amerika Birleşik Devletleri’nin Bağdat’ı yerle bir etmesini CNN International’da
canlı yayında izledik. Amerikan ordusu Basra’dan Irak topraklarına girdiğinde
dünyanın beklentisi, Amerikan tanklarının Bağdat’a kadar yürüyüp Bağdat’ı
kurtarmasıydı. Fakat Amerika Birleşik Devletleri şartların olgunlaşmadığını
düşünmüş olmalı ki 2003 yılına kadar Irak’a müdahale etmedi. 
Bütün
bunları şunun için söylüyorum: Afganistan’da kırk yıldır devam eden bir
müdahale ve iç savaş var, istikrarsızlık var. Irak’ta yirmi sekiz yıldır devam
eden bir iç savaş ve istikrarsızlık var ve Arap Baharı’yla bölgeye getirilen
kan ve gözyaşı var. Aynı şekilde, Suriye’de yedi yıldır devam eden bir iç
karışıklık ve bir kan var, gözyaşı var. 
Hatay
milletvekili olarak, bu meselede en çok mağdur olan bir ilin milletvekili
olarak şunu söylemek istiyorum: Amerika Birleşik Devletleri’nin ve
emperyalistlerin bölgedeki planı açıktır. Böl-parçala-yönet taktiği içerisinde
vekâlet savaşlarıyla, terör örgütleriyle beraber bölgeyi yeniden
istikrarsızlaştırmak ve bölgede küçük devletçikler kurmak istemektedirler.
Bizim tavrımız çok nettir, asla bunlara izin vermeyeceğiz ve asla Türkiye
Cumhuriyeti devletinin kararlı tutumundan vazgeçmeyeceğiz. 2050 kitabının
yazarı David Passig kitabında şunu anlatıyor: Amerika Birleşik Devletleri’nin
Orta Doğu stratejisini ve bölge stratejisini. Amerika Birleşik Devletleri
bölgesel güçler arasında düşük yoğunluklu çatışmaların devam etmesini ve
hiçbirinin kazanmamasını istiyor. Amerika Birleşik Devletleri rakip güçlerin
birbirlerini dengelemesini ve hiçbirinin egemen güç olmasını istemiyor. Bu
stratejiyi hayata geçirmek için muazzam bir servet harcayacak. Ancak buna değer
çünkü Amerika Birleşik Devletleri bölgenin ve dünyanın süper gücü olarak devam
etmek istiyor. Plan bellidir, bölgede yapılmak istenen bellidir. Kimi zaman
doğrudan, kimi zaman dolaylı olarak terör örgütleri üzerinden bölgede haritalar
değiştirilmek isteniyor. Bu yüce Meclisin çatısı altından bir kez daha söylemek
isteriz ki nasıl ki dünya tarihi yazılırken Türkler olmadan bir dünya tarihi
yazılamazsa bölgede haritaları değiştirmek isteyenlere şunu ifade etmek
isteriz: Türkiye’yi muhatap almadan, Türkler masada yer almadan asla ve asla bu
haritaların değişmesine müsaade etmeyiz.
Çok
Değerli Başkanım, çok değerli milletvekilleri; bu perspektiften bakıldığında
bölgedeki tüm terör örgütleri, son tahlilde, vekâlet savaşının taşeronluğunu
yapmaktadır. Bunun içinde DAEŞ de vardır, El Nusra da vardır, YPG de PYD de PKK
da hepsi terör örgütüdür ve Türkiye nezdinde yerleri bellidir. Biz bu oyuna
asla müsaade etmeyeceğiz. Cumhurbaşkanımız Recep Tayyip Erdoğan’ın dediği gibi,
biz burada var olma mücadelesinin bedelini Malazgirt’te, Çanakkale’de,
Kıbrıs’ta, 15 Temmuzda millet olarak ödedik. Biz Anadolu’yu vatan edinirken,
biz Malazgirt’te, Çanakkale’de mücadele ederken ne Amerika Birleşik Devletleri’nin
ne Almanya’nın ne Çin’in ne Avusturya’nın desteğini aldık. Aziz milletimiz
burayı kanıyla, canıyla, ruhuyla vatan belledi, vatan eyledi ve bu devam
edecektir.
Çok
Değerli Başkan, çok değerli milletvekilleri; ülkemiz güneyindeki hiçbir siyasi
oluşuma asla müsaade etmeyecektir. Biz, İran, Irak ve Suriye’nin toprak
bütünlüğünden yanayız ve Türkiye Cumhuriyeti devletinin varoluşsal varlığını,
güvenliğini tehdit eden her türlü oluşuma karşı duruşumuz nettir. Erzurum’un
güvenliği Bağdat’tan başlar, Hatay’ın güvenliği Şam’dan başlar, Diyarbakır’ın
güvenliği Deyr el Zor’dan başlar. 
Çok
Değerli Başkan, çok değerli milletvekilleri; sözlerimi tamamlarken şu hususu
belirtmek isterim: Bir hatip adalet kavramı üstünden bir değerlendirme yaptı ve
dünyada bir zincir tahlil yaptı. Ben şu ironiyi söylemek istiyorum. Fransız
Devrimi’nin de temel kavramı adaletti. Acaba, Robespierre de AK PARTİ’li miydi,
bunu ben sizlerin takdirine sunmak istiyorum.
Çok
Değerli Başkan, değerli milletvekilleri; Sayın Altay belki sehven söyledi “Türk
askeri ölecek.” dedi. Türk askeri ölmez, Türk askeri şehit olur. Türkiye
Cumhuriyeti devleti terörle mücadelede küresel ittifakın yanındadır ve her
zaman dünyayla beraber hareket edecektir. Bizim için PKK da YPG de DAEŞ de IŞİD
de FETÖ de terör örgütüdür. Ancak Batı’nın terör örgütleri karşısındaki çifte
standardı kendi aydınlanma değerlerine karşıdır. 
Sözlerime
son verirken, söz konusu tezkerenin bir yıl süreyle uzatılmasının doğru olduğu
düşüncesiyle, ülkemiz ve milletimiz adına doğru olacağını, tezkereye olumlu
baktığımı ifade eder, yüce heyetinizi saygıyla sevgiyle selamlarım. (AK PARTİ
sıralarından alkışlar) 
BAŞKAN
– Teşekkür ederim Sayın Yayman.
Sayın
milletvekilleri, Cumhurbaşkanlığı tezkeresi üzerindeki görüşmeler
tamamlanmıştır. 
Şimdi
tezkereyi oylarınıza sunacağım.
Kabul
edenler... Kabul etmeyenler... Cumhurbaşkanlığı tezkeresi kabul edilmiştir.
Hayırlı
olsun.
Birleşime
on beş dakika ara veriyorum.
Kapanma Saati: 17.31
İKİNCİ OTURUM
Açılma Saati : 17.49
BAŞKAN : Başkan Vekili Mustafa ŞENTOP
KÂTİP ÜYELER : Rümeysa KADAK (İstanbul), Fatma KAPLAN
HÜRRİYET (Kocaeli) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 3’üncü Birleşiminin
İkinci Oturumunu açıyorum. 
Gündemin
“Seçim” kısmına geçiyoruz. 
VII.- SEÇİMLER
A) Komisyonlarda Açık Bulunan Üyeliklere Seçim
1.- Millî Eğitim, Kültür, Gençlik ve Spor Komisyonunda boş bulunan
üyeliklere seçim
BAŞKAN
– Komisyonlarda boş bulunan üyelikler için seçim yapacağız. 
Millî
Eğitim, Kültür, Gençlik ve Spor Komisyonunda boş bulunan ve Adalet ve Kalkınma
Partisi Grubuna düşen 1 üyelik için Ankara Milletvekili Emrullah İşler, İYİ
PARTİ Grubuna düşen 1 üyelik için Ankara Milletvekili Şenol Bal aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
2.- Sağlık, Aile, Çalışma ve Sosyal İşler Komisyonunda boş bulunan
üyeliğe seçim
BAŞKAN
– Sağlık, Aile, Çalışma ve Sosyal İşler Komisyonunda boş bulunan ve İYİ PARTİ
Grubuna düşen 1 üyelik için Antalya Milletvekili Tuba Vural Çokal aday gösterilmiştir.

Oylarınıza
sunuyorum: Kabul edenler… Kabul etmeyenler… Kabul edilmiştir.
3.- Kamu İktisadi Teşebbüsleri Komisyonunda boş bulunan üyeliğe seçim
BAŞKAN
- Kamu İktisadi Teşebbüsleri Komisyonunda boş bulunan ve Cumhuriyet Halk
Partisi Grubuna düşen 1 üyelik için Antalya Milletvekili Çetin Osman Budak aday
gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
4.- Kadın Erkek Fırsat Eşitliği Komisyonunda boş bulunan üyeliğe seçim
BAŞKAN
- Kadın Erkek Fırsat Eşitliği Komisyonunda boş bulunan ve Adalet ve Kalkınma
Partisi Grubuna düşen 1 üyelik için İstanbul Milletvekili Canan Kalsın aday
gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
Değerli
milletvekilleri, gündemdeki işleri sırasıyla görüşmek için 4 Ekim 2018 Perşembe
günü saat 14.00’te toplanmak üzere birleşimi kapatıyorum. 
Kapanma Saati: 17.51



