



TBMM Tutanak Müdürlüðü





 TÜRKİYE BÜYÜK MİLLET MECLİSİ
 TUTANAK DERGİSİ

 112’nci
Birleşim
 17
Temmuz 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Artvin Milletvekili Uğur Bayraktutan’ın, Artvin
ilinin sorunlarına ilişkin gündem dışı konuşması
2.- Balıkesir Milletvekili Kasım Bostan’ın, 15 Temmuz
hain darbe girişimine ilişkin gündem dışı konuşması 

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Artvin Milletvekili Uğur Bayraktutan’a geçmiş olsun dileğinde
bulunduğuna ve annesine Allah’tan rahmet dilediğine ilişkin konuşması
2.- Oturum Başkanı TBMM
Başkan Vekili Ayşe Nur Bahçekapılı’nın, tüm şehitlere Allah’tan rahmet ve gazilerin
bir an evvel sağlıklarına kavuşmalarını dilediğine ilişkin konuşması

VI.- AÇIKLAMALAR
1.- Mersin Milletvekili Baki Şimşek’in,
Çukurova’da üzüm hasadının başladığına ve taban fiyatların açıklanması
gerektiğine ilişkin açıklaması
2.- Çankırı Milletvekili Muhammet Emin
Akbaşoğlu’nun, 15 Temmuz hain darbe ve işgal girişimine geçit vermeyerek büyük
bir destan yazılmasına vesile olan aziz şehitleri rahmetle, kahraman gazileri
minnetle yâd ettiğine ilişkin açıklaması
3.- İstanbul Milletvekili Didem Engin’in,
15 Haziranda başlayan Adalet Yürüyüşü ile yürüyüş sonunda 9 Temmuzda yapılan
mitinge katılanlara teşekkür ettiğine ve demokratik, özgürlükçü, laik Türkiye
Cumhuriyeti için mücadelelerinin azim ve kararlılıkla devam edeceğine ilişkin
açıklaması
4.- İzmir Milletvekili Murat Bakan’ın,
tarımsal üretimde klorprifos kullanımının yasak olmasına rağmen devam ettiğine
ve Gıda, Tarım ve Hayvancılık Bakanlığının ülke genelinde yaptığı çalışmalarda
klorprifos kalıntısı tespit ettiği gıda ürünleriyle ilgili verileri açıklamadığına
ilişkin açıklaması
5.- Trabzon Milletvekili Ayşe Sula
Köseoğlu’nun, 15 Temmuz hain darbe girişiminin 1’inci yıl dönümüne ve o gün
şehit olanları rahmet ve minnetle andığına ilişkin açıklaması
6.- Mersin Milletvekili Ali Cumhur
Taşkın’ın, 15 Temmuz hain darbe ve işgal girişiminin 1’inci yıl dönümüne ve
FETÖ terör örgütüne karşı sürdürülen mücadelenin Cumhurbaşkanının liderliğinde
her alanda kararlılıkla devam ettiğine ilişkin açıklaması
7.- İstanbul Milletvekili Sibel Özdemir’in,
Cumhurbaşkanının 15 Temmuz Millî Birlik ve Demokrasi Günü anma törenlerinde yaptığı
konuşmasında CHP Genel Başkanı hakkındaki söylemlerini şiddetle kınadığına
ilişkin açıklaması
8.- İstanbul Milletvekili Serap Yaşar’ın,
15 Temmuz darbe girişimin 1’inci yıl dönümüne ilişkin açıklaması
9.- Mersin Milletvekili Hüseyin Çamak’ın,
Paris İklim Anlaşması’nın Mecliste onaylanmadığına ve gelecek kuşakların yaşam
koşullarını belirleyen böylesi anlaşmalarda Hükûmeti daha duyarlı olmaya davet
ettiğine ilişkin açıklaması
10.- İstanbul Milletvekili Mahmut Tanal’ın,
Şanlıurfaspor’un Birinci Lig’den şike yoluyla düşürülmesine ilişkin açıklaması
11.- Giresun Milletvekili Bülent Yener
Bektaşoğlu’nun, 15 Temmuz gecesi hainlere karşı direnenlere teşekkür ettiğine,
şehitleri rahmet ve minnetle andığına, gazilere sağlıklı, uzun ömürler
dilediğine ve demokrasinin güvencesi parlamenter sistemden asla taviz vermeyeceklerine
ilişkin açıklaması
12.- Kahramanmaraş Milletvekili İmran
Kılıç’ın, 15 Temmuz hain darbe girişiminin 1’inci yıl dönümüne ilişkin
açıklaması
13.- Mersin Milletvekili Aytuğ Atıcı’nın,
AKP Genel Başkanı Recep Tayyip Erdoğan’ın 15 Temmuz hain darbe girişiminin
1’inci yıl dönümünde yaptığı konuşmasındaki bazı ifadelerine ilişkin açıklaması
14.- Balıkesir Milletvekili Mehmet Tüm’ün,
eğitimci Nuriye Gülmen ve Semih Özakça’nın açlık grevlerinin 131’inci gününde olduklarına
ve onları yaşatmak için gerekli adımların acilen atılması konusunda
Cumhurbaşkanı, Başbakan ve Adalet Bakanına seslendiğine ilişkin açıklaması


15.- Denizli Milletvekili Kazım Arslan’ın,
cezaevlerinde avukat-şüpheli görüşmelerindeki haksız uygulamaların ne zaman
kaldırılacağını ve Nuriye Gülmen ile Semih Özakça’nın hastanede tedavi
ettirilip yaşama haklarına kavuşmaları için ne zaman müdahale edileceğini
öğrenmek istediğine ilişkin açıklaması
16.- İstanbul Milletvekili Engin Altay’ın,
şehit olan Uzman Çavuş Hakan Demirci’ye Allah’tan rahmet dilediğine ve Nevşehir
Valisinin şehidin cenaze törenindeki tutumunu kınadığına, bu konuda AK PARTİ grup
yöneticilerinin ne düşündüklerini kendisinin ve kamuoyunun bilmek istediğine
ilişkin açıklaması
17.- Amasya Milletvekili Mehmet Naci
Bostancı’nın, Bingöl’de şehit düşen Üsteğmen Arif Kalafat’a Allah’tan rahmet,
Hakkâri’de yaralanan askerlere acil şifalar dilediğine, 15 Temmuzda Türkiye
Cumhuriyeti’ne yönelik alçak bir darbe girişiminde bulunanlara karşı devletin
verdiği mücadeleye ve bu mücadele bütünüyle yanlış yapılıyormuş izlenimi
uyandıran bir dili şiddetle reddettiğine ve FETÖ mensuplarının yargılanmaları
sırasında yaşanan bazı olaylara ilişkin açıklaması
18.- Samsun Milletvekili Erhan Usta’nın,
Hakkâri’de yaralanan askerler ile Samsun’da Gülsan Sanayi Sitesi’nde bir
imalathanede meydana gelen patlama sonucu yaralananlara acil şifalar
dilediğine, 15 Temmuz hain darbe girişimi sırasında şehit olanlara Allah’tan
rahmet dilediğine ve bütün siyasi partilerin birlik ve beraberliği bozucu davranışlardan
kaçınması gerektiğine ilişkin açıklaması
19.- İstanbul Milletvekili Filiz
Kerestecioğlu Demir’in, AKP Genel Başkanı Recep Tayyip Erdoğan’ın 15 Temmuz
darbe girişiminin yıl dönümü nedeniyle yaptığı konuşmasındaki bazı ifadelerine,
bu ülkede demokrasi isteniyorsa öncelikle siyasilerin birbirlerine karşı doğru,
dürüst, demokratça ve barışçıl sözlerle yaklaşması gerektiğine, bütün darbeleri
lanetlediğine ve yaşamını kaybeden bütün vatandaşlara rahmet dilediğine ilişkin
açıklaması
20.- Mersin Milletvekili Aytuğ Atıcı’nın,
Ankara Milletvekili Fatih Şahin’in (3/1167) sayılı Başbakanlık Tezkeresi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
21.- Ankara Milletvekili Levent Gök’ün,
Başbakan Yardımcısı Nurettin Canikli’nin (3/1167) sayılı Başbakanlık Tezkeresi
üzerinde Hükûmet adına yaptığı konuşmasındaki bazı ifadelerine ilişkin
açıklaması
22.- Başbakan Yardımcısı Nurettin
Canikli’nin, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
23.- İstanbul Milletvekili Filiz
Kerestecioğlu Demir’in, Başbakan Yardımcısı Nurettin Canikli’nin (3/1167)
sayılı Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
24.- İstanbul Milletvekili Yakup
Akkaya’nın, Başbakan Yardımcısı Nurettin Canikli’nin (3/1167) sayılı
Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
25.- Başbakan Yardımcısı Nurettin
Canikli’nin, İstanbul Milletvekili Yakup Akkaya’nın yaptığı açıklamasındaki
bazı ifadelerine ilişkin açıklaması
26.- Ankara Milletvekili Levent Gök’ün, Başbakan
Yardımcısı Nurettin Canikli’nin yaptığı açıklamasındaki bazı ifadelerine
ilişkin açıklaması
27.- İstanbul Milletvekili Filiz
Kerestecioğlu Demir’in, Millî Savunma Bakanı Fikri Işık’ın (3/1166) sayılı
Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
28.- İstanbul Milletvekili Oğuz Kaan
Salıcı’nın, Millî Savunma Bakanı Fikri Işık’ın (3/1166) sayılı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
29.- Ankara Milletvekili Levent Gök’ün,
Amasya Milletvekili Mehmet Naci Bostancı’nın sataşma nedeniyle yaptığı konuşmasındaki bazı ifadelerine ilişkin açıklaması 

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Barış Yarkadaş ve
28 milletvekilinin, Basın İlan Kurumuna ilişkin iddialar ile kamunun ilan ve
reklamlarının yayınlanmasıyla ortaya çıkan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/580)
2.- Malatya Milletvekili Veli Ağbaba ve 20
milletvekilinin, Millî İstihbarat Teşkilatı ile Emniyet teşkilatının terör
saldırıları konusundaki istihbarat zafiyetlerinin ve Ankara başta olmak üzere
bazı il ve ilçe emniyet müdürlüklerinde atama yapılmamasının nedenlerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/581)
3.- Aydın Milletvekili Hüseyin Yıldız ve 26
milletvekilinin, Aydın ve çevresinde yaşanan hava kirliliğinin nedenlerinin,
jeotermal santrallerin toprak, su ve hava kirliliği üzerindeki etkilerinin ve
Türkiye ortalamasının üstüne çıkan kanser vakalarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/582)

B) Tezkereler
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167)
2.- Başbakanlığın, Birleşmiş Milletler
Geçici Görev Gücü bünyesinde Türk Silahlı Kuvvetlerinin UNIFIL harekâtına
iştirak etmesi hususunda Türkiye Büyük Millet Meclisinin 27/6/2016 tarihli ve
1115 sayılı Kararı’yla uzatılan izin süresinin 5/9/2017 tarihinden itibaren
31/10/2018 tarihine kadar tekrar uzatılmasına ve Hükûmet tarafından gerekli
düzenlemelerin yapılması için Anayasa’nın 92’nci maddesi uyarınca Hükûmete izin
verilmesine ilişkin tezkeresi (3/1165)
3.- Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında hudut,
şümul, miktar ve zamanı Hükûmetçe takdir ve tespit edilmek üzere Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin 2/8/2016 tarihli ve 1119 sayılı Kararı’yla Hükûmete
verilen izin süresinin Anayasa’nın 92’nci maddesi uyarınca 2/8/2017 tarihinden
itibaren 31/10/2018 tarihine kadar uzatılmasına ilişkin tezkeresi (3/1166)
VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine;
Genel Kurulun 17/7/2017 Pazartesi günkü birleşiminde 2935 sayılı Olağanüstü
Hâl Kanunu’nun 3’üncü maddesinin 1’inci fıkrasının (b) bendine göre ülke
genelinde devam etmekte olan olağanüstü hâlin uzatılması hakkında (3/1167)
sayılı Başbakanlık Tezkeresi ile 14/7/2017 tarihli ve (3/1165) ile (3/1166)
sayılı Anayasa'nın 92'nci maddesi uyarınca Türk Silahlı Kuvvetlerinin yabancı
ülkelere gönderilmesine ilişkin Başbakanlık Tezkerelerinin okunarak
görüşmelerinin aynı birleşimde yapılmasını müteakip 490 sıra sayılı Kanun
Tasarısı’nın görüşmelerinin tamamlanmasına kadar çalışmalarına devam etmesine;
18 ve 25 Temmuz 2017 Salı günkü Birleşimlerinde sözlü soruların
görüşülmemesine; 490 ve 491 sıra sayılı Kanun Tasarılarının İç Tüzük’ün 91'inci
maddesine göre temel kanun olarak bölümler hâlinde görüşülmesine ilişkin
önerisi 

IX.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün,
Ankara Milletvekili Fatih Şahin’in (3/1167) sayılı Başbakanlık Tezkeresi
üzerinde AK PARTİ Grubu adına yaptığı konuşması sırasında CHP Grup Başkanına sataşması
nedeniyle konuşması 
2.- Ankara Milletvekili Necati Yılmaz’ın,
Amasya Milletvekili Mehmet Naci Bostancı’nın 490 sıra sayılı Kanun Tasarısı’nın
tümü üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
3.- Amasya Milletvekili Mehmet Naci
Bostancı’nın, İstanbul Milletvekili Zeynel Emre’nin 490 sıra sayılı Kanun
Tasarısı’nın tümü üzerinde şahsı adına yaptığı konuşması sırasında AK PARTİ
Grup Başkanına sataşması nedeniyle konuşması

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı (1/839) ve Adalet
Komisyonu Raporu (S. Sayısı: 490) 
17 Temmuz
2017 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit
DURMUŞOĞLU (Osmaniye), Fatma KAPLAN HÜRRİYET (Kocaeli) 
-----0-----
BAŞKAN – Türkiye Büyük Millet Meclisinin
112’nci Birleşimini açıyorum.
Toplantı yeter sayısı vardır, görüşmelere başlıyoruz.
Gündeme geçmeden önce iki sayın milletvekiline gündem
dışı söz vereceğim. 
Gündem dışı ilk söz, Artvin’in sorunları hakkında söz
isteyen Artvin Milletvekili Uğur Bayraktutan’a aittir. 
Buyurunuz Sayın Bayraktutan. (CHP sıralarından
alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Artvin Milletvekili Uğur Bayraktutan’ın, Artvin
ilinin sorunlarına ilişkin gündem dışı konuşması
UĞUR BAYRAKTUTAN (Artvin) – Teşekkür ediyorum Değerli
Başkan.
Sayın Başkan, değerli milletvekilleri; önce Genel
Kurula bir teşekkür borcum var. Geçen ay içerisinde annemi kaybettim,
arkasından ciddi bir sağlık sorunu yaşadım. O anlamda, Parlamentoda bütün
milletvekili grupları, bütün parti grupları içtenlikle taziyelerini, iyi
dileklerini ilettiler. Ayırmadan, bütün Parlamentoya, bütün milletvekillerine
içten teşekkür duygularımı ifade ediyorum, hepinizden Allah razı olsun diyorum.
Çok sağ olun değerli milletvekilleri.
Değerli arkadaşlarım, burada birçok kere konuşma
yaptım, birçok kere Artvin’in derdini ve sorunlarını anlatmaya çalıştım, çabaladım.
Geçen günler içerisinde, Artvin’in yılan hikâyesine dönen Cerattepe’yle alakalı
olarak devam etmekte olan yargı sürecinde ne yazık ki Danıştay çevrecilerin
aleyhine olan bir karar verdi. Danıştayın vermiş olduğu bu karar sadece
Artvin’i değil, yüreği Artvin için atan bütün Artvin dostlarını üzdü. 750 kişi
tarafından Rize İdare Mahkemesinde açılan Türkiye'nin en büyük çevre davası ne
yazık ki çevrecilerin aleyhine sonuçlandı. Danıştayın vermiş olduğu bu kararı
hiçbir şekilde kabul etmemiz mümkün değildir değerli milletvekili arkadaşlarım.
Şöyle ki, hemen arkasından birtakım yargı süreçleri devam edecektir. İnanıyorum
ki çevreciler, ilgili Yeşil Artvin Derneği ve çevre örgütleri hem Anayasa
Mahkemesine bireysel başvuru yapacaklardır, arkasından da bunu uluslararası
platformlara taşıyacaklardır ama gelinen noktada, bu kararın verilmesinden önce
kaziyye-i muhkeme -kesin hüküm- niteliğinde olan Danıştayın ilgili dairesinin,
14. Dairesinin daha önce vermiş olduğu kararların varlığına rağmen, mevcut
dairenin bu şekildeki bir kararı vermiş olması Artvinliler tarafından kabul
edilmemiştir, reddedilmesi gereken bir karardır değerli arkadaşlarım. 
Bakın, bu konuda, Cerattepe’deki yolsuzluklar,
Cerattepe ihalesindeki problemlerle alakalı bugüne kadar gerek Parlamento
düzeyinde gerekse Hükûmet düzeyinde yapmış olduğumuz bütün başvurular sonuçsuz
kalmıştır. 8 Temmuzda bu karara ilişkin olarak yapılması gereken bir miting
için Artvin Valiliğine ilgili çevre kuruluşları tarafından gerekli başvurular
yapılmış ama ne yazık ki 8 Temmuzda, bir ay önceden yapılan başvurular Valilik
makamı tarafından göz ardı edilmiş ve Valilik makamı tarafından ciddiye
alınmamıştır. 
Değerli arkadaşlarım, bu ihale süreciyle alakalı ve
arkasından yargı süreciyle alakalı olarak, yargıya müdahale iddialarıyla
alakalı olarak kamuoyunda çok ciddi anlamda soru işaretleri vardır. Buna
ilişkin konuları burada bu beş dakikada anlatmam mümkün değil ama hemen, en
ivedi bir şekilde Cerattepe kararı ve yargılama süreciyle alakalı bir Meclis
araştırması önergesini Parlamentonun gündemine getirip, burada ayrıntılarıyla
beraber konuşacağız. Ama gelinen noktada, Valiliğe yapılan bu başvurunun göz
ardı edilmesi, bir ay önceden “Miting yapacağız.” şeklindeki başvuruların
Valilik tarafından son dakikada reddedilmesi ve hemen arkasından… 19 Temmuzda
-bakın, yarın değil, öbürsü gün- Türkiye’nin her tarafından, saat 18.30’da,
Cerattepe’de yirmi beş yıldır süren bu çevre mücadelesine ilişkin olarak doğaya
yapılan kıyımların anlatılması ve Türkiye’nin ve dünya kamuoyunun Artvin’de
yapılmak istenen bu cinayeti ve kıyımı durdurmasıyla alakalı, gerçekten, ciddi
anlamda kamuoyu açıklamaları yapılacaktır. 
Yapılması istenen şudur değerli arkadaşlarım: Bu
mücadele yirmi beş yıldır süren bir mücadeledir. Bu mücadelede ilgili
mahkemelerden, ilgili kurumlardan her türlü olumlu kararlar alınmıştır. Rize
İdare Mahkemesinden, Erzurum İdare Mahkemesinden, Danıştaydan geçen, kesin
hüküm teşkil eden mahkeme kararlarına rağmen ne yazık ki ilgili şirket bu yargı
kararlarını göz ardı etmekte ve yargı kararlarının gereğini yerine getirmemiş,
arkasından yerinde yapılan bir keşifte… Ki Rize İdare Mahkemesine nasıl
müdahalenin yapıldığını gayet iyi biliyoruz. Rize İdare Mahkemesine yapılan
müdahale tek başına yeterli olmamış, Danıştaya da müdahale edilmiştir değerli
arkadaşlarım. O nedenle, Artvinlilerin yirmi beş yıldır bir onur mücadelesi,
bir namus, şeref ve haysiyet mücadelesi olarak kabul etmiş oldukları
Cerattepe’de Danıştay kararı gerekçe gösterilerek Artvinlilerin bu mücadelesini
durdurmasını beklemek ancak iyi niyetlilik ve safdillik olabilir değerli
arkadaşlarım. O nedenle, koşullar ne şekilde olursa olsun, önümüze hangi yargı
engelleri çıkarılırsa çıkarılsın, Artvin’de kolluk kuvvetleri şirketin
neredeyse her türlü emrine verilmiş, buna ilişkin düzenlemeler yapılmış olsa
bile, ilgili valilik tarafından bir aylık süreler, periyotlar hâlinde bir yılı
aşkın bir süredir düzenli olarak müdahale edilen Cerattepe’de herhangi bir
şekilde, buradan çıkacak hukuki sonuçlar bilindiği için toplantı, gösteri,
miting ve buna benzer bütün etkinlikler yasaklanmış olsa bile, daha açıkçası
bir iş adamı Artvin’de devleti teslim almış olsa bile, bir iş adamının
ihtiraslarına Artvin’in geleceği, doğası kurban edilmek istense bile yüce
Parlamentodan, Mustafa Kemal’in Parlamentosundan büyük bir gurur ve heyecanla
söylüyorum ki biz topraklarımızı seviyoruz, cumhuriyetimizi, değerlerimizi,
ülkemizi, vatanımızı seviyoruz, her şeyden önemlisi, Artvin’i çok seviyoruz. O
nedenle gelecek nesillere yeşil ve güzel Artvin’i bırakmak için bir kere daha
buradan haykırıyoruz ki Cerattepe geçilmez, Artvin halkı yenilmez. 
Bu duygularla hepinizi saygıyla sevgiyle selamlıyorum,
sağ olun, var olun diyorum. (CHP sıralarından alkışlar)
BAŞKAN – Teşekkür ederim Sayın Bayraktutan.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, Artvin Milletvekili Uğur Bayraktutan’a geçmiş olsun
dileğinde bulunduğuna ve annesine Allah’tan rahmet dilediğine ilişkin konuşması
BAŞKAN – Sayın Bayraktutan, önce size geçmiş olsun
dileklerimi tekrar ediyorum, annenize de tekrar Allah’tan rahmet diliyorum.
UĞUR BAYRAKTUTAN (Artvin) – Teşekkür ediyorum.
BAŞKAN – Gündem dışı ikinci söz, 15 Temmuz hain darbe
girişimi hakkında söz isteyen Balıkesir Milletvekili Kasım Bostan’a aittir.
Buyurun Sayın Bostan. (AK PARTİ sıralarından alkışlar)
IV.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
2.- Balıkesir Milletvekili Kasım Bostan’ın, 15 Temmuz
hain darbe girişimine ilişkin gündem dışı konuşması 
KASIM
BOSTAN (Balıkesir) – Sayın Başkan, değerli milletvekilleri; 15 Temmuz hain
darbe girişimi hakkında söz almış bulunmaktayım. Yüce Meclisi saygıyla
selamlıyorum.
Bağımsızlık
ve özgürlük uğruna bu topraklarda yüzyıllar boyu mücadele etmiş, bedel ödemiş
Türk milleti, bu tarihsel duruşu sebebiyle defalarca varlığına kasteden
ihanetlere, isyanlara ve saldırılara maruz kalmıştır. Varlığımızı ortadan
kaldırmaya yönelik teşebbüsler Türk milletinin basireti, direnci, yiğitliği ve
cesareti, hürriyet ve bağımsızlık tutkusu sayesinde her seferinde hüsranla
sonuçlanmıştır. Geçtiğimiz yıl, 15 Temmuz 2016 tarihinde bu ihanetlerin en
büyüklerinden birini yaşadık. Tamamen yerli görünüşlü fakat milletimizin ve
İslam medeniyetinin ezelî düşmanları, yıllardır sabırla ve bir sır perdesinin
arkasında itinayla hazırladığı Müslüman görünümlü ancak şer odaklarının
hizmetindeki mekanizmayı harekete geçirdi. Milletin ordusunda muvazzaf ancak
kimlik ve kişiliklerini şeytana satmış, yiğit Türk askerimizin üniformasının
içinde saklanmış teröristler milletin malı olan uçakları, tankları, silahları
ilk kez acımasızca milletimizin üzerine doğrulttular. Füzelerle, bombalarla,
mermilerle 249 vatandaşımızı şehit ettiler ve binlercesini yaraladılar.
Sayın
Başkan, değerli milletvekilleri; Sayın Cumhurbaşkanımızın çağrısıyla F16’lara,
helikopterlere, tanklara, tüfeklere meydan okuyarak sokaklara dökülen halkın
cesareti hainlerin büyük planlarını altüst etti. Kazan’da, Çengelköy’de,
Saraçhane’de, Boğaziçi Köprüsü’nde, Genelkurmay önünde, Mecliste ve daha birçok
yerde gencinden yaşlısına kadar korkusuzca mücadele veren ve meydanları
hainlere dar eden yüce Türk milletinin ferdi olmaktan elbette gurur duyuyoruz.
Bugünümüzü o geceki şehit ve gazilerimize borçlu olduğumuzu asla unutmayacağız
ve unutturmayacağız, onları daima minnetle yâd edeceğiz.
Sayın
Başkan, değerli milletvekilleri; 15 Temmuz sonrası hainlerin peşine
düşüldüğünde, şeytana ruhunu satanların orduda, emniyette, yargıda, bürokraside
ve toplumun diğer kesimlerinde sayılarının yüz binlerce olduğu görüldü. Son bir
yıldır devletin tüm gücüyle verdiği mücadele bu hain yapının her zerresinin
tespit edilmesi, temizlenmesi ve 15 Temmuzda devletimize ve milletimize etmiş
oldukları ihanetin cezasını çekmeleri içindir. Ancak, iyi gizlenmiş ve sürekli
pusuda olan, sayısı yüz binlerle ifade edilen hainlerin tespiti ve
yargılanmaları kolay bir iş değildir. Hainlerin sayılarının çokluğu yanında,
yıllardır edindikleri kumpas tecrübeleri ve yandaşlarının da katkılarıyla her
türlü hukuki karartma, aldatma, yanıltma ve kamuoyu oluşturma gayretlerine
rağmen yargılamalara başlandı. Yargı, emniyet ve istihbarat birimlerimize düşen
görev gerçeği aydınlatmak ve hainleri cezalandırmaktır. Bunu yaparken de
masumların zarar görmemesi için azami gayretin gösterileceğinden kuşkumuz
yoktur. Ancak 15 Temmuzu planlayanlar ile uygulayanların ve onlara destek
verenlerin hesap verme dönemlerine de şahit olacağız. Türkiye aleyhine her tür
faaliyetin yanında yer alan ve bundan çekinmeyen uluslararası gücün de destek
verdiği bu tür eylemler yargının ve yargıya yardımcı olan diğer kurumların
omurgalı ve itinalı duruşları, sabırlı ve fedakâr çabalarıyla en seri şekilde
sonuçlanacaktır.
Sayın
Başkan, değerli milletvekilleri; güçlü bir Türkiye’yi her daim varlığına tehdit
olarak gören Batı ve onun eteğine gizlenen şer odakları Türkiye’nin aleyhinde
her türlü politikayı izlemeye devam edecektir. Kurtuluş Savaşı’ndan sonra şimdi
de varoluş savaşı vermekte olduğumuzu unutmadan hareket etmek zorundayız.
Onlarla baş etmenin yolu her türlü ayrılığa rağmen vatan söz konusu olduğunda
sorgusuz sualsiz bir araya gelebilen millet olmaktan geçmektedir.
Bu
duygu ve düşüncelerle, bu vatan uğruna canlarını feda etmiş aziz şehitlerimizi
rahmetle yâd ediyor, tüm gazilerimize ömür boyu sağlıklı yaşam diliyorum.
Yüce
heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Bostan.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM
Başkan Vekili Ayşe Nur Bahçekapılı’nın, tüm şehitlere Allah’tan rahmet ve
gazilerin bir an evvel sağlıklarına kavuşmalarını dilediğine ilişkin konuşması
BAŞKAN - Biz de tüm şehitlerimize
Allah’tan rahmet diliyoruz, gazilerimizin de bir an evvel sağlıklarına
kavuşmalarını diliyoruz. 
Sayın milletvekilleri, şimdi, sisteme
giren 15 sayın milletvekiline sırasıyla söz vereceğim birer dakikalık olmak
üzere.
Söz vereceğim sayın milletvekillerinin
isimlerini okuyorum: Sayın Şimşek, Sayın Akbaşoğlu, Sayın Engin, Sayın Bakan,
Sayın Köseoğlu, Sayın Taşkın, Sayın Özdemir, Sayın Yaşar, Sayın Çamak, Sayın
Tanal, Sayın Bektaşoğlu, Sayın Kılıç, Sayın Atıcı, Sayın Tüm ve Sayın Arslan.
Sayın Şimşek’ten başlıyoruz.
Buyurun Sayın Şimşek.
VI.- AÇIKLAMALAR
1.- Mersin Milletvekili Baki Şimşek’in,
Çukurova’da üzüm hasadının başladığına ve taban fiyatların açıklanması
gerektiğine ilişkin açıklaması
BAKİ ŞİMŞEK (Mersin) – Teşekkür ediyorum
Sayın Başkan.
Sayın Başkan, geçtiğimiz hafta itibarıyla Çukurova’da
üzüm hasadı başlamıştır ama üzümle ilgili sumalık üzüm fiyatları henüz açıklanmamıştır.
Bölgemizde bulunan fabrika henüz alım yapmamaktadır. Geçtiğimiz hafta yaşanan
yoğun sıcaklardan dolayı üzümlerin çoğunluğu hasar görmüştür, güneş yakmıştır;
sofralık ve fabrikalık olarak kullanılamamaktadır. Onun için, bu yıl suma
fabrikalarının, halk arasında şarap fabrikası olarak bilinen bölgedeki
fabrikaların bir an önce açılarak üzüm alımı yapmasını ve iyi bir taban fiyat
verilmesini bekliyoruz. Buğdayda olduğu gibi sezon bittikten sonra taban fiyat
açıklanmasını istemiyoruz. Çukurova’da çiftçinin elinde buğday bittikten sonra
taban fiyat açıklandı, üzümle ilgili taban fiyatın hemen açıklanmasını ve
fabrikaların açılmasını istiyoruz.
Teşekkür ediyor, saygılar sunuyorum.
BAŞKAN – Teşekkür ederim Sayın Şimşek.
Sayın Akbaşoğlu…
2.- Çankırı Milletvekili Muhammet Emin
Akbaşoğlu’nun, 15 Temmuz hain darbe ve işgal girişimine geçit vermeyerek büyük
bir destan yazılmasına vesile olan aziz şehitleri rahmetle, kahraman gazileri
minnetle yâd ettiğine ilişkin açıklaması
MUHAMMET EMİN AKBAŞOĞLU (Çankırı) – Teşekkür ediyorum
Sayın Başkanım. 
15 Temmuz millet zaferinin seneidevriyesi münasebetiyle
uluslararası hain darbe ve işgal girişimine geçit vermeyerek büyük bir destan
yazmamıza vesile olan aziz şehitlerimizi rahmetle, kahraman gazilerimizi
minnetle yâd ediyor, din ve devlet, vatan ve millet müdafaası için liderinin,
Başkomutanının çağrısına koşarak millet olmanın ne demek olduğunu tüm dünyaya
gösteren asil ve cesur milletimize şükranlarımı arz ediyor, her birine iki
cihan saadeti dileğiyle hepinize saygılarımı sunuyorum.
BAŞKAN – Teşekkür ederim.
Sayın Engin…
3.- İstanbul Milletvekili Didem Engin’in,
15 Haziranda başlayan Adalet Yürüyüşü ile yürüyüş sonunda 9 Temmuzda yapılan
mitinge katılanlara teşekkür ettiğine ve demokratik, özgürlükçü, laik Türkiye
Cumhuriyeti için mücadelelerinin azim ve kararlılıkla devam edeceğine ilişkin
açıklaması
DİDEM ENGİN (İstanbul) – Sayın Başkan, sayın
milletvekilleri; 15 Haziranda başladığımız ve halkımızın büyük bir coşkuyla
eşlik ettiği Adalet Yürüyüşü’müzü 9 Temmuzda İstanbul’un gördüğü en büyük
mitinglerden biriyle taçlandırdık. Sayıları milyonları aşan vatandaşlarımızla
el ele, omuz omuza, gönül gönüle ülkemiz ve geleceğimiz için “hak, hukuk,
adalet” sloganıyla hukuk devleti talebimizi dile getirdik. Siyasi görüşü ve
dünyaya bakışı birbirinden farklı milyonlarca yürek bir araya gelerek
ülkemizdeki etkin demokrasi bilincini bütün dünyaya gösterdi. Adalet
Yürüyüşü’müze ve Adalet Mitingi’mize katılan milyonlara teşekkür ediyor,
hukukun üstünlüğünü benimsemiş, demokratik, özgürlükçü, laik Türkiye
Cumhuriyeti için mücadelemize halkımızdan aldığımız bu güçle daha büyük bir
azim ve kararlılıkla devam edeceğimizi Türkiye Büyük Millet Meclisinden bir kez
daha dile getiriyorum.
BAŞKAN – Sayın Bakan…
4.- İzmir Milletvekili Murat Bakan’ın,
tarımsal üretimde klorprifos kullanımının yasak olmasına rağmen devam ettiğine
ve Gıda, Tarım ve Hayvancılık Bakanlığının ülke genelinde yaptığı çalışmalarda
klorprifos kalıntısı tespit ettiği gıda ürünleriyle ilgili verileri
açıklamadığına ilişkin açıklaması
MURAT BAKAN (İzmir) – Sayın Başkan,
tarımsal ürünlerin üretiminde böcekleri öldürmek için kullanılan ve organik
fosfatlı olarak nitelenen kimyasal gruba ait bir zehir olan klorprifos 2015’te
AB ülkelerinde yasaklandıktan sonra 2016 Nisanında da ülkemizde yasaklandı.
Meyve ve sebze üretiminde kullanılacak klorprifos içerikli tarım zehirlerinin
31 Mayıs 2016 tarihine kadar piyasadan toplatılmasına ve satışının
sonlandırılmasına karar verilmişti. Ancak Gıda, Tarım ve Hayvancılık Bakanlığı
ülke genelinde yaptığı kalıntı izleme çalışmalarında klorprifos kalıntısı
tespit ettiği gıda ürünleriyle ilgili verileri açıklamamaktadır. Ülkemizin
Avrupa Birliği ülkelerine ihraç ettiği gıda ürünlerinde 2015 yılından bugüne
klorprifos tespit edilen örnek sayısında ciddi artış olmuştur. Bu veriler
gösteriyor ki tarımsal üretimde klorprifos kullanımı yasak olmasına rağmen
geçmiş yıllara kıyasla artarak devam ediyor. Bakanlık bunu nasıl
açıklamaktadır? Zehir mi yiyoruz? Zehir mi yediriyoruz? 
BAŞKAN – Sayın Köseoğlu…
5.- Trabzon Milletvekili Ayşe Sula
Köseoğlu’nun, 15 Temmuz hain darbe girişiminin 1’inci yıl dönümüne ve o gün
şehit olanları rahmet ve minnetle andığına ilişkin açıklaması
AYŞE SULA KÖSEOĞLU (Trabzon) – Teşekkür
ediyorum Sayın Başkanım. 
Önceki gün Demokrasi ve Millî Birlik Günü
olarak andığımız ve anısını sonsuza kadar yaşatacağımız 15 Temmuz hain darbe
girişiminin yıl dönümüydü. 15 Temmuz, ihanetin en büyüğünü yaşadığımız,
kahramanlığın en büyüğüne tanıklık ettiğimiz bir gündü. 15 Temmuz, bir milletin
destanının adıdır. Söz konusu vatan olunca sağına soluna bakmadan, elinde
bayrak, yüreğinde imanla meydanlara akın eden bu aziz millet hain odakların bu
coğrafya üzerindeki planlarına müsaade etmemiştir, Çanakkale ruhunun bu aziz
milletin DNA’sında sonsuza kadar var olacağını tüm dünyaya ispat etmiştir. Bu
vesileyle o gece Türkiye Büyük Millet Meclisi çatısı altında milletin verdiği
yetkiye sahip çıkmak adına bulunan milletvekillerinden biri olarak, o gece
verdiğimiz tüm şehitlerimizi rahmet ve minnetle anıyorum. 
BAŞKAN – Sayın Taşkın…
6.- Mersin Milletvekili Ali Cumhur
Taşkın’ın, 15 Temmuz hain darbe ve işgal girişiminin 1’inci yıl dönümüne ve
FETÖ terör örgütüne karşı sürdürülen mücadelenin Cumhurbaşkanının liderliğinde
her alanda kararlılıkla devam ettiğine ilişkin açıklaması
ALİ CUMHUR TAŞKIN (Mersin) – Teşekkür
ederim Sayın Başkan.
15 Temmuz FETÖ’cü ihanet şebekesinin dış
destekçileriyle beraber kalkıştığı hain darbe ve işgal girişiminin 1’inci yıl
dönümünü hüzünle ve bir o kadar da coşkuyla idrak ettik. Şehitlerimize rahmet
diledik, Kur’anlar, hatimler hediye ettik. Gazilerimize minnet duygularımızla
sağlık ve esenlikler diledik. Tüm şehitlerimizin ruhları şâd olsun. 
O gece Sayın Cumhurbaşkanımızın ve
milletimizin dik duruşuyla kazanılan bu eşsiz zaferin kalıcı olması için FETÖ
terör örgütüne karşı sürdürülen mücadelemiz Sayın Cumhurbaşkanımızın
liderliğinde her alanda kararlılıkla devam etmektedir. 15 Temmuz bize
göstermiştir ki bu coğrafyada var olabilmek için devlet olarak, millet olarak
güçlü olmak, bir ve beraber olmak zorundayız diyor, Genel Kurulu saygıyla
selamlıyorum.
BAŞKAN – Teşekkür ederim.
Sayın Özdemir…
7.- İstanbul Milletvekili Sibel Özdemir’in,
Cumhurbaşkanının 15 Temmuz Millî Birlik ve Demokrasi Günü anma törenlerinde
yaptığı konuşmasında CHP Genel Başkanı hakkındaki söylemlerini şiddetle
kınadığına ilişkin açıklaması
SİBEL ÖZDEMİR (İstanbul) – Teşekkür
ederim Sayın Başkan.
15 Temmuz Millî Birlik ve Demokrasi Günü
sonrasında Genel Kurulun toplandığı bugün, Parlamentomuzun gücüne, demokrasisine
sahip çıkma iradesini gösteren tüm siyasal partilerin, görüşlerin ve halkımızın
birlik ve bütünlük içinde göstermiş olduğu direnme hakkının eşsiz değerini bir
kez daha dikkatlerinize sunarım.
Ancak, millî birlik ve bütünlüğümüzü
koruyan ve temsil eden makamda görev yapan bir siyasi parti Genel Başkanı olan
Sayın Cumhurbaşkanının Millî Birlik ve Demokrasi Günü anmalarındaki
konuşmasındaki Sayın Genel Başkanımız hakkındaki söylemlerini şiddetle
kınıyorum. Millî birlik ve beraberliğimizin önemini özümsemiş, demokrasiye
sahip çıkan topluluk karşısında ana muhalefet lideri ve muhalefeti dışlayıcı,
topluluğa yuhalatıcı konuşması, asıl kendisinin birlik ve bütünlüğümüze verdiği
tahribatı ve demokrasi yaklaşımındaki samimiyetsizliğini maalesef bir kez daha
ortaya koymuştur.
BAŞKAN – Sayın Yaşar…
8.- İstanbul Milletvekili Serap Yaşar’ın,
15 Temmuz darbe girişimin 1’inci yıl dönümüne ilişkin açıklaması
SERAP YAŞAR (İstanbul) – Teşekkürler
Sayın Başkan.
Bundan bir sene önce, 15 Temmuz 2016
gecesi millî iradeye karşı yapılmak istenen alçakça darbe girişimine halkımız
en güzel cevabı vermişti. Türk milleti o gece birbirine kenetlenmiş ve FETÖ’cü
vatan hainlerinin gerçekleştirmeye çalıştığı darbe girişimini şanlı bayrağı,
vatanı ve özgürlüğü uğruna kendini tankların önüne siper ederek bitirmişti.
Millî iradesine sahip çıkan Türk milleti, o gece demokrasinin beşiğine adres
değişikliği yaptırmıştır. Demokrasinin beşiği artık bizim vatanımızdır, bu
topraklardır.
Hain darbe girişiminden bir yıl sonra,
yine aynı ruh ve heyecanla, yürüyüşün nasıl olacağı tüm dünyaya gösterilmiş;
genç, yaşlı, kadın, erkek sabahlara kadar Başkomutanımızın arkasından “Yürüyüş
öyle değil, böyle yapılır. Yolumuz milletimizin yoludur.” denilmiştir.
BAŞKAN – Teşekkür ederim.
Sayın Çamak…
9.- Mersin Milletvekili Hüseyin Çamak’ın,
Paris İklim Anlaşması’nın Mecliste onaylanmadığına ve gelecek kuşakların yaşam
koşullarını belirleyen böylesi anlaşmalarda Hükûmeti daha duyarlı olmaya davet
ettiğine ilişkin açıklaması
HÜSEYİN ÇAMAK (Mersin) – Teşekkür ederim Sayın Başkan. 
Paris İklim Anlaşması, şu ana kadar içlerinde
Almanya’nın da bulunduğu 150’den fazla ülkenin parlamentosu tarafından
onaylandı. Bu anlaşmayı iktidar geçen yıl imzalamasına rağmen, Mecliste
onaylanmadığı için Türkiye resmî olarak anlaşmanın henüz tarafı değil. 
AKP Genel Başkanı Recep Tayyip Erdoğan’ın G20
sonrasında “Mali yaptırımların karşılanmaması durumunda bu anlaşma
Parlamentodan geçmez.” diyerek tüm dünyayı yakından ilgilendiren böylesine
kritik bir anlaşmanın onaylanma şartını mali gerekçelere bağlaması
düşündürücüdür. Çevre sorunu, mali beklentilere indirgenmeyecek kadar hayati
bir sorundur. 
Özellikle gelecek kuşakların yaşam koşullarını
belirleyen böylesi anlaşmalarda Hükûmeti daha duyarlı olmaya davet ediyorum. 
Teşekkür ederim. 
BAŞKAN – Teşekkür ederim ben de Sayın Çamak. 
Sayın Tanal… 
10.- İstanbul Milletvekili Mahmut Tanal’ın,
Şanlıurfaspor’un Birinci Lig’den şike yoluyla düşürülmesine ilişkin açıklaması
MAHMUT TANAL (İstanbul) – Teşekkür ederim Sayın Başkan.

Değerli milletvekilleri, basında çıkan haberlere göre
şike yoluyla Şanlıurfaspor Birinci Lig’den düşürülmüştür. Birinci Lig’den şike
yoluyla düşürülen Şanlıurfaspor’un sesini Türkiye Futbol Federasyonuna ve
Gençlik ve Spor Bakanına duyurmak için bugün saat 18.00’de tüm Şanlıurfalılar
Topçu Meydanı’nda buluşacaktır. 
Sayın Gençlik ve Spor Bakanına ve Türkiye Futbol
Federasyonuna sesleniyorum: Şike yoluyla düşürülen Şanlıufraspor’un bu
mağduriyetinin giderilmesini, şike yapan takımların düşürülmesini talep
ediyoruz. Hileye ödün vermeyelim. Hileyle eğer spor mükafatlandırılırsa bu kötü
bir ahlak olur ki hiçbir din, hiçbir hukuk hileli yöntemi kabul etmez. 
Teşekkür ediyorum. 
BAŞKAN – Teşekkür ederim. 
Sayın Bektaşoğlu…
11.- Giresun Milletvekili Bülent Yener
Bektaşoğlu’nun, 15 Temmuz gecesi hainlere karşı direnenlere teşekkür ettiğine,
şehitleri rahmet ve minnetle andığına, gazilere sağlıklı, uzun ömürler
dilediğine ve demokrasinin güvencesi parlamenter sistemden asla taviz
vermeyeceklerine ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
15 Temmuz gecesi hainlere karşı laik, demokratik
cumhuriyetimizi korumak için direnenlere çok teşekkür ediyorum. Aynı amaç için
canını veren kahraman şehitlerimizi sevgi, saygı, rahmet ve minnetle anıyorum.
Gazilerimize takdir duygularımla birlikte sağlıklı, uzun ömürler diliyorum.
Allah bir daha ülkemize, milletimize 15 Temmuz gibi kâbus dolu bir gece
yaşatmasın. Bunun için, 15 Temmuzun yönetiminde roller üstlenmiş kişileri ve
arkasındaki güçlerin siyasi ilişkilerini ortaya çıkaracağız; Atatürk’ün kurduğu
laik, demokratik Türkiye Cumhuriyeti’nin temel ilkelerini koruyarak
güçlendireceğiz; hukuk düzeniyle, insan hak ve özgürlükleriyle güçlendirilmiş
çağdaş bir demokrasiyi hayata geçireceğiz; bedeli ne olursa olsun demokrasinin
güvencesi parlamenter sistemimizden asla taviz vermeyeceğiz; demokrasiyi hiçbir
rejimle değişmeyeceğiz. Küçük ortağınızla hazırladığınız saray odasında son
şekli verilen iç tüzüğünüzü de bu nedenle reddediyoruz.
Teşekkür ederim. 
BAŞKAN – Teşekkür ederim.
Sayın Kılıç…
12.- Kahramanmaraş Milletvekili İmran
Kılıç’ın, 15 Temmuz hain darbe girişiminin 1’inci yıl dönümüne ilişkin
açıklaması
İMRAN KILIÇ (Kahramanmaraş) – Teşekkür ederim Sayın
Başkan.
15 Temmuz hain darbe girişiminin 1’inci
yıl dönümünü ülke, millet ve tüm gönül coğrafyamız olarak yeniden idrak ettik.
Milletimizin azim ve kararlılığının artarak devam ettiğine yeniden şahit olduk.
Liderimizin dirayeti, Başbakanımızın açıklamaları, Gazi Meclisimizin Sayın
Başkanının öncülüğünde iktidar ve muhalefet gruplarıyla ve Ankara’da olup
Meclise gelebilen milletvekilleriyle canları pahasına milletimizin iradesine
sahip çıkmaları ve aziz milletimizin kadın erkek, yaşlı genç her kesimiyle
ülkemizin bütününde sergiledikleri fedakârlık ve kahramanlıklarıyla, benliğine
sahip asker, polis ve tüm güvenlik güçlerimizin mücadelesi sayesinde, kırk yılı
aşkın süredir hazırlanan ihanet çarkını kırıp attık. Bu olanlar düşmana korku,
dostlara güven verdi. 
(Mikrofon otomatik cihaz tarafından
kapatıldı) 
İMRAN KILIÇ (Kahramanmaraş) –
Darbecilerin arkasında duran bir kısım sözüm ona demokrasi havarilerinin de
maskesini düşürdük.
BAŞKAN – Teşekkür ederim Sayın Kılıç.
Sayın Atıcı…
13.- Mersin Milletvekili Aytuğ Atıcı’nın,
AKP Genel Başkanı Recep Tayyip Erdoğan’ın 15 Temmuz hain darbe girişiminin
1’inci yıl dönümünde yaptığı konuşmasındaki bazı ifadelerine ilişkin açıklaması
AYTUĞ ATICI (Mersin) – 15 Temmuz hain
darbe girişiminin yıl dönümünde konuşan AKP Genel Başkanı Tayyip Erdoğan “Biz,
15 Temmuz gecesi 250 kahramanı toprağa verdik, karşılığında 50 milyonluk
Türkiye'nin istikbalini kurtardık.” diyerek büyük bir sorumsuzluğa imza
atmıştır. Musibetler milletimizi birleştirir. Darbe teşebbüsünde de milletimiz
tek vücut olmuştur. Ancak, 80 milyonluk Türkiye’de 30 milyon insanı yok saymak
ve milleti bölmek vatanın birliğine ve bütünlüğüne alenen yapılmış bir
saldırıdır. Cumhurbaşkanının andığı 50 milyon kimlerdir? AKP ve MHP’ye oy
verenlerin ve ailelerinin toplamımı mıdır? Eğer böyleyse bu konuşmayla
bölücülük yapılmış olmaz mı? 
Halkı kin ve düşmanlığa tahrik etmeye ve
bölmeye çalışanlara inat barış ve kardeşlik içinde yaşamaya devam edeceğiz.
Bizi bölmeye çalışanlardan da hesap soracağız. 
MEHMET NACİ BOSTANCI (Amasya) – Sayın
Başkanım, affedersiniz…
BAŞKAN – Buyurun.
MEHMET NACİ BOSTANCI (Amasya) – Sayın Cumhurbaşkanımız,
Sayın Başbakanımız her vesileyle 80 milyonun birliğini ve kardeşliğini ifade
ediyor. Bu, kayıtlarda son derece açık.
ATİLA SERTEL (İzmir) – “50 milyon” diyordu Hocam.
MEHMET NACİ BOSTANCI (Amasya) – 80 milyon. Çok çeşitli
kereler… 
ATİLA SERTEL (İzmir) – Hocam “50 milyon” diyordu.
MEHMET NACİ BOSTANCI (Amasya) – Açıp bakarsanız bunu
görürsünüz.
ATİLA SERTEL (İzmir) – Hocam “50 milyon” diyordu.
MEHMET NACİ BOSTANCI (Amasya) – Sehven söylenmiş bir
“50 milyon”dur, altında çapanoğlu aramanın manası yoktur.
ATİLA SERTEL (İzmir) – İndirim yaptı.
AYTUĞ ATICI (Mersin) – Sayın Başkan…
BAŞKAN – Buyurun Sayın Atıcı.
AYTUĞ ATICI (Mersin) – Sayın Başkan, ben de bunun bir
dil sürçmesi olduğuna inanmak istiyorum, umarım bir dil sürçmesidir. Ancak,
basında çok fazla şekilde yer almasına rağmen ne Sayın Cumhurbaşkanı ne Sayın
Başbakan ne de yetkili kişiler bir düzeltme yapmıştır. O nedenle, eğer bir dil
sürçmesiyse düzeltme talebinde bulunmak hakkımızdır, dil sürçmesi değilse bütün
sözlerimizin arkasındayız.
Teşekkür ederim.
BAŞKAN – Teşekkür ederim.
Sayın Tüm…
14.- Balıkesir Milletvekili Mehmet Tüm’ün,
eğitimci Nuriye Gülmen ve Semih Özakça’nın açlık grevlerinin 131’inci gününde
olduklarına ve onları yaşatmak için gerekli adımların acilen atılması konusunda
Cumhurbaşkanı, Başbakan ve Adalet Bakanına seslendiğine ilişkin açıklaması
MEHMET TÜM (Balıkesir) – Teşekkür ederim
Sayın Başkan.
İşlerinden hukuksuz bir şekilde atılan
eğitimci Nuriye Gülmen ve Semih Özakça bugün açlık grevinin 131’inci
günündeler. Nuriye ve Semih hayati tehlike boyutunu çoktan aştılar, artık
ölümün eşiğindeler. Ama Nuriye ve Semih yine de umutla işlerine döneceklerine
ve tutuklamanın sona ereceğine inanıyorlar.
Değerli arkadaşlar, Nuriye ve Semih’in
amaçları ölmek değil, sadece ve sadece özgürlüklerini ve işlerini geri
istiyorlar ve bu konuda son derece kararlılar ve umutla bekliyorlar. Bu açlık
grevi onlar ölmeden, sakatlanmadan bitmeli, bitirilmeli. Arkadaşlar, sizlerin
vicdanına sesleniyorum: Nuriye ve Semih ölürse vicdanlar ölür, can çekişen
adalet inancı ölür, onlarla birlikte insanlık ölür. Buradan Cumhurbaşkanı,
Başbakan ve Adalet Bakanına sesleniyorum: Gelin, Nuriye ve Semih’i yaşatalım,
onlar için gerekli adımları acilen atın. Onları yaşatalım ki insanlık yaşasın.
BAŞKAN –Teşekkür ederim.
Sayın Tüm, ceketinizi giyiyorsunuz
herhâlde, teşekkür ederim.
Sayın Arslan….
15.- Denizli Milletvekili Kazım Arslan’ın,
cezaevlerinde avukat-şüpheli görüşmelerindeki haksız uygulamaların ne zaman
kaldırılacağını ve Nuriye Gülmen ile Semih Özakça’nın hastanede tedavi
ettirilip yaşama haklarına kavuşmaları için ne zaman müdahale edileceğini
öğrenmek istediğine ilişkin açıklaması
KAZIM ARSLAN (Denizli) – Adalet Bakanına
soruyorum: 
1) Cezaevlerinde avukat-şüpheli
görüşmelerinin bir saatle sınırlandırılması, görüşme sırasında gardiyanın
bulundurulması, ses ve görüntü alınması adil yargılanma ve savunma hakkını
ihlal eden bir uygulama olması nedeniyle bu haksız uygulamaları ne zaman
kaldıracaksınız?
2) Nuriye Gülmen ve Semih Özakça’nın
işlerinin geri verilmesiyle ilgili olarak 196 gün önce başlattıkları eylemin
devamında sürdürdükleri açlık grevi yetmiş beş günü aşmıştır. İnsanoğlunun en
temel hakkı olan yaşama hakkının sonuna gelmiş olan Nuriye Gülmen ve Semih Özakça
ölüme giden bir noktaya ulaşmıştır. Sağlık durumlarının ciddiyeti dikkate
alınarak hastanede tedavi ettirilip yaşama hakkına kavuşması için ne zaman
müdahale edeceksiniz?
Teşekkür ederim.
BAŞKAN – Teşekkür ederim ben de.
Sayın Kavcıoğlu… Yok sanıyorum.
Sayın Erdoğan… Sayın Erdoğan da yok
yerinde.
Teşekkür ederim sayın milletvekilleri.
Şimdi söz talebinde bulunan sayın grup
başkan vekillerine söz vereceğim.
Sayın Altay, buyurun.
16.- İstanbul Milletvekili Engin Altay’ın,
şehit olan Uzman Çavuş Hakan Demirci’ye Allah’tan rahmet dilediğine ve Nevşehir
Valisinin şehidin cenaze törenindeki tutumunu kınadığına, bu konuda AK PARTİ
grup yöneticilerinin ne düşündüklerini kendisinin ve kamuoyunun bilmek
istediğine ilişkin açıklaması
ENGİN ALTAY (İstanbul) – Teşekkür ederim
Sayın Başkan.
Sayın Başkan, sayın milletvekilleri;
Bingöl Kiğı’da teröristlerle girilen mücadelede çok ağır yaralanan Uzman
Çavuşumuz Hakan Demirci’yi kaybettik, Allah’ımdan rahmet diliyorum, bu son
olsun diyorum. Ancak bu şehidimizin cenaze töreninde “devletin valisi” sıfatını
taşıyan zat, kamu vicdanını çok rencide eden, devlet adabına, ahlakına uymayan
bir tutum sergilemiştir. Genel Kurulda Hükûmet temsilcisi yok ama umarım
bulundukları yerlerden bizi dinliyorlardır. Bingöl Kiğı’da yaralanan ve GATA’da
tedavi görürken şehit olan Uzman Çavuşumuz Hakan Demirci’nin Nevşehir
Kozaklı’daki cenaze töreninde, vali, Cumhuriyet Halk Partisi Genel Başkanının
çelengini olması gereken yerden kaldırtarak -çok daha ters, uzak bir köşede-
âdeta çelengi oradan bir nevi atmak gibi bir gaflete düşmüştür ve Cumhuriyet
Halk Partisi Genel Başkanının çelenginin yerine İçişleri Bakanı Sayın Süleyman
Soylu’nun çelengi konulmuştur. Bu hareket dalkavukluk desek bir dert,
yalakalık desek iki dert, edepsizlik desek üç dert. AK
PARTİ’nin Hükûmeti, kimi uygulamalarıyla devleti ne hâle düşürdüğünün çok acı
bir örneğine daha bir şehit cenazesinde tanık olduk. 
(Mikrofon otomatik cihaz tarafından
kapatıldı) 
BAŞKAN – Ek sürenizi veriyorum.
Sayın Altay, buyurun. 
ENGİN ALTAY (İstanbul) – Bu valiyle
ilgili, ben bu valinin tutumunu sayın milletvekillerinin vicdanlarına ve
takdirlerine bırakıyorum ama AK PARTİ Genel Başkanının kimi söylemlerinden,
ayrıştırıcı, ötekileştirici, kutuplaştırıcı söylemlerinden güç alarak devlet
bürokrasisinin yürütme organına yaranma çabasının da bir hududu olmalı, bir
sınırı olmalı. Valinin tutumunu şiddetle, nefretle kınıyorum. Valinin haddini
bilerek, devletin valisi olduğunu bilerek hareket etmesini bekliyorum ama daha
önemlisi, AK PARTİ grup yöneticilerinin de bu konuda ne düşündüklerini hem
benim hem kamuoyunun merak ettiğini ve böyle bir beklenti içinde olduğumuzun da
altını çiziyorum Sayın Başkan. 
BÜLENT YENER BEKTAŞOĞLU (Giresun) –
Kardeşliğe ihtiyaç duyduğumuz bir dönemde böyle bir valiye üzülüyoruz.
BAŞKAN – Teşekkür ederim. 
Sayın Bostancı...
17.- Amasya Milletvekili Mehmet Naci
Bostancı’nın, Bingöl’de şehit düşen Üsteğmen Arif Kalafat’a Allah’tan rahmet,
Hakkâri’de yaralanan askerlere acil şifalar dilediğine, 15 Temmuzda Türkiye
Cumhuriyeti’ne yönelik alçak bir darbe girişiminde bulunanlara karşı devletin
verdiği mücadeleye ve bu mücadele bütünüyle yanlış yapılıyormuş izlenimi
uyandıran bir dili şiddetle reddettiğine ve FETÖ mensuplarının yargılanmaları
sırasında yaşanan bazı olaylara ilişkin açıklaması
MEHMET NACİ BOSTANCI (Amasya) – Sayın
Başkanım, teşekkür ediyorum. 
Bingöl’de şehit düşen Üsteğmen ArifKalafatşehidimize
Allah’tan rahmet diliyorum, milletimizin başı sağ olsun. Bütün şehitlerimizi
rahmet ve minnetle anıyorum. Hakkâri’de yaralanan askerlerimiz var, acil
şifalar diliyorum. 
Geçen yıl 15 Temmuzda millet
iradesine, Türkiye Cumhuriyeti’ne, ülkesine, halkına karşı alçak bir darbe
girişimi, bir işgal hareketi oldu. Başta Sayın Cumhurbaşkanımız olmak üzere,
Başbakanımız, muhalefet partilerinin genel başkanları ve topyekûn halkımız bu
işgale karşı direndi, karanlık gece aydınlık bir sabaha ulaştı. Aradan bir yıl
geçti, o hainler şimdi içeride. Millet
iradesi, demokrasi ve Türkiye Cumhuriyeti bütünüyle dimdik ayakta. Şimdi bu
alçaklar yargılanıyorlar. Bunların örgütlerine, yapısına karşı devletin verdiği
bir mücadele var, çok haklı ve yerinde bir mücadele. En temelde, tıpkı 15
Temmuzda bu milletin müştereken işgal hareketine karşı bu direnişi göstermesi
gibi, en temelde istikamet ve yapılan iş olarak bu mücadeleyi desteklemek
herkesin ahlaki görevidir. En açık, en net bir şekilde bu mücadelenin
desteklenmesi gerekir. 
Bunun ötesinde, verilen mücadeleye ilişkin kimi
itirazlar ve eleştiriler elbette olabilir ama bu itirazları ve eleştirileri
verilen mücadelenin önüne koyan, mücadeleden hiç bahsetmeyen, sanki bu mücadele
bütünüyle yanlış yapılıyormuş izlenimi uyandıran bir dili şiddetle
reddediyorum, doğru bulmuyorum. Bunu milletin bugünü ve geleceği bakımından da
son derece problemli bir yaklaşım olarak görüyorum. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Bostancı. 
Ek sürenizi veriyorum. 
MEHMET NACİ BOSTANCI (Amasya) - Diğer taraftan, şu anda
bu çete mensupları yargılanıyorlar. Birkaç gün önce birisi “hero” yazılı bir
tişört giydi, bugün de bir sanık yakını, üzerinde ne yazdığını bilmediği yalanı
üzerinden yine bir tişört giyerek Sincan’daki mahkemeye girmek istedi. Sayın
Başbakan çok açık bir şekilde ifade etmişti, milletin alınlarına Türkçe olarak
“hain” yazdığı bu insanlar, göğüslerine uluslararası bir dille “kahraman”
yazarak yaptıkları ihanetten mutlak surette kurtulamazlar. Ama onlar bu
uluslararası dil üzerinden uşaklık ettikleri çevrelere “Sizin kahramanınızız.”
diyerek bir mesaj vermek istiyorlar. Kendi yaptıkları işin tescilidir. Bunu da
milletimizin dikkatine sunuyorum. 
Teşekkür ederim.
BAŞKAN – Teşekkür ederim Sayın Bostancı. 
Sayın Usta, buyurun. 
18.- Samsun Milletvekili Erhan Usta’nın,
Hakkâri’de yaralanan askerler ile Samsun’da Gülsan Sanayi Sitesi’nde bir
imalathanede meydana gelen patlama sonucu yaralananlara acil şifalar
dilediğine, 15 Temmuz hain darbe girişimi sırasında şehit olanlara Allah’tan
rahmet dilediğine ve bütün siyasi partilerin birlik ve beraberliği bozucu
davranışlardan kaçınması gerektiğine ilişkin açıklaması
ERHAN USTA (Samsun) – Teşekkür ederim Sayın Başkan. 
Bugün sabah saatlerinde Hakkâri Yüksekova ilçesi
Esendere beldesinde bir askerî aracın geçişi esnasında el yapımı patlayıcı
patlatılmış ve 17 askerimiz yaralanmıştır. Ben askerlerimize, kahramanlarımıza
Cenab-ı Allah’tan acil şifalar diliyorum. 
Ayrıca, seçim bölgem Samsun’da yine bugün sabah
saatlerinde Gülsan Sanayi Sitesi’nde bir imalathanede meydana gelen patlama
sonucu 1’i ağır olmak üzere 11 vatandaşımız yaralanmıştır. Onlara da, o
yaralılara da acil şifalar diliyorum. Bu Gülsan Sanayi Sitesi’nin de aslında
Samsun’da çok ciddi problemleri var, bu problemlere de eğilmek gerekiyor ama
onunla ilgili sanayicilerin şikâyetlerine de pek kulak asıldığı söylenemez. 
Şimdi, Sayın Başkan, bu 15 Temmuz hain darbe
girişiminin üzerinden bir yıl geçti, anma törenleri ülkemizin her tarafında
yapıldı. Biz bir kez daha bu hain darbe girişimini kınıyoruz. Bunu her
defasında söylüyoruz, biz bunu ülkemizi bir işgal girişimi olarak görüyoruz.
Bunu, bir kişiye, şahsa, bir siyasi görüşe karşı yapılan bir darbe girişimi
değil toplumun tamamına, 80 milyona karşı yapılan bir darbe girişimi olarak
görüyoruz. Burada da Türk milleti ne kadar büyük bir millet olduğunu o gece
göstermiştir. Milletimizin feraseti, basireti sayesinde bu hain girişim
atlatılmıştır. Ben bu vesileyle hem o gece şehit olan bütün vatandaşlarımıza
hem de bu ülkenin birliği, bütünlüğü için yapılan mücadelelerde şehit olan
askerlerimize, silahlı kuvvetlerimiz mensuplarına, emniyet güçlerimize, hepsine
Cenab-ı Allah’tan rahmet diliyorum. Gazilerimize de, yaralılarımıza da acil
şifalar diliyorum. 
Tabii, hep birlik beraberlik diyoruz. Birlik
beraberliği bozucu davranışlardan bütün siyasi partilerin de kaçınması
gerektiğini burada bir kez daha vurgulamak istiyorum. Onlara ilişkin
değerlendirmeleri bugün bir vesileyle yapacağım. Ancak burada hemen yeri
gelmişken…
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Usta.
Bir dakika ek sürenizi veriyorum. 
ERHAN USTA (Samsun) – Bu son anma törenlerinde bazı il
ve ilçe düzeyinde karşılaştığımız sorunlar, sıkıntılar oldu. Yani
kaymakamlıkların ve valiliklerin düzenlediği programlar sanki bir siyasi
partinin programıymış gibi işlenen, icra edilen yerler oldu. Bundan kaçınmamız
lazım, her defasında birlik ve beraberlik diyoruz, birlik ve beraberliği bozucu
davranışlardan kaçınmamız lazım. Herkesin bu anlamda sorumlu davranması gerekir
diye düşünüyorum.
Teşekkür ederim.
BAŞKAN – Teşekkür ederim Sayın Usta.
Sayın Kerestecioğlu, buyurun.
19.- İstanbul Milletvekili Filiz
Kerestecioğlu Demir’in, AKP Genel Başkanı Recep Tayyip Erdoğan’ın 15 Temmuz
darbe girişiminin yıl dönümü nedeniyle yaptığı konuşmasındaki bazı ifadelerine,
bu ülkede demokrasi isteniyorsa öncelikle siyasilerin birbirlerine karşı doğru,
dürüst, demokratça ve barışçıl sözlerle yaklaşması gerektiğine, bütün darbeleri
lanetlediğine ve yaşamını kaybeden bütün vatandaşlara rahmet dilediğine ilişkin
açıklaması
FİLİZ KERESTECİOĞLU DEMİR (İstanbul) –
Teşekkürler Sayın Başkan.
Değerli milletvekilleri, şimdi, 15 Temmuz darbe
girişimini hepimiz yaşadık. Ankara’da olan herkes, özellikle siyasiler bunu
daha da yakından ve ağır bir şekilde yaşadılar. Ancak bunun yıl dönümünde
yapılan konuşmalara, AKP Genel Başkanı Erdoğan’ın yaptığı konuşmalara
baktığınız zaman sadece bir iki şey söylemek istiyorum. “Piyonu ezip geçmeden
kaleleri alamaz, şahı da mat edemeyiz. Onun için önce bu hainlerin kafasını
kopartacağız. Biz, 15 Temmuz gecesi 250 kahramanı toprağa verdik, karşılığında
50 milyonluk Türkiye’nin istikbalini kurtardık. Bu milletin yüreği var, o yürek
sende yok, bu mücadele ödleklerin mücadelesi değildir. Bu ülkede hiçbir suç
cezasız kalmayacak, bundan emin olunuz. Bu millet ihanet edenin başını ezmekte
de asla tereddüt etmez.” Yani Cumhurbaşkanı demekte zorlanıyorum AKP Genel
Başkanı demeyi tercih ediyorum çünkü kendisi bir yargı makamı değildir, zaten
yargı makamı olunsa da yargı makamının “başını ezmek, kafasını kopartmak” gibi
sözleri kullanması, söylemesi mümkün olamaz. Bunu bir siyasinin yapması bu
ülkeye kötülüktür, çok büyük bir kötülüktür bu. Yani ben kendisini itidale ve
sakinliğe davet etmenin nafile olduğunu biliyorum ama başta siyasiler olmak
üzere bütün vatandaşlarımızı birbirine barış diliyle konuşmaya ve sükûnete
davet etmek istiyorum.
(Mikrofon otomatik cihaz tarafından kapatıldı)
BAŞKAN – Tamamlayın lütfen, bir dakika ek sürenizi
verdim.
FİLİZ KERESTECİOĞLU DEMİR (İstanbul) - Bu ülke ilk defa
darbe görmedi Sayın Başkan. Bu bir darbe girişimiydi, bu ülke darbeler gördü ve
yıllarca bu darbelere bütün kalbimizle karşı çıkmış, hepsini lanetlemiş
insanlar olarak evet, Türkiye’de artık sivil demokrasinin yerleşmesini
istiyoruz ve bunu yerleştirecek olan asla bu dil ve bu sözler değildir. O
yüzden, gerçekten bu ülkede demokrasi isteniyorsa öncelikle siyasilerin
birbirlerine karşı doğru dürüst, demokratça ve barışçıl sözlerle yaklaşması
lazım. 
Buradan, kaybettiğimiz bütün vatandaşlarımıza tekrar
rahmet diliyorum, yakınlarına başsağlığı diliyorum ve bütün darbeleri de
lanetliyorum ama gerçek lanetleme, dediğim gibi, bu ülke demokrasiye kavuştuğu
gün olur. 
Teşekkür ederim.
BAŞKAN – Teşekkür ederim.
Gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç önerge
bulunmaktadır, ayrı ayrı okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Barış Yarkadaş ve
28 milletvekilinin, Basın İlan Kurumuna ilişkin iddialar ile kamunun ilan ve
reklamlarının yayınlanmasıyla ortaya çıkan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/580)
Türkiye Büyük Millet Meclisi
Başkanlığına
Ülkemizde resmî ilanların eşit ve adaletli bir şekilde
dağıtılması amacıyla 2 Ocak 1961 yılında 195 sayılı Kanun’la kurulan Basın İlan
Kurumu elli beş yıllık hizmet süresini geride bırakmıştır. Kurum, 41 şubesiyle
görev alanındaki 666 mevkutede resmî ilan ve reklamların yayınlatılması
suretiyle kuruluş kanununda belirtilen aracılık hizmetini sürdürmektedir.
Kurumun amacı, resmî ilanların belli ilke ve prensipler
dâhilinde dağıtılmasını temin etmek suretiyle gazetelerin mali yönden
desteklenmelerini, böylece kamuoyunu bilinçlendirme ve aydınlatma hizmetinin
devamlılığını sağlamaktır. Öte yandan, Basın İlan Kurumu basında fikren ya da
bedenen çalışanları ve basın derneklerine yapılan sosyal yardımlar ile içinde
bulunduğumuz bilişim çağında gazetelerin günün şartlarına göre dönüşümünü
destekleyici projelerle basın sektöründe aktif bir rol üstlenmeyi ilke
edinmiştir.
Ancak son zamanlarda Basın İlan Kurumuyla ilgili
kamuoyunda ciddi rahatsızlıklar yaşanmaktadır. Kurumun Hükûmet güdümü altına
girdiği, yüksek tirajlı yayın organlarının çeşitli bahanelerle tirajlarını
düşürdüğü, tirajı düşük ve Hükûmete yakın olan gazetelerin ise tirajlarını
şişirerek para aktardığı ifade edilmektedir. Net tiraj rakamlarının incelenerek
Basın İlan Kurumunun hangi gruplara ne kadar kamu kaynağı aktarıldığının ortaya
çıkarılması elzemdir.
Cumhurbaşkanı Recep Tayyip Erdoğan'ın damadı olan ve
aynı zamanda 63’üncü Hükûmette Enerji ve Tabii Kaynaklar Bakanı olan Berat
Albayrak'ın ağabeyi olan Serhat Albayrak'ın adının ilgili gazetelerin
künyesinde yer almamasına rağmen Basın İlan Kurumundaki bu göreve hangi statüsünden
dolayı seçildiği ve her yıl milyonlarca liralık kamu ilanı dağıtan Basın İlan
Kurumunun yönetiminde bulunması merak konusu olmuştur.
Medya izleme ölçümü yapan Nielsen Araştırma Şirketi,
ulusal gazetelere 2014 yılında sağlanan devlet yardımlarının hacimlerini
karşılaştırmıştır. Araştırmaya göre, AK PARTİ Hükûmetine yakınlığıyla bilinen
Star gazetesine verilen devlet reklamları, kendisinden 3 kat daha fazla günlük
tiraja sahip muhalif gazetelerden biri olan Sözcü gazetesine verilenden 120 kat
fazla. Bir başka muhalif gazete olan Zaman gazetesi ise Hükûmete yakınlığıyla
bilinen Sabah gazetesinden 3 kat fazla tiraja sahipken reklam geliri Sabah
gazetesinin elde ettiği gelirin yalnızca on altıda 1’i olarak gerçekleşmiştir.
Ziraat Bankasının 2012 reklam payının yüzde 89,6'sının
iktidara yakın gazetelere gittiği, bankanın 2013 reklam bütçesinde en büyük
payın yüzde 76,5’le yine iktidara yakın kuruluşlara gittiği ise basına yansıyan
ilginç detaylardan biri olmuştur.
Özgürlük Araştırmaları Derneğinin hazırladığı 3 Ekim
2015 tarihli Basın Raporu, Türk medyasındaki kamu reklam dağılımındaki çarpık
durumu bir kez daha gözler önüne sermiş ve raporda şu çarpıcı ifadelere yer
verilmiştir: "62.289 tiraja sahip olmasına rağmen Yeni Akit gazetesinin
9.252 sütun santim reklam aldığını, buna karşın 361.742 tirajıyla Sözcü
gazetesinin 150 sütun santim, 1.089.878 tirajıyla Zaman gazetesinin 1.536 sütun
santim reklam alabildiğini göstermektedir. Öte yandan, tiraj sayıları, gazete
hacmi ve yayın stili birbirine yakın iki gazeteden Hürriyet gazetesi 395.660
tirajla 22.651 sütun santim reklam alırken, Sabah gazetesi 326.900 tirajla
33.917 sütun santim reklam almıştır. Diğer bir ifadeyle, Sabah gazetesi rekabet
içinde olduğu Hürriyet gazetesinden daha az satmasına rağmen üçte 1 oranında
daha fazla kamu kaynaklı reklam almıştır.”
Kamu tüzel kişiliğine sahip Basın İlan Kurumuna ilişkin
konu iddiaların araştırılarak kamunun ilan ve reklamlarının yayınlanması ile
ortaya çıkan sorunların tespit edilmesi ve sorunların giderilmesi amacıyla
Anayasanın 94, İç Tüzük’ün 104 ve 105’inci maddeleri gereğince Meclis
araştırması açılmasını saygılarımızla arz ederiz.
1) Barış Yarkadaş  (İstanbul)
2) Kadim Durmaz (Tokat)
3) Orhan Sarıbal (Bursa)
4) Mazlum Nurlu (Manisa)
5) Vecdi Gündoğdu (Kırklareli)
6) Kazım Arslan (Denizli)
7) Şenal Sarıhan (Ankara)
8) Yakup Akkaya (İstanbul)
9) Gülay Yedekci (İstanbul)
10) Türabi Kayan (Kırklareli)
11) Muharrem Erkek (Çanakkale)
12) Haydar Akar (Kocaeli)
13) Okan Gaytancıoğlu (Edirne)
14) Mahmut Tanal (İstanbul)
15) Mustafa Hüsnü Bozkurt (Konya)
16) Gaye Usluer (Eskişehir)
17) Tur Yıldız Biçer (Manisa)
18) Tekin Bingöl (Ankara)
19) Çetin Arık (Kayseri)
20) Mustafa Ali Balbay (İzmir)
21) Nihat Yeşil (Ankara)
22) Ali Haydar Hakverdi (Ankara)
23) Ali Şeker (İstanbul)
24) Niyazi Nefi Kara (Antalya)
25) Hüseyin Yıldız (Aydın)
26) Ceyhun İrgil (Bursa)
27) Tahsin Tarhan (Kocaeli)
28) Kemal Zeybek (Samsun)
29) Erdin Bircan (Edirne)

2.- Malatya Milletvekili Veli Ağbaba ve 20
milletvekilinin, Millî İstihbarat Teşkilatı ile Emniyet teşkilatının terör
saldırıları konusundaki istihbarat zafiyetlerinin ve Ankara başta olmak üzere
bazı il ve ilçe emniyet müdürlüklerinde atama yapılmamasının nedenlerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/581)
Türkiye Büyük Millet Meclisi Başkanlığına
1
Kasım 2015 Genel Seçiminden itibaren bugüne neredeyse 4 ay geçmiş, seçim
sonuçlarıyla birlikte tek başına hükûmet kurulmuştur. Ancak ülkenin yönetiminde
çok büyük önem taşıyan bazı bürokratik makamlar geçen bunca zamana rağmen
doldurulmamıştır. Birçok il ve ilçede Emniyet Müdürlüğü makamları vekâleten
yönetilmektedir. Bu makamlardan biri de Ankara Emniyet Müdürlüğüdür ve dört ayı
aşkın süredir Türkiye'nin başkentindeki bu makama atama yapılmamıştır.
7
Haziran 2015 Genel Seçiminden sonra başkent Ankara'da çok büyük çaplı iki büyük
katliam yaşanmış, failleri ise Başbakan Ahmet Davutoğlu'nun tabiriyle
patladıktan sonra yakalanabilmiştir. Bu terör saldırılarında 128 vatandaşımız
hayatını kaybetmiş, yüzlerce vatandaşımız da yaralanmıştır. Bu katliamlar
yalnızca fiziki yaralanmalarla kalmamış, toplumda çok büyük yaralar açmıştır.
Türkiye, İnsanların sokağa çıkmaya korktuğu, herkesin birbirine şüpheyle
baktığı bir hâle gelmiştir. Hükûmet tüm devlet gücüne sahip olmasına rağmen bu
saldırıları önleyememiş, istihbarat zafiyeti bir kez daha gözler önüne
serilmiştir. Bu süreçte vatandaşların can güvenliğini sağlamakla mükellef
emniyet birimlerinin başındaki makamların boş bırakılması, hiç şüphesiz bu
saldırıların önlenememesinde önem arz etmektedir. Türkiye Cumhuriyeti’nin
başkenti Ankara'nın Emniyet Müdürlüğü hizmetinin aylardır vekâleten yürütülmesi
devlet ciddiyetiyle bağdaşmamakta ve çok açık görülmektedir ki güvenlik
zafiyeti yaratmaktadır. Türkiye'nin merkezi olarak tabir edilebilecek TBMM,
Başbakanlık, Genelkurmay, kuvvet komutanlıkları ve Emniyet binalarına bu derece
yakınlıkta yerlerde terör saldırılarının yaşanması ülke güvenliği açısından
ciddi bir problemi gözler önüne sermektedir.
Emniyet
Teşkilatı dışında Milli İstihbarat Teşkilatında da terör saldırıları konusunda
çok ciddi istihbarat zafiyeti bulunduğu görülmektedir. Hatta bu iki önemli
kurumun zaman zaman kendi aralarında çeşitli sorunlar yaşadıkları kamuoyunda
gündeme gelmiştir. İstihbarat teşkilatlarının haberi olmadan şehirlerde
bombalar patlamakta, insanlar hayatlarını kaybetmektedir. Yalnızca son süreçte
Suruç, Diyarbakır, Sultanahmet ve Ankara'daki terör saldırıları sonucu yüzlerce
insan hayatını kaybetmiştir. Böylesi bir ortamda Milli İstihbarat Teşkilatının
ve Emniyet Teşkilatının görevlerini yerine getiremediği açıkça görülmektedir. 
Bu
amaçla Milli İstihbarat Teşkilatı ve Emniyet Teşkilatının terör saldırıları
konusundaki istihbarat zafiyetlerinin ortaya çıkarılması, Ankara’da yaşanan
terör olaylarındaki güvenlik zafiyetinin saptanması, Ankara Emniyet Müdürlüğü
başta olmak üzere, bazı il ve ilçelerde Emniyet Müdürlüğü makamlarına atama
yapılmamasının nedenlerinin araştırılması, terör saldırılarının önlenememesinde
sorumluluğu bulunanların tespiti için Anayasa'nın 98’inci maddesi ve TBMM
İçtüzüğünün 104 ve 105’inci maddeleri gereğince bir araştırma komisyonu
kurularak gerekli incelemelerin yapılmasını arz ederim.
1) Veli Ağbaba  (Malatya)
2) Kadim Durmaz (Tokat)
3) Orhan Sarıbal   (Bursa)
4) Haydar Akar  (Kocaeli)
5) Kemal Zeybek  (Samsun)
6) Oğuz Kaan Salıcı  (İstanbul)
7) Kadri Enis Berberoğlu  (İstanbul)
8) Kazım Arslan  (Denizli)

9) Erdin Bircan  (Edirne)
10) Tur Yıldız Biçer  (Manisa)

11) Okan Gaytancıoğlu  (Edirne)
12) Çetin Arık  (Kayseri)
13) Mustafa Ali Balbay  (İzmir)
14) Nihat Yeşil  (Ankara)
15) Ali Haydar Hakverdi  (Ankara)
16) Ali Şeker  (İstanbul)
17) Niyazi Nefi Kara  (Antalya)
18) Hüseyin Yıldız  (Aydın)
19) Ceyhun İrgil  (Bursa)
20) Tahsin Tarhan  (Kocaeli)
21) Didem Engin  (İstanbul)

3.- Aydın Milletvekili Hüseyin Yıldız ve 26
milletvekilinin, Aydın ve çevresinde yaşanan hava kirliliğinin nedenlerinin,
jeotermal santrallerin toprak, su ve hava kirliliği üzerindeki etkilerinin ve
Türkiye ortalamasının üstüne çıkan kanser vakalarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/582)
Türkiye Büyük Millet Meclisi
Başkanlığına
Aydın ve çevresinde yaşanan hava kirliliğinin
nedenlerinin tespiti, jeotermal santrallerin toprak, su ve hava kirliliği
üzerindeki etkilerinin ortaya çıkarılması, Türkiye ortalamasının üstüne çıkan
kanser vakalarının araştırılması amacıyla Anayasa'nın 98’inci, TBMM İçtüzüğünün
104 ve 105’inci maddeleri gereğince Meclis araştırması açılmasını arz ve teklif
ederiz.
1) Hüseyin Yıldız  (Aydın)
2) Ceyhun İrgil  (Bursa)
3) Bülent Öz  (Çanakkale)
4) Nihat Yeşil  (Ankara)
5) Mehmet Göker  (Burdur)
6) Çetin Osman Budak   (Antalya)
7) Niyazi Nefi Kara  (Antalya)
8) Orhan Sarıbal  (Bursa)

9) Necati Yılmaz   (Ankara)

10) Burcu Köksal  (Afyonkarahisar)

11) Türabi Kayan  (Kırklareli)
12) Kadim Durmaz  (Tokat)
13) Kemal Zeybek  (Samsun)
14) Onursal Adıgüzel   (İstanbul)
15) Ali Şeker  (İstanbul)
16) Fatma Kaplan Hürriyet   (Kocaeli)
17) Ali Akyıldız  (Sivas)
18) Ahmet Akın  (Balıkesir)
19) Ali Özcan  (İstanbul)
20) Eren Erdem  (İstanbul)
21) Tahsin Tarhan  (Kocaeli)
22) Murat Emir  (Ankara)
23) Kazım Arslan  (Denizli)
24) Didem Engin  (İstanbul)
25) Haydar Akar  (Kocaeli)
26) Kadri Enis Berberoğlu   (İstanbul)
27) Erdin Bircan  (Edirne)
Genel
Gerekçe:
İklim
değişikliği veya çevre kirliliğine bağlı olarak gelecek otuz beş yıl içinde
dünyadaki tüm canlı türlerinin 1/4'ünün soyunun tükeneceği bilim adamları tarafından
dile getirilmektedir. Çevresel faktörler -Dünya Sağlık Örgütünce (DSÖ)
bildirilen- tüm hastalıkların yüzde 80’inin ve dünyadaki ölümlerin yüzde
25'inin nedeni olarak gösterilmektedir. Kanserde ise çevre faktörünün etkisinin
yüzde 85-90 olduğu vurgulanmaktadır.
Türkiye'de
kanser vakalarında çevre faktörünün dünya ortalamasından 700 kat fazla olduğu
belirtilmektedir. Son yılarda Türkiye'de her yıl 175 bin kanser vakası
belirlenirken, bu sayının 2023’te 300 bin olacağı tahmin edilmektedir.
2010-2013
yılları arasında Türkiye’de en fazla görülen ilk dört hastalık ve ölümlerin
artış oranında Aydın’ın Türkiye ortalamasının üstünde olduğu görülmektedir.
Çağın hastalığı olarak kabul edilen kanserde Türkiye ortalaması yüzde 18 iken,
Aydın’da bu oranın yüzde 42 olduğu vurgulanmaktadır.
Aydın’daki
ölümlere bakıldığında Menderes Nehri’ne en yakın yerlerin olduğu görülmektedir.
Hem Aydın Tabip Odası Başkanlığının hem de Doğal Yaşamı Koruma Vakfının yaptığı
araştırmalardaki verilerden Aydın’da yaşanan su kirliliği, hava kirliliği ve
toprak kirliliğinin yaşamı ciddi anlamda tehdit ettiği anlaşılmaktadır.
Bugüne
kadar yapılan çalışmalarda ortaya çıkan verilerde jeotermal enerjiden
yararlanmak için Aydın’da kurulan jeotermal santrallerin de yaşanan kirlilikte
önemli bir etken olduğu yapılan çalışmalarda ortaya konmaktadır.
Bu
bağlamda; Aydın ve çevresinde yaşanan hava kirliliğinin nedenlerinin ortaya
çıkarılması, Türkiye ortalamasının üstüne çıkan kanser vakalarının nedenlerinin
belirlenebilmesi, yer altı ve yer üstü su kaynaklarının korunabilmesi, artan
jeotermal santrallerin toprak, su ve hava kirliliği üzerindeki etkilerinin
araştırılması amacıyla Anayasa’nın 98’inci, TBMM İçtüzüğü’nün 104 ve 105’inci
maddeleri gereğince Meclis araştırması açılmasını arz ve teklif ederiz.
Saygılarımızla.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
milletvekilleri, Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine;
Genel Kurulun 17/7/2017 Pazartesi günkü birleşiminde 2935 sayılı Olağanüstü Hâl
Kanunu’nun 3’üncü maddesinin 1’inci fıkrasının (b) bendine göre ülke genelinde
devam etmekte olan olağanüstü hâlin uzatılması hakkında (3/1167) sayılı
Başbakanlık Tezkeresi ile 14/7/2017 tarihli ve (3/1165) ile (3/1166) sayılı
Anayasa'nın 92'nci maddesi uyarınca Türk Silahlı Kuvvetlerinin yabancı ülkelere
gönderilmesine ilişkin Başbakanlık Tezkerelerinin okunarak görüşmelerinin aynı
birleşimde yapılmasını müteakip 490 sıra sayılı Kanun Tasarısı’nın
görüşmelerinin tamamlanmasına kadar çalışmalarına devam etmesine; 18 ve 25
Temmuz 2017 Salı günkü Birleşimlerinde sözlü soruların görüşülmemesine; 490 ve
491 sıra sayılı Kanun Tasarılarının İç Tüzük’ün 91'inci maddesine göre temel
kanun olarak bölümler hâlinde görüşülmesine ilişkin önerisi 
Türkiye Büyük Millet Meclisi
Başkanlığına
Danışma Kurulu 17/7/2017 Pazartesi günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince, Genel Kurulun onayına sunulmasını arz ederim.
 Mehmet
Naci Bostancı
 Amasya
 AK
PARTİ Grup Başkan Vekili
Öneri:
Gündemin “Kanun Tasarı ve Teklifleri ile Komisyonlardan
Gelen Diğer İşler” kısmında bulunan 490 ve 491 sıra sayılı kanun tasarılarının
bu kısmın sırasıyla 1’inci ve 2’nci sıralarına alınması ve diğer işlerin
sırasının buna göre teselsül ettirilmesi;
Genel Kurulun; 
17/7/2017 Pazartesi günkü (bugün) birleşiminde gündemin
“Başkanlığın Genel Kurula Sunuşları” kısmında Anayasa’nın 127’nci maddesi ile
2935 sayılı Olağanüstü Hâl Kanunu’nun 3’üncü maddesinin 1’inci fıkrasının (b)
bendine göre ülke genelinde devam etmekte olan olağanüstü hâlin uzatılması
hakkında Başbakanlık tezkeresinin ve 14/7/2017 tarihli ve (3/1165) ile (3/1166)
sayılı Anayasa'nın 92'nci maddesi uyarınca Türk Silahlı Kuvvetlerinin yabancı
ülkelere gönderilmesine ilişkin Başbakanlık tezkerelerinin okunarak
görüşmelerinin aynı birleşimde yapılmasını müteakip 490 sıra sayılı Kanun
Tasarısı’nın görüşmelerinin tamamlanmasına kadar çalışmalarına devam etmesi;
18 ve 25 Temmuz 2017 Salı günkü birleşimlerinde sözlü
soruların görüşülmemesi,
18 Temmuz 2017 Salı günkü birleşiminde 464 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
19 Temmuz 2017 Çarşamba günkü birleşiminde 478 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
20 Temmuz 2017 Perşembe günkü birleşiminde 365 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
Haftalık Çalışma günleri dışında 21, 24, 28, 29, 30 ve
31 Temmuz 2017 Cuma, Cumartesi, Pazar ve Pazartesi günleri saat 14.00'te
toplanması ve bu birleşimlerinde gündemin "Kanun Tasarı ve Teklifleri ile
Komisyonlardan Gelen Diğer işler” kısmında bulunan işlerin görüşülmesi;
21 Temmuz 2017 Cuma günkü birleşiminde 367 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
24 Temmuz 2017 Pazartesi günkü birleşiminde 369 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
25 Temmuz 2017 Salı günkü birleşiminde 371 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
26 Temmuz 2017 Çarşamba günkü birleşiminde 374 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
27 Temmuz 2017 Perşembe günkü birleşiminde 376 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
28 Temmuz 2017 Cuma günkü birleşiminde 382 sıra sayılı
Kanun Tasarısı’na kadar olan işlerin görüşmelerinin tamamlanmasına kadar; 
29 Temmuz 2017 Cumartesi günkü birleşiminde 385 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
30 Temmuz 2017 Pazar günkü birleşiminde 459 sıra sayılı
Kanun Tasarısı’na kadar olan işlerin görüşmelerinin tamamlanmasına kadar;
31 Temmuz 2017 Pazartesi günkü birleşiminde 457 sıra
sayılı Kanun Tasarısı’na kadar olan işlerin görüşmelerinin tamamlanmasına
kadar;
Çalışmalarına devam etmesi,
490 ve 491 sıra sayılı kanun tasarılarının İç Tüzük’ün
91'inci maddesine göre temel kanun olarak görüşülmesi ve bölümlerinin ekteki
cetveldeki şekliyle olması önerilmiştir.




490 sıra sayılı
Bölge Adliye ve Bölge İdare
  Mahkemelerinin İşleyişinde Ortaya Çıkan Sorunların Giderilmesi Amacıyla Bazı
  Kanunlarda Değişiklik Yapılmasına Dair Kanun Tasarısı (1/839) 




Bölümler


Bölüm
  Maddeleri


Bölümdeki Madde 
Sayısı




1. Bölüm


1 ila 14’üncü
  maddeler arası



14




2. Bölüm


15 ila 36’ncı
  maddeler arası
(Geçici 1’inci
  madde dâhil)


23




Toplam Madde
  Sayısı


37











491 sıra
  sayılı İş Mahkemeleri Kanunu Tasarısı
(1/850)








Bölümler





Bölüm Maddeleri


Bölümdeki Madde
Sayısı









1. Bölüm





1 ila 16’ncı
  maddeler arası


16





2. Bölüm





17 ila 39’uncu
  maddeler arası
(Geçici 1’inci
  madde dâhil)


24








Toplam Madde Sayısı


40













BAŞKAN
– Adalet ve Kalkınma Partisi grup önerisinin lehinde ilk olarak Kırıkkale
Milletvekili Ramazan Can konuşacaklar. 
Buyurun
Sayın Can. (AK PARTİ sıralarından alkışlar)
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum. 
Grup
önerimizle gündemin 1’inci sırasına 490 sıra sayılı Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı’nı alıyoruz. Yine, grup
önerimizle gündemin 2’nci sırasına 491 sıra sayılı İş Mahkemeleri Kanunu
Tasarısı’nı alıyoruz; toplam 40 madde ve iki bölümden oluşuyor. Yine, 490 sıra
sayılı Bölge Adliye ve Bölge İdare Mahkemelerinin İşleyişinde Ortaya Çıkan
Sorunların Giderilmesi Amacıyla Bazı Kanunlarda Değişiklik Yapılmasına Dair
Kanun Tasarısı’yla birlikte ikisinin de temel yasa olarak görüşülmesini grup
olarak öneriyoruz. Ayrıca, yine OHAL tezkeresinin ve yurt dışına asker
göndermeyle ilgili (3/1165) ve (3/1166) sayılı Başbakanlık tezkerelerinin bugün
itibarıyla görüşülmesini grup olarak öneriyoruz. Ayrıca, 18 Temmuz yani salı
günkü birleşimde 464 sıra sayılı Kanun Tasarısı’na kadar olan işlerin
tamamlanmasını, bu arada 18 ve 25 Temmuz Salı günleri sözlü soruların
görüşülmemesini öneriyoruz. Yine, 31 Temmuza kadar çalışma günleri dışında olan
pazartesi, cuma, cumartesi ve pazar günleri Genel Kurulun 14.00’te açılarak
gündemdeki kanun teklifleri ve tasarıların görüşmelerinin tamamlanmasına kadar,
Genel Kurul onay verirse grup önerimizin kabulü hâlinde, Meclisi çalıştırmayı
öneriyoruz. 
Grup
önerimizi takdirlerinize sunuyor, tekrar hepinizi saygıyla selamlıyorum. (AK
PARTİ sıralarından alkışlar) 
BAŞKAN
– Teşekkür ederim Sayın Can.
Adalet
ve Kalkınma Partisi grup önerisinin aleyhinde ilk olarak İzmir Milletvekili
Sayın Atila Sertel konuşacak.
Buyurun
Sayın Sertel. (CHP sıralarından alkışlar) 
ATİLA SERTEL (İzmir) – Sayın Başkanım, saygıyla
selamlıyorum.
Sevgili milletvekili arkadaşlarımız,
bugün Adalet ve Kalkınma Partisinin olağanüstü hâli bir üç aylık süre daha
uzatma isteğini getirdiğini görüyoruz. Aslında Adalet ve Kalkınma Partisi,
iktidar olduğu süreç içerisinde, geçtiğimiz seçim süreci başladığında
olağanüstü hâli kaldırmakla övünen ve Türkiye'de demokrasinin ve özgürlüklerin
önünü açacağı iddiasıyla toplumdan oy isteyen bir partidir. Adaletin kalmadığı,
kalkınmanın kendi çevresine birtakım imkânlar yaratarak odaklandığı bir
partinin artık toplumda güvenirliği ve inanırlığı kalmadığı gibi bundan sonraki
sözlerine de asla itimat edilemez çünkü olağanüstü hâli kaldırmakla övünen bir
partinin bir yıl süreyle Türkiye Büyük Millet Meclisini devre dışı bırakarak
insanların hakkını, hukukunu, adaleti çiğneyerek ve insanların ticaretini,
geleceğini, çoluk çocuğunun geleceğini de karartarak izlediği yol, aslında
çıkmaz bir yoldur. Bu çıkmaz yolun sonunda da Türkiye’de halkımız, Türkiye
Cumhuriyeti’nde yaşayan yurttaşlarımız gerekli dersi ilk seçimde verecektir.
Aslında Adalet ve Kalkınma Partisinin bu olağanüstü
hâli uzatma talebi, Türkiye’de hak ve adaleti arayan insanların çoğaldığı ve
muhalif kesimin arttığı bir dönem olduğu için, zorunlu olarak kendi iç yapısı
içerisinde, bir kişinin isteğidir. Cumhuriyet Halk Partisi bu koşullar altında
bir yürüyüş gerçekleştirdi ve parti bayraklarının olmadığı, yalnızca Türk
Bayrağı’nın olduğu ama toplumun tüm kesimlerine açık olan bu yürüyüş Türkiye’de
adalete susamışlığın, demokrasiye, insan haklarına ve özgürlüklere susamışlığın
bir yürüyüşü oldu. 450 kilometre yol yüründü fakat olağanüstü hâl koşullarında
bir kimsenin burnu kanamadı, hiç kimseye zarar gelmedi. Birtakım provokatif
eylemlere karşı o kitlenin sağduyulu davranışı ve gerçekten kendisine
küfredenlere karşı alkışlarla verilen yanıtlar Türkiye Cumhuriyeti tarihinde de
demokrasinin bir örneği olarak yaşandı.
Sevgili arkadaşlar, o yürüyüşte işçi vardı, köylü
vardı, üretici vardı, öğretmen vardı, emekli öğretmenler vardı, kumpas mağduru,
Ergenekon mağduru subaylarımız vardı. Geçmişte Adalet ve Kalkınma Partisine oy
vermiş fakat bugün o pişmanlığı yaşayarak demokrasi ve adalet arayışı
içerisinde olan yüz binlerce insanın aktığı ve buluştuğu noktada, o Maltepe
mitingi, Adalet ve Kalkınma Partisini gerçekten bu olağanüstü hâli uzatmaya ve
toplumsal kalkışın önüne set çekmeye yönelik bir tedbir olarak görüldü.
Boşuna uzatmıyorsunuz, çünkü gazetecilerin özgürce
yazamadığı bir dünyayı yarattınız olağanüstü hâl koşullarında. Gazetecileri
tutukladınız ve Ahmet Şık gibi geçmişte “Dokunan Yanar”, “İmamın Ordusu”
kitaplarını yazan bir arkadaşımızı FETÖ’cü ilan ederek tutukladınız. Adana’dan
yetişmiş, Antalya’da ikamet eden ve iletişim konusunda eğitim gören sosyalist
düşüncede bir arkadaşımızı siz FETÖ’cü yaptınız. Kadri Gürsel’i FETÖ’cü
yaptınız. Hayatında hiç siyasi yazı yazmamış, bilişim konusunda uzman ve
bilgisayar konusunda çok yetenekli ve Cumhuriyet’in teknik anlamda yazılarını
yazan Hakan Kara arkadaşımı, kardeşimi, İzmir’den otuz yıldır tanıdığım
kardeşimi, siyasi yazı yazmamış bir insanı FETÖ’cü ilan ettiniz. Siz Gökmen
Ulu’yu, Mediha kardeşimizi FETÖ’cü ilan ettiniz, cezaevine attınız. Bakın,
Sayın Cumhurbaşkanı diyor ki: “İki kişinin basın kartı var.” İçeride olanlar,
cezaevinde bulunanların bir kısmı bankamatik soyguncusu, bir kısmı değişik
suçlardan yatıyor deniliyor.
Ben basın kartları komisyonunda görev görmüş, altı yıl
boyunca görev görmüş bir arkadaşınızım. Türkiye Gazeteciler Federasyonu ve
İzmir Gazeteciler Cemiyeti Başkanı olmam sıfatıyla o komisyonda bulunmuş bir
arkadaşınızım. O arkadaşların neredeyse tamamının basın kartı var idi
arkadaşlar. Cezaevine girdiğinde bu kartları Genel Müdürlük tarafından,
Basın-Yayın Genel Müdürlüğü tarafından yok edildi. Siz önce basın kartını yok
eden, sonra da “Basın kartı yok.” diyen bir iktidar oldunuz ve komisyonu
lağvettiniz, komisyonu dağıttınız, yetkinin tamamını devlete verdiniz. Devletin
gazetecilere bir kimlik olarak verdiği sarı basın kartını, var olan o hakkı,
komisyonun verdiği kartları bile ellerinden aldınız arkadaşlarımızın. Sürekli
basın kartı sahibi olan arkadaşlarımız var ve cezaevine girdiklerinde sürekli
basın kartları iptal edildi. Bir dava açamıyorlar, bir hak arayışı içinde
olamıyorlar ve içeride oldukları için de kendilerini ifade edemiyorlar ve o
arkadaşlarımızın hakkını olağanüstü hâl koşullarında mahkeme açamama gibi bir
kuralı da getirerek yok ettiniz. 
Olağanüstü hâl sadece özgürlükleri yok etmiyor elbette,
ekonomiyi de yok ediyor. Almanya’ya bizim ihracatımızın 2016 yılında -tam
tamamına rakam söyleyeyim- 13 milyar 163 milyon olduğunu ve en çok
ihracatımızın Almanya’ya olduğunu, yine turizm açısından 2016 yılında 2 milyon
714 bin 861 turistin Türkiye'ye Almanya’dan geldiğini ve Alman turistlerin
Antalya’daki her şey dâhil sistemi içerisinde değil para harcayan turist
olduğunu da göz önüne aldığımızda 2016 yılındaki o verilerin Türkiye ölçeğinde
2017’de olmadığını göreceksiniz. Bunun nedeni olağanüstü hâldir. Buna rağmen,
2016 yılında Antalya’da, sadece, turizmin başkenti olan Antalya’da 4,7 milyon
turist kaybı söz konusudur. Siz aslında bu Türkiye'ye kötülük yapıyorsunuz.
Ekonomiyi geliştirmelisiniz, turizmi çoğaltmalısınız ve bu olağanüstü hâl
koşulları içerisinde bunun mümkün olmadığını da çok açık ve net görmelisiniz.
Almanya’da yaşayan ve turizmle uğraşan bir arkadaşım var, kendisi Türkiye
Cumhuriyeti vatandaşlığından ne yazık ki Alman vatandaşlığına geçmiş, o yanını
tasvip etmiyorum ama Türkçe konuştuğu için kendisiyle konuştum, “Türkiye turizm
açısından nasıl kalkınır, nasıl gelişir ve nasıl turist çeker; nasıl turizmi
artırabiliriz, nasıl turist çekeriz?” dediğimde “Türkiye artık olağanüstü hâl
koşullarında ve terör bölgesi olarak ilan edilen bir ülke olduğu için Alman
turistin asla gelmediği bir ülke hâline gelecektir.” dedi. 
Sevgili
arkadaşlar, bu ülkeyi seviyorsanız ekonomik milliyetçilik yapın. Bu ülkeye
karşı bir duyarlılığınız varsa milliyetçiliğiniz Türkiye'nin kalkınması yolunda
olsun. Eğer insanları ayrıştırarak, ötekileştirerek ve insan hak ve
özgürlüklerini yok ederek olağanüstü hâl koşullarında devam etmek istiyorsanız
buyurun, devam edin ama bu yol çıkmaz bir yoldur.
Bakın,
ben aynı zamanda KİT Komisyonunda üye olan, görev yapan bir arkadaşınızım. O
kadar büyük haksızlık yapılıyor ki milyonların buluştuğu Maltepe mitingini TRT
haber yapmıyor. TRT’nin başında kim var? Ne yazık ki devlet açısından on iki
yıllık kanuni hakkını doldurmamış bir genç arkadaş var, İbrahim Eren. Bu
İbrahim Eren’in geçen yıl genel müdür yapılacağını ben ifade etmiştim
komisyonda. Evet, zamanın Genel Müdürü Şenol Göka’ya demiştim ki: “Aslında
TRT’yi sen yönetmiyorsun, senin Genel Müdür Yardımcın İbrahim Eren yönetiyor
çünkü direkt AKP’ye bağlı ve direkt emir komuta zinciri onda.” Şimdi emir
komuta zinciri işin başına geçti. Elbette TRT bize yer vermeyecek, elbette TRT
bizim mitingimizi küçümseyecek, elbette bizim aleyhimizde olacak, bundan doğalı
yok ama şunu söylemek istiyorum: O TRT yine yüzde 85’lik payını Türkiye'de
yaşayan tüm halkımızın elektrik ve bandrol giderlerinden alıyor yani yüzde
100’ünden alıyor ve ne yazık ki -sizin söyleminizle söyleyeyim, sizin
verdiğiniz rakamla söyleyeyim- belli bir kesimi mutlu eden bir yayıncılık
yapıyor. (CHP sıralarından alkışlar) 
(Mikrofon
otomatik cihaz tarafından kapatıldı) 
ATİLA
SERTEL (Devamla) – Bu haksızlıklar bitmelidir arkadaşlar ama önce olağanüstü
hâl bitsin. 
Saygıyla
selamlıyorum. Sağ olun, var olun. (CHP sıralarından alkışlar) 
BAŞKAN
– Teşekkür ederim Sayın Sertel.
Adalet
ve Kalkınma Partisi grup önerisi lehinde son olarak Amasya Milletvekili Sayın
Naci Bostancı konuşacak.
Buyurun
Sayın Bostancı. (AK PARTİ sıralarından alkışlar) 
MEHMET
NACİ BOSTANCI (Amasya) – Sayın Başkanım, değerli arkadaşlar; bugünkü grup
önerimizi Genel Kurulun takdirlerine sunuyoruz. Genel Kurul uygun bulup kabul
ettiği takdirde ülkenin ihtiyacı olan yasaları burada müzakere edeceğiz ve yine
Genel Kurulun takdiri çerçevesinde bunlara ilişkin kararlar alacağız. Ben bu
vesileyle bir hususun altını çizmek ve sözlerimi bu şekilde tamamlamak için söz
aldım. 
Türkiye
15 Temmuzda son derece karanlık, son derece sinsi, tarihte benzeri belki
Cizvitler denilen teşkilatla mukayese edilebilir kullandığı yol ve yöntemler
bakımından, bir örgütlü yapının toplumun “…”(x)
denilen çevresi içerisine nüfuz etmiş, bunlar üzerinde örgütlenmiş bir yapının
karanlık bir işgal girişimiyle karşılaştı. Başta Cumhurbaşkanımız,
Başbakanımız, muhalefet partileri, topyekûn halkın direnişiyle birlikte bu
işgal girişimi püskürtüldü. Şimdi, bu çete mensupları, bu uluslararası
çevrelere hizmet kastıyla yola çıkmış olanlar yargılanıyorlar. 
Her
azınlık grup, devletin iradesine sinsi ve gizli yollarla el koymak isteyen her
çevre kesinlikle halkın çıkarlarıyla çelişen, onlardan saklanan, gizli
gündemler istikametinde davranan bir yapıdır, kirli bir örgüttür. Bütün siyasi
partiler açık, aleni programlarla halktan yetki almaya çalışırlar, meşru
zeminleri bu iş için kullanırlar, ne yapıp ettikleri açıktır. Dolayısıyla, bu
gizli örgüt, bu tehlikeli yapıyla bütün siyasi partiler bir kere genetik olarak
farklıdır, yolu yöntemi itibarıyla farklıdır, halkla kurdukları ilişkiler
bakımından farklıdır, devlet iradesine yürüdükleri yol, strateji, halkla bağ kurma
bakımından farklıdırlar. Partiler farklı olabilir, birbirleriyle rekabet
edebilirler ama bulundukları yer itibarıyla ortaktırlar ve her birinin mutlak
surette bu işgal girişimine karşı, bu sinsi, hilekâr örgüte karşı iş birliği
etmesi, ortak bir dayanışma sergilemesi, devletin 15 Temmuzdan sonra bu çevreye
karşı yürüttüğü mücadeleyi desteklemesi bulundukları yerin hem ahlaki hem
hukuki bir görevidir. Dolayısıyla, öncelikle devletin bu çevreyle yürüttüğü
mücadeleyi tahkim eden, destekleyen, bu mücadeleyi yürüten kadrolar için
teşvikçi olan bir dil ve üslubu benimsemek herkesin görevidir. Bu süreçte insan
malzemesinde şu veya bu sebeplerle kimi problemler olabilir mi? Olabilir.
Dünyada mükemmel rejim yok, mükemmel işler yok, mükemmel partiler de yok. Olabilir,
hatalar olabilir ama bu, mücadele edilen bu çetenin varlığını, devletin
bunlarla mücadele iradesini, istikametini hiçbir şekilde gölgelemez.
Eleştiriler yapılabilir ama eleştirileri mücadelenin önüne koyan, eleştirileri
âdeta bu mücadele baştan sona yanlış şeklinde bir algı doğuracak tarzda dile
getiren ve böylelikle bu çete mensuplarının yurt dışında yaratmaya çalıştıkları
algıyı da destekler şekilde anlaşılan şaibeli bir siyasal dil, bir siyasal
yaklaşım son derece yanlıştır. Birbirimizle rekabet içinde olabiliriz,
birbirimizle tartışabiliriz. Memleketin nasıl idare edileceğine ilişkin
kanaatlerimiz farklı olabilir ama temel bir ortaklığımız var: Meşru
zeminlerdeyiz biz ve bu çete, halktan saklı, halktan gizli bu millet iradesini
birilerine peşkeş çekmek için 15 Temmuzda darbe girişiminde bulundu. Bunu hiç
unutmayalım. 
Bu
hususların altını çizmek için söz aldım. Bunun ne kadar hayati, ahlaki, bu
millete karşı, bize oy verenler, vermeyenler, herkese karşı partilerin,
demokratik kuruluşların ahlaki bir ödevi olduğunu bir kez daha hatırlatmak
kastıyla söz aldım. Teşekkür ediyor, Genel Kurulu saygıyla selamlıyorum. (AK
PARTİ sıralarından alkışlar) 
BAŞKAN
– Teşekkür ederim Sayın Bostancı.
Adalet
ve Kalkınma Partisi grup önerisinin aleyhinde son olarak İstanbul Milletvekili
Sayın Filiz Kerestecioğlu konuşacaklardır. 
Sayın
Kerestecioğlu, buyurun. (HDP sıralarından alkışlar) 
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, 15 Temmuz darbe girişimi öncesinde bizler için hiç makbul
olmayan ama şu anda iktidar olanlar için gayet makbul olan bir yapılanma vardı,
Gülen cemaati ve burada olan birçok milletvekilinin daha öncesinde bu
yapılanmayla birlikte yürüdüğü yollar, verdiği fotoğraflar ve ona övgü dolu
sözleri söz konusuydu. Ancak, bu yapılanmaya defalarca dikkat çekmemize rağmen,
tüm muhalefetin aslında defalarca dikkat çekmesine rağmen, bu hiçbir şekilde
dikkate alınmadı ve yine aynı yollar yüründü, aynı övgü dolu sözlere devam
edildi. Sonra, gördüğünüz, bildiğiniz, hepimizin yaşadığı gibi, 15 Temmuz darbe
girişimi söz konusu oldu. Şimdi, bu girişimle ilgili de tabii ki bu yollar
birlikte yürünürken söylenen sözler dikkate alınmadığı ve aynı zamanda,
gerçekten, sonrasında da Darbe Araştırma Komisyonunda yaşananlar ortada olduğu
için; hiçbir şekilde, orada da araştırılması gereken insanlar, konuşması
gereken insanlar gelip orada konuşturulmadığı ve yine muhalefetin sözleri
dikkate alınmadığı için her zaman şaibeli bir darbe girişimi olmaya mahkûm
olacak.
Şimdi,
Sayın Cumhurbaşkanı, AKP Genel Başkanı diyor ki: “Milletimiz FETÖ’nün başındaki
şarlatanın ihanet ordusuna asker yazılanlardan bunun hesabını mutlaka
soracaktır.” Şimdi, burada kiminle hesaplaşıyor, aslında belli değil. Gerçekten
darbeyle mi hesaplaşıyor, yoksa muhalefetle mi hesaplaşıyor? “Milletimiz
müsterih olsun, gönüllerini ferah tutsun; hiçbir şehidimizin, hiçbir gazimizin
kanı yerde kalmayacak.” diyor. Evet, bunu biz de çok istiyoruz ama nasıl olacak
bu? O Darbe Araştırma Komisyonunu doğru dürüst çalıştırmamakla mı, şeffaflığı
sağlamamakla mı, muhalefetin önerilerini, düşüncelerini yine dikkate almamakla
mı, muhalefeti sanki darbeyi onlar yapmış gibi düşman ilan ederek mi; nasıl
olacak bu hesaplaşma ve nasıl o insanların kanı gerçekten yerde kalmayacak?
Bunu herkesin, başta da ölenlerin yakınlarının sorma hakkı var. Bu ülkede
bizler de hamasetle büyüdük, şimdi de çocuklarımızı aynı şekilde hamasetle
büyütmeye çalışıyorsunuz. Militarist söylemlerle ve daha öncesinde birçok,
aslında, tarihin gerçeklikleri ortaya çıksa, bunlar açık olarak ifade edilse bu
ülkede bilim insanları çok daha fazla ortaya çıkabilecek ve yetişebilecekken,
sadece militarist söylemlerle küçük askerler yetiştirmeye çalışılırken aynı
şekilde şimdi de başka küçük askerler yaratmaya çalışıyorsunuz. 
Destanların
tek bir kahramanı olurmuş, böyle diyor AKP Genel Başkanı. Destanların tek bir
kahramanı olmaz, gerçek destanların çok sayıda kahramanı olur. Halk gerçekten
kahramanıdır o destanların. Ama militarizmle demokrasi olmaz, militarizmle
bilim olmaz, militarizmle sizin o “Hans’a mı soracağız, George’a mı soracağız?”
dediğiniz şeylerin özellikleri olmaz. Tabii ki Hans’a sormayacaksınız, tabii ki
George’a sormayacaksınız ama kendi imza attığınız sözleşmelere bakacaksınız, ne
yazıyor o sözleşmelerde? O sözleşmelere imza attıktan sonra çocuk
istismarlarını önlemiş misiniz, kadın cinayetlerini önlemiş misiniz, insan
hakları ne durumda, bunlara bakacaksınız; özgürlükler ne durumda, kaç tane
gazeteci cezaevinde şu anda, onlara bakacaksınız. Gazeteci özgür değilse ülke
özgür değildir. İnsan hakları savunucuları, o bin türlü kumpas yaptığınız, bin
türlü suçlamayla, abuk sabuk, karşı karşıya bıraktığınız, bugün ifade vermeye
çıkan hak savunucuları cezaevlerindeyken bir ülke özgür olamaz. 
Sarı
basın kartı yokmuş, öyle mi? Ben size şimdi sapsarı kartları olan basının neler
yaptığını söyleyeyim. Cezaevinde bizim vekillerimiz ve cezaevinde olan tutuklu
vekillerimizin davalarında, daha mahkeme kararını açıklamadan o sapsarı basın
kartları olanlar açıklıyor mahkeme kararlarını. Bu mu sarı basın kartı olan
gazeteci? Bunları mı istiyorsunuz? Biz bunlarla mı özgürleşeceğiz? Bunlarla mı
birbirimizin yüzüne bakacağız? 
Son
iki buçuk yıla baktığınız zaman, hangi vatandaşımız gerçekten özgür haber
alabiliyor, hangi kanala sahibiz biz, hangi gazeteye sahibiz? Ben bir
milletvekiliyim ve Hava Yollarıyla gittiğim zaman Sabah gazetesinden başka,
Vatan gazetesinden başka bir gazete göremiyorum. Bu mudur özgürlük? İşte,
Allah’ın lütfu buydu. Allah’ın lütfunu böyle kullanıyorsunuz. 20 Temmuzda OHAL
ilan ederek Allah’ın lütfunu bu şekilde muhalif olan herkesi susturmak için
kullanıyorsunuz. İşte, aslında yapılmak istenen buydu arkadaşlar. Ve sizler
buraya gelmiş milletvekilleri olarak, hepiniz okumuş yazmış insanlar olarak,
asgari insan haklarının ne olduğu tedrisatından geçmiş olan insanlar olarak
buna göz yumuyorsunuz, birbirimize düşman edilmemize göz yumuyorsunuz, bu
militarist ve öfke diline aynı şekilde göz yumuyor ve zaman zaman da bunları
çok acı bir şekilde kullanıyorsunuz. 
Evet,
ben size bir örnek daha vermek istiyorum: “Biz, OHAL'i iş dünyasının daha rahat
çalışması için getirdik. İş dünyasında herhangi bir sıkıntınız, aksamanız var
mı? Biz göreve geldiğimizde OHAL vardı, şimdi grev tehdidi olan yere OHAL’den
istifade izin vermiyoruz, bunun için kullanıyoruz OHAL'i.” Çok net değil mi
fotoğraf? “Bunun için kullanıyoruz OHAL'i.” yani işçilere karşı kullanıyoruz
OHAL'i, grevleri yasaklamak için kullanıyoruz OHAL'i, özgürlükleri yasaklamak
için kullanıyoruz OHAL'i. 
Bir
Cumhurbaşkanı işçilere karşı bu sözleri söylüyorsa işçilerin Cumhurbaşkanı
olamaz. Bir Cumhurbaşkanı kalkıp da darbecilere karşı değil, muhalefete karşı,
üstelik de o darbe girişimine karşı herkes burada ses yükseltmişken bunu yok
sayarak konuşuyorsa herkesin Cumhurbaşkanı olamaz, olabileceği şey AKP Genel
Başkanı olmaktır, onu da olmuştur zaten, kendisine hayırlı uğurlu olsun. 
Bir
başka söz daha var size söylemek istediğim. Cumhurbaşkanı “Sayın Başbakan
burada, Adalet Bakanı da burada. Diyorum ki: Bunlara artık Guantanamo’da olduğu
gibi özel elbise giydirip mahkemeye de böyle gelmeleri lazım. Böyle grand
tuvalet mahkemeye gelmek gibi bir şey olmaz ya -bir de tabii arkasında- “çünkü
o mağdur, o mazlum kardeşlerimizin hakkını almamız lazım.” diyor. Siz öç mü
alıyorsunuz, yargılama mı yapıyorsunuz? Masumiyet karinesi diye bir şeyi
hayatta duymamış mı bu sözleri söyleyen insan? Yargı makamı mı kendisi? Nasıl
insanlara tek tip elbise dayatması söz konusu olabilir? Şimdi ne istiyorsunuz?
Aynı şekilde cezaevlerinde isyanlar mı çıksın istiyorsunuz? Biz 12 Eylülü
gördük, başka zamanları da gördük ve tek tip elbise dayatmasında, işte ben
sıkıyönetim mahkemelerinin sonunu yakaladım ve aynı şekilde iç çamaşırlarıyla o
mahkemelere gelen, tek tip elbise giymeyi reddeden insanları gördüm, aynı
şeyleri yaşayacak bu ülke. Bunu mu istiyorsunuz? Guantanamo, aynı şekilde
Guantanamo’nun yanı sıra Ebu Gureyb cezaevindeki uygulamalar 21’inci yüzyılın
utanç abideleridir, utanç duyduğu olaylardır insanların. Tek tipi ancak 12
Eylül askerî faşist darbesi dayatmıştır. Bugün bunu dayatacaksanız söylediğiniz
şey sadece şudur: “Cezaevleri de tek tip olsun istiyoruz, ülke de tek tip olsun
istiyoruz.” Ama halklarımız, bizler buna asla izin vermeyeceğiz. Bu ülke çok
renklidir ve tek tip hiçbir zaman da olmayacak. 
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Sayın Kerestecioğlu. 
Adalet
ve Kalkınma Partisi grup önerisini oylarınıza sunacağım.
III.- YOKLAMA
(CHP sıralarından bir grup milletvekili ayağa kalktı)
ENGİN ALTAY (İstanbul) – Sayın Başkan, yoklama
istiyoruz.
BAŞKAN - Yoklama talebi var.
Sayın Altay, Sayın Tarhan, Sayın Sertel, Sayın Özkoç,
Sayın Arslan, Sayın Çamak, Sayın Salıcı, Sayın Topal, Sayın Yılmaz, Sayın
Ertem, Sayın Bektaşoğlu, Sayın Engin, Sayın Yüksel, Sayın Baykal, Sayın Turpcu,
Sayın Göker, Sayın Tamaylıgil, Sayın Öztrak, Sayın Özcan, Sayın Çakırözer.
Yoklama için üç dakika süre veriyorum ve yoklamayı
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime yirmi dakika ara veriyorum.
Kapanma
Saati: 15.29
İKİNCİ OTURUM
Açılma Saati: 15.51
BAŞKAN: Başkan Vekili Ayşe
Nur BAHÇEKAPILI
KÂTİP ÜYELER: Mücahit DURMUŞOĞLU (Osmaniye), Fatma
KAPLAN HÜRRİYET (Kocaeli)
-----0-----
BAŞKAN – Türkiye Büyük Millet Meclisinin 112’nci
Birleşiminin İkinci Oturumunu açıyorum.
III.- YOKLAMA
BAŞKAN – Adalet ve Kalkınma Partisi grup önerisinin
oylanmasından önce istem üzerine yapılan yoklamada toplantı yeter sayısı
bulunamamıştı.
Şimdi yoklama işlemini tekrarlayacağım.
Yoklama için beş dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
1.- AK PARTİ Grubunun, Genel Kurulun
çalışma gün ve saatleri ile gündemdeki sıralamanın yeniden düzenlenmesine;
Genel Kurulun 17/7/2017 Pazartesi günkü birleşiminde 2935 sayılı Olağanüstü Hâl
Kanunu’nun 3’üncü maddesinin 1’inci fıkrasının (b) bendine göre ülke genelinde
devam etmekte olan olağanüstü hâlin uzatılması hakkında (3/1167) sayılı
Başbakanlık Tezkeresi ile 14/7/2017 tarihli ve (3/1165) ile (3/1166) sayılı
Anayasa'nın 92'nci maddesi uyarınca Türk Silahlı Kuvvetlerinin yabancı ülkelere
gönderilmesine ilişkin Başbakanlık Tezkerelerinin okunarak görüşmelerinin aynı
birleşimde yapılmasını müteakip 490 sıra sayılı Kanun Tasarısı’nın
görüşmelerinin tamamlanmasına kadar çalışmalarına devam etmesine; 18 ve 25
Temmuz 2017 Salı günkü Birleşimlerinde sözlü soruların görüşülmemesine; 490 ve
491 sıra sayılı Kanun Tasarılarının İç Tüzük’ün 91'inci maddesine göre temel
kanun olarak bölümler hâlinde görüşülmesine ilişkin önerisi (Devam)
BAŞKAN - Adalet ve Kalkınma Partisinin grup önerisini
oylarınıza sunuyorum: Kabul edenler… Kabul etmeyenler… Kabul edilmiştir.
Sayın milletvekilleri, alınan karar gereğince,
Anayasa’nın 121 ve 92’nci maddelerine göre verilmiş Başbakanlık tezkerelerinin
görüşmelerine başlıyoruz.
1’inci sırada yer alan, Anayasa’nın
121’inci maddesine göre verilmiş Başbakanlık tezkeresini okutuyorum:
VII.- BAŞKANLIĞIN GENEL KURULA SUNUŞLARI
(Devam)
B) Tezkereler
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167)
Türkiye Büyük Millet Meclisi Başkanlığına
Türkiye Büyük Millet Meclisinin 21/7/2016 tarihli ve
1116 sayılı Kararıyla ülke genelinde ilan edilen ve 18/4/2017 tarihli ve 1139
sayılı Kararı uyarınca devam etmekte olan olağanüstü hâlin, 19/7/2017 Çarşamba
günü saat 01.00'den geçerli olmak üzere üç ay süreyle uzatılmasının Türkiye
Büyük Millet Meclisine arzı Bakanlar Kurulunca 17/7/2017 tarihinde kararlaştırılmıştır.
Gereğini arz ederim.
 Binali
Yıldırım
 Başbakan
BAŞKAN
– Hükûmet? Burada.
Sayın
milletvekilleri, Başbakanlık tezkeresinin görüşmelerine başlayacağız.
Tezkere
üzerinde Milliyetçi Hareket Partisi Grubu adına Samsun Milletvekili Sayın Erhan
Usta konuşacak.
Buyurun
Sayın Usta, konuşma süreniz yirmi dakika. (MHP sıralarından alkışlar) 
MHP
GRUBU ADINA ERHAN USTA (Samsun) – Teşekkür ederim Sayın Başkan.
Sayın
Başkan, değerli milletvekilleri; olağanüstü hâlin üç ay süreyle uzatılmasına
ilişkin Başbakanlık tezkeresi görüşmelerinde Milliyetçi Hareket Partisi Grubu
adına söz aldım, Genel Kurulu saygıyla selamlarım.
Hep
söylüyoruz, Türkiye, 15 Temmuzda hain bir darbe girişimine maruz kaldı, o
günden bugüne de yaklaşık bir yıldır olağanüstü hâlle yönetiliyoruz. Bu, 5’inci
tezkere. Bugüne kadar tezkerelerin tamamını Milliyetçi Hareket Partisi Grubu
olarak Genel Kurulda biz de destekledik. Çünkü Türkiye en olağan dışı durumu
yaşadı, olağan dışı durumla olağan şartlarda mücadele etmek zordur. Dolayısıyla
olağanüstü hâlle, olağanüstü yöntemlerle mücadelenin bir gereklilik olduğu da
ortadadır. Bu anlamda biz de Milliyetçi Hareket Partisi olarak bugüne kadar
OHAL’in uzatılmasına ilişkin tezkereleri destekledik, bu tezkereyi de elbette
destekleyeceğiz.
Şimdi,
ciddi tehditlerle karşı karşıya olduğunu söylüyoruz Türkiye’nin. Tabii, bu
anlamda da devletin, devleti yönetenlerin, devletin kurumlarının elinin
güçlendirilmesi gerekiyor; bu olağanüstü hâl tezkeresi de veya olağanüstü hâl
yönetimi de bunlardan bir tanesidir, bu anlamda bir gerekliliktir, maalesef bir
gerekliliktir. 
Şimdi,
tabii, 15 Temmuzun… Nedir 15 Temmuz? Bunu belki biraz daha konuşmak lazım. Bunu
şunun için önemsiyorum: 15 Temmuzun aslında tam olarak ne olduğu hususunda tam
bir fikir birliği olduğu kanaatinde değilim ülkemizde, bu olmadığı için de
mücadele yöntemleri ve çözümler üzerinde de tam bir anlaşma maalesef
sağlanamıyor. Kutuplaşmaların, kısır kavgaların yaşanması da aslında 15
Temmuzun ne olduğu hususunda belki tam bir mutabakat içerisinde olmamamızdan
kaynaklanıyor. 15 Temmuz tabii ki öncelikle bir darbe girişimidir. 15 Temmuz
ayrıca, taktikçileri, teorisyenleri, kuryeleri, taşeronları, planlayıcıları,
sahadaki tetikçileri belli olan bir işgal denemesidir; askerî kamuflaj
içerisine saklanmış bir kısım hain, bir avuç yılan milletimize ateş saçmış,
millî kurum ve kuruluşlarımızı tehdit etmiştir, onlara acımasızca saldırmıştır.
Aslında baktığımızda 15 Temmuz, Çanakkale’de yarım kalan bir hesabın
görülmesidir. 15 Temmuz, Millî Mücadele’de kovaladığımız düşmanların Türkiye’ye
bir fırsat bulup tekrar saldırması meselesidir. 15 Temmuz yüzyıllardır,
asırlardır süregelen Anadolu istilasının bu çağdaki adıdır. Şimdi, 15 Temmuzu
eğer bu şekilde görürsek o zaman belli ki daha bir mutabakat içerisinde 15
Temmuza karşı olan mücadeleyi de hep birlikte birlik, beraberlik içerisinde
yapabiliriz. Dolayısıyla özetle, 15 Temmuz aslında Türkler ile veya işte Türk
milleti ile düşmanların tarihî bir hesaplaşmasıdır; bir yanda yedi düvel, bir
yanda Türkiye Cumhuriyeti veya Türk milleti. Dolayısıyla 15 Temmuzda aslında
hainler, bu ülkeyi işgal etmek isteyenler veya darbe girişiminde bulunanlar
sadece bir şahsa, bir fikre değil, Türk milletinin tamamına, 80 milyona
saldırmışlardır, devletin tamamına saldırmışlardır. Dolayısıyla 15 Temmuz
aslında Türk milletini hedef almakla birlikte, İslam’ı yozlaştırarak Selefi bir
anlayışa dönüştürme teşebbüsüdür aynı zamanda, bunu da mutlaka altının
çizilmesi gereken bir husus olarak değerlendirmenize sunmak istiyorum. 
Dolayısıyla
15 Temmuza mevzi bakmamak lazım, 15 Temmuz meselesine daha stratejik bir
yaklaşımla baktığımız zaman, tehlikeleri kaynağında okuyup oyunu odağında
bozmak bize bir görev olarak yüklenmektedir, meseleyi bu şekilde görmek
gerekir.
Şimdi,
tabii, 15 Temmuz maalesef yaşandı, 15 Temmuzun bir daha yaşanmaması için de
herkesin üzerine düşen görevi tam anlamıyla yapması lazım. Bu anlamda, tabii ki
büyük görev devleti yönetenlere ve Hükûmete düşüyor -buna ilişkin
değerlendirmemi birazdan detay bazda yapacağım- aynı zamanda bütün siyasetçilere,
siyasi partilerimize önemli görevler düşüyor. Temelde sağlamaya çalıştığımız
şey birlik, beraberlik ruhudur, birlik beraberlik ruhunun bozulmamasıdır.
Şimdi,
Türkiye'yi 15 Temmuza götüren, bu hain darbe girişimine götüren nedenlerin
başında veya bir tanesi diyelim -başında demeyelim, bir sıralama yapmak belki
doğru olmayabilir- aslında, devlette işe almada ve yükselmede liyakate yeteri
kadar önem verilmemesi olmuştur. Bu hainler belli bir dönemde çok ciddi bir
şekilde kayırıldıkları için ülkenin kurumlarına sızmışlardır. 
Bundan
sonra yapmamız gereken şey, devleti yönetirken yani işe alımdan yükselmeye, en
üst düzeydeki görevlere getirinceye kadar, liyakatten hiçbir şekilde
ayrılmamaktır. Liyakatten ayrıldığımız zaman, bunu temel ilke, temel felsefe
olarak önümüze koymadığımız zaman, benzer risklerle Türkiye tekrar karşılaşmak
durumunda kalabilecektir, bunun altını çizmek istiyorum. 
Çok
ciddi tehditler görüyoruz. Yine, belli bir gruba yönelik bir kısım alımların
olduğunu veya devletin yönetiminde onların etkin olduğunu görüyoruz, bunlar
yanlış şeylerdir. Tek kriterin şu olması lazım: Yeterlilik ve liyakatin dışında
tek kriter, bakacağımız şey bu kişi hain midir değil midir? Eğer hain değilse,
vatan hainliği yoksa, bu ülkedeki bütün renklerin bu ülkenin yönetiminde, bu
ülkenin devlet kurumlarında çalışma hakkının olması lazım, devleti bu şekilde
yönetmemiz lazım. 
Bu
anlamda kamu yönetimi… Bakın, devletin kurumlarında -burada birkaç defa bu
değerlendirmeyi şahsen ben de yaptım, başka arkadaşlarımız da yaptı- ciddi bir
yıpranma var. Bunu ekonomiye ilişkin kurumlar için söyleyebiliriz, güvenlik
kurumları için söyleyebiliriz, diğer kurumlar için söyleyebiliriz. Bu aslında
liyakatle de alakalı bir şey. Kurumlarımızın daha fazla bu itibar kaybına uğramaması
lazım, bunun durdurulması lazım. Kurumların itibar kazanabilmesi için de
yönetimlerinin, efendim, çok düzgün bir şekilde, objektif kurallara bağlı
olarak yapılması gerekir. Ancak bu şekilde kurumlarımıza itibar
kazandırabiliriz. 
Ülkeyi
kısır siyasi çekişmelerden uzak tutmamız lazım. Yani 15 Temmuz öncesi ile 15
Temmuz sonrasını cidden bir ayırmak gerekiyor. Elbette siyaseten söyleyeceğimiz
birçok şey vardır ancak 15 Temmuz eğer bu ülkeyi bir işgal girişimiyse, bu
ülkeyi asırlardır hedef alan bir kısım istilacıların bu ülkeyi yeniden istila
etme anlamında bir girişimi olarak bunu görüyorsak o zaman kısır siyasi
çekişmeleri bir kenara bırakarak ülkenin beka düzeyindeki bu sorunları bir an
evvel atlatabilmesi konusunda hep birlikte hareket etmemiz lazım. Tabii,
siyasetçilere görev düşüyor diyoruz. 
Bir
de bu FETÖ’yle mücadelede -devletimizin FETÖ’yle bir mücadelesi var, burada
birazdan bir miktar üzerinde duracağım- efendim, bize göre ciddi mağduriyetler
de oluşuyor ancak tabii, bu mağduriyetlerin çok fazla altını çizmek de işi
başka bir noktaya taşıyabilir, bundan da kaçınmak gerekir. FETÖ’yle mücadele
bütün düzeylerde; alt, orta, üst düzeyde, işte, bürokrat, iş adamı, siyasetçi
düzeyinde doğru bir şekilde sürdürülmelidir. Şimdi, her kesimde FETÖ’yle mücadele
yapılıyor ancak siyaset kurumunun üzerine hâlâ gidilebilmiş değil. “Her tarafa
sızan -artık çok klasik bir laf oldu, kalıp bir laf oldu- FETÖ bu siyaset
kurumuna mı sızmadı?” sorusunu sormak elbette bizim hakkımızdır. Bu mücadelenin
siyaset kurumunda, siyaset kurumunun da her düzeyinde yani taşradaki, işte,
ilçe başkanı, il başkanı, il genel meclisi üyesi; Ankara merkezde,
milletvekili, bakan, hangi düzeydeyse siyaset kurumunda bir an evvel yapılması
lazım. “Bizde FETÖ’cü yok.” deyip işin içerisinden kimse çıkamaz. Bunun bu
şekilde söylenmesi FETÖ’yle mücadeleyi aksatacaktır, FETÖ’yle mücadeleye zarar
verecektir. Bu tür laflardan da herkesin kaçınması lazım. Küçük bir iddia
oluyor bir vatandaşla ilgili, bir kamu görevlisiyle ilgili: “İşte, ben onu filanca
zamanda, bir yemekte gördüm.” Şimdi, bunun üzerine devlet adli soruşturma,
idari soruşturma açıyor. Siyasetçilerle ilgili olarak -herhangi bir suçlamaya
gerek yok- interneti açtığınız zaman birçok şeyi görme imkânınınız var;
geçmişteki iş birliklerini, derin iş birliklerini, 15 Temmuza kadar devam eden,
17-25 sonrasında dahi devam eden iş birliklerini görüyoruz. Bunlarla ilgili
olarak niye savcılarımız harekete geçmiyor, neyi bekliyorlar; ben
anlayamıyorum.
Dolayısıyla,
bu tarafı aksak bıraktığımız zaman, tek ayak üzerinde çok daha fazla gidemeyiz,
tek ayak üzerinde durmak mümkün değil, tek ayak üzerinde mesafe almak asla
mümkün değil. Dolayısıyla, siyasi ayağının üzerine gidilmesi lazım. Gidilmediği
sürece Türkiye’nin risklerini azaltma imkânımız olmayacaktır. Siyaset
kurumundaki kişiler, bu ülkeyi işgal etmek isteyenler tarafından bugün
kullanılmazsa yarın tekrar kullanılmak isteneceklerdir. Varsa siyasetin
içerisinde FETÖ’cü, onların maskesini düşürüp toplumda itibarsızlaştırmak
lazım. Bu, hayati bir konu olarak önümüzde duruyor. 
Tabii,
OHAL’i destekliyoruz diyoruz; efendim, OHAL’le ilgili, devletin elinin güçlü
olması lazım diyoruz ama tabii ki ülkenin bir an evvel normalleşmesinin de
bizim bir hedefimiz olması lazım yani normalleştirme hedefimizin olması lazım.
Bu da tabii ki bu mücadelenin artık bir an evvel yapılıp sonuçlandırılmasıyla
ancak mümkün olacaktır. 
Terörü
besleyen nedenlerin, darbenin, darbecilerin üzerinin örtülmemesi lazım.
Bunların da çok sağlıklı bir şekilde analizlerinin yapılması lazım. Tabii, bu
mücadelede, FETÖ’yle mücadelede evrensel hukuk normları, adil yargılama
ilkelerinden hiçbir şekilde ayrılmamak gerekir. Bunları defaatle söyledik ama
bu ikazın tekraren yapılması gerekiyor.
Şimdi,
bir defa, asılsız ihbar ve şikâyetler üzerine alt düzeydeki birçok insana karşı
işlem yapılıyor ve ciddi mağduriyetler oluşuyor. Bunlardan kaçınmak lazım,
sağlıklı soruşturmanın mutlaka yapılması lazım. Savunma hakkı evrensel bir
haktır. Savunma hakkını kullanamayan birçok kişinin hiçbir şekilde savunması
alınmadan kamudan ihraç edildiğini biliyoruz. Savunma hakkının da mutlaka en
iyi şekilde, hem idari takibatlarda hem de adli takibatlarda yapılması lazım.
İtiraz nedeniyle oluşturulan mekanizmaların, itiraz mekanizmalarının da
sağlıklı işletilmesi lazım. Böyle göstermelik bir şekilde… Şimdi topu herkes
birbirine atıyor. Yani, işte, bir rektör yardımcısı diyelim ki üniversitede bu
işlemleri yapıyor, diğer rektör yardımcısı başkanlı bir kurula itiraz
ediyorsunuz fakat hiçbir şeyin yapılmadığını aslında orada görüyoruz. 
Şimdi
kurumlarda ve siyaset dünyasında bu FETÖ’yle bir iç içe geçmişlik var. Bu iç
içe geçmişliği çözmenin… Bakın, bugün kahraman dediğiniz birisi yarın FETÖ’cü
olarak tutuklanıyor, geçen hafta bunun örneklerini yaşadık. Bu iç içe geçmişliğin
çözülmesi ancak adil yargılamayla olur. Yani bu iç içe geçmişlik ve FETÖ’nün
kripto özelliği ancak bu şekilde çözülebilir, bunu bu şekilde aşabiliriz diye
düşünüyorum. 
Şimdi,
tabii, bu FETÖ ve hain darbecilerden bahsederken de Türk askerini âciz göstermek,
Türk ordusunu âciz göstermek gafletine de düşmemek lazım. 15 Temmuz nedeniyle
hazırlanan bazı kısa filmler var, afişler var. Ben bunların insanımızı,
askerimizi, ordumuzu incittiğini düşünüyorum. Buralarda dikkatli olmak lazım.
Yani bunlara baktığınız zaman insanın aklına hemen “Acaba bunları hazırlayanlar
da mı FETÖ’cü, kripto FETÖ’cü?” diye bir değerlendirme yapmak geliyor, insanın
aklına bu tür şeyler geliyor. Bu tür afişlerde olsun, filmlerde olsun -bunlar
hâlâ televizyonlarda gösterildiği için söylüyorum- orduyla, askerle milletimiz
karşı karşıya getiriliyor algısının yaratılmaması lazım. 
15
Temmuz şehitlerini, gazilerini biz her fırsatta anıyoruz, onlara
minnettarlığımızı ifade ediyoruz ancak bunları yaparken de tabii ki bu ülkenin
birliği, bütünlüğü için yıllardır şehitler veriyoruz, o şehitler arasında da
herhangi bir ayrım yapılmaması lazım. Şehitler, gaziler arasında yapılan ayrım
da milletimizi incitmektedir. Bu konuda da herkesin çok dikkatli davranması
gerekir diye düşünüyorum. 
Şimdi,
tabii, esası normalleştirmektir ülkeyi diye biz de ifade ediyoruz ancak OHAL’in
devamını -yani bugünkü şartlar içerisinde söylüyorum- özgürlüklerin
kısıtlanması olarak görmek, takdim etmek de bu terörle mücadeleye zarar verir.
Burada ben de siyasi partilerimizin ve bu konuyla ilgili değerlendirme yapan
arkadaşlarımızın da dikkatli olması gerekir diye düşünüyorum. 
Şimdi,
tabii bu OHAL’in uzatılmasının bir yandan da yanlış işlemlerin, oluşan
mağduriyetlerin düzeltilmesi açısından da bir fırsat olarak görülmesi lazım ve
kurumlarımızın da artık bu imkânı değerlendirmesi lazım. Yani ihraçlar, açığa
almalar olurken çok şahin olan kurumlarımızın, geri dönüşlerde, masumiyeti net
bir şekilde ortaya çıkmış kişilerin dahi iadelerinde çok cimri davrandıklarını,
çok ürkek, korkak davrandıklarını düşünüyoruz. Bu OHAL sonsuza kadar devam
etmeyeceğine göre, bu işler, daha sonra hepsinin mahkemelerinin çözülmesi Türk
yargısını çok ciddi bir yük altında bırakacaktır. O yüzden, bu OHAL
kararnameleri çerçevesinde ortaya çıkan mağduriyetlerin düzeltilmesi için de
bunu bir fırsat olarak görmek lazım. 
Netice
olarak, ancak birlik beraberlik içerisinde bu mücadelede biz başarılı
olabiliriz. Her türlü düşmanın birlik, beraberlik içerisinde üstesinden
gelebiliriz, sorunlarımızı ancak bu şekilde çözebiliriz diye düşünüyorum. 
İstiklal
Marşı Şairimizin ifade ettiği gibi “Girmeden tefrika bir millete, düşman
giremez. Toplu vurdukça yürekler, onu top sindiremez.” Biz birlik beraberlik
içerisinde hareket edersek bu büyük tehlikeyi de savuştururuz diye
değerlendiriyorum. 
Konuşmamı
burada keserek Genel Kurulu saygıyla selamlıyorum.
Teşekkür
ederim. (MHP sıralarından alkışlar)
BAŞKAN
– Teşekkür ederim Sayın Usta.
Halkların
Demokratik Partisi Grubu adına Adana Milletvekili Sayın Meral Danış Beştaş
konuşacak.
Buyurun
Sayın Danış Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
ben de hepinizi saygıyla selamlıyorum.
Doğrusu
yaz tatilinde olmamız gerekirken, Meclisin tatilde olması gerekirken oldukça
hızlandırılmış bir Genel Kurul, Anayasa Komisyonu çalışması içinde bir süreç
yaşıyoruz. Acele ediliyor. Birilerinin acelesi var da bizim acelemiz yok. Bu
aceleye özellikle muhalefet partileri de mecburen muhatap kalıyor ve biz bu sürece
ayak uydurmak durumunda kalıyoruz, bunu öncelikle belirteyim. 
Bugün
de başka hiçbir sorunumuz yokmuş gibi, bu sefer, aynen İç Tüzük gündemi gibi
OHAL tezkeresi önümüzde duruyor. “OHAL uzatılmalı, uzatılsın.”
Peki,
OHAL’le neler yaşadık? Daha iki gün önce 15 Temmuzun yıl dönümünü hep birlikte
geçirdik. OHAL neden uzatılmamalıdır, OHAL’le neden yönetim bu şekilde
keyfiyetle sürdürülmemelidir? Biraz genel bir bakış açısıyla, bizim başlangıçta
da Halkların Demokratik Partisi olarak paylaştığımız bu düşünceleri tekrar
ifade etmek istiyorum.
Evet,
15 Temmuzun ardından bir yıl geçti, bugün bir yıl iki gün oldu. Ülke bir yıl
önce de kavruluyordu patlayan bombalarla, hak ihlalleriyle, sokağa çıkma
yasaklarıyla, ekonomik krizlerle, ölümlerle, büyük acılarla; evet, 15 Temmuzdan
önce de kavruluyorduk. OHAL henüz yoktu o zaman ama fiilî bir OHAL
yürütülüyordu. Meclis yasama yapmıyordu, genellikle -iktidar- yönetmelik ve
genelgelerle hukuk kuralları askıya alınıyordu ve yönetim devam ettiriliyordu.
Derken bu süreçte bombalar atıldı hem de Meclise atıldı -bunu burada çok
konuştuk- tam bir kargaşa hâli yaşandı. Ardından darbe girişimi engellendi,
engellendiği söylendi. Buna iktidar partisi “demokrasi” dedi, adına “demokrasi”
dendi. Grup başkan vekilleri olarak –o gün hepimiz buradaydık, bizim grup
başkan vekilimiz de vardı- bir araya gelindi ve evet, bu korkunç darbeye karşı
ortak bir bildiri yayımlandı 4 partinin mutabakatıyla. Şimdi -o zaman da
söylemiştik- darbe engellendiğine göre demokrasi için adım atma vaktiydi. Ama olay
böyle mi oldu? Hayır. 20 Temmuzda darbe gerçekten lütuf olarak, büyük bir lütuf
olarak kullanıldı ve OHAL ilan edildi. Aslında 20 Temmuzun yıl dönümüne üç gün
var; bugün ayın 17’si, üç gün sonra 20 Temmuzun yıl dönümü. Asıl OHAL’i kınamak
için yeni OHAL darbesini bizim burada konuşmamız gerekiyor yoksa 15 Temmuzu,
kutlamaları değil çünkü ortada kutlanacak bir demokrasi bayramı yok, ortada
kutlanacak fiiliyatta bir demokrasi uygulaması da yok. 
Evet,
7 Ağustosta Yenikapı’yı da yaşadık. Orada demokrasiyle taçlandırılmak istendi
ama ruh eksikti çünkü HDP yoktu yani 3’üncü büyük partinin olmadığı bir yerde
zaten demokrasiden söz edilemez. Darbe girişimine karşı çıkılmıştı ve sonuçta
demokratik adımların atılması gerektiğini, darbe teşebbüsleriyle mücadele edilmesinin
en önemli kanalının, tek kanalının demokrasi olduğunu yüksek sesle ısrarla
ifade ettik ama tabii dinleyen olmadı, kendi bildiklerini okudular. 
O
zaman, OHAL ilan edildiğinde Başbakan ve Adalet Bakanı üç ayla sınırlı
kalacağına, hatta üç aydan önce bunun kaldırılacağına yönelik toplumu
yatıştırıcı -tırnak içinde- bunun uzatılamayacağı yönünde mesajlar verdiler.
Sadece bu muydu? Hayır. Dediler ki: “Biz OHAL’i kendimize ilan ettik.” Dün gibi
aklımızda “Devlet kendisine OHAL ilan etti. Biz bürokrasiyi, bu darbecileri,
paralelcileri, Fetullahçıları ayıklayacağız. Bu, düşündüğünüz gibi değil.”
dediler. Aynen o konuşmayı da ben yapmıştım 20 Temmuzda. “Bu, sizin
düşündüğünüz gibi olmayacak.” Tabii ki diğer sözler gibi, tutulmayan sözler
gibi, yüz seksen derece atılan adımlar gibi bu söz de tutulmadı ve OHAL’in
1’inci yılı doluyor. 
Bu
sefer, yönetmelik ve genelgeler yerine, artık kanun hükmünde kararname en temel
takip kanalı oldu. Geçenlerde sosyal medyada gördüm, en çok okunan gazete Resmî
Gazete, biliyor musunuz. Herkes Resmî Gazete’yi dört gözle izliyor çünkü her an
ihraç edilebilir, her an ismine Resmî Gazete’de rastlayabilir. Diğer gazeteleri
okumanın bir anlamı yok zaten çünkü iktidarın tümüyle talimatlarıyla
yürütülüyor. Binlerce yurttaş mesleğinden ihraç edildi ve bu mağduriyet gitgide
büyüdü. Yani 15 Temmuzdan sonra 20 Temmuz ve sonra 16 Nisan ve o tarihten bu
yana kanun hükmünde kararnamelerle keyfiyetle, tek kişinin iradesiyle,
talimatlarıyla yönetilen bir ülkedir Türkiye. Bunu istediğimiz kadar farklı
şekillerde ifade edelim, bunun adını doğru koymazsak kesinlikle bununla
mücadeleyi de doğru bir şekilde yapamayacağımızı biliyoruz. 
Peki,
ne oldu gerçekten? Şu anda, OHAL’den sonra -milat o çünkü- mahkeme önüne
çıkarılmamış binlerce insan var. Başta Eş Genel Başkanımız Sayın Demirtaş
-sekiz buçuk aydır- ve 4 Kasımda gözaltına alınan ve siyasi rehine olarak
tutulan arkadaşlarımızın bir kısmı hâlâ mahkemelere çıkarılmadı. Eş Genel
Başkanımız Demirtaş’ın konuşmasını engellemek, onun Türkiye’ye, dünyaya
vereceği mesajların önünü kesmek için, ısrarla ve inatla, başta duruşma günü
verilmiyordu; şimdi kelepçe dayatmasıyla özellikle mahkemelere çıkması
engelleniyor. 
170
gazeteci tutuklu şu anda, 170. Geçenlerde soru önergesi verdik, diğerlerine
cevap verilmediği gibi, buna da herhâlde cevap verilmeyecek. AKP Genel
Başkanının ve özellikle Adalet Bakanının çelişkili iki rakamı söz konusu;
birisi “3 gazeteci” dedi, Erdoğan “2 gazeteci” dedi. Gerçekten bu gazetecilik
vasfına erişebilmiş kişiler kimdir, merak ediyoruz, bir açıklayın çünkü bizim
bildiğimiz gazeteci sayısı şu anda 170. Binlerce hâkim, savcı; binlerce, on
binlerce kamu görevlisi şu anda cezaevinde. Rakamları söylemeyi de sevmem,
dinlerken de pek haz etmem çünkü bu ihraçlar, bu tutuklamalar birer rakamdan
çok daha büyüktür, çok daha geniş alanlar kaplar. Her bir rakam bir hayat
demektir, bir aile demektir, bir çevre demektir, bir yaşam öyküsü demektir. O
yüzden “110 bin” deyince, “200 bin” deyince kulağa çok basit gelebiliyor ama
-hepimizin yakınlarından var ihraç edilenler- suya sabuna dokunmayan, sadece
mesleğini icra eden ve tek suçu sadece AKP’li olmamak olan, onlara biat etmeyen
ve yalakalık etmeyen binlerce memur görevinden ihraç edilmiştir. İşte böyle bir
tabloda OHAL’in uzatılması isteniyor. 
Peki,
neydi gerçekten? Bütün bunlar yapılırken, bir gecede on binlerce insan ihraç
edilirken darbenin siyasi ayağı hâlâ yok. 1’inci yıl dönümünde de hâlâ siyasi
ayağa ilişkin bir gelişme söz konusu değil. Hatta, o kadar ileri gidildi ki
Erdoğan konuşmasında “Ne istediniz de vermedik?” dedi. 
Darbe
Komisyonunda benim hâlâ hatırlayınca çok gülümsediğim bir anekdot var. 1967
tarihli bir makbuz çıkarılmıştı, sanırım CHP’ye aitti. Sahteymiş yani öyle
ifade ettiler; ben sahteliğini bile tartışmıyorum, farz edelim ki doğru olsun.
1967 yılında, elli yıl önce verildiği iddia edilen bir makbuz çıkarıldı -şaka
gibi gerçekten- ama daha düne kadar ittifaklar, iş birlikleri, ziyaretler,
ortak yönetim göz ardı ediliyor. Şimdi böyle bir şey olabilir mi? Yani,
gerçekten memleketin aklıyla ancak böyle alay edilebilir ama kimse aklıyla alay
ettirmiyor, herkes realitenin farkında. 
Üstüne
üstlük, böyle bir ortamda “demokrasi bayramı” diye 15 Temmuzdan haftalar önce
başlayan büyük seremoniler yapıldı. Ben iki gündür seçim bölgemdeydim,
Adana’daydım; en az 10-15 kişi -yolda rastlayanlardan söz ediyorum- şunu
söyledi: “Ya, bize niye kontör gönderiyorlar?” 1 gigabayt gönderilmiş, bir gün
telefonlar ücretsizmiş ve bir gece önce herkes telefonunu açtığında -vatandaşlara
söz verdim, kürsüden soracağım diye, o yüzden bunu araya yerleştirdim, ben de
tanık oldum- önce Erdoğan’ın sesiyle karşılaşmış, herhâlde hepiniz tanıklık
etmişsinizdir. Bu parayı kimden verdiniz? İktidara soruyorum: Bir gün, bu kadar
ciddi bir meblağı, yekûnu kim adına kime verdiniz? “Demokrasi bayramı” diye
başka bayramlarda olmayan bir uygulama. Neden bedava kontör, neden bedava
internet, neden herkes telefonunu açtığında Cumhurbaşkanının sesiyle muhatap
kılınıyor? Şimdi, burada bir güvensizlik hâli olduğunu söylemeye bile gerek yok
tabii. 
Şimdi,
bu “demokrasi” ve “kardeşlik” bahsini biraz güncel verilerle… Hani, nasıl
demokrasi bayramı kutladık ve OHAL’i niye uzatıyoruz, onlara da değinmek
istiyorum. 15 Temmuzdan bir gün önce, bir gün önce 7.395 kişi ihraç edildi.
Böyle bir şey olabilir mi? Bunların önemli bir bölümü belediyelerde, kayyum
atanan belediyelerde çalışan işçiler, memurlar. Yani bir yılda hâlâ bu mücadele
bitmemiş, vermek istedikleri mesaj bu. “Bir yıldır biz atıyoruz, atıyoruz,
atıyoruz...” Bir türlü bitiremiyorlar, bu ne menem bir şeymiş! Yani, bir gecede
binlerce insanı gözaltına alan akıl, irade nedense 15 Temmuza da 8 bin kişi
saklamış ve o gece onları da ihraç ettiler. Nedense kamu ihraçlarında net
rakamları da öğrenemiyoruz. Ben de milletvekili olarak aynı zamanda artık sıkı
bir Resmî Gazete takipçisiyim. Bir sistematiğine bakın, öğrenmek de çok zor
gerçekten; ayrı ayrı yazıyorlar, o toplamı bulmak da zor oluyor. Peki, nedir
başka? Bununla ilgili, maaş ödemeden önce olduğunu da söyleyeyim yani mağduriyetin
zaten izahı hiçbir şekilde yok. 
Yine, burada OHAL KHK’sıyla Bakanlar Kurulu ne yapıyor?
Mahkeme olarak karar veriyor aslında, kendisini mahkeme yerine koyuyor.
Vatandaşlar hakkında bir soruşturma yok, bir kovuşturma yok, bir mahkûmiyet
kararı yok, memuriyeti devam ettiremeyeceğine dair hiçbir yasal unsur yok ama
Bakanlar Kurulu oturuyor bir kararname çıkarıyor; 10 bin, 20 bin, 30 bin,
meslekten ihraç ediyor. En son, AKP’nin Genel Başkanı dedi ki: “Ne yapalım,
gidip özelde çalışsınlar, onları beslemek zorunda mıyız?” Kenan Evren’in
ruhunun bu ara herhâlde kulakları çok çınlıyordur. O da “Asmayalım da
besleyelim mi?” diyordu. Şimdi Erdoğan da diyor ki: “Devlette niye
çalıştırayım, gitsin özelde çalışsın.” Nasıl bir akıldır! Kişi okumuş
üniversiteyi, doktor olmuş, mühendis olmuş, öğretmen olmuş, hâkim olmuş,
Anayasa Mahkemesi üyesi olmuş; soruşturma olmadan Bakanlar Kurulu bunları nasıl
ihraç edebilir? Hukukta, hukuk devletinde böyle bir ilkenin yeri yoktur.
Dün
açılışta, 15 Temmuzda Sayın Meclis Başkanı çok talihsiz bir müdahalede bulundu
gerçekten, diyor ki: “Zulüm diyemezsiniz.” E, zulüm varsa “zulüm” diyeceğiz,
baskı varsa “baskı” diyeceğiz, işkence varsa “İşkence var.” diyeceğiz. Burada,
tutanaklardan bize cevap vermek gibi bir görevi mi var? Aynen şu anda Hükûmetin
de Meclis Başkanının da söyledikleri demokrasinin unsurlarından biri olarak
üstelik ifade ediliyor ve bununla ilgili gerçekten, Sayın Kahraman, Meclis
Başkanımız dedi ki: “Türkiye demokrasiyle yönetiliyor.” Ama, şu anda
demokrasiyle yönetilen bir ülkede Semih Özakça ve Nuriye Gülmen’in yaşamlarını
yitirmelerine adım adım seyirci kalamazdık; onlar için yapacak bir şeyler var.
Aileleri zaman zaman ziyarete geliyor, gerçekten görüşmenin imkânsızlaştığı,
sözün bittiği anlar yaşanıyor ve bunun gibi binlerce mağduriyet de devam
ediyor. 
Peki,
Emniyet, Adalet ve Diyanetten niye hâlâ temizlenemedi; bu soru da gerçekten
olduğu gibi duruyor orta yerde. Ama, şaşırmıyoruz tabii artık, daha doğrusu
toplum şaşırmıyor. Fakat, benim bütün Türkiye yurttaşlarına önerim, tavsiyem,
isteğim: Aman, şaşırmaktan vazgeçmeyin, bol bol şaşırın, tepki gösterin; bu
normalleşmemeli. Şu anda Türkiye’de yaşanılanlar, yaşadıklarımızın hiçbiri
normal değil. Bu neden? “Alışkanlık” kavramını reddediyoruz, “şaşırmak”
kavramını reddediyoruz, bunlara şaşırmaya da, alışkanlık hâlinde olmasına da
karşı çıkıyoruz çünkü bunların hiçbiri normal değil. 
Peki,
bu kadar çok terör örgütüyle bağlantılı binlerce insan var da kudretli
yönetenlerimiz de var. Bu durumu yeni mi fark ettiniz, bugüne kadar hiç
bilmiyor muydunuz? Peki, bu kadar yüz binlerce insan Fetullahçı da siyasi ayak
nerede? Bu darbenin Başbakanı kim olacaktı, Bakanlar Kurulu kim olacaktı, kim
yürütecekti bu darbe sonrasında? Mademki böyle bir şey var, bunu da açığa
çıkarın; vatandaş soruyor bize, biz de diyoruz ki: “Bekliyoruz, daha soruşturma
devam ediyor.” Ama, hâlâ bürokratlar kırpılmaya, biçilmeye devam ediyor. 
Şimdi,
rakamlar çok fazla; açıkçası bunları, verileri vermek çok istemeden süremin son
dakikaları kaldı- şunu söylemek istiyorum: OHAL Türkiye’ye bir gıdım katkı
yapmadı. Bırakın katkıyı, bırakın ilerlemeyi OHAL vatandaşın can ve mal
güvenliğini, vatandaşın kişisel güvenlik ve özgürlük hakkını, vatandaşın
seyahat etme hakkını, vatandaşın çalışma hakkını, vatandaşın işkence görmeme
hakkını, vatandaşın demokratik direniş hakkını, vatandaşın siyaset yapma
hakkını ortadan kaldırmıştır, gasbetmiştir. Şu anda bunlardan en fazla
nasiplenen, bunların hedefi olan parti olarak bizce, kesinlikle, OHAL tümüyle
keyfî bir rejime doğru giderken kullanılan, lütuf olarak değerlendirilen ve
Bakanlar Kurulunun kendi kendine oturarak Türkiye’de 80 milyon yurttaş hakkında
karar verme yetkisini kendinde gördüğü bir sistemdir. Biz geçen yıl, iki gün
öncesinde söylemiştik 20 Temmuzda, iki gün sonra… Dedik ki: “OHAL eğer devlete
ilan edilecekse vatandaşın hayatı etkilenmemeli.” Ama şu anda çıkalım sokağa,
biz sokakta basın açıklaması yapamıyoruz. Yüksel Caddesi’nde İnsan Hakları
Anıtı gözaltında, insanlar orada basın açıklaması yapamıyor. Eş Genel Başkanlarımızdan
Figen Yüksekdağ’ın düşünce ve ifade özgürlüğü kapsamında hukuksuz bir şekilde
vekilliği düşürüldü, Nursel Aydoğan’ın vekilliği düşürüldü ve verilen
talimatlarla her gün yeni dosyalarda karar veriliyor. Bu kararı, sıklıkla
söyledim, yargı vermiyor. Anayasa Mahkemesi OHAL dönemindeki bu pratikten sonra
karar veremiyor, vermiyor. 
Meclis
kürsüsünden Anayasa Mahkemesine de seslenmek isterim: Kararınızı açıklayın.
Kararınızı açıklamamakta daha fazla direnmeyin. Kararınızı açıklamadığınız her
gün şaibeler daha da büyüyor. İçtihadınızı ya doğrulayın ya da reddedin. Hiç
kimsenin, sekiz buçuk ay, özgürlüğünden yoksun insanların cezaevinde kalmasına seyirci
kalması kabul edilemez hukuk adına. 
Ve
bununla ilgili özellikle de OHAL döneminde ihraçlar, işten atmalar,
yolsuzluklar, bir dolu saydığım meseleler dışında bir de cezaevleri var. OHAL
-demiştim geçen yıl- ilk cezaevlerine geliyor. Hapishanelerde şu anda gerçekten
baskı, işkence, zulüm kol geziyor; gerçekten kabul edilemez uygulamalarla
tutuklular, hükümlüler karşı karşıya çünkü ne derseniz deyin, OHAL gerekçesiyle
karşınıza bir yanıtla çıkıveriyorlar. Ve bizim yaptığımız; İnsan Hakları
Komisyonuna ben defalarca başvurdum, inceleme istedim ama yanıt yok. Şu anda
Meclisin İnsan Hakları Komisyonu üyesi 2 vekil arkadaşımız cezaevinde: Sevgili
Ayhan Bilgen ve Burcu Çelik. Aynı zamanda Cezaevi Alt Komisyonundaydılar ama
kendileri hapishanede ve İnsan Hakları Komisyonu onların sorularına da cevap
vermiyor. 
Bu
nedenle, OHAL’in uzatılması kesinlikle karanlığı derinleştirecektir,
Türkiye’nin uçuruma doğru hızla yol aldığı bir dönemde takla atmasına ve
hepimizin birlikte kaybetmesine vesile olacaktır. Gelin, bu 1’inci yıl
dönümünde, ortada demokrasi yokken demokrasi bayramı kutlayacağımız günler
için, darbe karşıtlığını demokrasiyle, demokratik hukuk devleti kurallarını
yaşama geçirmekle taçlandıralım ve bugün bu tezkereye “hayır” oyu verelim. 
Biz,
Halkların Demokratik Partisi olarak OHAL’e kesinlikle hayır diyoruz; hukuktan,
demokrasiden, hak ve özgürlüklerden yana tutumumuzu ortaya koyuyoruz. 
Teşekkür
ediyorum, saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Danış Beştaş. 
Cumhuriyet
Halk Partisi Grubu adına Mersin Milletvekili Sayın Aytuğ Atıcı konuşacaklar. 
Buyurun.
(CHP sıralarından alkışlar)
CHP
GRUBU ADINA AYTUĞ ATICI (Mersin) – Teşekkür ederim Sayın Başkan. 
Değerli
milletvekilleri, Türkiye Büyük Millet Meclisinin 21 Temmuz 2016 tarihli ve 1116
sayılı Kararı’yla ülke genelinde ilan edilen ve devam etmekte olan olağanüstü hâlin
19 Temmuz 2017 Çarşamba günü saat 01.00’den geçerli olmak üzere üç ay süreyle
uzatılmasına ilişkin Başbakanlık tezkeresi üzerine Cumhuriyet Halk Partisi
grubu adına söz almış bulunuyorum. Darbelere gerçekten karşı olan, darbeleri
kişisel çıkarları, parti çıkarları ya da zümresel çıkarları uğruna kullanmayan
milletvekillerini de saygıyla selamlıyorum. 
Değerli
arkadaşlar, bir yıl önce iktidarın eski ortakları bir darbe girişiminde
bulundular. Bu darbe girişimi Atatürk’ün “laik, demokratik, sosyal hukuk devleti”
olarak tanımladığı Türkiye Cumhuriyeti’ne karşı yapılan hain bir saldırıydı. Bu
saldırıda başta Türkiye Büyük Millet Meclisi ve tüm demokratik güçler direnmiş
ve darbe başarılı bir şekilde ve kısa sürede, Sayın Başbakanın açıklamasına
göre on beş saatlik gibi kısa bir sürede püskürtülmüştür. Yani bu hain darbenin
engellenmesini hiçbir kişi, hiçbir kurum, hiçbir kuruluş, hiçbir zümre tek
başına sahiplenme cahilliğini göstermemelidir. Sivil ve asker demokrasi yanlısı
tüm güçler bu onurlu direnişin bir parçası olmuştur. Bu onurlu direnişin
parçası olan millet, darbeciler karşısında ayağa kalkmış ve maalesef 250 şehit
ve yaklaşık 2.200 gazimiz oluşmuştur. Şehitlerimize Allah’tan rahmet diliyorum,
gazilerimize de minnet duygularımı ifade ediyorum. Bununla birlikte, gerek
şehitler gerek gaziler gerekse milletvekilleri arasında ayrım yapanları da
şiddetle kınıyorum. 15 Temmuz alçak, hain darbe kalkışmasında şehit olan ile 30
Ağustosta ya da vatanı için herhangi bir günde şehit olan bir askerimiz,
güvenlik görevlimiz arasında hiçbir fark olmamalıdır ama sizler, özellikle
Hükûmet “15 Temmuz şehitleri benim şehidimdir.” mantığıyla bu şehitlerin özlük
haklarını da, bu şehitlerin itibarlarını da sanki diğer şehitlerden daha
farklıymış gibi göstermeye çalıştınız ve şehitlerimizin onurlu, şerefli
gururlarını incittiniz. Bu yetmedi, gaziler arasında da ayrım yaptınız, 15
Temmuz gazileri sanki -tırnak içinde- sizin gazilerinizdi de başkaları sanki
başkalarının gazileriymiş gibi. Bu da yetmedi, darbe gecesi burada olan
milletvekilleri arasında da ayrım yaptınız. 15 Temmuz özel oturumunda bir de
baktık ki masalarımızın üzerinde bir çanta, açtık içini baktık, güzel albümler
hazırlanmış ve 15 Temmuz gecesi burada olan, şu kürsüde oturan milletvekilleri
arasında hiçbir muhalefet partisinin milletvekilini koymadınız, açıkça
koymadınız. Sadece ve de sadece ertesi gün burada yapılan açıklamalarda Sayın
Genel Başkanımız albümde yer aldı ama o gece burada bombalara direnen,
yüreğini, bedenini, her şeyini bu Mecliste feda etmeye hazır olan diğer
milletvekilleri, AKP milletvekilleri dışındaki bütün milletvekillerini yok
saydınız. Yani bu size ne kazandırdı, bir tarafınız mı büyüdü, şerefiniz mi
yükseldi, ne oldu? Millete öyle bir mesaj vermeye kalktınız ki “Bakın, ha,
darbeyi biz engelledik.” Kim yutar bunu ya? Sadece ve de sadece kendinizi biraz
daha aşağı seviyeye çektiniz, bu onurlu, bu şerefli direnişi lekelediniz. İşte,
bu yüzden şehitler, gaziler, milletvekilleri, kısaca herkes arasında ayrım
yapmaya başladınız. 
Evet,
darbenin üzerine inşa edilen bir sistemle devleti yönettiğinizi
zannediyorsunuz. Bu hain darbeyi fırsata çevirmeye çalıştınız, bunu ben
söylemiyorum. Daha bombalar yağarken, Sayın Başbakan acaba hangi tüneldeydi
bilinmezken, sayın bakanlar acaba neredeydi, bunlar bilinmezken Cumhurbaşkanı
bir tek cümleyle aslında bu darbenin ne olduğunu bize net bir şekilde
anlatmıştı. O hain darbenin yapıldığı gece saat 04.00’te Sayın Cumhurbaşkanı
diyor ki: “Bu darbe Allah’ın bize bir lütfudur.” Şimdi, Allah’ın size bir lütfu
olarak gördüğünüz bu darbeyi acaba sonuna kadar kullandınız mı? Etinden,
sütünden, kılından, tüyünden, her şeyinden yararlandınız mı? Fırsata çevirdiniz
mi? Evet. Sorun da tam burada, tam da sorun burada işte. Yani şurada olağanüstü
hâl ilan etmeye çalışırken Adalet Bakanının bu kürsüye gelip “Değerli
arkadaşlar, biz üç aylığına olağanüstü hâl ilan edeceğiz ancak bunun üç ay
süreceğini de tahmin etmiyoruz. Üç aydan daha kısa bir süre içerisinde
evelallah bu işi halledeceğiz. Bir tek kanun hükmünde kararname çıkararak biz
bu işi çözeceğiz.” diye söz verdi. 
TAHSİN
TARHAN (Kocaeli) – Aynen öyle, aynen.
AYTUĞ
ATICI (Devamla) - Şimdi üzerinden bir yıl geçti, her üç ayda bir uzatıyorsunuz.
Bakın, onur, şeref, haysiyet hepimiz için çok önemlimdir ama siyasetçiler için
çok daha fazla önemlidir. O gün burada bu sözü veren Adalet Bakanı, Hükûmet
temsilcisi acaba ne düşünüyordur? “Vay efendim, biz bunun bu kadar derin
olduğunu bilememiştik.” Ee, bilemediysen konuşma o zaman. Bilemedik ne demek?
Bu FETÖ’cüleri devletin içerisine ben mi yerleştirdim? Bu FETÖ’cüleri askerin
içerisine ben mi yerleştirdim? Bu FETÖ’cüler hakkında onlarca rapor
hazırlandığında bunları görmezden gelip “Hayır.” deyip bunların bankalarının
kurdelesini ben mi kestim?
TAHSİN
TARHAN (Kocaeli) – Kitaplar yazıldı hocam, kitaplar.
AYTUĞ
ATICI (Devamla) - “Bunların okulları çok iyi okullardır, hatıra paralar basalım
olimpiyatları için.” diyen ben miydim? Sizdiniz. Sizdiniz beyler. Hangi adamı
nereye koyduğunuzu en iyi bilen sizdiniz. Onun için de onları nereden, hangi
delikten çıkaracağınızı biliyordunuz. Onun için de size üç ay yeterdi aslında
ama fırsat o kadar hoşunuza gitti ki bu sefer darbeyi kullanmaya kalktınız.
Öyle hoşunuza gitti ki darbe, öyle hoşunuza gitti ki olağanüstü hâl, başladınız
olağanüstü hâl nedeni dışında işlerde olağanüstü hâli kullanmaya. Anayasa’mız
emrediyor, diyor ki: “Bir ülkenin başına olağanüstü bir hâl gelebilir
-olabilir, Allah göstermesin ama olabilir- böyle bir durumda olağanüstü hâl
ilan edebilirsiniz. Ancak yapacağınız iş ve işlemler sadece ve sadece
olağanüstü hâle neden olan işler için geçerlidir.” Siz ne yaptınız? “FETÖ’yle
mücadele edeceğim.” diye kalktınız, üniversitelerdeki rektörlük seçimini
kaldırdınız. Çok hoşunuza gitti değil mi? Ne yaptınız? Kış lastiği uygulaması
getirdiniz. Evlilik programlarına el attınız. Efendim, sağlıkla ilgili güzellik
merkezlerinde sağlıkçı olsun mu, olmasın mı diye birtakım kararnameler
çıkardınız. Ya, ayıptır! Biz güçlü bir ülkeyiz, biz büyük bir devletiz, biz
Anayasa’yla yönetiliriz. Anayasa size emrediyor, siz Anayasa’nın emirlerini
bırakın dinlemeyi, ayaklarınızın altına alıp da çiğniyorsunuz ve daha sonra da
diyorsunuz ki: “Biz güzel işler yapıyoruz.” 
Bakın,
şimdi, size bir paragraf okuyacağım. Acaba bu paragrafı kim söylemiş? “Olağanüstü
hâl ilanının amacı, ülkemizde demokrasiye, hukuk devletine, vatandaşlarımızın
hak ve özgürlüklerine yönelik bu tehdidi ortadan kaldırmak için gereken
adımları en hızlı, en etkin şekilde atabilmektedir. Bu uygulama kesinlikle
demokrasiye, hukuka, özgürlüklere karşı değildir; tam tersine, bu değerleri
koruma ve güçlendirme amacına yöneliktir.” Kim söylüyor bunu? AKP’nin Genel
Başkanı olan Recep Tayyip Erdoğan söylüyor. Ne zaman söylüyor? Tam da OHAL ilan
edileceği zaman söylüyor. Kelimelere bakıyorum, cümlelere bakıyorum, OHAL ilan
edilmeyecek olsa mükemmel ama bunları yapabilmek için on beş sene iktidarda
kalan bir iktidarın, bir partinin bunları beceremeyip arkasından olağanüstü hâl
ilan edip bunları yapacağını söylemesi bence tam bir komiklik, tam bir rezalet.
Siz olağan koşullarda ülkeye bu değerleri, hak, özgürlük, insan haklarını
getirmemişseniz, şimdi bana kalkmışsınız diyorsunuz ki: “Olağanüstü hâlde bunu
yapacağız ve biz bunu tek seferde çıkarıyoruz.” Hani sizin verdiğiniz söz? Hani
söz ağızdan çıkardı? Hani söz senetti? Hani bizim namusumuz, onurumuzdu? Ne
oldu arkadaşlar? Nasıl oldu da biz bu durumlara düştük? 
Şimdi,
bir başka söylem getireceğim size, bir başka paragraf okuyacağım. Bakın, OHAL’i
nasıl kullanmışsınız. Diyor ki şahıs: “Ben buradan başta devlet olmak üzere,
işverenlerimize sesleniyorum.” Zamanın behrinde söylemiş. “Ne olur ücret
takdirini yaparken işçinin alın terinden sömürmek suretiyle kazanma anlayışını
bir kenara koyun.” Ne kadar güzel değil mi, altına imza atarım. “Bilin ki işçinin
alın terinin hakkını vermek sizin bereketinizi daha da artıracaktır, sizi daha
da zengin kılacaktır. İşçilerin ücretleri ve sosyal hakları kısıtlanarak
işçiyi, iş kazaları ve meslek hastalıklarından koruyacak önlemleri almayarak
kazanç olmaz ve o kazanç bize göre haramdır.” Doğru, altına imza atarım. Aynı
şahıs, yani Tayyip Erdoğan bugün iş adamlarına ne diyor? “Ne konuşuyorsunuz siz
ya, işte ne güzel OHAL var. Bak, işçilerin grevini engelledik. Her şey tıkır
tıkır yürüyor. Allah’ınızdan daha ne istiyorsunuz?” Yani işçinin alın terini
gasbettiğini ve grevleri OHAL’in arkasına sığınarak engellediğini açıkça itiraf
ediyor.
Yahu
arkadaşlar, bakın, ben Recep Tayyip Erdoğan’a hiç oy vermedim, hiç vermedim.
İnsanlığını bilmem ama yönetim tarzını da hiçbir zaman beğenmedim, hiçbir zaman
da onaylamadım ama milletimiz oy verdi, Cumhurbaşkanı yaptı, tamam. Anayasa
sınırları içerisinde kaldığı sürece başımın üstünde yeri var ama bu ülkenin
sadece ve de sadece bir kısmının Cumhurbaşkanı değil, bütün ülkenin Cumhurbaşkanı
olmak zorunda. Fakat, Tayyip Erdoğan bunu elde ettiği hâlde, elinin keskin
kısmıyla ülkeyi âdeta ikiye bölercesine bir kısmını dışlamış durumda, bir
kısmını tamamen ötekileştirmiş durumda.
15
Temmuz kutlamaları yaptınız, anmaları yaptınız; şehitleri, hep beraber andık
şehitlerimizi. Milletin 15 Temmuzunda elbette buradaydık, sarayın 15 Temmuzunda
yoktuk, olmayacağız da. Orada Cumhurbaşkanı diyor ki: “Biz 250 şehit verdik,
karşılığında 50 milyonun hayatını kurtardık.” Tekrar söylüyorum sayın grup başkan
vekili: Deminki konuşmamızdan yaklaşık iki üç saat geçti, hâlâ bir düzeltme,
bir tekzip yok, gelmeyecek de, görün bakın, görün bakın! Eğer ben hekimsem ve
Sayın Cumhurbaşkanını analiz edebiliyorsam o dudakların arasından “Ben yanlış
söylemişim, 50 milyon değil, 80 milyon demek istiyordum.” cümlesini
duymayacaksınız. Ha, duymak istemeyen namerttir kendi adıma ama
duymayacaksınız. O yüzden, kiminle karşı karşıya olduğunuzu lütfen herkes
dinlesin, anlasın. 
Bakın,
veriler bana ait değil, Adalet Bakanlığı diyor ki: “Biz, 169.013 şüpheli
hakkında işlem yaptık. 169 general tutuklandı.” Kim koydu bu generalleri oraya
arkadaşlar? “7.098 albay ve alt rütbe, 8.815 Emniyet mensubu, toplamda 50.510
kişiyi tutukladık.” diyor. Bunların içerisinde 24 vali var. Kim atadı bu
valileri ya, kim atadı? Bunların içerisinde 73 vali yardımcısı var, hepsi
FETÖ’cü. Kim atadı bunları? Bunların içerisinde, bakın, 1 değil, 10 değil, 116
kaymakam var, FETÖ’cülükten içeri atılmış bunlar; Adalet Bakanı söylüyor bu
rakamları. Bunları kim atadı oraya? Şimdi, eline silah alıp milletine,
Meclisine kurşun sıkan insanlarla elbette hesaplaşacağız, en ağır şekilde
bedellerini ödeteceğiz ancak elinize makas alıp da kurdelesini kestiğiniz
bankaya gariban vatandaş para yatırdı diye içeri attığınızda karşınızda bizi
bulacaksınız arkadaşlar. Alkışlarla açtığınız okullara çocuklarını gönderdi
diye içeri attığınız insanlar sizin yarın karşınızda dikilecek, yanlarında bizi
bulacaklar. Ne gariptir değil mi? Cumhuriyet Halk Partisi olarak, sosyal
demokratlar olarak bir ömür verdik FETÖ’yle mücadeleye, bir ömür; daha siz üç
gündür mücadele ediyorsunuz. Bir ömür verdik Fetoşçularla mücadele etmeye.
Şimdi gün geldi, adaletin kantarını bozdunuz ve o kantar şimdi FETÖ’cüleri
tartıyor. Beraberce bozdunuz o kantarın ayarını siz. Adaletin dengesini
bozdunuz, şimdi o adalet dağıtamayan kantar FETÖ’cüleri tartıyor ve ne gariptir
ki yine biz, demokrasiyi içine sindiren insanlar size diyoruz ki: “Kardeşim,
eline silah alanları veyahut da kalem alıp da darbeyi teşvik edenleri veyahut
da cebinden para ödeyip darbeyi teşvik edenleri beraber yakalayalım ama bunun
dışındakilere yaptığınız her hukuksuz uygulamada karşınızda bizi bulacaksınız.”
Ne garip bir tarihin cilvesi bu ya? Bir ömür veriyoruz FETÖ'yle mücadele
etmeye, şimdi FETÖ’cüleri, haksız yere, hukuksuz yere onlara inananları
yargıladığınız, yok ettiğiniz için biz onlara “Ya, hukuk içinde kalacaksınız
sayın Hükûmet çünkü hukuk içinde kalmaz iseniz devlet olmazsınız, örgütten bir
farkınız olmaz. Her koşulda adalet içinde olacaksınız.” demek zorunda
kalıyoruz. Aynı şekilde, Tayyip Erdoğan’ın fikirlerini hiç beğenmediğimiz hâlde
“Ya, adam bir şiir okudu diye hapse atılmaz.” diye karşı çıkan bizler, Tayyip
Erdoğan’ın o hakkını savunma sorumluluğunu hissettik. Aynı sorumluluğu size de
hissedeceğiz, merak etmeyin.
FETÖ'yle
el ele verip zamanında bu kantarın ayarını bozdunuz. Umarım bu kantarın ayarı
düzeldikten sonra kantar sizleri tartar, umarım. Bunun için çok geç değil. Biz
el ele verip adaletin dengesini kurabiliriz. Ha, eğer “Hayır.” derseniz o zaman
bozduğunuz kantar sizi de tartacak. İşte, bunun için biz tam yirmi beş gün
yürüdük, tam yirmi beş gün “hak”, “hukuk”, “adalet” diyerek. Önce dediniz ki:
“Ya, bunlar iki adım yürür, sonra araçlara biner.” “Kaç kişi bunların peşine
takılır?” dediniz. Yüz binler o yürüyüşe adım attı ama bir saat ama yirmi beş
gün. Yüz binler o yürüyüşe adım attı; hiçbirisi cebine para almadı, hiçbirisine
herhangi bir vaatte bulunulmadı. Ne bulunacağız ki, biz muhalefet partisiyiz
zaten. Ve inanın, oraya gelen insanların yüzde 90’dan daha fazlası kişisel
olarak bir adaletsizliğe uğramamışlardır, sadece ve de sadece sizin yüzünüzden
adaletsizlikle yargılanan insanların haklarını, hukuklarını korumak için orada
bulunuyorlardı. 
Ve
geldik mitingimize, o kadar çok insan “hak, hukuk, adalet” diye bağırdı ki
elbette ki bunlar sizi ve sizin gibi düşünenleri, başta Cumhurbaşkanı olmak
üzere, korkuttu. Kendi ağzıyla “Maltepe Meydanı’na 2 milyon kişi sığar, biz
böyle meydanlar yaptık." diyen Cumhurbaşkanı orayı Cumhuriyet Halk Partisi
doldurduğunda “170 bin kişi gelmiş ya." dedi. Ya, insan biraz ağırlığını
hissettirir, sen Cumhurbaşkanısın ya, biraz ağırlığını hissettirir insan, biraz
susar bazen ama konuştukça elbette ki kendi açıkları, kendi defektleri ortaya çıkıyor.

Yaptığınız
hukuksuzluklar nedeniyle 25 kişi intihar etti. Bakın, aynı hukuksuzluklar
Ergenekon ve Balyoz dönemlerinde de oldu. O zaman da sizler o davaların
savcılarıydınız. Daha sonra “Pardon ya, yanlış yapmışız." dediniz. Şimdi
yani bu kadar kısa zaman geçtiği hâlde hiç ders almamışçasına aynı şekilde bu
davaların savcılığına soyundunuz. Yarın, bu kadar insanın ahı inanın sizi
vuracak. Yol yakınken adaleti hep birlikte tesis etmek mecburiyetindeyiz. İşte
bunun için olağanüstü hâl kaldırılmalı, işte bunun için ben tam bir yıldır
sakalımın her teliyle sizinle mücadele ediyorum, gittiğim her yerde bunu
söylüyorum, her teliyle her gün mücadele ediyorum, umarım bu mücadelem uzun
sürmez.
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Atıcı.
Adalet
ve Kalkınma Partisi Grubu adına Ankara Milletvekili Sayın Fatih Şahin
konuşacak.
Buyurun
Sayın Şahin. (AK PARTİ sıralarından alkışlar) 
AK
PARTİ GRUBU ADINA FATİH ŞAHİN (Ankara) – Sayın Başkan, değerli milletvekilleri;
olağanüstü hâlin üç ay daha uzatılmasına ilişkin Başbakanlık tezkeresi üzerinde
AK PARTİ Grubu adına söz almış bulunmaktayım. Hepinizi saygıyla selamlıyorum.
Bugün
17 Temmuz 2017, Fetullahçı terör örgütünün 15 Temmuz hain darbe girişiminin
üzerinden tam bir yıl geçti. O gece Fetullahçı terör örgütünün Türk Silahlı
Kuvvetleri içerisine sızmış teröristleri, peygamber ocağı Türk Silahlı
Kuvvetlerinin şerefli üniformasını üstlerine geçirerek ve kirleterek
milletimizin vergileriyle alınan tankları, topları, tüfekleri, uçakları,
helikopterleri, mermileri aziz milletimize doğrulttular, bir darbe teşebbüsünde
bulundular, o gece yaşananlar yalnızca bir darbe teşebbüsü, darbe girişimi
değildi, o gece yaşanan aynı zamanda bir işgal girişimiydi. O gece yaşanan aynı
zamanda ülkemizi sömürgeleştirme teşebbüsüydü. O gece yaşanan devletimizi
bölme, milletimizi parçalama girişimiydi. Bu Fetullahçı mankurtların maşa
olarak kullanıldığı son Haçlı Seferi’ydi aynı zamanda ancak o karanlık gece, bu
toprakların seçimle iş başına gelen ilk cumhurbaşkanı, Başkomutanımız, 15
Temmuzun başgazisi Cumhurbaşkanımız Recep Tayyip Erdoğan’ın çağrısı ve
riyasetiyle, Meclis Başkanımızın kararlı duruşu ve Türkiye Büyük Millet
Meclisinin kapılarını açmasıyla, Sayın Başbakanımız Binali Yıldırım’ın
dirayetiyle ve aziz milletimizin feraseti ve cesaretiyle 16 Temmuz sabahında
aydınlığa kavuşturulmuş oldu. O gece her mezhepten, her meşrepten, her siyasi
görüşten, her dünya görüşünden, her yaşam tarzından, her bölgeden vatanseverin
yüreği bir attı, beraber attı. Türk’ü, Kürt’ü, Laz’ı, Çerkez’i, Roman’ıyla,
Alevi’siyle Sünni’siyle, doğulusu, batılısı, kuzeylisi, güneylisiyle birlik ve
beraberlik içerisinde o geceyi, o gece yaşanan darbe teşebbüsünü püskürttük. O
gece âdeta 1071’de yaşanan Malazgirt’ti, o gece âdeta 29 Mayıs 1453’tü, o gece
yaşanan Çanakkale Zaferi’ydi, Kutülamare’ydi, Kurtuluş Savaşı’ydı. O gece aziz
milletimizin her bir ferdi Ulubatlı Hasan oldu, Seyit Onbaşı oldu, Nene Hatun
oldu, Kara Fatma oldu ve Fetullahçı terör örgütünün bu toprakları kirletme girişimine
engel oldular. Gerekli cevabı aldılar. Hainler, işgalciler, darbeciler,
bölücüler, sömürgeciler, Haçlılar, bir kez daha, bin yıldır olduğu gibi güçlü
bir şekilde cevaplarını aldılar. 
Ben,
bu vesileyle, başta 15 Temmuz direnişinde hayatını kaybeden 250 şehidimize,
vatan savunmasında ebediyete irtihal eden bütün şehitlerimize Yüce Allah’tan
rahmet diliyorum; makamları, dereceleri ali olsun. Bütün gazilerimize hayırlı,
sağlıklı uzun ömürler diliyorum; tedavisi devam edenlere acil şifalar diliyorum.
Gazilerimizden ebedî âleme göçmüş olanlara da Yüce Allah’tan rahmet diliyorum.
Evet,
15 Temmuz 2016’da nasıl şanlı bir direniş sergilediysek seneidevriyesinde, 15
Temmuz 2017’de de birlik ve beraberlik içerisinde tüm yurtta, 81 ilde, 950
ilçede ve yurt dışında birçok noktada etkinlikler gerçekleştirdik.
Şehitlerimizi, gazilerimizi andık; millî birlik ve beraberliğimizi daha da
pekiştirdik. Bir haftaya yayılan ve 15 Temmuz gecesi doruk noktaya ulaşan
etkinliklere katılımlarıyla anlam kazandıran aziz milletimizin her bir ferdine
millî iradenin tecelligâhı olan bu çatı altından bir kez daha minnetlerimizi ve
şükranlarımızı ifade etmek istiyorum. 
Ve
PKK tarafından aracı tarandıktan sonra kaçırılan ve şehit edilen öğretmen
Necmettin Yılmaz’a da Allah’tan rahmet diliyorum. Bütün terör örgütlerinin
terörünü ve o aziz, gencecik öğretmenimizi şehit eden PKK terörünü bir kez daha
lanetliyorum. Ailesine, maarif camiamıza ve aziz milletimize başsağlığı
diliyorum.
Sayın
Başkan, değerli milletvekilleri; Başbakanlık tezkeresi, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin Türkiye Büyük Millet Meclisine arzını ihtiva etmektedir. 
Öncelikle
şunu ifade etmek istiyorum ki olağanüstü hâl ne bugüne kadar sadece Türkiye
Cumhuriyeti devletinde uygulanmıştır ne de bundan sonra da yalnızca Türkiye
Cumhuriyeti devleti tarafından başvurulacak bir yol ve yöntemdir. Olağanüstü
hâl ülkemizde ilk defa 1987 yılında uygulanmış ve çeşitli defalar tekrar
edilerek uzatılmıştır. İktidarımızla birlikte olağanüstü hâl uygulamasına bu
topraklarda son verilmiştir. Yine, 2004 yılında, özellikle Anayasa’nın 15’inci
maddesinde olağanüstü hâlde uygulanabilecek tedbirlerle ilgili olarak kişi hak
ve özgürlüklerinin sınırlandırılmasına dönük birtakım iyileştirmeler yine AK
PARTİ iktidarları döneminde gerçekleştirilmiştir. 
Bu
millet, bu devlet geçmişte çok ağır bedeller ödeyerek bugüne gelmiştir.
Milletimiz 1923’te kurduğu cumhuriyetini her türlü bedeli ödeyerek, her türlü
şer güçten kurtararak bugüne kadar taşımış ve Türkiye Cumhuriyeti devletini
21’inci yüzyılın en güçlü, en büyük, en iddia sahibi devletlerinden birisi
hâline getirmiştir ama maalesef milletin iradesi ve egemenliği zaman zaman
müdahalelerle, zaman zaman darbe teşebbüsleriyle, işgal girişimleriyle, vesayet
teşebbüsleriyle hep engellenmeye çalışılmıştır; millet iradesi inkıtaya
uğratılmış, demokrasi rafa kaldırılmış ve sıklıkla da rafa kaldırılma teşebbüsleri
yaşanmıştır.
Bu
topraklarda 27 Mayıs darbesini, 12 Mart muhtırasını, 12 Eylül darbesini
yaşadık, 28 Şubatta postmodern bir darbe yaşadık. Yine iktidarlarımız döneminde
değişik desise ve entrikalarla darbe teşebbüsleriyle karşılaştık. 27 Nisanda
ilk kez bu topraklarda e-muhtıraya sivil irade tarafından cevap verildiğini
gördük. 17-25 Aralıkta, özellikle Emniyet ve yargı içerisine çöreklenmiş
Fetullahçı terör örgütü mensupları tarafından, seçilmiş Hükûmete karşı bir
darbe teşebbüsünde bulunulduğunu gördük. Ama bu milletimiz her zaman iradesine
sahip çıkmıştır, egemenliği üzerinde oluşturulmaya çalışılan ipoteklere,
ayağına bağlanmaya çalışılan prangalara asla fırsat vermemiştir. 1960’tan,
1971’den, 1980’den, 28 Şubatlardan, 27 Nisanlardan, 17-25 Aralıklardan gerekli
dersleri alarak, o acı hadiselerin hatıralarını zihinlerinde ve yüreğinde
yaşatarak 15 Temmuz gecesinde bir kahramanlık destanına imza atmıştır.
15
Temmuzda belki bu toprakların, bu coğrafyanın, bu tarihin o güne kadar gördüğü
en kanlı, en vahşi, en kalleş, en hain darbe teşebbüsünün ve işgal girişiminin
yaşandığını hep birlikte üzülerek gördük ve şahit olduk. Ankara’mız,
başkentimiz de o kanlı gecenin en kanlı sahnelerinin yaşandığı şehrimiz
olmuştur çünkü darbeciler şunu çok iyi biliyorlardı ki Ankara düşerse Türkiye
düşer. Ancak başta Ankaralılar olmak üzere seksen bir vilayetimizdeki bütün
vatansever halkımız sokaklara, meydanlara, alanlara çıkarak darbecilere gerekli
cevabı vermişlerdir. İşte o günden sonra devlet yönetiminin olağan şartlarda
idaresinin devam ettirilmesi mümkün olmayacağı için, bu mücadelede olağan
yöntemler yeterli olmayacağı için, daha hızlı, daha etkin, daha faydalı
sonuçlar elde edebilmek için olağanüstü hâl uygulamasının tatbikinin zaruret
olduğu milletimiz tarafından kabul edilmiş, dillendirilmiş ve ilan edilen
olağanüstü hâl bir hüsnükabul görmüştür. 
Zaten
olağanüstü hâl, Anayasa’nın 120 ve 121’inci maddelerinde ifade bulan anayasal
ve meşru bir yönetim tarzıdır; bir haktır, bir görevdir ve aynı zamanda
iktidarlar için bir vazifedir, ödevdir. Bu ülkenin, bu milletin yaşadığı onca
sıkıntılara bakıldığında “Olağanüstü hâl şimdi ilan edilmeyecek, şimdi
uygulanmayacak, Anayasa’nın 120 ve 121’inci maddelerine şimdi işlerlik
kazandırılmayacak da bu ne zaman yapılacak?” diye akıllara çok haklı ve doğru
bir soru gelmektedir.
Değerli
milletvekilleri, olağanüstü hâlle ilgili ortaya konulan gerekçelere
baktığımızda, özellikle, ülkemizin içinde bulunduğu coğrafyada çok farklı kaos,
kriz ve iç savaşlarla mücadele edildiğini ve bölgenin yeniden şekillendirilmeye
çalışıldığını görmekteyiz. Bölgede âdeta bir istikrar adası olarak yükselen
Türkiye’nin etrafında çok büyük acıların, ızdırapların, elemlerin yaşandığını
görmekteyiz. Türkiye Cumhuriyeti devletinde yaşayan 80 milyon olarak sorumluluğumuz,
yalnızca kendi sınırlarımızla mahdut değildir. Bütün mazlumların, bütün
mağdurların, bütün mustazafların, bütün muhacirlerin, gözünü Türkiye’ye
diktiğini ve buradan yükselecek güçlü, yüksek bir ışığa umutlarını, ümitlerini
bağladıklarını görmekteyiz. İşte ülkemizin etrafında yaşanan bütün bu
hadiseler, bütün terör olayları, bütün uluslararası gelişmeler, olağanüstü
hâlin sürekliliği konusunda bizleri icbar etmektedir. Onun ötesinde, ülkemizin
içerisinde yuvalanmış terör örgütleriyle mücadelenin de bu şekilde, buna
eklemlenerek topyekûn yok edilmesine katkı sağlayacak olağanüstü hâl rejiminin
tatbiki, ayrı bir zaruret doğurmaktadır. 
Dünyanın
hiçbir ülkesi, bu kadar farklı ve çeşitli terör örgütüyle mücadele durumunda
bulunmamaktadır. Bir taraftan PKK, bir taraftan DAİŞ, bir taraftan Fetullahçı
terör örgütü, bir taraftan DHKP-C, ülkemizi âdeta bir akrep gibi sarmış
bulunmaktadır. Bütün bu terör örgütleri, terör ahtapotunun farklı farklı
kollarını ihtiva etmekte, farklı farklı kolları anlamına gelmektedir. Terör bir
ahtapot olarak, Türkiye’mizi sıkma, boyunduruk altına alma ve yutma gayreti
içerisindedir. Hepsinin amacı ve yönetildiği odak noktası tektir. Bütün bu
terör örgütleriyle hangi mezhepsel saikle olursa olsun, hangi etnik saikle,
hangi bölücü saikle hareket ederse etsin, Türkiye Cumhuriyeti devleti olarak
ilkesel, doğru ve dik bir duruş sergiledik, bundan sonra da sergilemeye devam
edeceğiz. 
Bu
duruşumuz doğrultusunda mücadelemizi de bugüne kadar olduğu gibi bundan sonra
da sürdüreceğiz. Mevcut tehlikenin tamamen bertaraf edilmesi anlamında bu
badireden süratle, daha hızlı bir şekilde kurtulabilmek anlamında Anayasa’mızda
var olan, Anayasa’mızdaki şartlarını farklı ve geçerli olarak gördüğümüz, hem
de toplumsal anlamda meşruiyeti tartışmasız olan olağanüstü hâlin yine somut
gerekçelerle bir kez daha uzatılması, ülkemizin terörle mücadelesi konusunda
çok önemlidir diye düşünmekteyim. 
Saygıdeğer
milletvekilleri, PKK’yla mücadelede kararlı ve başarılı adımlar atmaktayız.
Terör örgütleri, köşeye sıkıştıkça can havliyle sivilleri vurmakta,
siyasetçilere suikastlar düzenlemektedir ancak asla başarılı olamayacaklardır.
Ben buradan Aydın Muştu’nun, Deryan Aktert’in, Ahmet Budak’ın, Orhan Mercan’ın
ve son olarak PKK terör örgütü tarafından şehit edilen Van Özalp İlçe Başkan
Yardımcımız Aydın Ahi’nin ruhlarını şad etmek istiyorum, emanetlerine sonuna
kadar sahip çıkacağımızı ifade etmek istiyorum. 
Dün,
Tunceli’de şehit edilen öğretmenimizin acısını haykıran Tuncelili CHP İl
Başkanının haykırışını çok haklı ve yerinde bulduğumuzu ifade etmek istiyorum.
Siyaset kurumuna yönelik saldırılar karşısında da siyaset kurumunun bir bütün
olarak mücadele etmesi gerektiğini ve dik bir duruş sergilemesi gerektiğini
sizlerle paylaşmak istiyorum. 
Terör
örgütlerine hiçbir şey demeyen, mesafe koymayanların millet ve tarih önünde
asla affedilmeyeceklerini burada sizlerle paylaşmak istiyorum. “FETÖ, DEAŞ,
PKK, terör örgütüdür.” diyemeyenler, o örgütlerin destekçisidir, en az o terör
örgütleri kadar sorumlusudur ama herkes bilsin ki sırtını terör örgütlerine
dayayanlar, milletimizden gerekli cevabı alacaklardır. OHAL uygulaması,
terörle, teröristle hızlı mücadele imkânı sağlamaktadır. Vatandaşımızın günlük
hayatına ve haklarına yönelik sınırlayıcı bir etkisi asla olmamıştır,
olmayacaktır. Geride bıraktığımız bir yıllık tecrübe de bizlere bunu
göstermiştir. 
Sayın
Başkan, değerli milletvekilleri; bilindiği üzere, olağanüstü hâl, dünyanın
neredeyse bütün demokratik ülkelerinde başvurulan, anayasalarında yer alan
yönetim usullerinden birisidir ve hangi şartlarda uygulanacağı anayasalarda
belirtilmiştir. Bizim Anayasa’mızda da buna 120 ve 121’inci maddelerde yer
verilmiştir. 
Sayın
Başkan, değerli milletvekilleri; geldiğimiz noktada, terörle ve teröristle
mücadelenin devam ettirilmesi ve bunun kesintiye uğratılmaması için olağanüstü
hâlin bir kez daha üç aylığına uzatılmasının ihtiyaç ve zaruret olduğunu
sizlerle paylaşmak istiyorum.
Saygıdeğer
milletvekilleri, yaklaşık bir haftadır 15 Temmuz münasebetiyle düzenlenen
etkinlikler vesilesiyle şehitlerimizin aileleriyle, gazilerimizle bir araya
gelmekteyiz. İlk önce Fetullahçı terör örgütü mensupları tarafından ifade
edilen, özellikle yurt dışındaki uzantıları tarafından dillendirilen “kontrollü
darbe” söyleminin, bütün aziz halkımızı ve özellikle de şehit ailelerimizi,
gazilerimizi yaraladığını ifade etmek isterim. Öyle inanıyorum ki
şehitlerimizin ruhuna da bu “kontrollü darbe” iftirası acı vermektedir.
Üstelik, bu “kontrollü darbe” ithamının, Türkiye Büyük Millet Meclisi çatısı altında
dillendirilmesi, ithamı büyük bir bühtandır, büyük bir iftiradır. Türkiye Büyük
Millet Meclisi çatısı altında kurulmuş olan araştırma komisyonuna bu “kontrollü
darbe” iftirasının dercedilmiş olması, aziz milletimize büyük bir hakarettir,
şehitlerimizi ve gazilerimizi inkâr etmektir, 15 Temmuzun FETÖ’yle ilgisini,
irtibatını örtmek, kesmek ve perdelemek amacından başka hiçbir amaç
taşımamaktadır. Eğer teröristbaşı Fetullah Gülen, 15 Temmuz özel oturumunda
burada bir konuşma yapsaydı Ana Muhalefet Partisi Genel Başkanının yaptığı
konuşmanın hiç şüphesiz ki aynısını yapardı. (AK PARTİ sıralarından alkışlar)
Bu konuda aziz milletimizin duyduğu ızdırabı da ben burada bir kez daha
dillendirmek istiyorum. 
Fetullahçı
terör örgütü, 1960’larda ortaya çıkmış ve elli-altmış yıldır devlet içerisinde
örgütlenmiş bir yapıdır. Sadece sağ iktidarlar döneminde değil, sol iktidarlar
döneminde de güçlenmiş ve büyümüştür. Çeşitli dönemlerde iktidar ortağı olan
Cumhuriyet Halk Partisi de FETÖ’yle mücadele konusunda hiçbir adım atmamıştır;
kıldan tüyden mücadelelerini bir kenara koyarak bunu ifade etmek istiyorum. Az
önce milletvekilimiz “Sakalımın her bir teliyle mücadele ediyorum.” dedi. Biz
canımızla, kanımızla, halkımızla, milletimizle yürütüyoruz bu mücadeleyi,
kıldan tüyden bir mücadeleden bahsetmiyoruz. (AK PARTİ sıralarından alkışlar)
Bunlarla, bu Fetullahçı terör örgütüyle mücadele etme iradesini ilk ve tek
ortaya koyan iktidar AK PARTİ iktidarı olmuştur. Fetullahçı terör örgütüyle
mücadele eden ilk Cumhurbaşkanı, Cumhurbaşkanımız Recep Tayyip Erdoğan
olmuştur. Dün kimin kiminle olduğu konuşulabilir, tartışılabilir ancak asıl
önemli olan, bugün kimin kiminle olduğu, kimin kimin yanında durduğudur. 
Kimin
darbeci teröristler için “ana kuzuları” dediğini çok iyi biliyoruz. Kimin
Fetullahçı terör örgütünün karargâhı pozisyonundaki yayın organlarına gidip
ağladığını çok iyi biliyoruz. Kimin Diyarbakır Büyükşehir Belediyesinde
Fetullahçı terör örgütünün yöneticileriyle buluştuğunu çok iyi biliyoruz. 
(Mikrofon
otomatik cihaz tarafından kapatıldı)
BAŞKAN
– Tamamlayacaksınız herhâlde. 
Bir
dakika süre veriyorum size. 
FATİH
ŞAHİN (Devamla) – Bu vesileyle, terörle mücadeledeki kararlılığımızın,
irademizin sürdürülmesi anlamında olağanüstü hâlin üç ay daha uzatılmasının bir
ihtiyaç ve zaruret olduğu düşüncesini sizlerle bir kez daha paylaşıyor, aziz
milletimizi ve aziz milletimizin siz kıymetli temsilcilerini saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Şahin. 
LEVENT
GÖK (Ankara) – Sayın Başkan…
BAŞKAN
– Sayın Gök, sizi dinliyorum. 
LEVENT
GÖK (Ankara) – Efendim, Sayın Şahin konuşması sırasında Genel Başkanımıza da
atfen ağır söylemlerde ve ithamlarda bulundu. Onlara bir cevap vermem gerekiyor
benim. 
BAŞKAN
– Buyurun, iki dakika. (CHP sıralarından alkışlar) 
MEHMET
MUŞ (İstanbul) – Ne dedi Sayın Gök, hangisini eleştiriyor? “Kıldan tüyden” ona
mı diyor? Niye cevap alsın? 
IX.- SATAŞMALARA İLİŞKİN KONUŞMALAR
1.- Ankara Milletvekili Levent Gök’ün,
Ankara Milletvekili Fatih Şahin’in (3/1167) sayılı Başbakanlık Tezkeresi
üzerinde AK PARTİ Grubu adına yaptığı konuşması sırasında CHP Grup Başkanına
sataşması nedeniyle konuşması 
LEVENT
GÖK (Ankara) – Sayın Başkan, değerli milletvekilleri; son derece talihsiz ve
yersiz bir konuşma dinledik Sayın Şahin’den. 
ZEKİ
AYGÜN (Kocaeli) – Hep siz iyi konuşuyorsunuz. 
LEVENT
GÖK (Devamla) – Tabii, Sayın Şahin, Genel Başkanımıza atfen şunu söylüyor,
diyor ki: “FETÖ konuşsa sayın ana muhalefet partisi liderinin konuştuğu gibi
konuşur.” Siz herhâlde Fetullah Gülen’i herkesten iyi biliyorsunuz, ne
konuşacağını iyi biliyorsunuz ama Fetullah Gülen’in ne konuştuğunu… Bilmiyorum,
davaları takip ediyor musunuz, darbe ana çatı davasında Fetullah Gülen’in şu
ifadeleri zapta geçti Sayın Şahin ve AK PARTİ yöneticileri ve Sayın Bakan:
Fetullah Gülen “Sakın Cumhuriyet Halk Partisini ve özellikle Kemal
Kılıçdaroğlu’nu iktidara getirmeyin, onlara iktidar teslim etmeyin. Ne
yaparsanız yapın, onları engelleyin.” diyor, Fatih Şahin. 
Yani,
ömrü boyunca Fetullah Gülen gerçeğini anlatan bir partinin mensupları olarak,
gerçekten içinde bulunduğumuz bu durumu…
HAKAN
ÇAVUŞOĞLU (Bursa) – Birgül Ayman Güler ne demiş, Birgül Ayman Güler? 
HÜSNÜYE
ERDOĞAN (Konya) – Danışıklı dövüş, danışıklı. 
BAŞKAN
– Sayın milletvekilleri…
LEVENT
GÖK (Devamla) – …hayretle karşılıyoruz değerli arkadaşlarım. 
Keşke
Cumhuriyet Halk Partisinin tüm söylemlerini, o günkü tüm iddialarını
dinleseydiniz de o gün Meclisimizin üzerine bombalar yağmasaydı, 250 şehidimiz
olmasaydı. Bunların hepsinden sizler mesulsünüz. Cumhuriyet Halk Partisi
anlattı, siz dinlemediniz; Cumhuriyet Halk Partisi anlattı, Fetullah Gülen’in
evine gittiniz, diz çöktünüz Pensilvanya’da.
ZEKERİYA
BİRKAN (Bursa) – O yüzden mi 17-25 Aralıkta Fetullah’ı ziyaret ettiniz,
Amerika’ya gittiniz? 
LEVENT
GÖK (Devamla) - Cumhuriyet Halk Partisi anlattı, tıpkı Darbe Komisyonu
Başkanının televizyonlarda şimdi ortaya dökülen iddiaları gibi, “AK PARTİ’nin
tüm yöneticileri, hizmet hareketinin birer üyesidir.” diyor. 
Değerli
arkadaşlarım, siz önce bir ne olduğunuza karar verin, hasmınızı ve FETÖ’ye
karşı mücadelede taraf olacaklarınızı iyi seçin. Bunu yapamadığınız için hâlâ
battıkça batıyorsunuz ve gittikçe akıl almaz iddialarda bulunuyorsunuz. Bu
iddiaların tümünü reddediyoruz, biz FETÖ’yle mücadeleyi kendimize şiar edinmiş
bir partiyiz. 
SUAT
ÖNAL (Osmaniye) – İcraatta görelim, icraatta.
HÜSNÜYE
ERDOĞAN (Konya) – Daha dün kol kola yürüdünüz, yapmayın ya. Daha dün yürüdünüz
kol kola.
LEVENT
GÖK (Devamla) - Bu gerçeği görseniz de böyleyiz, görmeseniz de böyleyiz ama
sizler göremediğiniz için devletimizi bir darbeyle karşı karşıya getirdiniz. 
(Mikrofon
otomatik cihaz tarafından kapatıldı)
LEVENT
GÖK (Devamla) - Bunun da sorumlusu sizlersiniz. (CHP sıralarından alkışlar)
BAŞKAN
– Teşekkür ederim Sayın Gök.
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167) (Devam)
BAŞKAN
– Sayın milletvekilleri, (3/1167) sıra sayılı Başbakanlık Tezkeresi üzerinde
grup konuşmaları sona ermiştir.
Şimdi
aynı tezkere üzerinde şahıs adına görüşmeleri dinleyeceğiz.
İlk
olarak Ankara Milletvekili Sayın Levent Gök konuşacak, şahsı adına. (CHP
sıralarından alkışlar)
Süreniz
on dakikadır Sayın Gök, buyurun.
LEVENT
GÖK (Ankara) – Sayın Başkan, değerli milletvekilleri; bir an önce kaldırılacağı
vaadiyle huzurumuza getirilen ama bir yıl sonra tekrar uzatılan olağanüstü hâl
tezkeresi hakkında şahsım adına görüşlerimi ifade etmek üzere
huzurlarınızdayım. Hepinizi sevgiyle saygıyla selamlıyorum.
Sayın
Başkan, değerli milletvekilleri; keşke devlet aklı, yerli yerinde olsa ve
devlet aklı, her türlü kırgınlığın, kızgınlığın ötesine geçebilse; keşke devlet
aklı, bir gün söylediğini ertesi gün kendisi tekzip etmese. Türkiye, 15 Temmuz
darbe girişimi gecesinde bir travma yaşadı, biz de bu olayı değerlendirip,
Meclis Başkanının da Meclis Genel Kurulunu açtığı bize bildirilince derhâl
buraya geldiğimiz zaman, Sayın Nurettin Canikli ve pek çok arkadaşımızla
beraber o gün burada bombaların altında göğsümüzü siper ederken Sayın Meclis
Başkanı geldi bizi kürsüden ayakta karşıladı, sarıldı bizlere, yanaklarımızdan
şapır şupur öptü, AK PARTİ milletvekilleri öptü, sabaha kadar buradaydık. E, o
gün iyiydik değerli arkadaşlarım. Ertesi gün, akıbeti belli olmayan bir darbe
girişiminde Cumhuriyet Halk Partililer göğüslerini siper etmişler, hayatlarını
ortaya koymuşlar, ailelerimiz televizyonlardan Meclise bombalar inince hepsi
heyecan içerisinde, babaları, çocukları görev yapıyor diye Meclisin içerisinde.
E, o gün ölemez miydik hepimiz? Ölürdük; bizler de ölürdük, sizler de
ölürdünüz. Darbe başarılı olsaydı hepimizin akıbeti ne olurdu? Sizin için neyse
bizim için de o olurdu.
TAHSİN
TARHAN (Kocaeli) – Yok ya, onlara bir şey olmazdı ya. 
LEVENT
GÖK (Devamla) – O gün iyiydik değerli arkadaşlarım, o gün iyiydik, o gün her
şey iyiydi. Sayın Canikli, Sayın Bekir Bozdağ, herkes bizlerle kol kola, tarihî
bir günde önemli bir siyasetçi sorumluluğunu yerine getiriyoruz. Değerli
arkadaşlarım, siyasette her şey mümkündür ama nankörlük mümkün değildir, nankör
olmayacağız bir kere, hepimiz birbirimizin ne yaptığını bileceğiz. Eğer burada
bizler bombaların altında olmasaydık, belki bizlere bir şeyler
söyleyebilirdiniz ama biz de o gün göğsümüzü siper ettik. Doğru mu? Doğru.
Nankör olmayacağız değerli arkadaşlarım, birbirimizi sırtımızdan vurmayacağız. 
Hemen
arkasında, bir parlamenter demokrasiye vurgu yapan, bütün partilerin katıldığı
bildiri okundu bu Mecliste ertesi gün. E, sonra beş gün sonra karşımıza
olağanüstü hâl çıktı. Dedik: “Yapmayın, gerek yok. Biz ne gerekiyorsa bu konuda
her türlü desteği vermeye hazırız. Darbe önlenmiş.” Dediler ki: “Olağanüstü hâl
bize lazım.” Kim dedi? Başbakan Yardımcısı Numan Kurtulmuş dedi ki: “Merak
etmeyin, olağanüstü hâli kırk-kırk beş gün içerisinde sonuçlandıracağız.”
değerli arkadaşlarım, kırk-kırk beş gün, “Durum vahim.” dediler. Olağanüstü hâl
geldi, Adalet Bakanı çıktı bu kürsüden konuştu, dedi ki: “Biz sizden sadece üç
aylığına süre istiyoruz.” Sayın Canikli, üç aylığına. “Üç aydan daha önce, kısa
bir sürede sonuçlandıracağız.” Belki olayın özelliğinden dolayı makul
olabilirdi ama Anayasa’mızın 2’nci maddesi, hukuk devleti ilkesinden
bahsediyor, hukuki öngörülebilirlik. Bir Başbakan Yardımcısı kalkıyor “kırk beş
gün” diyor, Adalet Bakanı kalkıyor “üç ay” diyor, toplumu bu şekilde ikna
ediyorlar, sonra art arda gelsin uzatmalar, gitsin uzatmalar. Değerli
arkadaşlarım, bu, devlet aklıyla bağdaşır mı? Siz öngöremediğiniz bir tabloyla
karşılaşmışsınız, bunu baştan öyle ifade etmiyorsunuz, sonra arkadan dolanarak
diyorsunuz ki “Karşılaştığımız tehlike büyük, biz daha bunun belini kıramadık.”
E, bir yıl geçti. Bir yılda siz daha devlet aygıtında bunları çözemediyseniz
gerçekten vahim bir tablo var değerli arkadaşlarım, vahim bir tablo var. 
Şimdi,
böyle bir ortamda Sayın Canikli’nin bir açıklaması çıktı geçtiğimiz aylar
içerisinde: “Olağanüstü hâli kimse hissetmedi.” diyor Sayın Canikli. Sayın
Canikli, siz hissetmemiş olabilirsiniz ama bakın, dünyadaki tüm kuruluşlar;
Birleşmiş Milletler, Avrupa Birliği… Türkiye İlerleme Raporu’nda “Türkiye’de
olağanüstü hâlin ilanından sonra neredeyse her alanda gerileme var.” deniyor.
Buna ne diyeceksiniz? Yani, hadi yurttaşımız hissetmiyor, siz hissetmiyorsunuz,
e, herkes hissediyor, bütün dünya hissediyor. Türkiye, interneti özgür olmayan
ülke kategorisine düşürülüyor, Avrupa Konseyinden Ankara’ya ihlaller uyarısı
geliyor. Yine, Sınır Tanımayan Gazeteciler, Cumhurbaşkanı’nın aksine,
Türkiye’de 100’den fazla medya mensubunun hapiste tutulduğunu söylüyor. Avrupa
Konseyi “Türkiye, demokrasi liginde küme düşebilir.” diyor. Yine, Sınır
Tanımayan Gazeteciler “Türkiye’deki gazeteciler korku ikliminde yaşıyor.”
diyor. Avrupa Konseyi “Türkiye, otokrasiye sürükleniyor.” diyor. Bunları
insanlar yaşıyor değerli arkadaşlarım. Türkiye’de korkmayan, sindirilmeye
çalışılmayan insan mı kaldı Allah aşkına? 
FETÖ’yle
mücadele böyle yapılmaz değerli arkadaşlarım. FETÖ’yle mücadele, FETÖ’yle
başından beri, daha siz FETÖ’yü savunduğunuz zaman bu kürsülerde, hakaret
ederek bizlere cevap verdiğiniz zamanlarda, onlarla mücadele eden partilerle,
sivil toplumla dayanışma içerisinde olur. Biz bu kürsüden bağırmışız “FETÖ’yle
mücadele edin.” diye, AKP sözcüleri “Fetullah Gülen iyi bir insandır, ona
iftira atıyorsunuz.” demişler. Biz demişiz ki “Fetullah Gülen çetedir.” diye,
AKP sözcüleri bize kalkmış demişler ki “Yahu nereden çıkartıyorsunuz? Fetullah
Gülen çete değildir, o, dünyaya ve Türkiye’ye hizmet eden iyi bir adamdır.” Bir
AKP sözcüsü kalkmış demiş ki: “Fetullah Gülen’i çete olmaktan kurtaran kararın
arkasında AKP var.” Ben bunların hangi birini anlatayım size. Pensilvanya’ya
koşa koşa giden AKP’liler, ondan emir alan AKP’liler, onun talimatlarıyla
hareket eden AKP’liler, Pensilvanya’daki kişiyle banka açan kişiler, okul açan
kişiler, okulların adlarına eşlerinin adını veren belediye başkanları, parsel
parsel satan belediye başkanları… Daha bu hesaplaşmayı yaptınız mı değerli
arkadaşlarım? Yanlış yoldasınız, yanlış yoldasınız.
Bakın,
şimdi, bir komisyon kuruldu, olağanüstü hâl mağdurlarını inceleyecek. Bir hesap
yaptık değerli arkadaşlarım, bu komisyonun her bir kişiye ayıracağı süre yedi
dakika. Mağdur olan bir kişinin başvurusu olacak, o komisyon ancak yedi dakika
süre ayırabiliyor. E, böyle bir tablo iyi bir tablo değil, böyle bir tablodan
sağlıklı sonuçlar çıkmaz değerli arkadaşlarım. Yaratılan mağduriyetlerin
farkında değilsiniz. Yaratılan mağduriyetler o denli büyük ve ağır ki toplumda
derin bir travma var. Ben pek çok AK PARTİ’li milletvekili arkadaşımın da bu
konulardan mağduriyet yaşadığını biliyorum yani kendilerine de mağduriyetlerin
iletildiğini biliyorum. Şimdi, bunları önlemek demokrasi içerisinde olur, insan
hakları çerçevesinde olur. Mağduriyetler genişlediğinde bu FETÖ’yle mücadele
sulanır, FETÖ’nün kendisi de bir taban bulur ve daha vahim tehlikeler olabilir
değerli arkadaşlarım. Eğer haksızlığa uğradığını düşünen bir kişi varsa o da
haksızlığa karşı bir tepki vermek için beklenmedik işler içerisinde kendisini
bulabilir. Bunları yapmayın, bunlardan kaçının, haklı olarak uyarıyoruz.
Darbeyi kim gerçekleştirmişse, 250 şehidimize kim bombalar yağdırmışsa, 2 bin
üzerindeki gazimizi kim yaralamışsa hepsinin yakasından tutup hesaplarını
soralım. Bunları mutlaka yapalım, yapmazsak zaten devlet olamayız. Ama değerli
arkadaşlarım “Türkiye bir daha darbeleri tartışmasın.” derken şu düştüğümüz
tabloya bakın. Bir 15 Temmuz gününde dahi ayrıştık. Böyle mi FETÖ’yle mücadele
edilir? FETÖ şimdi oturduğu yerden kıs kıs gülüyor. Meclis Başkanı bir gün bir
davetiye gönderiyor, “Siyasi parti liderleri konuşacak.” Telefonda konuşuyoruz
Meclis Başkanımızla, “On dakika konuşacaksınız.” diyor Sayın Meclis Başkanı,
hatta “Ulus’tan beraber yürüyelim yağan yağmurda.” diyor Ben de Sayın Meclis
Başkanına “Efendim o yağan yağmurda biz olmayız, o iş FETÖ’cülerin işi, siz
bizimle yürüyün ama bizden size zarar gelmez.” diyorum, anlaşıyoruz,
davetiyeler geliyor. Ee, ne oluyor? Kemal Kılıçdaroğlu’nun konuşması ortaya
çıkınca bir devlet aklının çöktüğünü, bir devletten aşiret devleti anlayışına
geldiğimizi görüyoruz. Sonradan “Davetiyeyi değiştiriyoruz, genel başkanların
konuşması yok.” Genel başkanlarımızın konuşması olsa ne olacak? Niye rahatsız
oluyorsunuz? 15 Temmuzda hani beraber olacaktık, niye ayırdınız? Türkiye 80
milyon mu 50 milyon mu? Değerli arkadaşlarım bir ona karar verelim önce.
Ha,
bir de şuna karar verelim, Sayın Canikli bu konuda sizden bir cevap bekliyorum.
Bakın, 15 Temmuzda TBMM’deki protokolde şeref locasında oturanları görünce bir
AK PARTİ’li milletvekili bugün bir yazı kaleme aldı. Aynen okuyorum ve cevap
bekliyorum. Diyor ki: “15 Temmuz gecesi meydanda olmayan o zevat, bakıyorum,
protokolde en önde. FETÖ muhibbi ve destekçisi olan o birilerinin, sırf eski
devlet görevlerinden dolayı halkımızın karşısında, protokolün en ön saflarına
oturtulduğunu görmek fena hâlde canımı yakıyor.” Bir AK PARTİ’li milletvekili
söylüyor değerli arkadaşlarım.
Değerli
arkadaşlarım, hangi FETÖ? Kim FETÖ’cü, kim değil?
Değerli
arkadaşlarım…
(Mikrofon
otomatik cihaz tarafından kapatıldı)
LEVENT
GÖK (Devamla) – Bir dakika, toparlıyorum.
BAŞKAN
– Bir dakikada tamamlayın lütfen Sayın Gök.
LEVENT
GÖK (Devamla) – Ve bir AK PARTİ’li milletvekilinin 15 Temmuz anma törenlerinde
–gece- protokolün içinde FETÖ’yle irtibatlı kişiler olduğunu söylemesi benim
içimi acıtıyor değerli arkadaşlarım, bilmiyorum sizin de acıtıyor mu? Bence
acıtması lazım, üzerinde konuşmak lazım, üzerinde tartışmak lazım. Bence, Sayın
Canikli herhâlde bu FETÖ’cüler kimdir diye bir açıklama yapacaktır. FETÖ’cüler
nasıl olur da protokolün en önüne gelmiştir, biz bunun siyasi açıklamasını
bekliyoruz değerli arkadaşlarım. “FETÖ’yle mücadele ediyoruz.” diyerek,
olağanüstü hâl ilan ederek eğer bir yıl sonra FETÖ’cüleri protokolün önüne
oturtacak hâle gelmişseniz vay hâlinize değerli arkadaşlarım. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Gök.
Şimdi,
Hükûmet adına…
AYTUĞ
ATICI (Mersin) – Sayın Başkan, az önce AKP’li hatip sakalımdan bahsederek bir
sataşmada bulundu; iki dakika söz istiyorum.
MEHMET
MUŞ (İstanbul) – Ne demiş Hocam sakalına?
MEHMET
NACİ BOSTANCI (Amasya) – Sataşmayla ilgili Levent Bey söz aldı efendim.
BAŞKAN
– Biliyorum, Sayın Gök bu konuyla ilgili…
LEVENT
GÖK (Ankara) – Ben Genel Başkanımıza atfen sataşmadan dolayı söz aldım; hâliyle
sakalı olan ben olmadığım için arkadaşı bekledik.
MEHMET
MUŞ (İstanbul) – Hayır, sakala bir şey söylemedi efendim, sakala bir şey
demedi.
BAŞKAN
– Siz “OHAL bitene kadar sakalımı kesmeyeceğim.” dediniz, ona atfen de kendisi
“FETÖ’yle mücadele böyle olmaz.” dedi. Bunda bir sataşma görmüyorum Sayın
Atıcı.
AYTUĞ
ATICI (Mersin) – Efendim, hem sataşmadır hem de sakalımı niçin bıraktığımı da
anlamamış. Olabilir, anlamayabilir ama ben sakalımı olağanüstü hâl uygulamaları
için bıraktım…
BAŞKAN
– Evet, bunu söylediniz.
AYTUĞ
ATICI (Mersin) – …ama bunu bir FETÖ mücadelesine çevirmişler, hem sözlerimi
çarpıttılar hem de bir sataşmadır. İki dakikada özetlemek istiyorum.
MEHMET
MUŞ (İstanbul) – Sayın Başkan, sakalla ilgili bir şey söylemedi.
TAHSİN
TARHAN (Kocaeli) – Ağır sataştı Başkanım, bakarsanız.
BAŞKAN
- Müsaade eder misiniz, ben Sayın Atıcı’yla konuşuyorum. 
Sayın
Atıcı, yerinizden söz vereyim size, bu açıklamayı yapın.
AYTUĞ
ATICI (Mersin) – Tamam.
BAŞKAN
– Buyurun, bir dakika.
VI.- AÇIKLAMALAR (Devam)
20.- Mersin Milletvekili Aytuğ Atıcı’nın,
Ankara Milletvekili Fatih Şahin’in (3/1167) sayılı Başbakanlık Tezkeresi
üzerinde AK PARTİ Grubu adına yaptığı konuşmasındaki bazı ifadelerine ilişkin
açıklaması
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, hani derler ya
“Söylediklerimin bir cümlesini anlamış, onu da yanlış anlamış.” diye, keşke
benim yaptığım eleştirilere cevap verselerdi. Ben olağanüstü hâl süresince
sakalımı kesmeyeceğimi ve olağanüstü hâli ilan edenlere ve uzatanlara tepki
gösterdiğimi, protesto ettiğimi söyledim; sakalımın her teliyle bu mücadeleyi
verdiğimi ifade ettim. Ha, kendileri Fetullah Gülen’le olan mücadelede
kanlarını, canlarını verdiklerini ifade ediyorlar. Konuşmamda da çok üstüne
basa basa söyledim; bu, bir kişiye, bir gruba, bir partiye münhasır bir şey
değildir, orada akan kan, AKP’lilerin kanı değildir. Oradaki mücadele, herhangi
bir zümrenin bireyinin, ferdinin kanı değildir. Topyekûn mücadele edilmiştir.
Bu mücadeleye herkesin saygı duyması gerekir. Benim de sakalıma baktıklarında
utanmaları yeter.
Teşekkür ederim.
BAŞKAN – Teşekkür ederim Sayın Atıcı.
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167) (Devam)
BAŞKAN
– Şimdi Başbakan Yardımcısı Sayın Nurettin Canikli, Hükûmet adına konuşacak.
Süreniz
yirmi dakika.
Buyurun
Sayın Bakanım. (AK PARTİ sıralarından alkışlar)
BAŞBAKAN
YARDIMCISI NURETTİN CANİKLİ (Giresun) – Sayın Başkan, değerli milletvekili
arkadaşlarım; hepinizi saygıyla selamlıyorum.
Evet,
OHAL, 20 Temmuz 2016’da uygulamaya konuldu ve üç ay süreyle bir kez daha
uzatılması talebiyle yine yüce Meclisin karşısındayız.
Şimdi,
tabii, doğal olarak OHAL konusu, bütün boyutlarıyla konuşuluyor, tartışılıyor,
değerlendiriliyor, öyle de olması gerekiyor, doğrusu da bu. Ama belki çok fazla
detaylı bilgiye hâkim olamamaktan kaynaklı, zaman zaman, OHAL ilanı ve
yürütülmesiyle ilgili, amaç dışı değerlendirmeler yapılabiliyor. Olabilir yani
ama bizim de görevimiz, bu eksik bilgilerin tamamlanmasını sağlayarak… Ne yapmaya
çalışıyoruz, ne yapıyoruz Hükûmet olarak, OHAL’in uzatılma gerekçeleri nedir ve
hangi amaçla, hangi hassasiyetle, hangi saikle yürütülüyor bu çalışma ve
mücadele, onları olabildiği ölçüde ayrıntılı bir şekilde arz etmeye
çalışacağım.
Bugüne
kadar… Tabii, OHAL ilanı, 15 Temmuz hain kalkışmasının hemen akabinde
uygulamaya konuldu. 15 Temmuz sonrasında Türkiye’de oluşan o tabloyu bir
canlandırmaya, göz önüne getirmeye çalıştığımızda , hakikaten çok karanlık, çok
vahim bir fotoğrafın, tablonun, olaylar zincirinin ve hedefin, hedeflerin
olduğunu görürüz. Öncelikle şunu belirtmekte fayda var: 15 Temmuz kalkışması,
esas itibarıyla küresel ölçekli bir projedir. O projenin realize edilmesinde
içeride görev alan FETÖ de dâhil olmak üzere hepsi birer piyon ve maşadır.
Küresel ölçekli çok büyük bir projedir ve aslında silsile olarak son yıllarda
hayata geçirilmeye çalışılan projelerin devamı mahiyetindedir, daha büyük
boyutlu, daha sert olanıdır; öyle tanımlamak gerekiyor. Temel hedef de, Türkiye
Cumhuriyeti devletinin egemenliğini, bağımsızlığını, toprak bütünlüğünü ortadan
kaldırmayı hedefleyen küresel ölçekli bir projedir. 
15
Temmuzun hemen sonrasında Türkiye tam bir yangın yerine dönmüştür. Gerçek
anlamda, genel asayiş, genel güvenlik artık büyük oranda ortadan kalkma
tehlikesiyle karşı karşıya kalmıştır Türkiye’de. İnsanların, bütün toplumun can
güvenliği dâhil olmak üzere, nizamın ve düzenin sürdürülmesi noktasında da çok
ciddi olumsuz bir tablo ortaya çıkmıştır. OHAL böyle bir ortamda ilan
edilmiştir, böyle bir ortamda OHAL uygulamasına başvurulmuştur. OHAL esas
itibarıyla tabii anayasal bir müessese, bunun da altının çizilmesi gerekiyor.
Yani OHAL mekanizması Anayasa dışı, hukuk dışı bir düzen, bir sistem, bir
uygulama değildir, Anayasa’da belli şartlar oluştuğunda ilan edilmesi hakkı,
imkânı verilen bir uygulamadır, anayasal bir uygulamadır. Böyle bir ortamda
olağanüstü hâlin ilan edilmesi son derece doğaldır, gereklidir ve şarttır;
bütün şartları oluşmuştur, fazlasıyla oluşmuştur 15 Temmuz sonrasında. Esasında,
bakın, evet, doğru, bugüne kadar, aşağı yukarı bir yıllık bir zaman dilimi
içerisinde OHAL uygulaması söz konusu ve bugüne kadar bu uygulamalar
neticesinde özgürlük alanı daraltılan, temel hak ve hürriyetlerinin
kullanılması sınırlandırılan, engellenen, ertelenen hiçbir kişi yoktur. OHAL
uygulaması nedeniyle, hiç kimse bu anlamda bir olumsuz etkilenmeyle karşı
karşıya kalmamıştır.
ERTUĞRUL
KÜRKCÜ (İzmir) – Grev yapmak engelleniyor. 
BAŞBAKAN
YARDIMCISI NURETTİN CANİKLİ (Devamla) – Bakın, Olağanüstü Hal Kanunu var
biliyorsunuz, 1983 yılından beri uygulanan. Esas itibarıyla olağanüstü hâl,
temel hak ve hürriyetlerin sınırlandırılmasında, askıya alınmasında,
ertelenmesinde hükûmete inanılmaz yetkiler veren bir düzenlemedir. Bakın,
olağanüstü hâlin...
Şunu
da hemen söyleyelim: AK PARTİ hükûmetleri iktidara geldiğinde yürürlükten
kaldırılan OHAL uygulaması ile son bir yılda yürütülen OHAL uygulaması arasında
dağlar kadar fark vardır. Bunu daha iyi anlayabilmek için, bahsettiğim 2935
sayılı OHAL Kanunu’nun, Olağanüstü Hal Kanunu’nun nasıl yetki verdiğini, önemli
olanlarını birkaç cümleyle sizinle paylaşmak istiyorum. Bu çerçevede olağanüstü
hâl ilan edilmesi hâlinde hükûmet, sokağa çıkmayı sınırlandırabilir,
yasaklayabilir. Hükûmet, gazete, dergi, broşür, kitap, el ve duvar ilanı ve
benzerlerinin basılmasını, çoğaltılmasını, yayımlanmasını ve dağıtılmasını,
bunların olağanüstü hâl bölgesi dışına -eğer bölge olarak ilan edilmişse-
çıkarılmasını, girmesini vesaire yasaklar, gerekirse bunları toplar, toplatır.
Söz,
yazı, resim, film, plak, ses ve görüntü bantlarını ve her türlü yayını
denetleyebilir, gerektiğinde kayıtlayabilir, sınırlandırabilir veya
yasaklayabilir. Hassasiyet taşıyan kamuya veya kişilere ait kuruluşlara ve
bankalara, kendi iç güvenliklerini sağlamak için özel koruma tedbirleri
aldırabilir, bunların artırılmasını isteyebilir. Her nevi sahne oyunlarını ve
gösterilen filmleri denetleyebilir, gerektiğinde bunları durdurabilir,
yasaklayabilir. Kapalı ve açık yerlerde yapılacak toplantı ve gösteri yürüyüşlerini
yasaklayabilir, erteleyebilir, izne bağlayabilir veya toplantı ve gösteri
yürüyüşlerinin yapılacağı yer ve zamanı tayin, tespit ve tahsis edebilir, izne
bağladığı her türlü toplantıyı izleyebilir, gözetim altında tutabilir, bu
toplantıları gerekirse dağıtabilir. İşçinin isteği, ahlak ve iyi niyet
kurallarına uymayan hâller, sağlık sebepleri, normal emeklilik ve belirli
süresinin bitişi nedeniyle hizmet akdinin sona ermesi veya feshi dışında kalan
hâllerde işçi çıkartmalarını işverenin de durumunu dikkate alarak izne
bağlayabilir, erteleyebilir veya izin verebilir. Buna benzer, dernek
faaliyetleri, her dernek hakkında ayrı karar almak ve üç ayı geçmemek suretiyle
durdurulabilir. 
Bugüne
kadar, bir yıllık dönem içerisinde, uygulama dönemi içerisinde Olağanüstü Hal
Kanunu’nun verdiği bu yetkilerin hiçbir tanesi kullanılmamıştır, hiçbir tanesi.
Bu yönüyle bakıldığında, bildiğiniz, klasik anlamda bir olağanüstü hâl
uygulaması değildir. O nedenle Başbakanımızın da ve diğer arkadaşlarımızın da
“Olağanüstü hâli esasında Hükûmet kendisine ilan etti.” cümlesi bu şekilde
anlam kazanıyor, bu şekilde hüküm ifade ediyor. Çünkü olağanüstü hâl, esas
itibarıyla, bu özgürlük alanlarının daraltılmasına, kişilerin kullandıkları
temel hak ve hürriyetlerin sınırlandırılmasına imkân verdiği için geçmişte
kullanılmıştır, uygulanmıştır, hayata geçirilmiştir ama bu dönemde bunların
hiçbir tanesinde sınırlandırıcı, tahdit edici bir uygulama söz konusu
olmamıştır. O nedenle, rahatlıkla söyleyebiliyoruz, OHAL’i hiç kimse bu anlamda
hissetmedi. Ne yaşam biçimi itibarıyla ne düşünce itibarıyla bu özelliklerinden
dolayı hiç kimseye ayrıcalıklı, farklı bir muamele söz konusu olmamıştır; bir
daraltma, engelleme, sınırlandırma söz konusu olmamıştır. Bunun aksini gösteren
bir tane örnek yoktur. 
Genel
uygulamalar çerçevesinde, daha önce, OHAL ilanından önce de uygulanan birtakım
düzenlemeler, kararlar, kurallar söz konusudur, o çerçevede alınan kararlar,
uygulamalar vardır ama onun dışında, özel olarak son bir yıllık dönemde, OHAL
ilanının başladığı dönemden bugüne kadar, bu anlamda herhangi daraltıcı bir
düzenleme hayata geçirilmemiştir. 
Bakın,
Türkiye’nin yangın yerine döndüğü bir dönemde bu karar alındı. Hep konuşuluyor,
Fransa’da iki tane bomba patladı, aşağı yukarı iki yıl olağanüstü hâl ilan
edildi ve kasım ayına kadar devam ediyor. İki tane bomba, hepsi bu kadar. Yani
küçümsediğim için söylemiyorum ama Türkiye'nin karşı karşıya kaldığı tehditle
kıyaslandığında, arasında inanılmaz şekilde, kıyaslanamayacak kadar büyük
farkların olduğu da açık. O zaman da, şu an da Türkiye, dünyanın en kanlı üç
terör örgütüyle, destekçileriyle mücadele ediyor, onlara karşı mücadele ediyor;
sadece FETÖ’yle değil, bölücü terör örgütü DEAŞ’la aynı şekilde. DEAŞ en büyük
zararı Türkiye’ye vermiştir, en büyük saldırıyı Türkiye’ye yöneltmiştir; bunlar
rakamlarla çok açık ve hâlen bu mücadele devam ediyor. Dolayısıyla, olağanüstü
hâlin ilanı gerekliydi ve şu anda da bu mücadele bitmemiştir çünkü saldırılar
devam ediyor, hâlen hem içeride hem dışarıda bu terör örgütleriyle, dünyanın en
kanlı üç terör örgütüyle mücadele devam ediyor. Dolayısıyla, olağanüstü hâlin
ilanının şartlarının oluşumuyla ilgili hiçbir tereddüt söz konusu değildir.
Biraz sonra uzatılmasıyla ilgili gerekçeleri ve şartları da arz etmeye çalışacağım.
Bugüne
kadar, peki, ne düzenleme yaptık yani ne işe yaradı bu OHAL ilanı? Özellikle,
FETÖ başta olmak üzere terör örgütleriyle mücadelede nasıl bir imkân sağladı?
İddia edildiği gibi kötüye mi kullanıldı yoksa gerçekten bu saldırıların
ortadan kaldırılması için gerekli olan etkin ve hızlı yönetim imkânının
oluşturulmasına katkı mı sağladı? Bakalım, ne yaptık bu düzenlemelerle bugüne
kadar? 
Bugüne
kadar OHAL çerçevesinde 26 tane OHAL KHK’sı çıkarıldı, yürürlüğe konuldu.
Bunlardan yaklaşık 5 tanesi Türkiye Büyük Millet Meclisinde kabul edildi ve
yasalaştı. 
Şimdi,
bakın, darbe teşebbüsü gerçekleşmiş. Türkiye, gerçek anlamda eğer çok kısa süre
içerisinde müdahale edilmezse, yerinde ve doğru kararlar alınmazsa yani
milletimizin ilk müdahalesinden sonra da gerekli müdahaleler zamanında
yapılmazsa ve terör örgütüyle, kalkışmayla özelde bağlantısı olanlarla ilgili
çok hızlı bir şekilde, etkili bir uygulama yapılmazsa milletimizin ortaya
koyduğu o fedakârane kahramanlık, ortaya konulan kahramanlık ve onun karşılığında
ödenen bedel âdeta boşa gitmiş olacak. Çok hızlı bir şekilde, ona sebebiyet
verenlerin ve o eylemi gerçekleştiren taşeron örgütün bağlantılarının
tamamıyla, çok kısa süre içerisinde ortadan kaldırılması gerekir. Neden? Çünkü
gerçekten, toplumun, özellikle, kamunun bütün kılcal damarlarına kadar işlemiş,
çok güçlü bir karar alma ve uygulama mekanizmasına sahip. Yani, yargısıyla,
Emniyetiyle, üniversitesiyle, bütün birimleriyle, hiç tahmin edilmeyen
alanlarda yani “Buralara girmemiştir.” ya da “Buralarla çok ilgilenmemiştir.”
dediğimiz alanlar da dâhil, kamuda ve özelde toplumun bütün kılcal damarlarına
işlemiş olan bir örgütün çok kısa sürede karar alamaz hâle getirilmesi ve
finans kaynaklarının kurutulması gerekiyor. 
Bakın,
şu ana kadar kamudan bu çerçevede yaklaşık 111 bin kişi ihraç edildi. Yani,
ağırlıklı olarak FETÖ terör örgütüyle ve diğer terör örgütleriyle de iltisak ve
irtibatı tespit edildiği için 111 binden fazla kişi kamudan ihraç edildi. İlk
aylarda da, hatta, ilk haftalarda da esas ağırlık o zaman çıkarılan kanun
hükmünde kararnameler ekinde gerçekleştirildi. Bu yapının, hiç zaman
kaybetmeden dağıtılması ve işler hâlinin ortadan kaldırılması gerekiyordu. Aksi
hâlde, bütün o verilen mücadelenin boşa gitmesi gibi bir durum ve tehlike söz konusuydu.
Mevcut yasaların bize verdiği konvansiyonel yöntemlerle bu mücadelenin etkili,
hızlı bir şekilde yürütülmesi de hemen hemen imkânsızdı. Bakın, teşebbüs
yapılmış, düşünün, darbe teşebbüsünde aktif olarak görev alanları, onlarla
bağlantı içerisinde olan kamu çalışanlarını kamudan ihraç edebilmeniz için
sizin çok ciddi bir süreci işletmeniz gerekiyor. İlgili kurumların personel
rejimlerini, işte, askerî personel rejimini ya da diğer memurlar için 657
sayılı Devlet Memurları Kanunu personel rejimini işletmeniz gerekiyor. Hele,
böyle, bu kadar sayıda… Çünkü örgütün ne kadar geniş bir alana yayıldığını
biliyoruz. Böyle bir süreci işleterek onların tehlike olmaktan uzaklaştırılması
bu yapı içerisinde hemen hemen imkânsız ve mevzuat da müsait değil. Önce hukukun
oluşturulması, sürecin kısaltılması, daha etkili hâle getirilmesi gerekiyor. O
nedenle tam istediğimiz imkânı bize OHAL ilanı ve buna bağlı olarak çıkartılan
kanun hükmünde kararnameler verdi. İlk adım olarak, bu ihraçların çok hızlı bir
şekilde sonuçlandırılabilmesi için, buna yönelik olarak bir hukuk oluşturuldu.
Bu düzenlemeden önce konusu suç olan bir fiil ancak tespit edildiğinde, örgütle
bağlantılı bir suç fiil tespit edildiğinde ve Türk ceza mevzuatımıza göre de
suç olan bir fiil ancak ortaya çıkartıldığında işlem yapılabilirdi, ihraç
edilebilirdi. Yani örgüt üyeliği, örgüte yardım ve yataklık etmek ya da buna
benzer, aynı zamanda suç olan bir fiil söz konusu değilse, tespit edilemiyorsa
o zaman bunların kamudan ihraç edilmesi ya da onlarla, örgütle bağlantılı
olduğu tespit edilen kuruluşların, finansal destek sağlayan şirketlerin ortadan
kaldırılması, kapatılması kesinlikle söz konusu değil. Bakın, irtibatı olduğunu
biliyorsunuz, iltisakı olduğunu görüyorsunuz, o şekilde kesin kararınız var ama
örgüt üyesi olduğunu ispat edemediğiniz için, bu düzenleme yapılmamış olsaydı,
bu düzenlemeler yapılmamış olsaydı onların hiçbir şekilde kamudan ihraç
edilmesi mümkün değildi. Dolayısıyla ilk yaptığımız düzenleme de buna ilişkin
olarak hukuk oluşturulması. Konusu suç olan, cezayı gerektiren fiiller dışında,
kamu açısından, devlet açısından, devlete sadakat kuralına aykırılık teşkil
edecek şekilde terör örgütleriyle bağlantı içerisinde olan ya da onlarla
iltisaklı olan, emir ve talimatı devletin hiyerarşik kademesinden, yapısından
değil de başka yerlerden alan yani devlete sadakat kuralını bozan bütün
çalışanların devletten çıkartılmasını sağlamak ve bunu talep etmek devletin en
temel hakkıdır ve uluslararası hukuk da buna imkân sağlıyor. İlk örneği, benzer
bir örneği, iki Almanya birleştiğinde yaklaşık 500 binden fazla kamu
çalışanını, özellikle Doğu Almanya kadrolarında çalışan kamu çalışanını bir
günde kamudan ihraç ettiler, bir günde bütün memuriyet ilişkisini
sonlandırdılar; konu AİHM’e intikal etti ve AİHM “Burada devlete sadakatsizlik
vardır ve devlet bu konuda kararı verebilir.” dedi ve işlemi tasdik etti, bu
işlemi tasdik etti. Bir günde 500 bin kamu çalışanı... Başka örnekler de var
ama en ilginç olanlarından bir tanesi de bu. Dolayısıyla, bu etkili mücadelenin
yapılabilmesi için gereken hukuk altyapısı ilk KHK’yla hayata geçirildi. Nedir
bu? Konusu suç olmasa dahi terör örgütleriyle bağlantısı ve iltisakı olan bütün
kamu çalışanlarının kamudan ihraç edilmesinin önünü açan düzenleme ilk KHK’yla
hayata geçirildi. Yani, terör örgütleriyle irtibatı ve iltisakı olanlar, olduğu
tespit edilenler başka hiçbir işleme gerek kalmaksızın kamudan ihraç edildi. Bu
düzenleme olmasaydı bugün örgüt bütün kadrolarıyla kamuda yine etkili olarak
karar alabilir, uygulayabilir bir konumdaydı. Biraz sonra ayrıntılarına
geleceğim. Bunlar içerisinde aşağı yukarı kamunun bütün unsurlarında bu örgüte
mensup kişilerin olduğu çok açık bir şekilde biliniyordu. 
Aynı şekilde, bakın ne yaptık bu KHK’larla yani
olağanüstü hâlin verdiği imkânları nasıl kullandık? Bir tanesi bu, hukuk
oluşturduk, kamudan temizlenebilmesi için. Bir de örgütün kriminalize olması,
bu da çok önemli ve geçerli mevzuata göre, hem evrensel mevzuata göre ve hem de
bizim iç mevzuatımıza göre, hukukumuza göre, kriminalize olmadan, terör örgütü
olduğuna ilişkin şartlar ortaya çıkmadan hiç kimseye böyle bir suçlamada
bulunamazsınız, hukukun üstünlüğü bunu gerektirir. Yani, düşünün, bir yapı...
Bugün de var, Türkiye’de ve dünyada, sivil toplum örgütleri var. Onlar şu anda...
Ki belli bir tarihten önce -bugün FETÖ terör örgütü aşağı yukarı benzer bir
yapıdaydı yani çok benzeyen bir yapıdaydı- on yıl önce -örnek olarak
söylüyorum- beş yıl önce -örnek olarak söylüyorum- siz, bu emareler, işaretler
ortaya çıkmadan, örgüt kriminalize olmadan, örgüt olduğuna ilişkin emareler
hukuki format içerisinde tespit edilmeden hiçbir kuruluşa, kişiye “Siz terör
örgütüsünüz, şiddet kullanacaksınız.” diye suçlamada bulunamazsınız, oradan
yola çıkarak işlem tesis edemezsiniz. Edebilir misiniz? Edemezsiniz. O nedenle,
bu yapının örgüt olarak nitelendirilmesinin önünü açan ilk hareketleri, ilk
kalkışmaları 17-25 hadiseleridir. Ondan önce de birtakım işaretler var ama esas
buradadır. Ama, burada bile yine, bu olaylardan sonra, çok ciddi bir…
(Mikrofon otomatik cihaz tarafından kapatıldı) 
BAŞKAN - Sayın Bakan, size de bir dakika ek süre
vereyim, tamamlayın lütfen. 
BAŞBAKAN YARDIMCISI NURETTİN CANİKLİ (Devamla) – Ancak
bu olaylar, işaretler ortaya çıktıktan sonra terör örgütü kabul edilmiştir, yine,
hukuki standartlar ve kriterler çerçevesinde terör örgütü kabul edilmiştir. 
Şimdi,
burada tartışılması gereken nokta şu esas itibarıyla: Terör örgütü olduktan
sonra, terör örgütü olduğu kesin olarak hukuken tespit edilip ortaya
konulduktan sonra bu örgütle olan ilişkiler, bu başka bir şey, ama ondan önce
sivil toplum örgütünün ötesinde başka bir adla henüz daha tanımlanmasının
mümkün olmadığı dönemlerdeki ilişkiler başka bir şey; ikisi çok farklı, biri
terör örgütüne destek vermektir kesinlikle. Terör örgütü olduğu tespit
edildikten sonra, ondan sonraki ilişkiler varsa -kimse, fark etmez, kişi ya da
kuruluş- ondan sonraki ilişkiler terör örgütüne yardım ve destek ilişkisidir ve
suçtur aynı zamanda. 
(Mikrofon
otomatik cihaz tarafından kapatıldı) 
BAŞBAKAN
YARDIMCISI NURETTİN CANİKLİ (Devamla) - O nedenle bu iki tarih arasındaki
farklı değerlendirme ya da yaklaşım arasında dağlar kadar fark var. 
Sayın
Başkanım, birkaç dakika daha, birkaç rakam vereyim en azından. Tabii, şimdi
şeye de geçemedik ama izin verirseniz… 
MEHMET
DOĞAN KUBAT (İstanbul) – Başkanım, iki dakika daha…
BAŞKAN
– Peki, size iki dakika vereyim çünkü altmış dakika konuşuldu aleyhine.
Siz
de buyurun, tamamlayın. 
BAŞBAKAN
YARDIMCISI NURETTİN CANİKLİ (Devamla) – Teşekkür ederim Sayın Başkanım. 
Bu
mücadeleyi kolaylaştırmak için bir dizi kararlar alındı -yani bunların, tabii,
ayrıntılarına şu anda girmeyeceğim- ve sonuç itibarıyla bugüne kadar terör
örgütünden yaklaşık -o rakamları sizlerle bugün itibarıyla paylaşmak istiyorum-
111.240 kişi ihraç edildi. Toplam kamuda çalışan sayısı 3 milyon 530 bin 31.
Şimdi konuşuluyor, birtakım işte iddialar var, mağduriyetler var. Önce şunu
söyleyeyim: Kesinlikle bir mağduriyet yok, kesinlikle. Bakın, şunu da
biliyoruz, biliniyor: Delillerle ispat edemiyoruz ama bugün kamuda ihraç
edilenden daha fazla bu örgüte bağımlı, bu örgütle irtibatlı ve örgütün
talimatlarını sorgusuz sualsiz yerine getirecek kadar hem kalbini, ruhunu hem
de aklını oraya teslim etmiş olan kamu çalışanı olduğunu biliyoruz. “Peki, neden
işlem yapmıyorsunuz?” Çok güzel bir soru. Bu işlemi yaparken, kamudan ihraç
ederken birtakım kriterler belirlendi. Objektif, net, matematiksel kesinlikte
ve netlikte kriterler belirlendi. Onun dışında, hiçbir şekilde, hiçbir
subjektif faktör ihraçta bir araç olarak kullanılmadı. Dolayısıyla kalanlar…
Bakın, bunlardan iz bırakanların, bu kriterlere takılanların tamamı, kamudan
-önemli bir bölümü de üst seviyede olanlar bunların- ihraç edildi. İhraç
edilmeyenler, iz bırakmamış. Örgütün bu yönünün ne kadar güçlü olduğunu
biliyoruz; özellikle kendini gizleme, kamufle etme ve kripto olarak kalma
yönünün ne kadar kuvvetli olduğunu biliyoruz. Bakın, biraz önce zikredildi, en
son KHK’da yaklaşık 7.400 kişi ihraç edildi. Bunların önemli bir bölümü kripto.
Bilinen kriterlerin hiçbirisine takılmamış yani okullarda okutulmamış, byLock
kullanmamış -kullananlar da var- ya da buna benzer kriterlere takılmamış ama
başka yöntemlerle, farklı yöntemlerle o örgütle bağlantılı olduğu kesin olarak
tespit edilmiş olanlar hâlen çıkmaya devam ediyor. 7.400 kişi. Şu anda bile, o
kararnamenin yayımından sonra dahi yine kripto olanların…
(Mikrofon
otomatik cihaz tarafından kapatıldı)
BAŞKAN
– Sayın Bakanım, konu önemli olduğu için size son kez olarak iki dakika daha ek
süre veriyorum.
Buyurun.
TANJU
ÖZCAN (Bolu) – Sayın Başkan, usulde böyle bir şey var mı?
BAŞKAN
– Var.
Buyurun
Sayın Bakan.
BAŞBAKAN
YARDIMCISI NURETTİN CANİKLİ (Devamla) – Bunlar, kripto olarak nitelenen 7.400
kişi, o bildiğimiz klasik kriterlere takılmayanlar. Aynı şekilde şu anda da
bilmediğimiz yani isimlendirme noktasında bilmediğimiz ama kesin olarak
varlığına inandığımız kripto örgüt mensuplarının olduğunu biliyoruz kamuda ve
diğer kuruluşlarda. Dolayısıyla bu mücadele henüz bitmedi. Bu mücadelenin aynı
kararlılıkta, aynı ısrarda sürdürülmesi gerekiyor, bunun için de OHAL’in
verdiği bu imkânların, tamamen terör örgütüyle mücadele anlamında verdiği bu
imkânların kullanılmasına ihtiyacımız var. Bakın, son kanun hükmünde
kararnameyle ihraç edilen 7.400 kişi örgüt mensubu onda en ufak bir problem
yok; bunların tamamı, örgütle bağlantısı olduğu kesin olarak tespit edilen
kişilerden oluşuyor. Şimdi, eğer bu imkânlar olmasaydı, onların kamudan
çıkartılması, 7.400 kişinin… Son kararnamede, ekinde yayımlanarak ihraç
edilenler için söylüyorum, eğer bu imkân olmasaydı, bırakın bu kısa süre
içerisinde, belki bir yılda, belki iki yılda biz o mücadeleyi
sonuçlandıramazdık, onların kamudan ihracını gerçekleştiremezdik. Dolayısıyla,
burada çok hızlı hareket edilmesi gerekiyor, terör örgütünün bütün
unsurlarının, gizli kalmış ya da kalması muhtemel bütün unsurlarının ortadan
kaldırılması gerekiyor ve o mücadelenin sürdürülebilmesi için de olağanüstü
hâlin yeniden uzatılması gerekiyor. 
Aynı
şekilde, bakın, finans kaynaklarının kurutulması çerçevesinde de yine kanun
hükmünde kararnamelerdeki yetkiye dayanarak şu ana kadar 4 binden fazla, kırk
yılda oluşturdukları 4 binden fazla dernek, vakıf vesaire, bunların tamamı
kapatıldı ve varlıkları hazineye irat olarak kaydedildi. Yani, eğer bu imkânlar
olmasaydı, onların normal hukuk sistemi içerisinde kapatılması, varlıkların
hazineye devredilmesi herhâlde on yıldan önce sonuçlanmazdı, belki yirmi yıl
daha sonuçlanmazdı; dolayısıyla, terörle, terör örgütüyle etkili bir mücadele
olmazdı. 
(Mikrofon
otomatik cihaz tarafından kapatıldı) 
BAŞBAKAN
YARDIMCISI NURETTİN CANİKLİ (Devamla) – O nedenle, olağanüstü hâlin
uzatılmasının şartları bellidir. 
Teşekkür
ediyor, saygılar sunuyorum. (AK PARTİ sıralarından “Bravo” sesleri, alkışlar)
BAŞKAN
– Teşekkür ederim Sayın Bakan. 
Sayın
Gök, sizi dinliyorum, buyurun. 
VI.- AÇIKLAMALAR (Devam)
21.- Ankara Milletvekili Levent Gök’ün,
Başbakan Yardımcısı Nurettin Canikli’nin (3/1167) sayılı Başbakanlık Tezkeresi
üzerinde Hükûmet adına yaptığı konuşmasındaki bazı ifadelerine ilişkin
açıklaması
LEVENT GÖK (Ankara) – Efendim, kayıtlara geçmesi
açısından iki cümle söylemek için söz aldım, teşekkür ederim. 
Sayın Canikli, Hükûmet adına konuşurken,
“Bu FETÖ terör örgütüyle mücadele ederken bu terör örgütünün yani öyle bazı
şeyleri olması lazım ki, işte, onun üzerine gitmek lazım.” gibi bazı sözcükler
söyledi. Ben Sayın Canikli’ye ve Hükûmete hatırlatırım: 2004 yılında toplanan
Millî Güvenlik Kurulu FETÖ’nün üzerine gidilmesi konusunda bir tavsiye kararını
almıştır, ancak o zaman Hükûmet bu kararı yok hükmünde saymıştır. Ayrıca, 2006
yılında çıkartılan bir kanunla, “cebir” maddesi çıkartılmak suretiyle Fetullah
Gülen yargılandığı davalardan beraat ettirilmiştir. Sayın Canikli bunları
söylemiyor, işte, “Bir şeyler bilmemiz lazımdı.” diyor. 2004 yılında Millî
Güvenlik Kurulu size söylemiş. Niye gereğini yapmadınız?
Bir başka konu Sayın Başkanım: Sayın
Canikli benim bir soruma cevap vermedi. Bir AK PARTİ’li milletvekilinin bugün
bir köşe yazısını okudum. O AK PARTİ’li milletvekili, 15 Temmuzda protokoldeki
sırada FETÖ’cüleri görmekten kahrettiğini bugün yazarak anlatıyor. Olağanüstü
hâli ilan etmek için beni değil, önce AK PARTİ’li milletvekilini ikna edin
Sayın Canikli.
BAŞKAN – Teşekkür ederim Sayın Gök.
LEVENT GÖK (Ankara) – FETÖ’yle
mücadelede, eğer mücadele ediyorsanız, o FETÖ’cülerin şeref protokolünde ne işi
var? Kimdi bunlar, kimdi bunlar? Boşa konuşuyorsunuz. (CHP sıralarından
alkışlar)
BAŞKAN – Teşekkür ederim Sayın Gök.
BAŞBAKAN YARDIMCISI NURETTİN CANİKLİ
(Giresun) – Sayın Başkan…
FİLİZ KERESTECİOĞLU DEMİR (İstanbul) –
Sayın Başkan…
BAŞKAN – Siz mi cevap vereceksiniz?
Yalnız, Sayın Canikli “Hukuk yolları içinde hareket etmemiz gerekirdi.”
şeklinde bir ifadede bulundu. Biliyorsunuz, cezaların şahsiliği ilkesi vardır.
Dolayısıyla, Millî Güvenlik Kurulunda bu anlamda bir karar alınması
yargılamanın başlatılması sonucunu doğurmaz diye düşünüyorum ben de bir hukukçu
olarak. Bunu söylemek istedim.
MAHMUT TANAL (İstanbul) – İdari
anlamdadır Sayın Başkanım, Millî Güvenlik Kurulu kararı idari anlamdadır. 
FİLİZ KERESTECİOĞLU DEMİR (İstanbul) –
Sayın Başkan…
BAŞKAN – Buyurun Sayın Canikli.
22.- Başbakan Yardımcısı Nurettin
Canikli’nin, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
BAŞBAKAN
YARDIMCISI NURETTİN CANİKLİ (Giresun) – Teşekkür ederim Sayın Başkanım.
Bahsedilen
kararın içeriği konuştuğumuz konularla hiç alakalı değil. Yani orada tabii çok
farklı amaçla alınmış bir karar var. Ayrıca, bizim şu an…
LEVENT
GÖK (Ankara) – FETÖ’yle mücadele için alındı o karar.
BAŞBAKAN
YARDIMCISI NURETTİN CANİKLİ (Giresun) - Evet. Çünkü bakın orada özellikle
muhafazakâr olarak görülen kişiler üzerine bir çalışma yapılıyordu, bunu hep
biliyoruz.
LEVENT
GÖK (Ankara) – Adı üzerinde, “Fetullah Gülen” diyor Sayın Bakan. 
BAŞBAKAN
YARDIMCISI NURETTİN CANİKLİ (Giresun) – Ve dolayısıyla o kılıf altında böyle
bir çalışmanın yapıldığını herkes biliyor, bu sır değil. Yani nitekim o dönemde
özellikle Türk Silahlı Kuvvetlerinde… 
LEVENT
GÖK (Ankara) – Yani o kararı görmezden geldiniz.
BAŞBAKAN
YARDIMCISI NURETTİN CANİKLİ (Giresun) – …dinî hassasiyeti olan insanların
-öncesi de elbette dâhil- temizlenmesi noktasında çok özel çalışmalar
yapıldığını biliyoruz. Yani ona yönelik falan değil, onunla hiçbir alakası yok;
Fetullahçı terör örgütüyle mücadele çerçevesinde alınmış veya o amaca yönelik
bir karar değil, sadece orada yani muhafazakâr olan insanların şeyden
temizlenmesi...
LEVENT
GÖK (Ankara) – Bizzat isim yazıyor Sayın Canikli, bizzat isim yazıyor.
BAŞKAN
– Sayın Gök, lütfen…
BAŞBAKAN
YARDIMCISI NURETTİN CANİKLİ (Giresun) – Dolayısıyla bunun şu anda konuştuğumuz
konularla hiçbir alakası yok. 
Bakın,
terör örgütünün özellikle şiddet yönü 15 Temmuzda ortaya çıkmıştır. Daha önce
organizasyon yönü ortaya çıktı, “terör örgütü” tanımı yapılabilecek aşamaya
geldi 17-25’te, şiddet 15 Temmuzda ortaya çıktı. En ufak bir tartışmaya,
tereddüde mahal bırakmayacak netlikte ortaya çıktı. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Canikli.
BAŞBAKAN
YARDIMCISI NURETTİN CANİKLİ (Giresun) – Sayın Başkanım, burada önemli olan şu:
Bu artık en ufak bir tereddüdün hasıl olmadığı bir aşamadan sonra terör
örgütüyle mücadeleyi kararlılıkla sürdürmek gerekiyor, herkesin sürdürmesi
gerekiyor. Birtakım mazeretlerle, “Efendim, daha önce siz şöyle yaptınız, bu
böyleydi…” Bırakın onları, önümüzde bir tehlike var, tehdit var.
AYTUĞ
ATICI (Mersin) – Niye bırakacağız canım! Yalan mı söylüyoruz!
BAŞBAKAN
YARDIMCISI NURETTİN CANİKLİ (Giresun) – Türkiye Cumhuriyeti devleti için
tehdittir. Dolayısıyla, hep birlikte, el birliği içerisinde bu mücadeleyi
birlikte yürütelim. 
LEVENT GÖK (Ankara) – Bunu büyüttünüz, büyüttünüz Sayın
Canikli, büyüttünüz. 
AYTUĞ ATICI (Mersin) – El ele verip Türkiye’yi
mahvettiniz. 
BAŞKAN – Sayın Atıcı, lütfen… 
BAŞBAKAN YARDIMCISI NURETTİN CANİKLİ (Giresun) – Yani
birbirimizi suçlayarak, birbirimize işte, “Geçmişte şu yapıldı, bu yapıldı.”
denilerek bu mücadele yürütülemez.
LEVENT GÖK (Ankara) – Büyüttünüz, himaye ettiniz,
korudunuz, kolladınız.
BAŞKAN – Dinliyorum ama, lütfen. 
BAŞBAKAN YARDIMCISI NURETTİN CANİKLİ (Giresun) – Biz bu
kararlılıktan hiç taviz vermeyeceğiz, kim ne derse desin, sonuçta terör
örgütünü ve tüm terör örgütlerini hak ettiği yere göndereceğiz inşallah. (AK
PARTİ sıralarından alkışlar) 
AYTUĞ ATICI (Mersin) – Hesap verin; taviz verin
demiyoruz, hesap verin diyoruz. 
BAŞKAN – Teşekkür ederim Sayın Canikli.
Sayın Kerestecioğlu, buyurun.
Süreniz bir dakika.
23.- İstanbul Milletvekili Filiz
Kerestecioğlu Demir’in, Başbakan Yardımcısı Nurettin Canikli’nin (3/1167)
sayılı Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, bir dakikadan da fazla
verirsiniz herhâlde çünkü bu konu önemliymiş ve sonsuz konuşma hakkı var
sanıyorum, o nedenle. 
BAŞKAN
– Yerinizden açıklama yapıyorsunuz, İç Tüzük’e göre bir dakika vermek
durumundayım.
FİLİZ
KERESTECİOĞLU DEMİR (İstanbul) – Ben öncelikle bazı ifadelerin gerçekten
ciddiyetle ele alınması gerektiğini düşünüyorum. Bir kere, “ihraç edilen örgüt
üyesi” diye bir niteleme asla olamaz çünkü yargılandı mı bu insanlar, cezaları
kesinleşti mi ihraç edilenler örgüt üyesi oluyorlar? Herhâlde, herkesten önce
artık bu Meclisin bir masumiyet karinesini öğrenmesi gerekiyor. 
Onun
dışında, şu anda Diyarbakır’da, son KHK’yla ihraç edilenler, KESK üyeleri, bunu
protesto ediyorlar ve gözaltına alınıyorlar. Bunu da Meclisin bilgisine sunmak
isterim. OHAL’in insan hayatına, gündelik hayata hiç de öyle etki etmediğini
söylediniz ancak şu anda…
(Mikrofon
otomatik cihaz tarafından kapatıldı)
BAŞKAN
– Bir dakika daha ek süre veriyorum, uzatmayacağım yalnız Sayın Kerestecioğlu.
Lütfen…
FİLİZ
KERESTECİOĞLU DEMİR (İstanbul) – …sizin de söz ettiğiniz 106 bin kamu çalışanı
KHK’yla işten çıkarıldı ve onların hâlen başvurabilecekleri bir yargı yolu yok.
O komisyonun nasıl çalışacağını da hâlâ bilemiyoruz. 7 kişiden oluşan bu
komisyon Türkiye’nin her yerine nasıl yetişecek? 30 yayınevi kapatıldı, 86
belediye eş başkanı tutuklandı, 178 medya kuruluşu kapatıldı, basın-yayın
kuruluşlarındaki 2.308 kişi işsiz kaldı, 700’ün üzerinde şirkete el kondu.
Bunların on binlerce çalışanı vardı Sayın Bakan. 778 basın kartı da iptal
edildi, hani sarı basın kartları aranıyor ya. O yüzden bu insanlar da vatandaş
diye ben hatırlatmak istedim. 
Teşekkür
ederim.
BAŞKAN
– Teşekkür ederim.
Sayın
Akkaya, siz de bir talepte bulunmuşsunuz. 
Buyurun,
bir dakika.
24.- İstanbul Milletvekili Yakup
Akkaya’nın, Başbakan Yardımcısı Nurettin Canikli’nin (3/1167) sayılı
Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
YAKUP
AKKAYA (İstanbul) – Teşekkür ediyorum. 
Sayın
Başkan, Sayın Bakan konuşmasında çok iddialı konuştu, dedi ki: “Biz, OHAL
süresi içinde temel hak ve özgürlüklerle ilgili tek bir tane karar almadık.”
Çok uzakta değil, daha ayın 13’ünde, AKP’nin Genel Başkanı TOBB’da yabancı
sermayecilere konuşurken “Biz OHAL’i kullanarak grevleri, grev yapılmasını
engelliyoruz.” dedi. “Eğer OHAL olmasaydı işverenler rahat çalışamazdı.” diye
daha ayın 13’ünde söylemişti. 
Bir
ikinci hatırlatmam Sayın Bakana: Gene, bu OHAL’in ilk aylarında -ilk yaptıkları
iş- Anayasa Mahkemesinin kararına rağmen, ulaştırma ve bankacılık iş kolu grev
kapsamı içindeyken grev kapsamı dışına aldılar. Ne ulaştırmada ne bankacılıkta
herhangi bir grev yokken, işçilerin en temel hakkı olan grevi yasaklamak temel
hak ve hürriyetlerin içine girmiyor mu?
Teşekkür
ederim.
BAŞKAN
– Ben de teşekkür ederim.
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167) (Devam)
BAŞKAN
– Şimdi, şahsı adına ikinci olarak Hatay Milletvekili Hacı Bayram Türkoğlu
konuşacak.
BAŞBAKAN
YARDIMCISI NURETTİN CANİKLİ (Giresun) – Sayın Başkan, sorulara cevap verebilir
miyim?
BAŞKAN
–Türkoğlu konuşsun, size söz vereyim Sayın Bakan.
Buyurun
Sayın Türkoğlu. (AK PARTİ sıralarından alkışlar) 
HACI
BAYRAM TÜRKOĞLU (Hatay) – Sayın Başkan, değerli milletvekilleri; Türkiye Büyük
Millet Meclisinin 21 Temmuz 2016 tarihli 1116 sayılı Kararı’yla ülke genelinde
ilan edilen ve devam etmekte olan olağanüstü hâlin üç ay süreyle uzatılmasına
ilişkin Başbakanlık tezkeresi üzerine AK PARTİ Grubundan şahsım adına söz almış
bulunmaktayım. Yüce heyetinizi saygıyla sevgiyle selamlıyorum.
Evet,
değerli milletvekilleri, bugün aldığımız bir talihsiz haber: Maalesef, PKK
terör örgütünün hain saldırısı sonucu Hakkâri Yüksekova’da, 4’ü ağır olmak
üzere, 17 askerimiz yaralanmıştır. Ben yaralılarımıza Allah’tan acil şifalar
diliyorum.
Yine,
birkaç gün önce -tabii, bu terör saldırıları devam ediyor- Millî Eğitim
camiamızdan Necmettin Hocamız Hakk’ın rahmetine kavuştu, şehadet şerbetini içti
ve Hakk’a yürüdü, hep birlikte uğurladık. Buradan Cumhuriyet Halk Partisi Tunceli
İl Başkanımız Ali Rıza Bey’e selam gönderiyorum. Gerçekten, o Demokrasi ve
Millî Birlik Anma Programı dolayısıyla yaptığı konuşmada aynen diyor ki: “Bu
genç bedenin, bu genç insanımızın ne günahı vardı? Annesini, babasını ziyarete
giderken bu şehit edildi.” Tabii, o duygu dolu konuşmasının arkasından bütün
bir ekip gözyaşına boğuldu, ben selam ediyorum. Şehidimize bir kez daha
Allah’tan rahmet diliyorum. Bu başkanımızın da davranışının hepimize, bütün
siyasi partilere, Cumhuriyet Halk Partimize, Halkların Demokratik Partisine ve
bütün partilerimize ve bütün insanlık âlemine, Türk insanına hassaten örnek
olmasını diliyorum. Bir kez daha huzurunuzda şehidimizi saygıyla anıyorum. 
Değerli
milletvekilleri, Türkiye 15 Temmuzda en kritik süreçlerinden birini yaşamış,
ülkemizin ve milletimizin göz bebeği olan Türk Silahlı Kuvvetleri içine
yuvalanmış hain FETÖ terör örgütü mensupları emir komuta zincirinin dışına
çıkarak ülkemizde bir işgal ve bir darbe girişimine başlamıştır. Tankları,
silahları, uçaklarıyla acımasızca insanlarımıza saldıran bu Vandallar güruhu,
bu saldırı, Cumhurbaşkanımız, Başkomutanımız Sayın Recep Tayyip Erdoğan’ın
çağrısı üzerine alanları dolduran milletimizin çelikten iradesi ve iman dolu
yüreğiyle püskürtülmüştür.
O
gece 250 insanımız şehadet şerbetini içerken 2.193 insanımız da gazi olmuştur.
Yine aynı gün, hatırlarsınız, aynı gece Türkiye Büyük Millet Meclisi
bombalanmıştı. 02.30 sularında ben ve ailem -eşim ve kızım olmak üzere- ilk
atılan bombayla ve yine helikopterin Türkiye Büyük Millet Meclisini hedef alan
saldırısıyla, oradan çıkan, ölüm kusan mermilere hedef olarak yaralandık ve
Gazi Meclisin gazi milletvekili ve ailesi olma şerefine nail oldum. (AK PARTİ
ve CHP sıralarından alkışlar) Biz şunu biliyoruz: Gazilerimiz de -yaşadığı müddetçe-
yaşayan şehit hükmündedir. Bir kez daha şehitlerimizi rahmetle anarken
gazilerimize de acil şifalar ve ebedî saadetler diliyorum. 
15
Temmuzda aziz milletimiz eşsiz bir destan yazmıştır. Bunun adı Kahramanlık
destanıdır, ikinci kez kurtuluş destanı da diyebilirsiniz. Tabii 1453’te
ülkemizde yeni çağ açıp kapayan bir düşüncenin mahsulü olan imanlı vectle
geçmişteki atalarımızın, ecdadımızın yaptığı gibi, yine Dumlupınar’da yaptığı
gibi, kurtuluş mücadelesinde yaptığı gibi, Çanakkale ruhunu şahlandırıp
Çanakkale’de yaptığı gibi 15 Temmuzda da yekvücut, tüm millet, bütün siyasi
partiler, bütün demokratik kitle örgütleri, basın, medya kuruluşları olmak
üzere topyekûn birlik ve beraberlik içerisinde hareket ederek amansızca
verdikleri mücadeleyle üzerimize çullanan bu FETÖ sürüsünü bertaraf etmiş,
inşallah, tarih sahnesinde -bir daha kalkmamak üzere- yerle bir etmiştir.
Bugün, o hainler adalet önünde hesap vermektedirler. (AK PARTİ sıralarından
alkışlar) 
Sayın
Başkan, değerli milletvekilleri; yaşanan süreç olağan bir süreç değildir,
olağanüstü bir süreçtir. Dünyada eşine rastlanmayan bu hain ve alçak darbe
girişiminin müsebbibi FETÖ’yle mücadelede de olağanüstü tedbirler almak
zaruridir, gereklidir. Dolayısıyla bu tedbirlerin en ehemmiyetlisi şüphesiz olağanüstü
hâldir. Olağanüstü hâl sıkıyönetim değildir, sadece demokrasinin daha iyi
işleyebilmesi için, Fetullahçı terör örgütü mensuplarını, hangi terör örgütü
mensubu olursa olsun, bunları kamudan temizlemek suretiyle devletimizi etkin
kılma adına başvurulan bir yöntemdir. Olağanüstü hâl PKK, IŞİD, DHKP-C,
Marksist Leninist Komünist Parti, FETÖ gibi terör örgütleriyle etkin, yetkin
bir şekilde, hızlı karar alma mekanizması sayesinde mücadeleyi sonuç odaklı
kılan bir yöntemdir.
Sayın
Başkan, değerli milletvekilleri; Anayasa’mızın 120 ve 121’inci maddelerinde
düzenlenmiş olan OHAL, devletin ve toplumun varlığını ortadan kaldırma ihtimali
olan iç savaş, ayaklanma, doğal afet ya da salgın hastalık gibi durumların
ortaya çıkması hâlinde yürürlüğe giren bir hukuki işlemdir. Nitekim, bu işlemin
örneklerine demokratik Batılı ülkelerde son dönemde fazlasıyla da
rastlamaktayız. Fransa 2015’te, 130 kişinin ölümüne sebebiyet veren Paris
saldırıları sonrasında olağanüstü hâl ilan etti ve bu OHAL Fransa’da tam beş
defa uzatıldı. 12 Haziran 2016 günü Orlando’da bir gece kulübü saldırısı
sonucunda, Florida eyaleti Orange County’de olağanüstü hâl ilan etti.
Brüksel’deki saldırılar Avrupa’yı alarma geçirdi. Avrupa ülkelerinde görülmemiş
bir şekilde olağanüstü hâl ilan edildi. Fransa, Almanya ve İngiltere başta
olmak üzere tüm Avrupa ülkeleri terör eylemi korkusuyla güvenlik tedbirlerini
en üst seviyeye çıkardı. İşbu sebepten kaynaklı olarak bir ülkeye “Terörle
mücadele etme.” demek aslında “Dükkânı kapatıp git.” demektir çünkü terörle
mücadele etmemek terör örgütlerine teslim olmaktır veya onları hoş görmekle eş
değer bir düşüncedir. 
Olağanüstü hâl sürecinde temel hak ve özgürlükler
noktasında asla bir kısıtlama söz konusu değildir, böyle bir şey yoktur. Varı
yok sayamayız, devlet devletliğini gösterecek. Devleti ebet müddet için,
devletin ayakta kalabilmesi için devlet ne gerekiyorsa onu yapmalıdır, bunun
garantörü bizleriz, milletimizdir, hepimiziz. 
OHAL kapsamında alınan tedbirlerle terör örgütlerine
karşı yürütülen etkin mücadele yöntemi sayesinde çok daha huzurlu, güvenlikli
olunacak ve aydınlık yarınlara emin adımlarla yürünecektir. En kısa süre
içerisinde FETÖ’nin devletin içerisinden ayıklandığı bir sonucu elde etmek,
PKK, IŞİD gibi terör örgütlerinin kökünü kazımak zorundayız. 1.200 kilometrelik
sınırımızın altında devlet yok ve Suriye’de YPG gibi terör yapılanmaları bizim
için bir tehdit unsurudur. Bunların varlıklarına da dikkatinizi çekmek
istiyorum. Bu yapılarla mücadele etmekle mükellefiz. Devlet milletinin huzur ve
refahını temin etmekle mükelleftir. Bizim de Türkiye Büyük Millet Meclisi
olarak milletin yegâne tecelligâhı olan, millet iradesinin temsil edildiği
burada, yasama organı olarak da gerekli tedbirleri, gerekli hukuki altyapıyı
oluşturmakla mükellefiyetimiz olduğunu söylemek istiyorum. Devletin varlık
sebebi de budur. Bütün bu mücadeleler içerisinde Türkiye, demokrasisini,
ekonomisini, hukuk sistemini…
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Türkoğlu.
MUSTAFA ELİTAŞ (Kayseri) – Sayın Başkanım, gazi
milletvekilimiz.
LEVENT GÖK (Ankara) – Evet efendim, iki dakika süre
verelim. 
BAŞKAN - Tamamlayın lütfen. 
Evet, gazi milletvekilimiz. Size bir dakika ek süre vereyim.
Buyurun. (AK PARTİ sıralarından alkışlar)
HACI BAYRAM TÜRKOĞLU (Devamla) – Teşekkür ederim Sayın
Başkanım. 
Devletin varlık sebebi de budur. Bütün bu mücadeleler
içerisinde Türkiye, demokrasisini, ekonomisini hukuk sistemini dengede tutmaya
çalışmakta ve bu konuda son derece muvaffak olmaktadır. Terörle mücadelemizdeki
ihtiyaç ortadan kalktığında bu uygulamayı elbette sona erdireceğiz. FETÖ
davaları yavaş yavaş şekillenmeye başladı. PKK’yla mücadelede de önemli bir
mesafe aldık. Dolayısıyla her ne kadar çok sınırlı bir alanda uyguluyor olsak
da olağanüstü hâlin çok da uzak olmayan bir gelecekte kalkması mümkündür. OHAL,
sadece ve sadece demokrasiye, hukuk devletine, hak ve özgürlüklere yönelik
tehditlerin ortadan kaldırılması için yapılacak çalışmaları kolaylaştırma
amacına yöneliktir ve devletin anayasal yetkisi alanındadır. 
Değerli Başkan, sayın milletvekilleri; bu duygu ve
düşüncelerle OHAL’in üç ay süreyle uzatılmasına ilişkin Başbakanlık
tezkeresinin yüce Meclisimizden onaylanmasını temenni ediyor, hepinizi saygıyla
sevgiyle selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Türkoğlu.
Tekrar geçmiş olsun dileklerimi sunuyorum size ve
ailenize.
Sayın Bakan, bir açıklama yapmak istediğinizi
söylediniz.
Buyurun, bir dakika. 
VI.- AÇIKLAMALAR (Devam)
25.- Başbakan Yardımcısı Nurettin Canikli’nin,
İstanbul Milletvekili Yakup Akkaya’nın yaptığı açıklamasındaki bazı ifadelerine
ilişkin açıklaması
BAŞBAKAN
YARDIMCISI NURETTİN CANİKLİ (Giresun) – Teşekkür ederim Sayın Başkanım.
Akbank
greviyle alakalı erteleme kararının da OHAL düzenlemeleriyle, uygulamasıyla
hiçbir ilişkisi bulunmamaktadır. Çünkü Anayasa Mahkemesi orada… Biliyorsunuz,
bankacılık sektöründe grev yasağı vardı, Anayasa Mahkemesi onu iptal etti, daha
sonra bir süre verdi ve bu çerçevede bir yasal düzenleme yapıldı. Olağanüstü
hâl ilan edilmemiş olsaydı yine bu düzenleme yapılacaktı. Aynı şekilde,
özellikle orada finansal istikrar şartı getirilmesi çok önemli. 
MAHMUT
TANAL (İstanbul) – Cumhurbaşkanı öyle söylemiyor Sayın Bakan. 
BAŞBAKAN
YARDIMCISI NURETTİN CANİKLİ (Giresun) – En kırılgan sektörlerden bir tanesi
yani olağanüstü hâl dönemi ya da başka bir dönemde fark etmez; bu özelliği
nedeniyle orada yapılacak olan bir grevin bütün sektöre yayılması ve finansal
sistemde bir istikrarsızlığa yol açması ihtimali kuvvetle muhtemel olduğu için
Bakanlar Kurulu yetkiyi kullanarak onu erteledi. Dolayısıyla burada, OHAL bu
örnekte olmadı. Üzülerek ifade etmem gerekiyor, bu örnekte olmadı. 
YAKUP
AKKAYA (İstanbul) – Sayın Bakanım, o, grev olayı değil ama.
BAŞKAN
– Sayın Akkaya, lütfen…
BAŞBAKAN
YARDIMCISI NURETTİN CANİKLİ (Giresun) – Son olarak, çok net olarak…
YAKUP
AKKAYA (İstanbul) – Sayın Bakan, grev olayında yanlış bilgi var. 
BAŞKAN
– Sayın Akkaya, lütfen, rica ediyorum…
YAKUP
AKKAYA (İstanbul) – Yanlış bilgi, yanlış bilgi. 
BAŞBAKAN
YARDIMCISI NURETTİN CANİKLİ (Giresun) – Son olarak şunu söyleyeyim…
YAKUP
AKKAYA (İstanbul) – Hayır, değil efendim, değil, alakası yok.
BAŞBAKAN
YARDIMCISI NURETTİN CANİKLİ (Giresun) – OHAL Komisyonu bugün müracaatları kabul
etmeye başladı ve saat 15.00 itibarıyla 1.826 başvuru yapıldı, bunun 564’ü
valilikler vasıtasıyla yapılan başvurular. Artık etkin bir şekilde, hızlı bir
şekilde Komisyon çalışmalarına başlamış oldu, bunu da buradan belirtelim. 
Teşekkür
ediyorum Sayın Başkanım. 
BAŞKAN
– Teşekkür ederim. 
Sayın
Gök, sizin de bir söz talebiniz var. Yerinizden açıklama mı yapacaksınız?
LEVENT
GÖK (Ankara) – Evet efendim. 
BAŞKAN
– Bir dakika, buyurun. 
26.- Ankara Milletvekili Levent Gök’ün,
Başbakan Yardımcısı Nurettin Canikli’nin yaptığı açıklamasındaki bazı ifadelerine
ilişkin açıklaması
LEVENT
GÖK (Ankara) – Yani aslında, Sayın Bakan konuşmadan önce söz alabilirim diye
bekledim çünkü cevap beklediğim bir soru var. 
BAŞKAN
– Sıraya göre veriyorum sözü. 
Buyurun.

LEVENT
GÖK (Ankara) – Tabii, tabii. Teşekkür ederim. 
Sayın
Bakan konuşmasında olağanüstü hâli kimsenin hissetmediğini, sadece devlete
karşı ilan edildiğini ifade etti. Sayın Bakan, biz devletimizi de sizleri de
severiz yani olağanüstü hâlle yönetilmenizi istemeyiz yani onu da kaldırmanızda
bence yarar var eğer size karşı ilan edilmişse. Ama bir tek kişinin ismini
söyleyeceğim -pek çok isim var ama- yani olağanüstü hâli hissetmeyen(!)
“FETÖ’yle mücadele yaptık.” diyorsunuz ya, Türkiye’nin en saygın profesörü
İbrahim Kaboğlu niçin ihraç edilmiştir Sayın Bakan? İbrahim Kaboğlu’nun
FETÖ’yle ne alakası vardır? İbrahim Kaboğlu gibi saygın bir profesörün ihraç
gerekçesi FETÖ’yle mücadeleye dayandırılabilir mi? 
BAŞKAN
– Teşekkür ederim. 
BAŞBAKAN
YARDIMCISI NURETTİN CANİKLİ (Giresun) – Bu bilgiyi takdim edeceğim ben size, şu
anda bilmiyorum ama. Bilgi yok daha.
BAŞKAN
– Sayın milletvekilleri…
AYTUĞ
ATICI (Mersin) – Nuriye Gülmen de mi FETÖ’cü Sayın Bakan? Semih Özakça da mı
FETÖ’cü?
YAKUP
AKKAYA (İstanbul) – Sayın Başkan…
BAŞKAN
– Sayın Akkaya, size söz verdim. Biz, soru-cevap işlemini yapmıyoruz şu anda.
Dolayısıyla da işleme devam etmek zorundayım. 
Teşekkür
ederim. 
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167) (Devam)
BAŞKAN – Sayın milletvekilleri, Başbakanlık tezkeresi
üzerindeki görüşmeler tamamlanmıştır. 
Şimdi tezkereyi oylarınıza sunacağım. 
III.- YOKLAMA
(CHP sıralarından bir grup milletvekili ayağa kalktı)
LEVENT GÖK (Ankara) – Yoklama istiyoruz.
BAŞKAN – Yoklama talebi var.
Sayın Gök, Sayın Tarhan, Sayın Yılmaz, Sayın Akkaya…
MEHMET MUŞ (İstanbul) – Sayın Başkan, 20 kişi kalkmadı,
20 kişi kalkmadı. 20 kişi kalkmadı Sayın Başkan. 
BAŞKAN – 20 kişi var, var. 
…Sayın Tanal, Sayın Bektaşoğlu, Sayın
Üstündağ, Sayın Gökdağ, Sayın Çamak, Sayın Kuyucuoğlu, Sayın Demirtaş, Sayın
Atıcı, Sayın Akyıldız, Sayın Salıcı, Sayın Özdemir, Sayın Köksal, Sayın Bingöl,
Sayın Erkek, Sayın Sarıhan, Sayın Dudu, Sayın Göker, Sayın Turpcu. 
Yoklama için üç dakika süre veriyorum ve
süreyi başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
1.- Başbakanlığın, Türkiye Büyük Millet
Meclisinin 21/7/2016 tarihli ve 1116 sayılı Kararı’yla ülke genelinde ilan
edilen ve 18/4/2017 tarihli ve 1139 sayılı Kararı uyarınca devam etmekte olan
olağanüstü hâlin, 19/7/2017 Çarşamba günü saat 01.00’den geçerli olmak üzere üç
ay süreyle uzatılmasına ilişkin tezkeresi (3/1167) (Devam)
BAŞKAN – Başbakanlık tezkeresini
oylarınıza sunuyorum: Kabul edenler… Kabul etmeyenler… Kabul edilmiştir. 
Sayın milletvekilleri, 2’nci sırada yer
alan, Anayasa’nın 92’nci maddesine göre verilmiş Başbakanlık tezkeresinin
görüşmelerine başlıyoruz.
Tezkereyi okutuyorum:
2.- Başbakanlığın, Birleşmiş Milletler
Geçici Görev Gücü bünyesinde Türk Silahlı Kuvvetlerinin UNIFIL harekâtına
iştirak etmesi hususunda Türkiye Büyük Millet Meclisinin 27/6/2016 tarihli ve
1115 sayılı Kararı’yla uzatılan izin süresinin 5/9/2017 tarihinden itibaren
31/10/2018 tarihine kadar tekrar uzatılmasına ve Hükûmet tarafından gerekli
düzenlemelerin yapılması için Anayasa’nın 92’nci maddesi uyarınca Hükûmete izin
verilmesine ilişkin tezkeresi (3/1165)
14/7/2017
Türkiye
Büyük Millet Meclisi Başkanlığına
Birleşmiş
Milletler Güvenlik Konseyinin 11/8/2006 tarihinde kabul ettiği 1701 (2006)
sayılı Karar ve Türkiye Büyük Millet Meclisinin 5/9/2006 tarihli ve 880 sayılı
Kararı’yla bir yıl için verdiği izin çerçevesinde, Türkiye, Lübnan'da konuşlu
Birleşmiş Milletler Geçici Görev Gücüne (UNIFIL) Silahlı Kuvvetleri
unsurlarıyla katkı sağlamıştır. Söz konusu iznin süresi son olarak Türkiye
Büyük Millet Meclisinin 27/6/2016 tarihli ve 1115 sayılı Kararı’yla 5/9/2016
tarihinden itibaren bir yıl uzatılmıştır.
Türkiye
UNIFIL'e yaptığı katkılarla barışı koruma harekâtının etkin biçimde icrasında
önemli bir işlev üstlenmiştir. Bu çerçevede Türkiye'nin katkısı gerek Birleşmiş
Milletler sistemi içinde gerek bölgesel ve küresel ölçekte gerekse kapsamlı
sivil-asker iş birliği faaliyetleri vasıtasıyla Lübnan toplumunun her kesimi
nezdinde görünürlüğünün artmasına, ayrıca barış ve istikrarın korunmasına
yönelik politikasının sürdürülmesine hizmet etmiştir.
UNIFIL’in
ülkemizin askerî kuvvet katkısında bulunduğu tek Birleşmiş Milletler Barış Gücü
operasyonu olması da dikkate alınarak UNIFIL Deniz Görev Gücüne katkımızın
sürdürülmesinin önem arz ettiği değerlendirilmektedir.
UNIFIL’in
görev süresi 31/8/2017 tarihinde sona erecek olup görev süresinin bu tarihten
sonraki dönem için yenilenmesi yönünde Birleşmiş Milletler Güvenlik Konseyi
tarafından ağustos ayı içinde bir kararın kabul edilmesi beklenmektedir.
Bu
hususlar ışığında ve Lübnan’la ikili ilişkilerimiz ile bölgedeki güvenlik
koşulları da göz önünde tutularak, Birleşmiş Milletler Güvenlik Konseyinin
UNIFIL’in görev süresinin uzatılması yönünde karar alması durumunda, hudut,
şümul ve miktarı Hükûmetçe belirlenecek Türk Silahlı Kuvvetleri unsurlarının,
1701 (2006) sayılı Birleşmiş Milletler Güvenlik Konseyi Kararı ve 880 sayılı Türkiye
Büyük Millet Meclisi Kararı’yla tespit edilen ilkeler kapsamında 5/9/2017
tarihinden itibaren 31/10/2018’e kadar UNIFIL Deniz Görev Gücüne iştirak etmesi
ve bununla ilgili gerekli düzenlemelerin Hükûmet tarafından yapılması için
Anayasa’nın 92’nci maddesi uyarınca izin verilmesini arz ederim.
Binali
Yıldırım
Başbakan
BAŞKAN
– Hükûmet? Burada.
Başbakanlık
tezkeresi üzerinde İç Tüzük’ün 72’nci maddesine göre görüşme açacağım;
gruplara, Hükûmete ve şahsı adına 2 üyeye söz vereceğim. Konuşma süreleri gruplar
ve Hükûmet için yirmişer dakika, şahıslar için onar dakikadır. 
Tezkere
üzerinde söz alan sayın milletvekillerinin isimlerini okuyorum: Milliyetçi
Hareket Partisi Grubu adına Hatay Milletvekili Sayın Mehmet Necmettin
Ahrazoğlu, Halkların Demokratik Partisi Grubu adına Van Milletvekili Sayın
Bedia Özgökçe Ertan, Cumhuriyet Halk Partisi Grubu adına Ardahan Milletvekili
Sayın Öztürk Yılmaz, Adalet ve Kalkınma Partisi Grubu adına İstanbul
Milletvekili Sayın Şirin Ünal konuşacaklardır. Yine, şahsı adına Hatay
Milletvekili Sayın Mevlüt Dudu ve ikinci olarak da Samsun Milletvekili Sayın
Hasan Basri Kurt söz alacaklardır.
Şimdi,
Milliyetçi Hareket Partisi Grubu adına Hatay Milletvekili Sayın Mehmet
Necmettin Ahrazoğlu’nu dinleyeceğiz. 
Buyurun
Sayın Ahrazoğlu. (MHP sıralarından alkışlar)
MHP
GRUBU ADINA MEHMET NECMETTİN AHRAZOĞLU (Hatay) – Sayın Başkan, değerli
milletvekilleri; Türkiye’nin Lübnan’da konuşlu Birleşmiş Milletler Geçici Görev
Gücüne Silahlı Kuvvetler unsurlarıyla katkı sağlaması konusundaki tezkerenin,
Lübnan’la ikili ilişkiler ve bölgedeki güvenlik şartları da göz önünde
tutularak 31/10/2018 tarihine kadar uzatılması hakkında Milliyetçi Hareket
Partisi Grubu adına söz almış bulunuyorum. Yüce heyetinizi saygıyla
selamlıyorum. 
Değerli
milletvekilleri, konuşmama başlamadan önce, bugün Yüksekova-Esendere kara
yolunda seyreden askerî konvoyun geçişi sırasında daha önceden PKK’lı
teröristler tarafından yola döşenen patlayıcının infilak etmesi sonucu 4’ü ağır
olmak üzere yaralanan 17 kahraman askerimize acil şifalar diliyorum. Bu hain
saldırıda yaralananların hesabının mutlaka bir gün verileceğine eminim. Allah,
Türk Silahlı Kuvvetleri mensupları ile tüm güvenlik kuvvetlerimize yâr ve
yardımcı olsun.
Milliyetçi
Hareket Partisi olarak biz, uluslararası ikili anlaşmalara “Devlette devamlılık
esastır.” ilkesi gereğince destek veriyoruz. Onun için bu sözleşmeye de
desteğimizi vereceğiz. 
Değerli
milletvekilleri, burada bir konuya değinmek istiyorum. 15 Temmuz günü Genel
Kurulda “15 Temmuz Millet Darbeye Dur Dedi” konulu kitapçıklar, dergi ve
resimler de torba içerisinde bizlere verildi. Resimlere baktığımızda, sanki 15
Temmuz hain darbe gecesi sadece iktidar partisinin milletvekilleri Türkiye
Büyük Millet Meclisinde bulunmuş gibi gösterilmiş. Muhalefet milletvekillerinden,
özellikle Milliyetçi Hareket Partisi ve Cumhuriyet Halk Partisi
milletvekillerinden o resimlerde bir tek kare yok ve ben o gün Meclisteydim.
Bunu, burada, samimiyetimle söylüyorum, üzülerek ifade etmek istiyorum. Bir
böbürlenme veyahut da üzüntüden daha çok, bu Mecliste birlik ve beraberliğin o
gece sağlandığını, o gece bütün grup başkan vekillerinin, mevcutta bulunan grup
başkan vekillerinin konuşması olmasına rağmen ve grup başkan vekilimizin burada
konuşma yapmasına rağmen, o karelerin bir tanesinin içine alınmamasını da
kınıyorum. 
Değerli
milletvekilleri, ülkemiz 15 Temmuzda büyük bir badireyle karşılaşmış, çok şükür
ki milletimizin demokrasiye olan inancı ve bağlılığı, cumhuriyet değerlerine
sahip çıkma duygusu bu hain kalkışmayı önlemede en büyük etken olmuştur. Asıl
önemlisi de Genel Başkanımız Sayın Devlet Bahçeli’nin “Darbe nereden gelirse
gelsin milletimizin, devletimizin, meşru Hükûmetimizin yanındayız.” ifadesiyle
darbe teşebbüsünün sonuçsuz kalması sağlanmıştır ancak henüz tehlike geçmiş
değildir. Bütün bölücü ve yıkıcı unsurlar ile gizli FETÖ artıkları vatan,
millet ve milliyetçilik, demokrasi, insan hakları, kuvvetler ayrılığı,
parlamenter demokrasi gibi kavramları kullanarak gizli hainliklerini
sürdürmektedir. Hainler vatansever, bölücüler milliyetperver kisvesine
bürünmüştür. Aslında, hepsinin hedefinde cumhuriyetimiz, devletimiz, özellikle
de Milliyetçi Hareket Partisi vardır. Çünkü, Milliyetçi Hareket Partisi
bunların oyunlarını bozmuş, oyuncaklarını ellerinden almıştır. Çünkü Milliyetçi
Hareket Partisi 15 Temmuz gecesinden itibaren, siyasetin başaktörü olarak
ülkeyi parçalanmaya götüren süreci tersine çevirmiştir. Bunlar sadece
Milliyetçi Hareket Partisine saldırmakla yetinmemekte, hepsi bir ağızdan, oyunu
bozan Sayın Genel Başkanımıza da ayrıca saldırmaya başlamışlardır. Türk
milletine, onun iradesine ve geleceğine ihanet edenlerden mutlaka ki Türk
adaleti hesabını soracaktır ve gereken en büyük cezaları verecektir.
Tarihimizin şanlı sayfalarında örneğine neredeyse hiç rastlanmayan alçaklıklar,
akla hayale gelmeyen, sığmayan şiddet dolu sahneler meşum ve melun 15 Temmuz
gecesinde yaşanmıştır. Çanakkale müstevlilerin yarım bırakmak zorunda
kaldıkları zulmü hain FETÖ’cüler tamamlamak istemişlerdir. Millî Mücadele’de
kovulan Türk düşmanları kendilerini güçlü hissettikleri bir ortamda
Pensilvanyalı teröristlerle Türkiye’yi önce teslim, daha sonra da tepeden
tırnağa tasfiye etmeye kalkışmışlardır. 
Değerli
milletvekilleri, Genel Başkanımız Sayın Devlet Bahçeli Bey’in 15 Temmuz günü
Meclisin olağanüstü özel toplantısında yaptığı konuşmada “FETÖ, asırlardır
devam edegelen Anadolu’nun istila komplosunun bu çağdaki adıdır. FETÖ, Müslüman
Türk milletinin düşmanı olarak batıl, bâtıni, lanetli çevrelerin küresel ölüm
makinesini içimizde ve bölgemizde devamlı çalıştıran Haçlı zihniyetinin su
katılmamış bir barbarlığıdır. Eğer biz irkilip kendimize gelmezsek, millî akıl
ve şuurda buluşamazsak bu barbarlık son olmayacaktır. Eğer iç barış ve huzur
ortamını birlikte temin ve tamir etmezsek biliniz ki yeni saldırılar
önümüzdedir. FETÖ’yü üzerimize salan, millî bünyemize ve devletimize saldırtan
şarlatanlar, soysuzlar ve insanlık katilleri sadece bir partiyi, sadece bir
şahsı, sadece bir düşünceyi değil, hepimizi, milletimizin tamamını hedef
seçmişlerdir. Dost bildiklerimiz arkamızda hançerle dolaşmaktadır. Küresel ve
bölgesel stratejik denklemleri aleyhimize kurmak için harıl harıl faaliyette
bulunanlar Türkiye'ye pranga vurmak için hazır ve nazır beklemektedir. FETÖ,
PKK, PYD, YPG, IŞİD, DHKP-C silahlandırılıp kiralanmışlar, kanlı tezgâhlarını
vatan topraklarında ve mücavir alanlarda açmışlardır. İslamiyet’in kılıcı
Türklerin Anadolu’dan çıkarılması için el ovuşturanlar artık gemi azıya
almışlar, son kozlarını oynamaya başlamışlardır. 15 Temmuza mevzi bakmak yerine
stratejik yaklaşmak, tehlikeleri kaynağında okuyup oyunu odağında bozmak millî
namusumuzun bizlere yüklediği tarihî bir görevdir. Kumpas kurulmuş, alayı
birden üzerimize geliyormuş, varsın olsun, yeter ki saflarımızı sıkı tutalım,
öleceksek de adam gibi, kahraman gibi ama tam bağımsız bir şekilde ölelim.
Mağduriyet varsa giderelim ama devlete ve millete kıyanları asla affetmeyelim.
Ahlaksızca, arsızca üzerlerine İngilizce kahraman yazan tişört giyen
Pensilvanya uşaklarını güldürmeyelim, dağınık ve atıl hâle düşmeyelim.”
ifadelerinin iyice değerlendirilmesi gerektiğini düşünmekteyim.
Sayın
Genel Başkanımızın ikaz ve uyarılarına dikkat kesilerek meseleye Türkiye
açısından Ankara merkezli, millî birliği esas alan, ülke bütünlüğünü ön planda
tutan anlayışla hareket etmez isek, inanın ki daha büyük olumsuzluklarla karşı
karşıya kalabiliriz. Ancak burada şunu da önemle ifade etmek isterim ki, bu
sıkıntılı ve bulanık ortamda vatan millet sevgisiyle yoğrulmuş insanlarımızın
mağduriyetlere uğratılması, hukukun üstünlüğü ilkesinden hareketle adaletli ve
tarafsız davranılarak milletimizin üzerindeki korku ve endişelerin bertaraf
edilmesi gerekmektedir. Son yıllarda bilerek veya bilmeyerek -paralel yapı
sayesinde- kamu görevlilerinin atamalarında, görevde yükselmelerinde, tayin ve
terfilerinde tarafsızlık ve liyakat ilkelerinden maalesef vazgeçilmiştir.
Kamu
kuruluşlarında hak eden memurun hak ettiği göreve getirilmesi çalışma
barışının, birlik, dayanışma ve verimlilik artışının sağlanması için en temel
gerekliliktir. Bu hususlar maalesef ülke yönetiminde zafiyetlere uğratılmıştır.
Temsil kabiliyeti olmayan, bilgi ve liyakati olmayan ancak siyasi görüş ve
iktidara bel bağlayanların makamlara getirilmesi olumsuzlukların da sebebini
oluşturmaktadır. Bu nedenle terör örgütü paralel yapı yok edilirken yine eski
hatalara düşülmemeli, bir başka cemaatin ve bir partinin sadık mensupları
değil, siyasi görüşlerine bakılmaksızın, liyakat ve bilgi dikkate alınarak, bu
ülkeyi ve milleti karşılıksız seven, Türk milletine ve demokrasisine sadakatle
bağlı atamalar ve yeni personel alımları yapılmalıdır. “Bakanlıklar FETÖ’den
temizlendi, temizleniyor.” derken diğer cemaat ve örgüt mensuplarının iktidara
yakın sendikalar vasıtasıyla devlete sızmalarına karşı önlemler alınmalıdır.
Değerli
milletvekilleri, ayrıca, bir başka konu olarak da partimizin Türkiye Büyük
Millet Meclisi Darbe Girişimini Araştırma Komisyonuna göndermiş olduğu
muhalefet şerhinde belirttiğimiz konulara da özellikle dikkat çekmek istiyorum.
Özellikle örgütün siyasi ayağının ve 15 Temmuz gecesi darbeciler adına bildiri
okutan yurtta sulh konseyinin tam olarak ortaya çıkarılmaması yeni şüpheleri
beraberinde getirmiştir. Örgütün mali ayağıyla ilgili somut adımlar atılmamış,
bu kadar güçlü bir mali ayağın oluşmasına katkısı olanların araştırılması tam
anlamıyla yapılmamıştır. Darbe gecesi yaşanan olayların karanlık noktalarının
aydınlatılması sağlanmamıştır. ByLock kullanan üst düzey bürokratların ve
siyasilerin listesinin MİT tarafından Komisyona iletilmesi partili üye
arkadaşlarımız tarafından talep edildiği hâlde bu talebimiz yerine
getirilmemiştir. Belediyelerdeki FETÖ yapılanmalarıyla ilgili hiçbir çalışma
sürdürülmemiştir. “Kozmik odada yer alan bilgiler kimlerin elindedir?” sorusuna
15 Temmuza kadar hiçbir kimsenin cevap vermemesi de manidardır. Bu sorulara AKP
Hükûmeti sessiz kalmıştır. Yolsuzluk üzerinden siyaseti dizayn etme fırsatı
veren, alan açan, mal varlığında yükselişler olan bakanların hiç mi suçu
yoktur? Bu bakanlar bağımsız yargı önüne çıkarılmalıdır. FETÖ kontenjanından
AKP'den milletvekili olanlar elini kolunu sallayarak gezerken, mücadeleye kim
nasıl inanacaktır? FETÖ'nün siyasi ayağıyla ilgili bugüne kadar hiçbir adım
atılmaması millî vicdanı ziyadesiyle sarsmış ve yaralamıştır.
Bu
konuda en öncelikli görev Hükûmete düşmektedir. Emniyet, istihbarat ve yargıyı
seferber edecek de Hükûmettir. FETÖ’nün siyasi ayağı olmadığını söyleyerek, alt
kademe bazı siyasi yöneticileri hedef almak da millî vicdanı tatmin
etmeyecektir. Üstelik böyle bir yaklaşım FETÖ’yle mücadelenin etkinliğini ve
inandırıcılığını zayıflatıp yıpratacaktır. Buna da kimsenin hakkı yoktur.
Son
olarak Sayın Cumhurbaşkanımız Recep Tayyip Erdoğan’ın şehit yakınları atama
töreninde “2010 yılından itibaren bu yapıya karşı açık tavır almaya başladığımda,
yanımda milletimden başka kimseyi bulamadım." ifadeleri çok anlamlıdır.
FETÖ'nün siyasi ayağının Hükûmet ve ilgili kurumlar tarafından tespit
edilememesi veya edilmemesi, aynı zamanda iktidar partisinin de Genel Başkanı
olan Sayın Cumhurbaşkanının Hükûmet veya ilgili devlet kurumları tarafından
yalnız bırakıldığı kanaati oluşmaktadır diyor, yüce heyetinizi saygıyla
selamlıyorum. (MHP sıralarından alkışlar)
BAŞKAN
– Teşekkür ederim Sayın Ahrazoğlu. 
Halkların
Demokratik Partisi Grubu adına Van Milletvekili Sayın Bedia Özgökçe Ertan
konuşacak. 
Buyurun
Sayın Ertan. (HDP sıralarından alkışlar) 
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan.
Sayın
Başkan, değerli milletvekilleri; sözlerime bir tur önceki tezkereyle başlamak
istiyorum. OHAL’in üç ay daha uzatılmasına aslında bizler şaşırmadık. Bizler
kalıcı huzur ve adaletin tesisi için OHAL kalksın, derken maalesef işçilerin
sesini kısmak için, Kürtleri ve muhalifleri hapishanelere göndermek için,
seçilmişleri, eş başkanlarımızı milletvekillerimizi cezaevlerinde tutmak için,
basına sansür uygulamak için OHAL yeniden uzatılmış durumdadır.
OHAL’de
büyümüş nesiller olarak bizler yani Kürtler bu filmi daha önce görmüştük. Bu
ülkede, zamanında ilan edildiğinde de OHAL’in dört ay süreceği iddia edilmişti
fakat kırk altı kez uzatılan OHAL uygulamalarına şahit olduk. Bizim bildiğimiz
tek yönetim zaten sıkıyönetim şeklinde uygulanan OHAL’di. Yargısız infazların,
binlerce köy boşaltmaların, on binlerce faili meçhulün ve işkencelerin yapıldığının,
en temel hakların, yürüyüşlerin, gazetelerin yasaklanmasının OHAL uygulaması
olduğunun ve bizlere yaşatıldığının en yakın tanıklarıyız. AKP Hükûmetinin
iktidar vaadi OHAL’i kaldırmaktı, Kürt sorununu çözmekti. İronik olan da işte
tam da budur. İktidar olduktan sonra verdiği sözlerden dönen bir AKP’ye şahit
olduk. Bugün artık OHAL’i ne kadar çok sevdiğinizi görüyoruz. Üstelik bu sefer,
artık rejimi de OHAL rejimi olarak kalıcı kılmak istiyoruz. Anayasa
değişikliğiyle rejim değişikliği tescillendi. Bu ülkede artık hiç kimse
özgürlük ve güvenlik hakkından, geleceğe güvenle bakma hakkından “Bir hukuk
devletinde yaşıyorum.” iddiasından bahsedemeyecek hâldedir. Bunu, görüşmeleri
Anayasa Komisyonunda devam eden İç Tüzük görüşmeleriyle de idrak etmekteyiz.
İki partinin tıpkı Anayasa değişikliği gibi dayatmayla karşımıza çıkardığı İç
Tüzük düzenlemesinden görüyoruz.
Bu
değişiklik teklifi, açıkça Meclise ayar vermeyi ve Meclisi kontrol altında
tutmayı hedefliyor. İç Tüzük düzenlemesiyle Anayasa’nın amir hükümleri
değiştirilmek isteniyor. Anayasa’nın 83’üncü maddesini doğrudan
kaldıramadığınız için İç Tüzük’le dolanarak içeriğini boşaltıyorsunuz. Kürsü
dokunulmazlığını kaldırmak demek, millet iradesini anlamsızlaştırmak demektir.
Umuyorum ki bu İç Tüzük değişikliği bu Meclisten geçmeyecektir ama maalesef
benimkisi sadece bir umuttur. OHAL rejimi, Mecliste bile tüm baskısıyla devam
edeceğe benziyor.
KHK’larla
haksız yere binlerce insanın işten atılması devam ediyor, ceza evlerinde
işkenceler devam ediyor, tutuklamalar son hızla devam ediyor. Öte yandan, bu
rejime karşı çıkanlar ise tek tek susturulmaya devam ediliyor. Rejime karşı
çıkanlar, Türkiye’nin demokratik hukuk devleti olmasını isteyenlerdir; ortak
vatanda, eşit ve adil yaşamanın güvencesinin sağlanmasını isteyenlerdir. 
Halkların
Demokratik Partisi olarak bizler bunu kendisine yol haritası edinen insanlarız.
Bizlere yönelik baskıları defalarca bu kürsüden dile getirdik. Bugün eş
başkanlarımız başta olmaz üzere, milletvekillerimizin, belediye başkanlarımızın
tutuklu olmalarının nedeni işte bu taleplerdir. Yine Türkiye'nin demokratik bir
hukuk devleti olmasını isteyen ve sivil toplum örgütü olmanın gereğini yerine
getirenler, hak savunuculuğu yaparak Hükûmeti uyarma görevinde ve gayretinde
olanlar, KHK’larla kapatılarak bunun bedelini ödüyorlar; tek suçları var o da
görevlerini yapmak. 
Sayın
milletvekilleri, OHAL’in yarattığı mağduriyetlerin ardı arkası kesilmiyor.
Bunlardan birisi de on günden fazla süredir gözaltında tutulan insan hakları
savunucularıdır. Ne yazık ki bu Meclisin üyesi olan bazı şahısların mesnetsiz
iddialarıyla kamuoyu yanlış yönlendirilmekte, gözaltında tutulan arkadaşlarımız
hakkında iftiralar atılmaktadır. Ömürleri boyunca insan hakları mücadelesi
veren bu 10 arkadaşım, benim de beraber mücadelesini yürüttüğüm, yakından
tanıdığım, karıncayı incitemeyecek yapıda insanlardır. Ben şahsen onların insan
hakları mücadelesinin tanığıyım. Benimle birlikte dünyanın en prestijli insan
hakları kurumları ve binlerce insan bu kişileri yakından tanıyor, onların
mücadelelerinin tanıklarıdırlar. Ben inanıyorum ki şu an savcılık sorguları
yapılan arkadaşlarımızın hepsi özgürlüklerine kavuşacaklardır. Yalanları arşa
ulaşmış olan yandaş medyanın yüzü kalmışsa eğer biraz, kızaracaktır yüzleri. Bu
vesileyle OHAL nedeniyle on iki gündür gözaltında tutulan insan hakları
savunucularının bir an önce serbest bırakılmalarını umuyorum. 
Sayın
Başkan, değerli milletvekilleri; üzerinde konuştuğumuz ve Hükûmetin
uzatılmasını istediği tezkerenin geçmişi on seneyi aşmış durumdadır. Beklenirdi
ki en az on senedir peyderpey uzatılan bu tezkereye dair kapsamlı bir
bilgilendirme yapılsın. Ben sormak istiyorum: Seneler önce “Orta Doğu’da adil
bir barışın gerçekleşmesi için bu yapının içerisinde yer almalıyız.” ifadesi ve
gerekçesiyle dâhil olduğumuz bu barış gücünde rolümüz ne oldu? Başarılı olduk
mu mesela? Orta Doğu’da adil bir barışın gelmesi için Türkiye ne yaptı? Aradan
geçen yıllar ve Orta Doğu’da olanlar gösteriyor ki pek de olumlu bir adım
atılamamış. Hele bu süre zarfında Orta Doğu coğrafyasının kan gölüne döndüğünü
hesaba kattığımızda adil bir barışa katkı sunulduğunu söyleyemeyiz. Oysa,
dönemin Başbakanı, şimdinin AKP Genel Başkanı ve Cumhurbaşkanı Sayın Erdoğan
“Büyük devlet olmanın gereği, Birleşmiş Milletlerin bu geçici barış gücünde
olmasını gerektiriyor.” demişti. Süreç içinde gördük ki aslında amaç Orta Doğu
pastasından pay almakmış ya da bilmediğimiz başka amaçlar varmış. 
Eğer
bir Hükûmet her sene aynı işi tekrarlamak yoluyla yapıyorsa bu işin
muhasebesini yapmalıdır; bu, kamuoyunu bilgilendirmek için gereklidir. Fakat on
küsur yıldır tezkerelerle asker gönderilen Lübnan’da ne yaptık, aradan geçen
zamanda Birleşmiş Milletler Barış Gücü ne kadar yol aldı, buna dair aydınlatıcı
bir açıklama yapılmamıştır. 
Sayın
milletvekilleri, HDP Grubu olarak bizlerin tezkerelere karşı olduğu
bilinmektedir. Daha doğru bir ifadeyle, yabancı ülke topraklarına açıkça
müdahale niteliği taşıyan politikalara biz itiraz ediyoruz çünkü gerekçesinde
“Uluslararası hukukun meşru saydığı hâller” yazan bir ifade sömürgeci bir
anlayışın hukuki olmayan bir ürünüdür. Neye, kime göre meşru olduğu belirsiz
olan bu çerçeve ancak ve ancak uluslararası güçlerin Irak’a, Afganistan’a
saldırmasına, yüz binlerce insanın ölmesine yol açar. Bu nedenle, ben parti
grubum adına bu tezkereye dair daha detaylı bilgilendirme talep ediyorum. Bu
Meclisin iradesine saygı adına da kapsamlı bir bilgilendirme elzemdir. En
azından aradan geçen bir senede bu coğrafyada yüzlerce gelişme oldu. Bu
gelişmelerin bu tezkereye bir etkisi olmuş mudur? Bütçesi ne şekilde
değişmiştir? Söz konusu barış gücünün katıldığı operasyonlar olmuş mudur? Hatta
ve hatta, bu barış gücüne Türkiye adına katılan askerler şimdi ne yapıyorlar?
Malumunuz, darbe girişimi dolayısıyla binlerce asker ordudan ihraç edildi.
Bunları öğrenmek ve kamuoyuyla paylaşmak bizlerin ve Türkiye toplumunun en
doğal hakkıdır. Keza, muhtemelen her sene “kopyala-yapıştır”la hazırlanan bu
tezkerenin uzatılmasına neden ihtiyaç var? Geçen seneki metinden farkı ne?
Hükûmet bunun açıklamasını yapacak mıdır? On yılı aşkın süredir Birleşmiş
Milletler Barış Gücü Lübnan’da hedeflerine neden ulaşamamaktadır? Bizler
bunların nedenlerini bilmeliyiz ki biraz sonra neyi oylayacağımız hakkında
fikrimiz olsun.
Sayın
Başkan, değerli milletvekilleri; Lübnan tezkeresinin uzatılmasını oyladık,
bitti diye geçiştiremeyiz. Şu an barış gücü Birleşmiş Milletlerin sayısal
anlamdaki ikinci büyük barış gücüdür. O bölgede çıkabilecek bir çatışma hâlinde
sivil can kayıplarını, ortaya çıkacak olan tahribatı bilmemiz gerekmektedir. En
azından, halk adına burada oturan bizler, halkın, Türkiye toplumunun
çıkarlarını savunma adına siyaset yapan bizler tüm bunları sorgulamak
zorundayız.
Sayın
milletvekilleri, 2006’dan bu yana Lübnan’daki Birleşmiş Milletler Barış Gücünde
yer almamız elbette tek başına büyük devlet olmanın gereklerinden biri olarak
açıklanamaz. Hafıza tazelemekte fayda var. Ben bunun adına, geçmişe doğru bir
açıklama yapmak istiyorum, o günleri hatırlamak adına. Bu barış gücü, Lübnan
topraklarından gelmesi muhtemel Hizbullah saldırılarına karşı kurulmuştu. Bu
barış gücü, 2 askeri alıkondu diye o dönem Lübnan’ı cehenneme çeviren İsrail’i
sakinleştirmek ve bu devletin güvenliğini sağlamak için oluşturulmuştu. Sayın
Başkan, değerli milletvekilleri; o tarihten bu yana İsrail’in güvenliğini
sağlayan Birleşmiş Milletler Barış Gücünde yer alan büyük devletler tam da o
tarihten bu yana katledilen her Filistinli çocuğun doğrudan sorumlusudur. İç
siyasette Filistin’i seçim malzemesi, kampanya afişi yapıp daha sonra bu
tezkereyi uzatmak için gündeme getirmek emin olun ki tutarsızlıktır. Eğer büyük
devlet olmak, sömürgeci devletlerin kendi çıkarları uğruna iş birliğine
gitmeleri demekse tebrik ediyorum, Türkiye, büyük devletler sınıfına bu anlamda
dâhil olmuştur. 
Değerli
milletvekilleri, malumunuz üzere, Suriye’deki savaşın taraflarından birisi de
Lübnan’dır ve AKP Hükûmeti, orada kalıcı barışı tesis etmek saikiyle bir yandan
Genel Kurula tezkere getirirken bir taraftan da Suriye’de yıllardır devam eden
istikrarsızlığın en önemli aktörlerinden biri hâline gelmiştir. AKP Hükûmeti
yıllardır Suriye’de izlediği politikayla aslında bu tezkere vesilesiyle on
yıldan bu yana her sene görüşüldüğünde tekrarlanan gerekçelerin hepsini boşa
çıkarmıştır. Bu tezkere vesilesiyle belki de esas soru şu olmalıdır:
Türkiye'nin Orta Doğu politikası nedir? Türkiye'nin, daha doğrusu, AKP
Hükûmetinin dış politikasının Orta Doğu’da adil barışa bir hizmeti var mıdır,
hizmet etmekte midir? AKP’nin Orta Doğu’da barış konusundan anladığı ne yazık
ki Suriye’de yangına körükle gitmekti, bugün ise barış adına yapıcı adımlar
atmak yerine yine ateşe benzinle gidercesine Katar’da askerî üs açmaktayız. 
Sayın
milletvekilleri, tezkereye dair bir başka konuya değinmek istiyorum. O da
enerji alanında başlatılan ortaklıklardır. Geçtiğimiz günlerde Enerji Bakanı
Sayın Albayrak İsrail Enerji Bakanıyla Doğu Akdeniz’de çıkarılan İsrail gazının
Türkiye üzerinden Avrupa’ya taşıyacak olan boru hattının inşasında anlaşmaya
vardı. Bunu birlikte verdikleri pozlar ve demeçlerden anlamış olduk. Bir yandan
iç kamuoyunda Avrupa Birliğine köprüleri atacağız mesajları verelim, bir yandan
Filistin davasının sözcüsü olduğumuzu iddia edelim ama diğer taraftan da AB’nin
mutlaka olmasını istediği İsrail’le doğal gaz boru hattında anlaşmayı ihmal
etmeyelim. Görüyorsunuz AKP yalanlarının mumu artık yatsıya kadar yanmaz oldu.
İsrail, yapılan uluslararası anlaşmalar gereği Filistin yönetimiyle iş birliği
içinde çıkarması gereken gazı suç işleyerek Filistin’den çalıyor ve AKP Hükûmeti
de bu suça çanak tutacak her türlü kolaylığı sağlıyor. İşte, Türkiye’nin
Filistin davasına sözcülüğü AKP sayesinde ancak bu kadar olur. Özcesi
Filistin’e ait rezervin çalınmasına, gaspına Türkiye ortak olmaktadır. 
Sayın
Başkan, değerli milletvekilleri; AKP Hükûmeti yıllarca dış politikada stratejik
derinlik adına komşularla “sıfır sorun” dedi. Peki, ne oldu? Sınırına yığınak
yapan bir ordu, sınırına aşılmaz duvarlar diken bir ülke, geçiş süreci
görüşmeleri yürüten Suriye’de büyükelçisi olmayan bir Türkiye’den bahsediyoruz.
Sonuçları meçhul ve ileride savaş suçu niteliği taşıması muhtemel bir Fırat
Kalkanı operasyonunda ölen onlarca askerden bahsediyoruz. Bakın, Türkiye
toplumu çocuklarının dışarıda, yabancı ülke topraklarında neden öldüğünü merak
ediyorlar, bunu soruyorlar: “Barış istiyoruz, neden çocuklarımız ölüyor?” diye
soruyorlar. Bir ülkenin dış politikası da, iç politikası da savaş politikası,
talan politikası olmamalıdır, ölü bedenler üzerinden kurulmamalıdır. HDP Grubu
olarak bunu defalarca söyledik ve bundan sonra da ısrarla söyleyeceğiz. Türkiye
yüzünü artık Kürtlere dönmelidir. Türkiye yüzünü selefi çetelere değil, cihatçı
gruplara değil, Orta Doğu’nun tüm renklerine, halklarına dönmelidir. Orta
Doğu’da farklı dinlerin, mezheplerin olduğu gerçeğine alışmalıdır. Orta Doğu’da
Müslümanlar var, Hristiyanlar var, Yahudiler var, Ezidiler var. Orta Doğu’da
farklı mezhepler var. Sünniler var, Şiiler var, Aleviler var Müslümanlardan.
Hristiyanların içinde Ortodokslar var, Katolikler var, Protestonlar var.
Nasturiler var, Keldaniler var, Süryaniler var. Görmezden gelince bu kadar
insan, bu kadar farklılık Orta Doğu’dan buhar olmayacaktı. Nitekim olmadı da. 
Bir
zamanlar “öfkeli çocuklar” diye tanımladığınız barbar IŞİD’çi katiller bugün o
topraklardan silinip atılırken bunda Kürtlerin, Arapların, Çerkezlerin,
Ezidilerin rolü unutulmamalıdır. Orta Doğu algınızı barış politikalarıyla bir
an önce yeniden kurmalısınız. Lakin bunun adı, barış gücü olan asker gönderme
tezkeresi olmamalıdır. Öyle bir politika ortaya koyacaksınız ki uzun vadeli
istikrar içerisinde demokrasiyi, insan haklarını, adaleti ve vicdanı tesis alan
bir politika olmalıdır. Barış politikası, sabah kendi seçmeninize Filistinli
kardeşlerimizin davasından bahsederken akşam İsrail’in Filistin kara sularında
el koyduğu gazı pazarlama anlaşması yapmak değildir. Barış politikası “Musul
82’nci, Halep 83’üncü vilayetimizdir.” demek değildir. Yayılmacı politikalardan
artık vazgeçmelisiniz. Dış politikada sınır komşularımızla iyi ilişkiler için
bir an önce artık iç barışı sağlamalıyız. 
Son
iki yıldır Kürtler anasını görmesin diye yapmadığınızı bırakmadınız, yüzlerce
eve tabutların girmesine neden oldunuz. Kürt’ü Türk’e, Türk’ü Kürt’e düşman
ettiniz. Her gün bir ilden linç haberleri gelmeye başladı. Bu anlayışla barış
gelmez. 80 milyonluk nüfusu 50 milyona indirmekle barış gelmez. 
Değerli
milletvekilleri, bir tarafta eş başkanlarımız tutukluyken diğer tarafta tüm
toplumu temsil ettiği iddia edilen bir Cumhurbaşkanının olduğuna inanmamızı
kimse beklemesin. Partimizin Genel Başkanına “terörist” yaftası yapıştırmak
kimsenin hakkı değildir. “Selahattin Demirtaş” dendiğinde ilk akla gelmesi
gerekenler şunlardır: Kendisi, 1 Kasım 2015 tarihli milletvekili genel
seçimlerinde 5 milyondan fazla oy alarak Türkiye Büyük Millet Meclisine 59
milletvekiliyle giren Halkların Demokratik Partisinin Eş Genel Başkanıdır. HDP,
dünyadaki en yüksek seçim barajı olan yüzde 10’luk seçim barajını yıkan;
Türkiye’deki tüm halkların, tüm inançların, ezilenlerin, sömürülenlerin,
dışlananların, ayrımcılığa uğrayanların, yani aslında bu ülkenin çokluğunu ve
çoğunluğunu temsil edenlerin muhalefet partisidir. İmha ve inkâr politikalarıyla,
tutuklamalarla, Kürtleri ebedî ve ezelî düşman ilan etmeyle içte ve dışta barış
sağlayamayız, toplumsal uzlaşıyı getiremeyiz. Türkiye bir an önce “barış”
diyenlerin sesine kulak vermelidir. Evin içinde bir yangın var, önce bu ateşi
el birliğiyle söndürmeliyiz ki sonrasında coğrafyamıza insan haklarını,
adaleti, barışı, eşitliği, herkesin kendi kimliğiyle, kendi varlığıyla
yaşayabileceği bir yol haritasını sunabilelim. Bunu yapmak hepimizin elinde,
bunu yapmak bu Meclisin asıl görevidir.
Sayın
Başkan, değerli milletvekilleri; sözlerime Hükûmetin Orta Doğu politikalarının
ciddi biçimde gözden geçirilmesinin Türkiye’nin de çıkarları açısından; bölge
halklarının da, Orta Doğu’nun da çıkarları açısından zorunlu olduğunu ifade
ederek son vermek istiyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Özgökçe Ertan.
Cumhuriyet
Halk Partisi Grubu adına Ardahan Milletvekili Sayın Öztürk Yılmaz konuşacak. 
Buyurun
Sayın Yılmaz. (CHP sıralarından alkışlar) 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Lübnan’da konuşlu olan Birleşmiş Milletler gücü UNIFIL’in görev yönergesinin,
Birleşmiş Milletler Güvenlik Konseyi kararı tekrar çıkması hâlinde bir yıl daha
uzatılmasına ilişkin Hükûmet tezkeresi konusunda Cumhuriyet Halk Partisi Grubu
adına söz almış bulunmaktayım. Yüce Meclisi saygıyla selamlıyorum.
Öncelikle,
küresel dünyada dış politikayı içeride olan gelişmelerden bağımsız
değerlendirmek artık mümkün değil. Örneğin, terör örgütü FETÖ Türkiye'nin iç
politikası mıdır, dış politikası mıdır? Hem iç politikasıdır hem dış
politikasıdır. Terör örgütü PKK Türkiye'nin iç politikası mıdır sadece, dış
politikası mıdır? Hem iç politikasıdır hem dış politikası. Eğer bir ülkede
güvenlik yoksa turistlerin gelmesi konusu Türkiye'nin iç politikası mıdır, dış
politikası mıdır? Keza, üretimden ve tüketimden bağımsız olarak addedilemeyecek
ithalat ve ihracat konusu da bir ülkenin hem iç politikası hem de dış
politikasıdır. Türkiye'de olup bitenler, özellikle darbe girişiminden sonra
olağanüstü hâlin 20 Temmuzda ilan edilmesi, akabinde kanun hükmünde
kararnameler ve devletin yapısının işleyişine ilişkin köklü ve gerçek manada
devletin rejimiyle oynayan değişiklikler, Türkiye'de içerideki olayların
dışarıdaki olaylarla esasen birlikte ele alınmasını ve dış politikanın bu
konularla birlikte ele alınmasını zorunlu kılmaktadır.
Biliyorsunuz
darbe girişiminden sonra Türkiye içeriye gömüldü. Darbe girişiminin hemen
akabinde, 20 Temmuzda OHAL ilan edildikten hemen sonra Avrupa İnsan Hakları
Sözleşmesi’ne genel manada Türkiye çekince koydu yani bu sözleşmeyi esasen
önemli ölçüde askıya aldı ve bunu uygulamayacağını -büyük bir bölümüne genel
çekince koydu- ilan etti. İkinci çekince koyduğu konu ise Birleşmiş Milletler Medeni
ve Sivil Haklar Sözleşmesi’ydi. Burada da 13 tane kritik maddeye çekince koydu.
Mesela adil yargılama hakkını askıya aldığını belirtti, hatta azınlıklarla
ilgili normalde çekince konulamayacak maddeleri de OHAL çerçevesinde
uygulamayacağını ilan etti. Daha sonra 16 Nisan referandumu gündeme geldiğinde
Venedik Komisyonunun “Bu referanduma konu olan maddeler demokrasiyi askıya
alıyor, demokrasiyi kurumsal olarak bitiriyor, demokrasinin belini kırıyor,
Türkiye’de demokrasiden otokrasiye dönük bir yaklaşım sergiliyor.” şeklinde
uyarısı oldu ve Venedik Komisyonu “Eğer bunlar geçerse Türkiye demokrasiden
uzaklaşıyor.” şeklinde bir kanaat belirtti ve maalesef bunlar da dinlenmedi.
Sonra Avrupa Konseyinin… Biliyorsunuz Türkiye 2004’te denetimden çıkmıştı, tekrar
Türkiye, yeniden denetime alındı. Dünyada herhâlde, demokratik olup denetimden
çıkıp tekrar denetime alınan tek ülke olduk. 
Şimdi,
bütün bunlar Türkiye’nin dışarıdaki imajını, Türkiye’nin demokratik görünümünü
zayıflattı. Eskiden Türkiye’yle ilgili algı şuydu: Nüfusunun çoğunluğu
Müslüman, demokratik ve laik bir ülke. Şimdi ise nüfusunun çoğunluğu yine
Müslüman ama otokratik bir ülke imajıyla Türkiye yüzleştirildi ve ilk defa
-hiçbir Cumhurbaşkanı bir rejimle anılmıyordu- bu dönemde Erdoğan rejiminden bahsedilir
hâle gelindi. Sanki Saddam rejimi, sanki Kaddafi rejimi, sanki Kerimov rejimi
gibi bir rejimden, bir cumhurbaşkanının adıyla bir rejimden bahsedilir hâle
gelindi. Bunlar, tabii, Türkiye’nin dışarıdaki görünümünü olumsuz yönde
etkiledi ve Türkiye’yi içeriye gömdü. Türkiye dışarıdaki gelişmelere maalesef
fazla müdahale edemedi. 
Bakınız,
NATO’yla sorunlar yaşıyoruz, Avrupa Birliğiyle sorunlar yaşıyoruz, Rusya’yla
sorunlar yaşıyoruz, ABD’yle sorunlar yaşıyoruz. Orta Doğu’da ciddi manada bir
bataklığın içerisindeyiz ve kurtulamıyoruz. Daha da önemlisi, elimizde olan
dostları da yanlış politika nedeniyle kaybediyoruz. Şu anda Orta Doğu’da
Türkiye’nin yarın bizi satacağı açık olan Katar ve her an bizi terk edecek
Müslüman Kardeşlerden dolayı uluslararası terör çizgisine girmek istemeyen
Hamas var; onlar da yavaş yavaş bizi terk edecek. 
Cuma
günü, biliyorsunuz, Filistin’de hadiseler oldu. Filistin’de Mescidi Aksa’nın
girişinde Aslan Kapısı’nda bomba patladı ve saldırı oldu. Akabinde de İsrail,
özellikle hemen akabinde İsrail oraya girişleri durdurdu ve üç gün ibadeti
durdurdu. Sonra Netanyahu daha önce çok istediği ama arayıp bir türlü
bulamadığı altın gerekçeyi buldu ve Mescidi Aksa’ya girişlerde, biliyorsunuz,
kamera ve dedektörler koydu yani ibadet yapılan bir yere dedektör koydu. Tabii,
buna oradaki Filistinli kardeşlerimizin tepkisi oldu. Yalnız, Türkiye'nin de
özellikle yakından takip etmesi gereken bu olaylar Orta Doğu’da yeniden bir
alevlenmeyi tetikleyebilir, olayın hassasiyeti herkesin malumu. 
Bakınız,
2 devletli çözüm konusunda da Mavi Marmara olayı ve akabinde İsrail
askerlerinin burada yargıdan affedilmesinden sonra hiçbir şey yapılamıyor.
Ezanın sesi kısılıyor, eskiden çok konuşulurdu “Şu oluyor, bu oluyor,
Filistinli kardeşlerimiz…” diye, onun için seçimler kazanılırdı, onun için
ortalığa düşülürdü, hiç kimseden ses yok. Bu, haber oldu mu Türkiye’de? Mescidi
Aksa’ya iki üç gün insanlar giremedi. Haber oldu mu? Olmuyor. Neden? Çünkü
havuz medyanın işine gelmiyor haber yapmak. Yani biz her şeyi siyasileştirdik,
her şeye göreceli bakıyoruz, postmodern bir anlayışla dünyaya bakıyoruz
maalesef. Biz, İsrail ve Filistin’in 2 devletli çözüm çerçevesinde bir araya
gelmesini ve başkenti Doğu Kudüs olan, 1967 sınırları içerisinde bir
Filistin’in bir an önce kurulmasını ve İsrail’in de güvenlikli ve tanınmış
sınırlar içerisinde yaşamasına ilişkin 2 devletli çözümü destekliyoruz. Başka
da bunun yolu yok ama korkarız bu olaylar alevlenirse, hele özellikle
Türkiye'nin bu olaylara da kayıtsız kalması bölgede yeni bir alev topunun
ortaya çıkmasına yol açabilir. 
Şimdi,
bakınız, Avrupa Birliğiyle ilgili gelişmeler oluyor. Rapor yayınlanıyor, çöpe
atıyoruz. Avrupa Konseyi bir uyarı yapıyor, çöpe atıyoruz. NATO’dan bir şey
geliyor, dinlemiyoruz, hiçbir şeyi dinlemiyoruz. Neden? Çünkü içeride
demokrasiyle ilgili bir operasyon yapılıyor esasen, bu operasyon yapılırken
kimsenin müdahale etmesi de pek fazla istenmiyor. 
Şimdi,
Orta Doğu’da da gelişmeler var. Biz bununla ilgili olarak birkaç şey söylemek
istiyoruz. Bakınız, bugün Orta Doğu’da en önemli konu Amerika’daki yönetimin
İran’ı artık tekrar hedef tahtasına oturtmuş olması. Neden? Çünkü, İran’ın Orta
Doğu’da fazla nüfuz alanına sahip olduğunu görüyor ve İran’ın esasen Basra
Körfezi’nden Bab’ül Mendep Boğazı’na kadar olan bölgeyi Şii unsuru nedeniyle
kontrol edebileceği endişesi taşıyor. Bütün bu Katar olayı, Suudi
Arabistan’daki silah satışı, Katar’a silah satışı, bütün bu olayları, bütün bu
genel stratejinin dışında değerlendirmek yanlış olur.
Orta
Doğu’nun güneyinde bunlar olurken kuzeyinde, bizim bölgemizde de yeni bir
şekillenme oluyor. Bakınız, 25 Eylülde Barzani bağımsızlık referandumuna
gideceğini açıkladı. Dışişleri Bakanlığı bir açıklama yaptı, bunu Irak’la
görüşmek Irak’ın bütünlüğü çerçevesinde bu konuları ele almak gerektiğini ve
zamanlamasının yanlış olduğunu belirtti. Amerika Dışişleri Bakanlığı ve
Amerikalı yetkililer de esasen olayın esasına değil zamanlamasına karşı
çıktılar ve zamanlamasıyla alakalı bir çekinceleri olduğunu söylediler. Bizim
önümüzde kritik bir yaz duruyor, bu AKP Hükûmeti ne yapacak? Referandum
sonucunda muhtemelen yüzde 99,9 bağımsızlık yönünde bir karar çıkacak. Onu
Barzani taktik olarak hemen uygulamayabilir ama siz ne yapacaksınız? Strateji
belli mi? Hiçbir şey belli değil.
Keza,
Suriye’deki gelişmeler… Bakınız, Suriye’de yeniden IŞİD tamamen oradan
çekiliyor, Rakka operasyonu da bitti bitecek, esasen Rakka da çevrilmiş durumda
ve Musul operasyonu bitti. Irak’ta 2 tane alan kaldı; bir, Gayyara bölgesi
tamamen temizlendi, Havice bölgesi kaldı küçük bir alan, bir de Telafer kaldı.
Bir plan var mı? Buradan IŞİD çekildi, buranın idari yapısıyla, buranın,
ülkenin bütünlüğüyle, orayla ilgili herhangi bir plan var mı? Hiçbir yerde
yazılıyor mu, çiziliyor mu veya düşünülüyor mu? Olmadığını söyleyebiliriz.
Suriye’yle
ilgili bir şey var mı? Suriye’de de muhtemelen bir-iki ay içerisinde Rakka
düşecek. Rakka düştükten sonra Suriye’de de yine sıcak bir yaz yaşanacak(!)
Peki, Suriye’yle ilgili bir plan var mı? “Suriye’nin toprak bütünlüğünü destekliyoruz.”
diyoruz kâğıt üzerinde. Peki, ona ilişkin herhangi bir şey var mı? Astana
süreci başka bir telden çalıyor, Cenevre ayrı bir telden, Türkiye apayrı bir
telden çalıyor. Hiçbir çalışma yok, bir boşluk var. Bakınız, açık açık dış
politikada bir boşluk var. Türkiye dışarıda yalnızlaştırıldı, esasen buradaki
yönetim de Türkiye’yi içeriye gömdü, içeriye gömüldük, gömüldüğümüz için
dışarıya bakamıyoruz. Deprem niteliğinde olaylar oluyor. 
Kıbrıs
konusu… Müzakereler bitti. Müzakerelerde Rum tarafı ile KKTC anlaşamadı
garantiler konusunda. Peki, bakınız, bu hikâyeyi hep duyduk biz, en son şunu
söylüyorlardı: “Bu son defa çözüm arayışıdır, altın şans yakaladık. Eğer bu
defa da olmazsa hiç olmayacak. Bu defa olmazsa alternatifler gündeme gelecek.”
Buyurun bakalım, getirin alternatifleri. Ne alternatifiniz varmış? Soruyoruz
KKTC’deki yönetime: Alternatifiniz nedir? “Bittiği gün, ertesi gün yeni çözüm
çabası başlar.” diyor. Ya, böyle bir şey olur mu? Böyle bir dava savunulabilir
mi? Bu nasıl iştir? Yani orada KKTC’nin, oradaki Kıbrıslı Türk kardeşlerimizin
emlaki para etmiyor, gelecekleri belirsiz. Tutturmuşlar izolasyon aşağı
izolasyon yukarı. Nedir izolasyon ya? Nedir izolasyon? İzolasyon demek “Ben
KKTC’yi tanıtmıyorum.” demektir, “Çünkü ben oyalıyorum.” demektir. Peki,
kalkıyor mu izolasyon? O da kalkmıyor. Siz en küçüğüne razı olursanız en
büyüğünü yaptırabilir misiniz? Biz geçen de söyledik, artık tanıtma konusu
öncelikli gündem maddesi hâline getirilmelidir, Dışişleri Bakanlığında KKTC’nin
tanıtımına ilişkin özel bir temsilci atanmalı ve bu temsilci dünyanın her
tarafını gezmelidir. Neyi bekliyoruz? Müzakereler durdu. Eskiden diyorlardı ki:
“Ya, müzakereler var. Dolayısıyla AB müzakereleri etkilenir.” E, durdu.
Önümüzde bir perspektif var mı müzakerelerin açılması için? O da yok. Bütün
“chapter”lar, fasıllar durdu, hiçbir fasıl açılmıyor. Geçen hafta Brüksel’e
gittiğimizde “Ya, Türkiye neyi açabilir?” dediğimiz zaman “Ya, vallaha, bu
dönemde biz Türkiye’yi tamamen atmaktan bahsediyoruz, ne ‘chapter’ açılması, ne
fasıl açılması?” diyorlar. Peki, böyle bir dönemde siz bir hamle yapmak zorunda
değil misiniz? Sizin bir diplomatik hamleniz olması gerekmez mi? Esasen en
zayıf noktasını bulmuşsunuz, açmıyor, o zaman bir şey yapmamız lazım. 
Bakınız,
dış politikada en önemli şey boşuna laf etmek değildir, kararlılıktır. Bunu
bugün yapamıyorsanız hiçbir zaman yapamazsınız. 1 milyondan az bir Rum’a diz mi
çökeceğiz yani? Onların paşa gönülleri istediği zaman, istedikleri takvim
çerçevesinde bir çözüme mi razı olacağız biz veya istedikleri şartlarda? Böyle
bir şey olamaz. 
İstenene
de bakınız: Toprak. Diyorlardı ki “Toprak vermiyoruz.” Ya, neyi vermiyorsunuz
toprak? Yüzde 36’ydı KKTC’nin toprağı şu anda, yüzde 36, ara bölge dâhil yani
bize düşen alan dâhil. E, ne oluyor? Yüzde 28’e kadar düşeceğimizi götürüp
Birleşmiş Milletlere teslim ettik yani bir çözüm durumunda yüzde 28 küsura
düşeceğimizi belirttik. Hani vermiyoruz? 
Bu
ne demektir biliyor musunuz? Bu, KKTC’nin topraklarının, kendi topraklarının
yüzde 23’ünü terk etmek anlamına geliyor. Niye yapıyoruz bunu? Allah’ın emri
mi? Kutsal bir kitapta mı yazıyor vereceğimiz? Niye vereceğiz? Vermek zorunda…
Efendim, çözüm olacakmış. Çözüm, almış vermiş, alacaksın ki vereceksin. Ya,
niye vereceğiz kardeşim, niye vereceğiz ya? 
Bütün
her şeyi altüst ediyorsunuz da, bütün Anayasa’yı altüst ediyorsunuz, kanunları,
demokrasiyi altüst ediyorsunuz, yerleşik her şeyi altüst ediyorsunuz ve
yerleşiğe zerre kadar saygı duymuyorsunuz da orada başkalarının getirdiği
“yerleşik” dediği bu düzenlemelere niye karşı çıkmıyorsunuz? (CHP sıralarından
alkışlar) 
Bu,
bizim millî bir meselemiz. Bunda siz sağlam durursanız biz sizi destekleriz.
Açık açık eleştiriye de razıyız, her türlü eleştiriye de razıyız. Biz yeter ki
doğru bir noktada duralım, bizi eleştirsinler, umurumda değil ama doğru bir
noktada duralım. 
Şimdi,
efendim, diyorlar ki: “Bu çözüm şimdi olmuyor. Şimdi yatıralım…” On yıl sonra
tekrar çözüm başladığı zaman nereden başlayacağız, bakın, ben size söyleyeyim:
28,6’ya -veya işte, her neyse- düştük ya, on yıl sonra başladığı zaman onun da
gerisine düşürecekler bizi, her başlanan yerde bırakılan yerin bir sonrasına
düşülüyor. 
Aynı
şekilde Garanti Anlaşması’yla ilgili söyleyeyim, İngilizler diyor ki: “Vallaha
biz toprak veririz.” Peki, sen toprak veriyorsun kardeşim, Annan Planı’nda da
verdin ama sen müdahale hakkından, oradaki egemen üslerden vazgeçiyor musun?
Sen Kıbrıs’ta egemen üs… Diyor ki: “Burası benim toprağım. Bu, çözümün dışında,
ben ancak biraz toprak verebilirim.” Peki, sen egemen üslerden vazgeçiyor
musun? “Geçmiyorum ama birazcık toprak verebilirim.” diyor. Peki, Yunanistan
Türkiye’yi atmak için zaten tek taraflı müdahale istemiyor, İngiltere de zaten
istemiyor, İngiltere’nin tek istediği egemen üslerde kalmak. Peki, kardeşim, ben
şu aşamadan itibaren vereceğim, anlaşılıyor. Şimdi, bizi bir noktaya
getirmişler, bu saatten sonra zorladığımız her adımda vermek zorundayız. Vermek
zorunda mıyız? Niye veriyoruz?
HASAN
BASRİ KURT (Samsun) – Vermedik zaten ya, verilmiş bir şey yok.
ÖZTÜRK
YILMAZ (Devamla) – Vermedin değil işte, veriyorsunuz, çözüm hâlinde
veriyorsunuz. Garanti Anlaşması’nı sulandırıyorlar, diyorlar ki: “Birleşmiş
Milletler gücü olsun, artık ayrı bir Türk ordusu olmasın, polis gücü olsun, o
polis gücü de gelsin Birleşmiş Milletlerin içerisinde olsun, Birleşmiş
Milletler müdahil olacağı zaman da başka bir yer karar versin, Türkiye tek
başına karar vermesin.” 
HASAN
BASRİ KURT (Samsun) – Garantörlüğün vazgeçilmez olduğu Cumhurbaşkanı, Başbakan
tarafından çok kere ifade edildi.
ÖZTÜRK
YILMAZ (Devamla) – Garanti Anlaşması’nın 4’üncü maddesi Türkiye’ye tek taraflı
müdahale hakkı veriyor aynen başkalarına verdiği gibi. Lütfen bu konuda en
azından siyaset yapmayalım arkadaşlar. 
HASAN
BASRİ KURT (Samsun) – Vazgeçmeyeceğimizi söyledik, Cumhurbaşkanımız da söyledi,
Dışişleri Bakanı da söyledi.
ÖZTÜRK
YILMAZ (Devamla) – Garanti Anlaşması’nın bu maddesi sulandırılmak isteniyor ve
sulandırılacak. Crans-Montana’da dediler ki: “Kapatacağız bunları bir yere,
konuşacaklar.” Neyi konuşacaklar? Siz orada Garanti Anlaşması’na ilişkin
maddeyi sulandırana kadar konuşacaklar. Şakası yok, açık açık söylüyorum, kim
eleştirirse eleştirsin, biz burada durduğumuz sürece bu millî davaya sahip
çıkmak zorundayız. 
Akdeniz
tarihin hiçbir döneminde olmadığı kadar değerlendi. Suriye’de Ruslar üsler
kuruyor, deniz üssü, kara üssü. Kurmuyor mu? Amerika Birleşik Devletleri
PYD’nin alanına kuruyor. Bakıyorsunuz, Amerika Birleşik Devletleri’nin bir eli
Katar’da, orada 11 bin askeri var, 5’inci Filoyu Bahreyn’e kuruyor, Irak’ta
ayrı üsleri var, Erbil’de ayrı koordinasyon merkezi var. Ya, yapmayın, siz ne
yapıyorsunuz? Millet Akdeniz’e asker yığıyor, siz Akdeniz’den askeri
çekiyorsunuz. Niçin, niye yapıyoruz biz bunu? Efendim, alınıyorlarmış, biz
böyle konuşunca alınıyorlarmış. Ya, ben böyle konuşmak zorundayım kardeşim, biz
böyle konuşmak zorundayız. Artık gerçekle yüzleşmenin zamanı geldi. Bakınız,
artık bu köprünün altından sular geçti. Kıbrıs konusunu eski, bu zamana kadar
Türkiye’ye dayatılan şekilde biz ele almak zorunda değiliz. Hiç kimsenin paşa
gönlü olsun diye bir taviz vermek zorunda değiliz. Kim bu yetkiyi, hakkı
kendinde görüyor?
Ayrıca,
lütfen, şunu belirtmek istiyorum: Bir anlayış var, o anlayış Türkiye’de
millîlik ne kadar varsa ayaklarının altın alıp ezmek istiyor, hınçla ezmek
istiyor. Bir şey diyorsunuz, hemen karşı geliyorlar. Ya, kardeşim, bu Kıbrıs’ta
benim bir arsam yok, benim bir yalım yok, benim herhangi bir şeyim yok. Seçim
bölgem Ardahan’da bile bir evim yok. Bizim bir şeyimiz yok, burası memleket
meselesi. Yani, burada verdiğiniz şeyi alamıyorsunuz ve geri dönüşünüz yok. Bu
konuda azami gayret gösterileceğini, bütün partilerin, başta hükûmet eden AK
PARTİ’li kardeşlerimizin buna riayet edeceğini ve özen göstereceğini
düşünüyoruz ve bu konuda en azından sapma olmaması gerekiyor. 
Bakınız,
Orta Doğu’daki gelişmeler Türkiye’nin elini kolunu bağladı, Akdeniz de
bağlıyor, yarın Ege bağlayacak ve bu götürülemez, sürdürülemez bir noktaya
geliyor. Herkesle kavga politikasından da vazgeçelim artık. Bu, Türkiye’nin
elini kolunu bağlıyor. 
Hepinize
saygılar sunuyorum. (CHP ve MHP sıralarından alkışlar)
BAŞKAN
– Teşekkür ederim Sayın Yılmaz. 
Adalet
ve Kalkınma Partisi Grubu adına İstanbul Milletvekili Sayın Şirin Ünal
konuşacak. 
Buyurun
Sayın Ünal. (AK PARTİ sıralarından alkışlar)
AK
PARTİ GRUBU ADINA ŞİRİN ÜNAL (İstanbul) – Sayın Başkan, değerli
milletvekilleri; Türkiye’nin Birleşmiş Milletler Lübnan Geçici Görev Gücü
UNIFIL’e sağladığı kuvvet katkısının 31 Ekim 2018’e kadar uzatılması hakkında
yüce Meclisimizin onayına sunulan Hükûmet tezkeresi hakkında Adalet ve Kalkınma
Partisi Grubum adına söz almış bulunuyorum. Yüce Meclisi saygıyla selamlıyorum.
Sözlerime
başlamadan evvel, 15 Temmuz 2016’da hain terör örgütü FETÖ’nün saldırılarına
karşı vatanı korumak için canlarını tereddüt etmeden ortaya koyan tüm demokrasi
şehitlerimize şehadetlerinin 1’inci yıl dönümü vesilesiyle Allah’tan rahmet,
yakınlarına ve milletimize başsağlığı ve sebat diliyorum. Yine, bu saldırılara
karşı kahramanca mücadele veren gazilerimize acil şifalar diliyor, hayırlı
ömürler temenni ediyorum.
15
Temmuz gecesi ülkenin her köşesinde, sokaklarda her siyasi anlayıştan,
meşrepten ve dünya görüşünden insanlarımız olmuştur. O geceden beri Türkiye,
gerektiğinde tüm farklılıkların üzerine çıkarak hürriyetlerini ve geleceğini
sahiplenme iradesine sahip olduğunu dost düşman herkese göstermiştir. Türkiye
hakkında yapılan olumsuz hesapların tamamı 15 Temmuzda geçerliliğini
yitirmiştir. Sanıldı ki PKK’sından DEAŞ’ına kadar dünyanın en eli kanlı, en vahşi
terör örgütlerini üzerine salarsak bu ülkeyi sindirebiliriz. Sanıldı ki FETÖ
mensubu üniformalı teröristleri uçakları, tankları, toplarıyla sokağa
çıkardığımızda bu milleti teslim alabiliriz. Ülkemizde bu acıların bir kez daha
yaşanmamasını Gazi Meclisimizin kürsüsünden bir kez daha Cenab-ı Allah’tan
niyaz ediyorum.
Sayın
Başkan, değerli milletvekilleri; 2006 yılında yaşanan İsrail-Lübnan savaşı
sonrasında Lübnan’da barışın tesisi ve idamesi amacıyla Birleşmiş Milletler
Lübnan Geçici Görev Gücü (UNIFIL) oluşturulmuştur. Ülkemizin de kuvvet
katkısında bulunduğu UNIFIL’in başarıyla icra ettiği görevler sonucunda
Lübnan-İsrail sınırında sağlanan güvenlik ve istikrar ortamı hâlâ devam
etmektedir. Birleşmiş Milletler Güvenlik Konseyinin 11 Ağustos 2006 tarihinde
kabul ettiği 1701 sayılı Karar’la kurulan UNIFIL’in görev süresi geçici olarak
bir yıl olarak belirlenmiştir. Aynı kararda bu sürenin gerekli görülmesi
hâlinde her yıl yeniden uzatılması da öngörülmüştür. UNIFIL’in görev süresi bu
çerçevede bugüne kadar on kez uzatılmıştır. Bu defa Birleşmiş Milletler
Güvenlik Konseyince UNIFIL’in görev süresinin Ağustos 2017 sonu itibarıyla
yeniden bir yıl uzatılması öngörülmektedir. 
Sayın
Başkan, değerli milletvekilleri; yakın coğrafyamızda barış ve istikrarın tesisi
öncelikli dış politika hedeflerimizden birisidir. Bölgesel barış, istikrar ve
güvenliği ilgilendiren tüm gelişmelerin dış politikamız üzerinde şüphesiz
önemli yansımaları olabilmektedir. Son dönemde bölgemizde yaşanan gelişmeler
ülkemizin istikrar ve esenliğinin bölge ülkelerinden ayrı düşünülemeyeceğini
bir kez daha gözler önüne sermiştir. Bu itibarla, millî menfaat ve
çıkarlarımızı yakından ilgilendiren bölgesel gelişmeler karşısında kayıtsız
kalmamız düşünülemez. Bu anlayıştan hareketle, Hükûmetimizin dış politikası
ülkemizin etrafında bir barış, güvenlik, istikrar ve refah kuşağı
oluşturulmasını hedeflemiştir.
Suriye
rejiminin halka karşı uyguladığı kanlı şiddet ve baskı politikalarının bölge
istikrarına yönelik tehdidini artırdığı bir ortamda tüm bölgenin istikrarı
bakımından kilit önemi haiz Lübnan’da barış ve istikrarın muhafazası bölgemizin
içinden geçmekte olduğu bu hassas süreçte hiç şüphesiz daha da önem
kazanmıştır. Bölgesel gelişmelerin etkisiyle Lübnan’daki etnik ve dinî gruplar
arasında yaşanan dönemsel gerginlikler ve toplumsal huzuru hedef alan
eylemlerde kaydedilen artış endişe kaynağı olmayı sürdürmektedir. Hizbullah’ın
artan ölçüde Suriye rejimine destek vermesi ve Suriye'deki iç savaşta rejimin
yanında bilfiil yer alması Lübnan’ı da Suriye'deki gelişmelere müdahil
kılmaktadır. Ayrıca çatışma ortamından kaçarak komşu ülkelere sığınmak
durumunda kalan milyonlarca Suriyelinin yarattığı mülteci baskısı da Lübnan’ı
ciddi sınamalarla baş başa bırakmaktadır.
Ülkedeki
farklı mezhep grupları arasında zaman zaman ortaya çıkan ve silahlı çatışma
boyutuna varabilen gerginlikler bugüne kadar Lübnan Hükûmetinin, Lübnan
halkının ve ordusunun sağduyulu tavrı neticesinde büyümeden önlenebilmiştir.
Lübnan halkının sahip olduğu ve uzun yıllara dayanan bir arada yaşama
kültürünün beraberinde getirdiği toplumsal direnç ülkenin istikrarsızlıklarının
olumsuz yansımalarının mümkün olduğunca asgari düzeyde tutulmasına imkân
sağlamıştır. Lübnan halkının zor zamanlarda sergilediği bu olgunluk ve
dayanışma duygusunun, bölgedeki diğer toplumlar açısından da önem teşkil
etmesini temenni ediyoruz. Ne var ki Lübnan toplumunun bugüne kadar başarıyla
karşı koyduğu sınamalar, bölgesel dinamiklerin etkisiyle gün geçtikçe yeni
boyutlar kazanacaktır. Son dönemde Lübnan’a sığınan Suriyeli ve Filistinli 1
milyonu aşkın mültecinin, ülkedeki hassas mezhep dengelerini de bozmasından
endişe duyulmaktadır. Bunun yanı sıra DEAŞ’ın yarattığı Şii-Sünni
gerginliğinin, diğer bölge ülkelerine kıyasla sosyopolitik açıdan daha hassas
dengeler üzerine kurulu Lübnan’ın barış, huzur ve istikrarı üzerinde olumsuz
etkileri olabilecektir. Bu etkilerin asgari düzeyde tutulmaması hâlinde, ülkede
yaşanabilecek mezhep temelli bir iç çatışma, komşu ülkeler başta olmak üzere
bölgesel ve küresel düzeyde barış ve istikrara yönelik ciddi bir risk ve tehdit
oluşturabilecektir. Dolayısıyla, çıkaracağımız bu tezkere ciddi önem arz
etmektedir.
Değerli
milletvekilleri, Türkiye, UNIFIL’e yaptığı katkılarla barışı koruma harekâtının
etkin biçimde icrasında önemli bir işlev üstlenmiştir. Bu çerçevede,
Türkiye'nin katkısı, gerek Birleşmiş Milletler sistemi içinde gerek bölgesel ve
küresel ölçekte gerekse kapsamlı sivil-asker iş birliği faaliyetleri
vasıtasıyla Lübnan toplumunun her kesimi nezdinde görünürlüğünün artmasına,
ayrıca barış ve istikrarın korunmasına yönelik politikanın sürdürülmesine
önemli katkıda bulunmuştur.
UNIFIL’in
ülkemizin askerî kuvvet katkısında bulunduğu tek Birleşmiş Milletler Barış Gücü
operasyonu olması dikkate alınarak, UNIFIL Deniz Görev Gücü’ne katkımızın
sürdürülmesinin önem arz ettiği değerlendirilmektedir. 
UNIFIL’in
görev süresi 5 Eylül 2017 tarihinde sona ereceğinden, görev süresinin bu
tarihten sonraki dönem için yenilenmesi yönünde, Birleşmiş Milletler Güvenlik
Konseyi tarafından ağustos ayı içerisinde bir kararın kabul edilmesi
beklenmektedir.
Bu
hususlar ışığında ve Lübnan’la ikili ilişkilerimiz ile bölgedeki güvenlik
koşulları da göz önünde tutularak, Birleşmiş Milletler Güvenlik Konseyinin
UNIFIL’in görev süresinin uzatılması yönünde karar alması durumunda hudut,
şümul ve miktarı Hükûmetçe belirlenecek Türk Silahlı Kuvvetleri unsurlarının
1701 sayılı Birleşmiş Milletler Güvenlik Konseyi Kararı ve 880 sayılı Türkiye
Büyük Millet Meclisi Kararı’yla tespit edilen ilkeler kapsamında 5 Eylül 2017
tarihinden itibaren 31 Ekim 2018’e kadar geçerli olmak suretiyle UNIFIL deniz
görev gücüne iştirak etmesi uygun görülecektir. 
Sözlerime
son verirken UNIFIL’e askerî katkıda bulunmaya devam etmemize ilişkin Hükûmet
tezkeresini olumlu bulduğumu beyan ediyor, hepinize selam ve saygılarımı
sunuyorum. 
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederim Sayın Ünal.
Sayın
milletvekilleri, (3/1165) esas numaralı Başbakanlık Tezkeresi üzerinde
grupların konuşmaları sona ermiştir. Şimdi ilk olarak şahsı adına Hatay
Milletvekili Sayın Mevlüt Dudu’yu dinleyeceğiz. 
Buyurun
Sayın Dudu, süreniz on dakika. (CHP sıralarından alkışlar) 
MEVLÜT
DUDU (Hatay) – Sayın Başkan, değerli milletvekilleri; Birleşmiş Milletlerin
Lübnan’daki barış gücü olan UNIFIL’deki TSK unsurlarının görev süresinin
uzatılmasına ilişkin Başbakanlık tezkeresi üzerinde şahsım adına söz almış
bulunuyorum. Yüce Meclisi saygıyla selamlıyorum. 
Sözlerime
başlarken, bugün Hakkâri’de terör örgütünün saldırısı sonucu yaralanan Mehmetçiklerimize
acil şifa diliyorum. 
Değerli
milletvekilleri, Türkiye yanı başımızdaki iç savaşlar ve emperyal hesaplı
yangınların bedelini en ağır ödeyen ülkedir. 4 milyona yaklaşan mülteci,
giderek artan ulusal güvenlik tehdidi, ihracatın ve turizmin çökmesiyle
ödediğimiz ekonomik bedel Türkiye’nin çevresinde barış kuşağı oluşturmak
zorunda olduğumuzu ortaya koymaktadır. Türkiye çevresinde barış kuşağı
oluşturabilmek için önce kendi içimizdeki kutuplaşmayı ve cepheleşmeyi bir yana
bırakarak birlik, beraberlik ve barışı esas almalıyız, sonra da çevremizde
barış katalizörü olmalıyız. Bu anlamda yapmamız gereken şey sadece askerî güç
olmak değil; yumuşak gücümüzü yani coğrafi, ekonomik, demografik, siyasi ve
toplumsal gücümüzü çok ileri bir boyuta taşımak zorundayız. Ne var ki,
yaşadığımız ülke içindeki kutuplaşma yumuşak gücümüze zarar veriyor. Biz
diplomaside mutlaka bu yumuşak gücü devreye koymak zorundayız. Bu yüzden,
dünyada keskinleşen cepheleşmede taraf olmamak, tam aksine ara bulucu olarak
Türkiye’yi olası savaşların tarafı hâline getirmemek, ülkemizin bekası
açısından son derece önemlidir. Maalesef Türkiye Katar’a asker göndererek Suudi
Arabistan ve Birleşik Arap Emirlikleri’nin başını çektiği bloku karşısına
alarak Katar’ın yanında saf tutmuştur. Bu durum, Orda Doğu’da ara bulucu olma
vasfımızı kaybetmemize yol açmış, Arap dünyasının lideri konumundaki bir
ülkenin tüm oklarının üzerimize yönelmesine neden olmuştur. 
Katar’la
ilgili olarak soracağımız ilk soru şudur: Türkiye, tüm Körfez ülkelerini karşısına
alarak Katar’ın bölgedeki jandarması mı olacaktır? Katar’a kaç Mehmetçik
göndereceğiz? Türkiye, Suudi Arabistan’ın yanında hizalanan Birleşik Arap
Emirlikleri, Mısır, Bahreyn, Yemen ve Libya’yı karşısına alarak neden Orta
Doğu’daki tüm aksiyon kabiliyetini ve olası ara buluculuk potansiyelini yok
etmektedir? Suudi Arabistan, Katar’da Türk üssüne karşı çıktığını açıkça ortaya
koymuştur. Kendi ülkesinin ulusal çıkarlarını bir kenara koyarak yapılan bu
hamle, Türkiye’yi yalnızlaştırmaktan başka bir sonuç getirmeyecektir.
Ekonominin giderek kötüye gittiği süreçte ihracatı da olumsuz yönde etkileyerek
halkımızı yeni tehlikelerle karşı karşıya getirecektir. ABD Başkanı Trump’ın
yeniden şekillendirmek istediği Orta Doğu coğrafyasında Türkiye’nin iyi bir satranç
oyuncusu olmaktan başka bir seçeneği bulunmamaktadır.
Değerli
milletvekilleri, özellikle son altı yedi yıldır dış politikaya ilişkin olarak
yaptığımız tüm uyarılarda bugüne kadar haklı çıktık. İtiraz ettiğimiz her
konuda haklılığımız çok kısa süre sonra ortaya çıktı. Irak, Suriye, Mısır
politikaları, daha yakın geçmişteki Avrupa Birliğiyle yapılan geri kabul
anlaşması bir yıl geçmeden boşa düştü. 
Şimdi
Katar’la ilgili olarak bazı bilgiler paylaşmak istiyorum. Dışişleri
Bakanlığından Dışişleri Komisyon üyelerine gelen bilgi notunda Türkiye’yi
bekleyen itiraflar vardır. İngiltere’nin Bahreyn’e yeni bir askerî üs inşa
ettiği, Katar’ın 10 bin ABD askerine ev sahipliği yaptığı vurgusu vardır. Bilgi
notunda “Türkiye Körfez ülkeleriyle siyasi, askerî, savunma sanayi, ekonomik,
ticari ve beşerî ilişkilerini geliştirmeyi ve güçlendirmeyi amaçlamaktadır.”
denilmekte ve şöyle devam etmektedir, altını çizerek söylüyorum: “Aynı irade
Körfez ülkelerinde de bulunmaktadır.” denilmektedir. “Bu çerçevede, Katar’la
ilişkilerimiz özel önem arz etmektedir.” diye de devam ediyor. Bu öngörü şu
anda açığa düşmüştür, aynen biraz önce verdiğim örnekler gibi çünkü Körfez
ülkeleri Katar’la karşı karşıya gelmiştir, Katar’ın yanında saf tutan Türkiye,
Suudi Arabistan öncülüğündeki bloku karşısına almıştır.
Yine
Dışişleri bilgi notunda, DEAŞ, El Kaide gibi uluslararası terör örgütlerinin
iki ülkenin ortak mücadele ettiği, ciddi tehditler olduğu belirtilmektedir.
Oysa son tablo bu vurguyu da geçersiz hâle getirmiştir. Suudi Arabistan öncülüğündeki
Mısır, Bahreyn, Yemen ve Birleşik Arap Emirlikleri, Doha yönetimini, IŞİD ve El
Kaide’yi destekleyerek bölgede istikrarsızlaşmaya yol açmakla suçlamaktadır.
AKP iktidarının bölgesel yangında kendi ordusuna güvenmeyen Katar’a Türk
askerini göndererek bölgenin bekçilik görevini vermesi ve bu büyük savaşın bir
tarafı hâline getirmesi ülkemizi bekleyen tehlikelerin habercisidir. 
Buradan
son kez uyarıyoruz: Orta Doğu’da büyük oyuncuların başında olduğu, Müslüman
ülkelerin piyon olduğu savaş ruletine Mehmetçik’in kanı bulaştırılamaz. 
Değerli
milletvekilleri, yine dış politikayla ilgili güncel birtakım açıklamalarda
bulunmak istiyorum. Üç gün sonra Kuzey Kıbrıs Türk Cumhuriyeti’nde Barış ve
Özgürlük Bayramı’nı kutlayacağız. Harekâtın 43’üncü yıl dönümü vesilesiyle
Kıbrıs’ta kan ve gözyaşını durduran, soydaşlarımızı katliamdan kurtaran ve Türk
tarihine altın harflerle geçen Kıbrıs Barış Harekâtı’nın kazanımlarını korumak
zorundayız. Akdeniz’de istikrar, barış ve güvenlik için Rum tarafının dayatma
ve oyunlarına gelmemeliyiz. Son müzakereler de gösterdi ki adada adil, kalıcı
ve kapsamlı bir çözüme ulaşmak mümkün görünmüyor. Adada siyasi eşitlik ve iki
kesimlilik temelinde eşit statüde iki kurucu devleti haiz kılan bir ortaklık
pek mümkün görünmüyor. 
Kasım
2016’da başlayan müzakereler aradan geçen süre içinde sonuçsuz kalmıştır. Biraz
önce Sayın Öztürk Yılmaz da söyledi, her müzakere sonucunda verdiğimiz
tavizler, bir sonraki müzakerede önümüze çıkıyor ve oradan başlamak zorunda
kalıyoruz Kıbrıs konusunda. İngiliz askerine kırmızı halı seren Rum tarafı,
Türkiye'nin garantörlüğüne, adada Türk askeri bulunmasına tahammül edemiyor,
harekâtla kazandığımız toprakların büyük kısmını geri istiyor, Türkleri azınlık
hâline getirip yeni yaşanabilecek felaketlere kapı aralayacak tavizler istiyor.
Türk soydaşlarımızın güvenliği için garantörlüğümüzden vazgeçemeyiz. Kıbrıs
Türkünün güvenliğini ve geleceğini Rumların insafına bırakamayız. 
Türkiye,
artık KKTC konusunda yeni bir süreci başlatmalıdır. Uluslararası anlamda tanınması
için diplomatik atağa geçmeli ve yeni çözüm süreçlerini masaya yatırarak
Türkiye Büyük Millet Meclisinde tüm partilerin katılımıyla konu, partilerüstü
ele alınmalı ve KKTC’yle görüşülerek yeni formüller sahaya sürülmelidir.
Akdeniz’in güvenliği açısından da çok önemli olan KKTC’den vazgeçemeyiz. KKTC,
dün olduğu gibi bugün de Türkiye için millî bir davadır. 
Değerli
milletvekilleri, Avrupa Parlamentosu, Türkiye’yle devam eden üyelik
müzakerelerinin koşullu olarak askıya alınmasını kabul ederek tarihî bir hata
yapmıştır. Şüphesiz, AKP Hükûmetinin Avrupa Birliği rotasından çıkan tutum ve
davranışları, Türkiye’de düşünce ve ifade özgürlüğünü ortadan kaldırması,
mesleğini yapan gazetecileri cezaevine doldurması, son KHK’larda masum
vatandaşları –kısmen söylüyorum- ve FETÖ’yle ilişkisi olmayan akademisyenleri
mesleğinden etmesi demokrasiyle bağdaşmamaktadır. Ancak, Türkiye'nin AB
yolculuğu AKP’den yıllar önce başlamış bir yolculuktur, bu yolculuk AKP’nin
yanlış ajandasıyla sona erdirilemez. Avrupa Birliği, Türkiye'nin, bu ülkenin,
bu milletin altmış yıllık rüyasıdır, bu rüyayı sona erdirmeye, bir çırpıda, bir
hiç uğruna sona erdirmeye ne AKP Hükûmetinin ne de Avrupa Birliğinin haddi
olmamalıdır. 
Hepinize
tekrar sevgilerimi saygılarımı sunuyorum. (CHP sıralarından alkışlar)
BAŞKAN
– Teşekkür ederim Sayın Dudu.
Şimdi
Hükûmet adına Millî Savunma Bakanımız Sayın Fikri Işık konuşacak.
Buyurun
Sayın Işık. (AK PARTİ sıralarından alkışlar)
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
Türkiye'nin Birleşmiş Milletler Lübnan Geçici Görev Gücü’ne sağladığı kuvvet
katkısının 5 Eylül 2017 tarihinden 30 Ekim 2018 tarihine kadar uzatılması
yolunda Hükûmetimize yetki verilmesini yüce Meclisimizin onayına sunan Hükûmet
tezkeresi hakkında söz almış bulunuyorum.
2006
yılında yaşanan İsrail-Lübnan Savaşı sonrasında Lübnan’da barışın tesisi ve
idamesi amacıyla oluşturulan ve ülkemizin de kuvvet katkısında bulunduğu
Birleşmiş Milletler Lübnan Geçici Görev Gücü veya İngilizce kısaltmasıyla UNIFIL’in
başarıyla icra ettiği görevler sonucunda Lübnan-İsrail sınırında sağlanan
güvenlik ve istikrar ortamı sürmektedir. Birleşmiş Milletler Güvenlik
Konseyinin 11 Ağustos 2006 tarihinde kabul ettiği 1701 sayılı Karar’la kurulan
UNIFIL’in görev süresi, geçici olarak, bir yıl olarak belirlenmiş ve bu
sürenin, gerekli görülmesi hâlinde her yıl uzatılması öngörülmüştür. UNIFIL’in
görev süresi bu çerçevede, bugüne kadar 10 kez uzatılmıştır. 
Ülkemiz,
geniş bir bölgeye yayılma riski taşıyan ve 34 gün süren İsrail-Lübnan savaşına
son verilmesi amacıyla o dönem yoğun diplomatik çaba sarf etmiştir. 11 Ağustos
2006 tarihinde 1701 sayılı Karar’ın kabul edilmesinin ardından 14 Ağustos 2006
günü ateşkes sağlanmış ve Türkiye, bölgesel barış ve istikrara atfettiğimiz önemin
bilinci içinde UNIFIL’e kuvvet katkısında bulunma kararı almıştır. Bu irade
doğrultusunda, Türk Silahlı Kuvvetleri unsurlarının UNIFIL’e iştirak etmeleri
yolunda Hükûmete yetki veren tezkere yüce Meclisimizin 5 Eylül 2006 tarihli
kararıyla onaylanmıştır. Bu karar sonrasında Türk Silahlı Kuvvetleri unsurları
Ekim 2006’dan itibaren bölgeye konuşlandırılarak görevlerine başlamışlardır.
UNIFIL’e iştirak eden askerî unsurlarımızın görev süreleri UNIFIL’in görev
süresi uzadıkça bugüne kadar yenilenmiştir. Bu kapsamda, Hükûmetimizin yüce
Meclisimizden son olarak geçen yıl aldığı bu yetkilendirmenin süresi 5 Eylül
2017 tarihinde dolacaktır. Birleşmiş Milletler Güvenlik Konseyince UNIFIL’in
görev süresinin Ağustos 2017 sonu itibarıyla bir yıl süreyle yeniden uzatılması
öngörülmektedir. Bu çerçevede, Hükûmetimiz, ülkemizin katkı süresinin UNIFIL’in
görev yönergesiyle eş güdüm içinde uzatılabilmesini teminen Anayasa’mızın
92’nci maddesi uyarınca yüce Meclisimizden vakitlice izin istemiş
bulunmaktadır. 
Sayın
Başkan, değerli milletvekilleri; malumunuz olduğu üzere, ülkemizin öncelikli
dış politika hedeflerinden biri, yakın coğrafyamızda barış, güvenlik ve
istikrarın tesisidir. Bölgesel barış, güvenlik ve istikrarı ilgilendiren tüm
gelişmelerin dış politikamız üzerinde şüphesiz önemli yansımaları
bulunmaktadır. Bu bağlamda, bölgemizde yaşanan son gelişmeler, ülkemizin
istikrar ve güvenliğinin bölge ülkelerinden ayrı düşünülemeyeceğini bir kez
daha göstermiştir. Ulusal çıkarlarımızı yakından ilgilendiren bölgesel gelişmeler
karşısında kayıtsız kalmamız elbette düşünülemez. Bu anlayıştan hareketle dış
politikamızın temel hedeflerinden biri etrafımızda kalıcı barış, güvenlik,
istikrar ve refah kuşağının oluşturulmasıdır. Bu çerçevede, Lübnan coğrafi
açıdan küçük olmakla birlikte bölge istikrarı bakımından kilit öneme sahip bir
ülkedir. Orta Doğu’da yaşanan ayrışmaların küçük modelde tezahür ettiği
Lübnan’da siyasi ve toplumsal yapı, dinî ve etnik topluluklar arasında
orantısal bir paylaşıma dayanmaktadır. Hassas dengelere dayalı bu yapı komşu
ülke Suriye’de yaşanan ihtilafın Lübnan’a yansımasıyla sürekli sınanmaktadır.
Lübnan’daki dinî ve etnik gruplar arasında yaşanan dönemsel gerginlikler ve
toplumsal huzuru hedef alan eylemlerde son yıllarda kaydedilen artış endişe
kaynağı olmaya devam etmektedir. Lübnan’da etkin bir siyasi ve askerî güç
konumundaki Hizbullah’ın artan ölçüde Suriye rejimine destek vermesi ve
Suriye’deki ihtilafta rejimin yanında bilfiil yer alması Lübnan’ı da
Suriye’deki gelişmelere duyarlı hâle getirmektedir. Böyle bir dönemde Lübnan’da
toplumsal uyumun korunması her zamankinden daha da önem kazanmıştır. Bu
bakımdan Lübnan’la tüm temaslarımızda bu ülkenin Suriye ihtilafına taraf olmama
yolunda belirlediği politikaya bağlı kalınmasının son derece önemli olduğunun
altını çiziyoruz. Çatışma ortamından kaçarak komşu ülkelere sığınmak durumunda
kalan milyonlarca Suriyelinin oluşturduğu yoğun mülteci baskısı Lübnan’ı ciddi
toplumsal sınamalarla baş başa bırakmaktadır. Bugün yaklaşık 4,5 milyon nüfuslu
Lübnan 1,5 milyon civarında Suriyeli ve Filistinli mülteciye de ev sahipliği
yapmaktadır. Bu bağlamda mülteci sorunu Lübnan’ın önündeki en temel
istikrarsızlık sorunlarından biri olarak göze çarpmaktadır. Diğer taraftan,
DEAŞ terör örgütünün son dönemde Irak ve Suriye’de oluşturduğu kaos ortamının
ve Yemen ve Libya’da yaşanan gelişmelerle bölgesel planda etkisi hissedilen
mezhepsel gerilimlerin diğer bölge ülkelerine kıyasla sosyopolitik açıdan çok
daha hassas dengeler üzerine kurulu Lübnan’ın barış, huzur ve istikrarına
olumsuz yansımaları olabilecektir. Şüphesiz bu etkiler asgari düzeyde
tutulmadığı takdirde ülkede yaşanabilecek mezhep temelli bir iç çatışma komşu
ülkeler başta olmak üzere bölgesel ve küresel düzeyde barış ve istikrara
yönelik ciddi risk ve tehditler oluşturacak, telafisi güç, derin hasarlar
açabilecektir.
Bu
noktada Suriye kaynaklı güvenlik tehdidi ve bölgesel çatışma riski bağlamında
Lübnan Silahlı Kuvvetlerinin desteklenmesi ve güçlendirilmesi önem
kazanmaktadır. Ülkemiz UNIFIL kapsamında sağlamakta olduğu desteğe ilave
olarak, Lübnan Silahlı Kuvvetlerinin güçlendirilmesi için, önümüzdeki dönemde,
başta eğitim iş birliği olmak üzere hayata geçirilebilecek adımlar için de
Lübnan tarafıyla birlikte çalışmaktadır. Ülkemiz Lübnan'la arasındaki derin
tarihsel bağların ve her alanda gelişen ikili ilişkilerin yanı sıra Lübnan'daki
gelişmeleri de yakinen izlemektedir. Mevcut konjonktürde, Lübnan'da huzur ve
sükûnetin korunması her zamankinden daha fazla önem kazanmıştır.
Bu
çerçevede, iki yılı aşkın uzun iç müzakereler sonucunda Cumhurbaşkanlığı
koltuğuna 31 Ekim 2016 tarihinde Michel Aoun’nun getirilmesini ve akabinde
Başbakan Saad Hariri’nin 18 Aralık 2016 tarihinde yeni Lübnan Hükûmetini
kurmasını memnuniyetle karşıladık. Aynı şekilde, 16 Haziran 2017 tarihinde
kabul edilen yeni seçim kanununun ve Meclisin görev süresinin 21 Mayıs 2018’e
kadar uzatılmasının Lübnan’ın çok ihtiyaç duyduğu istikrara katkıda
bulunacağını düşünüyoruz. Bu son gelişmeler hiç şüphesiz Lübnan Hükûmetinin ve
Parlamentosunun da etkin biçimde çalışmasını sağlayacak, ülkenin çok ihtiyaç
duyduğu kararların alınmasına ve kanunların hayata geçirilmesine de yardımcı
olacaktır.
Lübnan’ın
istikrar ve refahına atfettiğimiz önem çerçevesinde bu ülkede barış ve
istikrarın sağlanmasına yönelik olarak ortaya koyduğumuz somut katkılar ikili
ilişkilerimizin her veçhesine olumlu etki yapmaktadır. UNIFIL’de görev yapan
birliklerimizin sergilediği üstün performans, diğer katılımcı ülkeler arasında
olduğu kadar Lübnan halkı tarafından da takdirle karşılanmaktadır. Nitekim,
UNIFIL’e kuvvet katkısında bulunduğumuz 2006 yılından bu yana UNIFIL tarafından
icra edilen görevler kapsamında, Türk Silahlı Kuvvetleri unsurları tarafından
hayata geçirilen birçok önemli proje Lübnan halkının hafızalarında yer
etmiştir. Bunlar arasında köy okullarının elektrik ihtiyacının karşılanması,
köy okullarına oyun sahaları, köylere sağlık ocakları ve su depoları inşa
edilmesi, yol inşaatı gibi projeler sayılabilecektir.
UNIFIL'e
2013 yılına kadar bir istihkâm bölüğü ve deniz gücüyle katıldık. 2013 yılından
bu yana da salt deniz unsurlarımızla katılıyoruz. Bu kapsamda, hâlihazırda
Nakura’daki karargâhta bulunan bir personelle birlikte denizdeki görevler için
bir adet Tuzla sınıfı karakol gemisiyle -ki yarın görevini bir hücum botumuza
devredecektir- UNIFIL’e bağlı deniz görev gücü dâhilinde denetim harekâtı icra
etmekteyiz. Bu katkı, UNIFIL’in Barışı Koruma Harekâtı’nın etkin biçimde
icrasında önemli bir bileşendir. Şüphesiz Türk Silahlı Kuvvetlerinin üstlendiği
bu misyon, bölgemizde barış ve istikrarın korunmasına yönelik politikalarımızın
önemli bir yapı taşıdır. 
Değerli
arkadaşlar, Türkiye'nin dış politika öncelikleri bellidir. Biz, bölgemizde
huzuru, barışı ve refahı destekliyoruz. Katar politikamız bunun bir sonucudur,
bölge politikamız bunun bir sonucudur. Bölgede üstlendiğimiz tüm roller
bölgenin huzuru, refahı ve güvenini esas alan bir politikadır. Dolayısıyla,
burada katkı sağlayan arkadaşların görüşlerine saygı duymakla beraber
görüşlerine katılmadığımızı özellikle ifade etmek isterim. 
Kıbrıs
konusundaki müzakereler bitirildi. Türkiye haklılığını Birleşmiş Milletler
Güvenlik Konseyi nezdinde, Birleşmiş Milletler Genel Sekreteri nezdinde, bu
müzakerelere katılan tüm ülkeler nezdinde bir kez daha tescil etti. Türkiye,
çözümden yana ama tavizden yana olmayan tavrını ortaya koydu. Bugün itibarıyla
görüşmeler kapanmıştır ve hiçbir zaman Türkiye bu konudaki ulusal
çıkarlarından, Kıbrıs Türk halkının ulusal çıkarlarından zerrece taviz vermeden
yoluna devam edecektir. Bu bir Hükûmet politikasıdır, bu bir devlet
politikasıdır. Bundan hiç tereddüdünüz olmasın. Bu konuda muhalefetin vereceği
her olumlu katkı, inanın, Türkiye Cumhuriyeti Hükûmetinin elini
güçlendirecektir. Bu anlayışla bu konuları konuşmaya devam edeceğiz.
Hükûmetimiz
arz ettiğim bu yaklaşım ışığında uluslararası meşruiyeti haiz olan ve
uluslararası toplumun ortak iradesini yansıtan Birleşmiş Milletler Güvenlik
Konseyinin 1701 sayılı Kararı’nda öngörülen amaçlar doğrultusunda Lübnan’da
görev yapan Birleşmiş milletler geçici görev gücü UNIFIL’e kuvvet katkısında
bulunmaya devam edilmesinin uygun olacağı görüşünü muhafaza etmektedir. Bu
bağlamda, UNIFIL deniz görev gücüne iştirak eden unsurlarımızın görev
sürelerinin 5 Eylül 2017 tarihinden 30 Ekim 2018 tarihine kadar uzatılması
hususunu bir kez daha yüce Meclisimizin takdirine sunuyor, sizleri en içten
sevgiyle, saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Bakan.
Şimdi,
son olarak, şahsı adına Samsun Milletvekilimiz Sayın Hasan Basri Kurt
konuşacak.
Buyurun
Sayın Kurt. (AK PARTİ sıralarından alkışlar) 
HASAN
BASRİ KURT (Samsun) – Çok teşekkür ediyorum. 
Sayın
Başkan, kıymetli milletvekilleri; Lübnan’daki Birleşmiş Milletler gücü UNIFIL
kapsamında görev yapmakta olan Türk askerlerinin bir yıl süreyle daha görevinin
uzatılmasıyla ilgili tezkere hakkında şahsım adına söz almış bulunuyorum.
Hepinizi saygıyla selamlıyorum.
Tezkereyle
ilgili teknik açıklamalar Bakanımız tarafından az önce burada Meclisimize
iletildi. Tabii, tezkere konusu olduğunda, genelde yurt dışına asker gönderme
tezkerelerinde Parlamentomuz birlikte hareket ediyor, muhalefetiyle,
iktidarıyla. Ancak dış politikayla ilgili birçok konu da burada konuşmalar
içerisinde geçti. Bunlardan birkaç tanesine, belki bir cevap niteliğinde değil
ama bizim kendi pozisyonumuzu anlatmak açısından değinmek istiyorum.
Öncelikle,
geçen hafta içerisinde Kıbrıs müzakerelerinin olumsuz bir şekilde
neticelenmesi. Tabii, bizim açımızdan başta pozisyonumuz garantörlüğün sonuna
kadar devam ettirilmesi noktasındaydı, Türkiye garantörlük hakkından hiçbir
şekilde vazgeçmeyeceğini en üst düzeyde, Cumhurbaşkanı düzeyinde, Başbakan
düzeyinde, Dışişleri Bakanı düzeyinde burada ifade etmişti, bundan
vazgeçmeyeceğimizi. Oradaki Türk yurttaşlarının, oradaki Kuzey Kıbrıs Türk
Cumhuriyeti vatandaşlarının haklarından da vazgeçilmeyeceği çok net bir şekilde
ifade edildi. Tabii, biz, iktidara geldiğimiz günden itibaren Kıbrıs konusunda
farklı dönemlerde farklı adımlar attık ve burada temel hedefimiz psikolojik
üstünlüğün bir defa Türkiye'nin eline geçmesiydi. Az önce Bakanımız da ifade
etti, Birleşmiş Milletler nezdinde, uluslararası kamuoyu nezdinde Türkiye
Kıbrıs’ta şu anda psikolojik üstünlüğe sahiptir. Kıbrıs çözümü açısından,
Kıbrıs’ta bir barışın tesis edilmesi açısından, çift taraflı bir barışın tesis
edilmesi açısından, iki devletli bir çözümün oluşturulması açısından Türkiye
uluslararası kamuoyunda psikolojik üstünlüğe sahiptir ve kendi tezlerini
uluslararası birçok platformda çok net bir şekilde ifade etmekten
çekinmemektedir ve asla ve asla ne garantiden ne de başka bir şeyden vazgeçme
gibi bir lüksümüzün olmadığının da çok farkındayız, bunu ifade etmek istiyorum.

İran
konusu, tabii, son günlerde Amerika Birleşik Devletleri’nin politikalarındaki
değişikliklerle beraber bölgede ciddi bir problem alanı, ciddi bir sorun olarak
önümüze konuyor. Türkiye, Irak Savaşı sırasında, Irak’ın iç karışıklıkları
sırasında İran konusundaki pozisyonunu çok net bir şekilde ifade etmiştir.
Bölgedeki yayılmacı anlayışı engellemek için her zaman Türkiye uluslararası
kamuoyu nezdinde, partnerleri nezdinde bunu defalarca ifade etmiştir ve çok net
bir tavır koymuştur. Biz, bölgede istikrarsızlık oluşturacak, yayılmacılık
oluşturacak her türlü tutuma, her türlü davranışa bir defa baştan karşı
duruyoruz. Irak’taki pozisyonumuzda, orada bizi Sünni kanadın bir savunucusu
olarak suçlamaya çalıştıklarında, bazen içeriden de Türkiye’deki bazı
köşelerden, Türkiye’deki bazı siyasetçilerden de, belki Amerika’daki
gazetelerden, Avrupa’da çıkan gazetelerden etkilenerek sanki bir Şii-Sünni
çatışmasının veya Şii-Sünni tarafgirliğinin bir parçası olarak Türkiye
gösterilmeye çalışıldı ama Türkiye’nin İran noktasındaki politikası çok netti,
Türkiye’nin Irak’ın toprak bütünlüğü konusundaki politikası da çok netti ve
Amerikalıların bu konuda merkezî hükûmete vermiş oldukları aşırı destek,
onların şımarıklığına yol açacağı noktası defalarca, açık tonda, kapalı
toplantılarda, her yerde defalarca ifade edilmiş ve aslında bugün gelinen
nokta, ta o günlerden, bundan dört beş sene önce, alt yedi sene önce Türkiye
tarafından öngörülmüştü. 
Tabii,
öngördüğümüz şeylerden bir tanesi de şu anda Haşdi Şabi. Keşke konuşmalarda
onun adı da geçseydi. Bir terör örgütü olarak çok net bir şekilde
tanımladığımız IŞİD neyse Haşdi Şabi’nin de o olduğunu söylediğimiz bir örgüt
ve bugün, maalesef, nasıl ki Suriye’nin kuzeyinde PYD belli bir şekilde
kullanılıyor, belli güçler tarafından, Haşdi Şabi de, o düzeyde olmasa bile,
farklı düzeylerde kullanılıyor. Ve bu bölgenin yarın başına bela olacak en
önemli terör örgütlenmelerinden, en önemli yapılanmalarından bir tanesi hâline
gelme riskine sahip. Maalesef, bunu da Türkiye olarak biz uluslararası
kamuoyuna ifade ediyoruz ve ifade etmeye de devam edeceğiz.
Katar
konusu, Türkiye açısından, gerçekten öyle, hani bir anda kucağımızda bulduğumuz
veya beklenmeyen bir sorun değildi. Katar’la ilgili konu, aslında sadece
uluslararası kamuoyunda da bizim muhatap olduğumuz farklı ülke politikacıları
veya bürokratları tarafından da sanki Türkiye’nin oraya asker gönderme
tezkeresiyle ilintilendirilmiş gibi bir hâle çevrilmek isteniyordu. Bunu da
kesinlikle reddediyoruz, Cumhurbaşkanımız da bu konuda çok net açıklamalarda
bulundu. Katar eğer bunu isterse biz buradan askerimizi çekebileceğimizi, barışa
hizmet edecekse Türkiye oradan askerini çekeceğini ifade etti. Ancak bunu ifade
eden birçok kimseyle, Katar’da, Suudi Arabistan, Mısır, Birleşik Arap
Emirlikleri, Mısır hariç, bunlarla da görüşmeler yapıldı Türkiye tarafından ama
ifade edilmeyen belki başka bir şey, El Cezire’nin kapatılması. 
Bakın,
bir ülke bir ülkenin bir basın örgütüne karşı toptan bir linç girişimine
girişiyor ve bütün dünya bunu seyrediyor. Biz bunu da söyledik. Türkiye'de
gazetecilik görevinden değil, farklı suçlardan dolayı, terör örgütüne yardım,
yataklık veya onun silahını taşıma gibi suçlardan dolayı... Gazeteci kimliğini
hasbelkader taşıyan insanlar Amerika tarafından, Almanya tarafından sonuna
kadar savunuluyor, El Cezire gibi koca bir yayın örgütü toptan bir lince tabi
tutuluyor ve hiç kimsenin sesi çıkmıyor. Bunu da ifade etmek gerekiyor. 
Avrupa
Birliğiyle ilgili de çok net Türkiye'nin... Biz burada beraber çalıştık, son
iki yılda Avrupa Birliğiyle ilgili süreçlerde ne kadar fedakârlık
gösterdiğimizi hepiniz biliyorsunuz. Özellikle göçmen krizinin çözümü
noktasında Türkiye'nin atmış olduğu adım ve bunun karşılık bulmaması apayrı bir
sorun bizim açımızdan ve bu önümüzde hâlâ dağ gibi duruyor, verilmiş olan
sözlerin yerine getirilmemiş olması dağ gibi duruyor. Türkiye'ye karşı ikiyüzlü
tutum, maalesef ciddi bir hipokrasi burada söz konusu Avrupa Birliği
tarafından. Bunun da tespit edilmesi gerekir diye düşünüyorum. Bu hipokrasi
yapılıyor diye, ikiyüzlülük yapılıyor diye biz Avrupa’dan veya bütün dünyadan
kendimizi izole edecek, soyutlayacak hâlde değiliz ancak şunu ifade etmek
istiyorum: Türkiye kendi yerli millî duruşunu her zaman devam ettirecektir ve
bundan en ufak bir sapma gözükmeyecektir.
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, Başbakanlık tezkeresi üzerindeki görüşmeler tamamlanmıştır. 
Şimdi
tezkereyi oylarınıza sunacağım.
Kabul
edenler... Kabul etmeyenler... Kabul edilmiştir.
3’üncü
sırada bulunan, Anayasa’nın 92’nci maddesine göre verilmiş bir Başbakanlık
tezkeresi vardır, onun görüşmelerine başlıyoruz.
Şimdi
tezkereyi okutuyorum:
3.- Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında hudut,
şümul, miktar ve zamanı Hükûmetçe takdir ve tespit edilmek üzere Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin 2/8/2016 tarihli ve 1119 sayılı Kararı’yla Hükûmete verilen
izin süresinin Anayasa’nın 92’nci maddesi uyarınca 2/8/2017 tarihinden itibaren
31/10/2018 tarihine kadar uzatılmasına ilişkin tezkeresi (3/1166)
Sayı : 31853594-165-28-953  14/7/2017
Konu: Bakanlar Kurulu Prensip Kararı


Türkiye Büyük Millet Meclisi Başkanlığına
Birleşmiş Milletler (BM) Güvenlik Konseyinin 25/4/2013
tarihli ve 2100 (2013) sayılı Kararı’yla Mali'de BM Çok Boyutlu Entegre
İstikrar Misyonunun (MINUSMA) kurulması oy birliğiyle kabul edilmiştir.
MINUSMA'nın son olarak BM Güvenlik Konseyinin 29/6/2015 tarihli ve 2227 sayılı
Kararı’yla tadil edilen görev yönergesinde, ülkede istikrarın sağlanması,
ateşkes sürecinin desteklenmesi, izlenmesi ve denetlenmesi, barış süreci yol
haritasının uygulanması, ulusal siyasi diyalog sürecine destek sağlanması, BM
personeli ve sivillerin korunması, insan haklarının güvence altına alınması ve
teşviki, insani yardım faaliyetleri ile kültürel varlıkların korunmasına destek
verilmesi ana görevler olarak tanımlanmış ve MINUSMA’nın acil ve ciddi düzeyde
tehdit altında olması durumunda, BM Genel Sekreterinin talebine binaen Fransız
birliklerinin, bu misyona destek vermek üzere müdahale etmesine imkân
tanınmıştır.
Diğer taraftan, BM Güvenlik Konseyinin 10/4/2014
tarihli ve 2149 sayılı Kararı’yla, Orta Afrika Cumhuriyeti’nde BM Çok Boyutlu
Entegre İstikrar Misyonu (MINUSCA) kurulmuştur. MINUSCA’nın görev yönergesinde,
imkânlar ölçüsünde ve konuşlanılan bölgelerde sivilleri korumak, sivil halka
yönelik tehditleri tespit etmek ve kayıt altına almak, ülkedeki geçiş sürecinde
siyasal hayatın işleyişine ve devlet otoritesinin ülkede tesis edilmesine katkı
sağlamak, ülkenin toprak bütünlüğünü korumak, insani yardımların
ulaştırılmasını kolaylaştırmak, BM personelini korumak, insan haklarını korumak
ve teşvik etmek, silahsızlandırma ve ülkeye geri dönüşlere destek vermek ile
Orta Afrika Cumhuriyeti’nde güvenliğin yeniden tesisi için reform çalışmalarını
desteklemek gibi hususlar yer almaktadır. 
BM tarafından ülkemize söz konusu misyonlara katılım
davetinde bulunulmuştur. Ayrıca BM 70’inci Genel Kurulu görüşmeleri sırasında
düzenlenen Barışı Koruma Zirvesi’nde söz konusu BM misyonları için ülkemizden
katkı sağlanması talebinde bulunulmuştur.
Afrika’da bölgesel istikrar ve barış için tehdit
oluşturan insani ve siyasi krizlerin çözümüne ülkemizce askerî katkıda
bulunulmasının, bölgede ve genel olarak Afrika kıtasında izlemekte olduğumuz
faal dış politikamızın doğal bir uzantısını oluşturacağı değerlendirilmektedir.

Bu yaklaşımdan hareketle; hudut, şümul, miktar ve
zamanı Hükûmetçe takdir ve tespit edilmek üzere, Türk Silahlı Kuvvetlerinin,
Birleşmiş Milletlerin Mali ve Orta Afrika Cumhuriyeti’nde icra ettiği harekât
ve misyonlar kapsamında yurt dışına gönderilmesi ve Hükûmet tarafından
verilecek izin ve belirlenecek esaslar çerçevesinde bu kuvvetlerin kullanılması
için Türkiye Büyük Millet Meclisinin 2/8/2016 tarihli ve 1119 sayılı Kararı’yla
verilen bir yıllık iznin süresinin 2/8/2017 tarihinden itibaren 31/10/2018
tarihine kadar uzatılmasını Anayasa’nın 92’nci maddesi uyarınca arz ederim. 
 Binali
Yıldırım
 Başbakan

BAŞKAN
– Hükûmet? Burada.
Başbakanlık
tezkeresi üzerinde İç Tüzük’ün 72’nci maddesine göre bir görüşme açacağım;
gruplara, Hükûmete ve şahsı adına iki üyeye söz vereceğim. Konuşma süresi
gruplar ve Hükûmet için yirmişer dakika, şahıslar için onar dakikadır. 
Tezkere
üzerinde söz alan sayın milletvekillerinin isimlerini okuyorum: Milliyetçi
Hareket Partisi Grubu adına Antalya Milletvekili Sayın Mehmet Günal, Halkların
Demokratik Partisi Grubu adına Ağrı Milletvekili Sayın Berdan Öztürk,
Cumhuriyet Halk Partisi Grubu adına İstanbul Milletvekili Sayın Oğuz Kaan
Salıcı, Adalet ve Kalkınma Partisi Grubu adına Rize Milletvekili Sayın Osman
Aşkın Bak; şahısları adına ise Öztürk Yılmaz ve Sayın Metin Gündoğdu
konuşacaklardır. 
İlk
konuşmacı olarak Milliyetçi Hareket Partisi Grubu adına Sayın Mehmet Günal’ı
kürsüye davet ediyorum. 
Buyurun
Sayın Günal. (MHP sıralarından alkışlar) 
MHP
GRUBU ADINA MEHMET GÜNAL (Antalya) – Teşekkür ederim. 
Sayın
Başkan, değerli milletvekilleri; hepinizi saygıyla selamlıyorum. 
Değerli
arkadaşlarım, Mali ve Orta Afrika Cumhuriyeti’nde Türk Silahlı Kuvvetlerinin
görevlendirilmesine ilişkin kararın şu anda bir yıl süreyle yeniden
uzatılmasını görüşüyoruz. 
Milliyetçi
Hareket Partisi olarak her zaman Türkiye’nin güçlü bir devlet olduğundan
hareketle, çok boyutlu, sosyal ve kültürel temele dayanan bir dış politika
izlediğimizden sizlere daha önce de bahsetmiştik. Bu kapsamda da sadece
Afrika’da değil, diğer görevlerde de olduğu gibi, jeostratejik konumu ve Orta
Doğu’dan Orta Asya’ya kadar uzanan bu coğrafyadaki birçok ülkeyle ortak tarihî
değerlerimizi, kültürel değerlerimizi dikkate alarak bu gibi uluslararası
görevlerde -Birleşmiş Milletler nezdinde ve NATO nezdinde yapılacak görevlerde-
her zaman Türk Silahlı Kuvvetlerimizin görevlendirilmesine destek olduk. Bu
kapsamda da, bu çalışmanın sürdürülmesini uluslararası çok boyutlu dış politika
kapsamında faydalı bulduğumuzu belirterek sözlerime başlamak istiyorum.
Değerli
arkadaşlar, burada tabii ki çok fazla teknik olarak ihtiyaç Bakanlar Kurulu
tarafından belirlenmiş ve Meclisimize sunulmuş. Kapsamı da, nitelikleri de
zaten belirleniyor, Türk Silahlı Kuvvetlerimiz de bu çalışmayı zaten
sürdürüyor. Ben, bu vesileyle, az önce arkadaşlarımın belirttiği gibi, gündemde
yer alan bazı konularla ilgili kanaatlerimizi sizlerle paylaşmak istiyorum
kısaca.
Öncelikle,
geçtiğimiz günlerde Avrupa Parlamentosunun kararını hepimiz yakından izledik,
burada da arkadaşlarımız açıklamalar yaptılar, devletin yetkilileri de açıklama
yaptılar ama burada bir kez daha altını çizmek lazım ki bunun biraz çifte
standartlı ve ikircikli bir tutum olduğunu hep birlikte gördük, geçmişten
bugüne yaşanan tutumu da hep beraber görüyoruz. Bizim baştan beri söylediğimiz
şey özellikle AB’yle ilişkilerle ilgili bu tavsiye kararı sürdürülen
görüşmelerle ilgili... Zannediyorum yarın da Meclisimizi bir heyet ziyaret
edecek, parti gruplarını da ziyaret edecek. Yine ne söyleyecekler bilemiyoruz
ama bu kapsamda baştan beri söyledikleri “imtiyazlı ortaklık” dedikleri şeyin
başka versiyonlarını tartışıyorlar ama siyasi tartışmalar alevlendiği zaman da
buna benzer kararlar parlamentodan değişik şekillerde çıkabiliyor. Daha önce de
değişik ülkelerin parlamentolarında da Türkiye aleyhine bazı kararlar çıktığını
hep birlikte hatırlıyoruz. Bu, ilişkilerin yeniden gözden geçirilmesi
gerektiğini açık bir şekilde gösteriyor. Bütün görüşmelerde, AB yetkilileriyle
yaptığımız görüşmelerde de, yine, Meclisteki görüşmelerde de ifade ettik: Elli
üç yılı geçmiş, elli dördüncü yıla giren benim hep “uzatmalı nişanlılık” diye
tabir ettiğim bir ilişki var. Bunun baştan bir gözden geçirilmesi gerekiyor ve
gümrük birliğini de üye olmadan uygulayan tek ülke olarak bu konuların yeniden
Hükûmetçe ele alınması gerektiğini söylüyorum çok vakit almamak adına. Çünkü şu
anda, bugün de gazetelerde, bazı medya kuruluşlarında yer alıyordu “Dışişleri
Bakanımız Kuzey Kıbrıs Türk Cumhuriyeti’ne yapacağı ziyarette yeni süreci
değerlendirecek.” diye. Herhâlde bu görüşmelerin kesilmesinden sonra nasıl bir
yol izleneceğini de değerlendireceklerdir. Bu kapsamda kısaca bu konudaki
görüşümüzü de sizlerle paylaşmak istiyorum. 
Baştan
beri iki toplumlu, iki devletli çözümden yana olduğumuza az önce Sayın Bakan da
sayın konuşmacılar da değindi ama gerçekten de bu süreçte her seferinde Rum
tarafı biraz daha mesafe almış olarak çıkıyor. Biz hassasiyetlerimiz gereği
görüşme masasında olanları söylemiyoruz ama onlar henüz görüşülmeden kamuoyuna
birtakım haritalardan, birtakım tavizlerden bahsediyorlar. Doğal olarak da
kamuoyunda bir tartışma başlıyor. İçeriğini de bilemediğimiz için bizler de hep
soru işaretiyle karşılıyoruz. Dışişleri Komisyonunda arkadaşlarımızla, Sayın
Bakanla yaptığımız toplantıda da –sürecin en yoğun dönemiydi- paylaşmıştık.
Kendisi de bize bazı bilgiler verdi ama maalesef her seferinde onlar geri adım
atıyor, oyunbozanlık yapıyor ama hep o kalan yerden sanki müktesep hak gibi
devam ediliyor. Bu kapsamda şunu hep beraber söylememiz lazım: Bir milli dış
politika olarak hiçbir şekilde garanti ve ittifak haklarından taviz verilmemesi
gerektiğini, bu anlaşmalara sadık kalınması gerektiğini ve burada da zaten
fiilî bir durum olduğunu görmemiz lazım. 
Anlamadığımız
nokta şu: Her tarafı bölüyorsunuz, Irak’ı, Suriye'yi geliyorsunuz bölüyorsunuz,
Balkanları böldünüz ama buna rağmen dönüp Kıbrıs’ta ikisini birleştirmeye
çalışıyorsunuz. Yani zaten orada fiilî bir devlet var, 1983 yılından beri devam
ediyor. Yeni dönemde oturup Kıbrıs’la ilişkilerimizi de tanzim edip bu yapılan
münhasır ekonomik bölge anlaşmalarını da diğer devletlerle yapılanları da bu
hâkimiyet alanımızda yapılan sondaj çalışmalarını da çok ciddi bir şekilde
değerlendirmemiz ve Türkiye'nin kararlılığını göstermemiz gerekiyor. 
Öte
yandan, çok daha sıcak gündem tartışılıyor, Irak’ta Kuzey Irak Bölgesel
Yönetimi’nin referandum yapılacağına ilişkin açıklaması. Maalesef birçok devlet
doğrudan karşı çıkmak yerine zamanlamasının çok uygun olmadığını söylüyor
Amerika Birleşik Devleti dâhil olmak üzere. Yani bu zinhar yapılmasın diyen bir
iki ülke, onlar da belli çekincelerle söylüyorlar. Bizim çok daha üst perdeden
ve net bir şekilde bu konuda hem söylem hem de eylem olarak, gerektiğinde nasıl
daha önce Sincar’da, Telafer’de yapıldığı zaman “Gerekirse gireriz.” diyorsak
kararlılıkla bunun üzerinde durmamız lazım ve bunun kesin bir kırmızı çizgi
olduğunu hem söylememiz lazım hem de kararlılıkla göstermemiz lazım. 
Daha
vahim olanı, bırakınız kendilerine tanınan Irak Anayasası’ndaki şehirleri,
Kerkük’ü, Telafer’i dâhil edecek şekilde, bugünün ortamında, “Efendim, biz,
onları Peşmerge olarak uydurma, sanal örgüt DAEŞ’ten aldık.” diyerek “Biz
burada hâkimiyet kuracağız.” diyorlar. Bunlar şu anda da ihtilaflı alanlar,
Irak Anayasası’na göre de ihtilaflı. 
Bu
konuda aslında çok fazla şeye de gerek yok değerli arkadaşlar, zaman zaman
Musul tartışıldığı zaman, hemen Kerkük olunca Lozan Antlaşması’na atıfta
bulunuyoruz ama bizim elimizde bize çok daha güçlü imkân veren 1926 Ankara
Antlaşması var. Eğer o antlaşmanın 6, 7, 8, 9, 10, 11’e doğru giden maddelerine
bakarsak, Türkiye'nin burada çıkacak herhangi bir eşkıyalık, soygun yani yasa
dışı bir eylem olması durumunda Irak Hükûmetiyle beraber müdahale etme hakkı
vardır antlaşmadan kaynaklanan. Çok fazla şeye gerek yok; kararlılığımızı
göstermek istersek uluslararası meşruiyetimiz ve hukuktan kaynaklanan
haklarımız vardır. 
Aynı
şekilde, Suriye’de de son gelişmelerle -az önce de arkadaşlar konuşurken bir
kısmına değindiler- son aşamaya doğru gelindiğini ve hızla, sanki savaşmadan
IŞİD’in, DAEŞ’in -ne derseniz deyin- belli bölgelerden çekildiğini ve orada
sözde bir Kürt bölgesinin oluşması için bir çalışma yapıldığını görüyoruz.
Müttefiklerimiz de maalesef, “sözde müttefik” demeye başlayacağız herhâlde bu
gidişle çünkü hâlen daha o silahları vermeye devam ediyorlar, bize herhâlde
sadece listesini veriyorlar ama o listelerin dışında da yakalanan dökümlere
bakıyoruz, güvenlik güçlerimiz getiriyor yayınlıyorlar, görüyoruz, bakıyoruz;
hâlâ oradan gelen silahların bize karşı, askerimize, polisimize, sivil
vatandaşlarımıza karşı kullanıldığını da görüyoruz. 
Onun
için, bu konularda çok daha ciddi bir şekilde durulması, söylemden ötede
kararlılıkla, millî bir dış politika, Türkiye'nin millî güvenliğini,
çıkarlarını pekiştirecek, koruyacak, çevremizde de yine, bu Görev Gücü’nde
olduğu gibi barışı, istikrarı koruyacak çalışmalara katılmak anlamında olsun ve
komşu ülkelerle karşılıklı saygıya dayalı, geçmişe dayalı ilişkilerimizi de
dikkate alarak yeni ilişkiler geliştirerek ülkemizin hak ve çıkarlarının
korunacağı adil, kalıcı çözümlere bölgemizde ulaşılabilecek bir dış politika
uygulanmasına her zaman destek olacağımızı yeniden bildiriyoruz. Ancak bunun da
kararlı bir şekilde yeri geldiğinde gösterilmesi gerektiğine inanıyoruz. 
Bu
kapsamda, yapıcı konularda destek olacağımızı, dış politikanın millî bir konu
olduğunu tekraren belirtiyorum. Görev süresinin uzatılmasına da olumlu
baktığımızı belirtiyor, hepinize saygılar sunuyorum. (MHP sıralarından
alkışlar) 
BAŞKAN
– Teşekkür ederim Sayın Günal.
Sayın
milletvekilleri, birleşime kırk dakika ara veriyorum. 
Kapanma
Saati: 20.08
ÜÇÜNCÜ OTURUM
Açılma Saati: 20.53
BAŞKAN: Başkan Vekili Ayşe Nur BAHÇEKAPILI
KÂTİP ÜYELER:
Mücahit DURMUŞOĞLU (Osmaniye), Fatma KAPLAN HÜRRİYET (Kocaeli)
-----0-----
BAŞKAN
– Türkiye Büyük Millet Meclisinin 112’nci Birleşiminin Üçüncü Oturumunu
açıyorum.
1166
esas sayılı Başbakanlık Tezkeresi’nin görüşmelerine devam ediyoruz.
Hükûmet
yerinde.
Tezkere
üzerinde, şimdi de Halkların Demokratik Partisi Grubu adına Ağrı Milletvekili
Sayın Berdan Öztürk konuşacaktır.
Buyurun
Sayın Öztürk.
HDP
GRUBU ADINA BERDAN ÖZTÜRK (Ağrı) – Teşekkür ederim Sayın Başkan.
Konuşmama
başlamadan önce, cezaevinde rehin olarak tutulan eş genel başkanlarımızı, vekil
arkadaşlarımızı, belediye eş başkanlarımızı, parti yöneticilerimizi, seçmenlerimizi,
gazetecileri, hasta tutsakları ve bu devletin zulmü altında, dört duvar
arasında bulunan bütün devrimci, demokrat tutsakları saygıyla selamlıyorum.
Yine,
şu anda cezaevinde analarının ak sütü gibi helal olan işlerini geri alabilmek
için açlık grevi sürdüren Nuriye ve Semih’i de saygıyla selamlıyor, yanlarında
olduğumuzu bir kez daha bu vesileyle belirtmek istiyorum.
Sayın
Başkan, değerli milletvekilleri; 13 Temmuz 1930 yılında gerçekleşen ve tarihe
“Zilan katliamı” olarak geçen katliamı kınıyor ve o katliamda yaşamını yitiren
bütün insanlarımızı saygı ve minnetle anıyorum. Zilan katliamı, insanlığa karşı
işlenen bir suçtur ve dönemin istibdat rejimi tarafından Kürtlere reva görülen
“En iyi Kürt, ölü Kürt’tür.” resmî görüşünün kanlı belgesi niteliğindedir. Bu
katliamlarla yüzleşmeden, hesaplaşmadan kimse Kürtlerle helalleşemeyecektir
çünkü Kürtlerin kolektif hafızası, örtünmüş bir helalleşmeyi kabul
etmeyecektir. Seksen yedi yıl önce Ağrı isyanlarına karşı yürürlüğe sokulan bu
insanlık suçundan yöre halkının her kesiminden insanın yanı sıra, annesinin
karnındaki bebeklerin bile nasibini aldığı ve resmî rakamlara göre de 15 bin
insanın katledildiği bu büyük katliamdan sonra “Kürtler açısından ne değişti?”
sorusu hâlen güncelliğini korumaktadır. Hakikaten ne değişti? 
Değişen
şey şu: Kitlesel katliamlara maruz kalmıyoruz artık. Daha küçük, daha zamana
yayılmış sistematik kırım bütün hızı ve haşmetiyle devam ediyor. Kuruluş
ideolojisini ve ontolojisini Kürt karşıtlığı üzerine kuran resmî görüşün bize
reva gördüğü şey Zilan katliamından zinhar farklı değildir. O günlerde de yeni
devlet-ulusa tebaa oluşturmaya çalışan yüce devletlilerin yapmaya çalıştıkları
ile bugünkü yeni devletlilerin yaptığı şey birbirinin tekrarıdır. Resmî
ideolojinin neoliberal bir formda yeniden üretimidir. 
Peki,
bu durumda Kürtler ne yapsın? İstenen şey, Kürtlerin dizlerini kırıp evlerinde
kendilerine bahşedilecek kırıntılarla yetinmeleridir. Haşmetlerinin “Daha ne
istiyorsunuz, her şeyiniz var.” demesinin altındaki şizofreniyi anlamamız
isteniyor. Öyle ya, Kürtler bu devletin geleneksel kodlarında şaki olarak
kodlandıklarından beridir baki olan tek şey onlar için hep direniş olageldi.
Her direniş devletin büyük gazabıyla karşılaştı. Bu gazap, haklılığı ve
meşruiyeti olan direnişleri tarumar etmek için elindeki bütün imkânları sonuna
kadar kullandı. 
Bugün
değişen şey nedir? Aslında hiçbir şeydir. 7 Haziran seçimlerini kendisine büyük
bir yenilgi olarak gören geleneksel devlet ile devletin yeni sahibi olmaya
çalışan kapitalistlerin canhıraş bir şekilde ittifak kurup “Hadi Kürtleri bir
kez daha dövelim.” dedikleri yeni bir restorasyon sürecinin başlamasıdır. Yani
devleti fabrika ayarlarına döndürme çabasının son versiyonuyla karşı
karşıyayız. Doksan yıllık senaryoyla aynı mekânsal platolar ama farklı aktörler
kullanarak büyük bir gişe yapma yanılgısının orta yerinde duruyoruz şu anda.
Hatta buna “yanılgı” dememiz iltifat olacaktır. Bu bir yanılsama, hem de büyük
bir yanılsamadır.
Sayın
Başkan, değerli milletvekilleri; başta Sayın Cumhurbaşkanı olmak üzere,
Başbakan, AKP’nin tüm kurmayları, fırsat buldukları her yerde, kitlelerin
duygularını tahrik eden popülist bir yaklaşımla HDP’den DBP’ye kadar Kürt
siyasi hareketine dönük kara propagandayı, siyaset felsefesine rahmet okutarak,
boşluk bırakmadan, soluk almadan sürdürmeye devam ediyorlar. 
Eş
başkanlarımızı “terörist” yaftasıyla suçlamak, yaptığımız siyaseti kriminalize
etmek tam da sözünü ettiğim kara propagandanın ta kendisidir. Ayan beyan
araçsallaştırdığınız yargıya talimat verip kitlesel tutuklamalara
girişiyorsunuz. Yandaş medya eliyle bizi teşhir ediyorsunuz. Seferberlik
ruhuyla ve hamasi söylemlerle bu kez kazanacağınızı düşünüyorsunuz. Ortada
kazanma ve kaybetmeyle ilgili bir durum yok. Orta yerde demokratik ve barışçıl
çözümü bekleyen siyasal ve toplumsal bir sorun var. Bu sorunun çözümü herkese
kazandıracaktır. 
Şu
anda zindanda rehin olarak tutulan sevgili Aysel Tuğluk’un dediği gibi “Herkes
için kaybetmesi gereken bir savaş, kazanılması gereken bir barış sorumuz var
sadece.” Bundan ötesi daha fazla kutuplaşma, daha fazla çatışma, daha fazla
ayrışmadır. 
Demokratik
siyaset zemininden uzaklaşarak iktidar olmanın bütün olanaklarını kullanıp
siyasi ve ahlaki açıdan oldukça sorunlu yöntemler kullanmak ve bizi siyasi
hasım belleyerek, emniyet, yargı ve medyayı da kullanarak tasfiye etme
girişiminin bumerang bir etkiye sahip olduğunu siyasetle az çok uğraşanlar çok
iyi bilirler. Dün vesayetçi sisteme karşı başlattığınızı iddia ettiğiniz
mücadelenin kendisi de kitleler nezdinde tartışmalı hâle gelmiştir. “Vesayetle
mücadele” adı altında kazandığınız her mevzi sonrası abanızın altında
sakladığınız sopayı çıkararak bizlere göstermeniz artık komik bile kaçmıyor.
Daha fazlar rant, daha fazla iktidar, daha fazla hegemonya talebiniz aynı zamanda
kendi içinde ciddi bir demokrasi sapmasıdır. 
Gelinen
durum itibarıyla yaşananlar artık demokratik siyaseti tümden ortadan
kaldırmaya, muhalefet etmeyi tümden kadük bırakmaya dönük bir durumdur.
İstiyorsunuz ki herkes, her şey, her alan sizin kodlamalarınıza uysun, sizin
iktidar zihniyetinize hizmet etsin. Yoksa olacak bellidir; bunun dışında kalan
her şey, her söylem, her eylem gayrimeşru ilan ediliyor, yasa dışı sayılıyor,
kriminalize ediliyor, sonra derdest edilip zindana konuluyor. Evrensel siyaset
ve hukuk normlarının çıkarlarınıza ve iktidarınıza göre böylesine eğilip
büküldüğü bir dönem daha olmamıştır. Hani diyorlar ya “Evren bile bu kadarını
düşünmemişti.” Hakikaten öyle. İnsan hakları anıtını gözaltına almak ve
etrafını bariyerlerle kapatmak, sanırım rahmetlinin de düşünse yapmak
isteyeceği bir şey olurdu.
"Mutlak
iktidar için mutlak zafer” naralarıyla oluşturulan bütün stratejiler içeride ve
dışarıda çökmeye devam ediyor. Dışarıda uğranılan her başarısızlık sonrası
içeride siyasi, hukuki, ahlaki ve vicdani ilke ve ölçü gözetilmeksizin
muhalifleri hedef alan büyük bir kuşatmaya dönüştürülüyor. Suriye'de ve
Musul'da uğradığınız başarısızlığınızın acısını, içeride size kim muhalefet
ediyorsa ondan çıkarmaya çalışıyorsunuz. Oysaki başınıza gelen bütün musibetler
için sizi daha önceden uyardık. Kürsülerden, meydanlardan, televizyonlardan,
basın-yayın organlarından gidilen yolun yol olamadığını defalarca söyledik. Bu
ülkenin geleceğini inşa edecek, barışı yeniden tesis edecek, demokratik
siyasetin önünü açacak her söylemimiz, emniyet ve yargı marifetiyle
fezlekelere, iddianamelere dönüştürülüp tasfiyenin aracı hâline getiriliyor.
Uyduruk fezlekelerin, elle tutar yanı olmayan iddianamelerin üzerinden onlarca
yıllık hapis cezalarına çarptırılıyoruz. Niye? Çünkü haşmet öyle istiyor. Kendi
mukadderatını bizim tasfiyemiz üzerine kuran, “Kürtler bir çakıl taşına sahip
olmasın.” fobisiyle gidilecek yerin neresi olduğunu tarih ve siyaset bilimi
söylüyor zaten. Biz sadece bir kez daha hatırlamanıza vesile olalım istiyoruz.
Sayın
Başkan, değerli milletvekilleri; Kobani’den sonra Suriye’de çatışan iki temel
stratejiden bahsedebiliriz. Bu stratejilerden biri, Emevi Camisi’nde namaz
kılma heveskârlığı yüzünden İslamcı radikalleri örgütleyip her türlü lojistik
desteği sunarak direksiyonun başında ben olayım diyen stratejik derinlik
hattıydı. Şu an bu çizgi Suriye’de, Musul’da yani bilcümle Orta Doğu’da
geçerliliğini yitirmiş, fiilen yenilmiştir. İkinci çizgi ise demokratik,
çoğulcu, herkesin kendi rengi ve gücüyle temsil edildiği, yerinden ve yerelden
yönetim anlayışını benimsemiş demokratik komünal çizgidir. Bu çizgi gitgide
bütün Orta Doğu’ya rengini veriyor, halklar tarafından benimseniyor, sorunlara
çözüm olabilecek büyük bir potansiyel taşıyor. İşte tam da bu noktada Orta
Doğu’ya ilaç olacak, sorunları kansız halledebilecek bir paradigmanın önü her
türlü kirli ittifakla kesilerek yeniden büyük bir savaşın önü açılmak
isteniyor.
Bir
yanda güney Kürdistan’ın yapacağı bağımsızlık referandumuna karşı tehditkâr
açıklamalar, öte yanda Afrin'e dönük olası bir saldırı için sınıra yapılan
yığınaklar. Bakınız, bu coğrafyalarda yaşayanlar ve kendi kaderini tayin etmeye
çalışanlar kimler? Tabii ki Kürtler yani yüz yıl önce dört parçaya bölünen ve
her biri kendi parçasında egemen devletlerin her türlü baskı, zor ve sömürü
politikalarına maruz kalan kardeşlerimiz. Ne yapalım yani kardeşlerimizin,
halkımızın taleplerini görmezden mi gelelim? Onlara "Oturun oturduğunuz
yerde, oradaki büyükleriniz sizin iyiliğiniz neyi gerektiriyorsa yapacaklar.”
mı diyelim? Elbette ki onların bağımsızlık talebini kayıtsız şartsız
destekleyeceğiz. Elbette ki onların demokratik komünal bir çizgide kendilerini
yönetmelerinin analarının ak sütü gibi helal bir talep olduğunu dile
getireceğiz. Halk bunun için seçti bizi. Halk size biat edelim diye, buranın
konforuna kendimizi kaptırıp geliş nedenimizi unutalım diye Parlamentoya
göndermedi bizi. Kendi geliş nedenlerimizi inkâr ederek siyaset yapmamız
isteniyor bizden. Bu, demokratik siyasetin inkârıdır. Siz devleti ele geçirmek
için böylesi bir inkârla siyaset yapabilirsiniz, biz sonuna kadar halklarımızın
taleplerini dillendirmeye devam edeceğiz. Siz "kamu düzeninin tesisi” adı
altında 12 Eylülcülerin diline pelesenk ettiği mottoya sarılmaya devam edin. 12
Eylülün gerekçesi olan ve hiç bıkmadan tekrarlanan bu mottoyu allayarak
pullayarak algı operasyonlarıyla satmaya çalıştığınız derin stratejilerinizin
sığlığını artık herkes görüyor. En uzun MGK toplantısında benimsenen
"çözümsüzlük de bir çözümdür” stratejisi, temel çatısını çözüm sürecinin
bitirilmesi ve akabinde darbe dinamiğinin yeniden tesis edilmesi üzerine kurdu.
Artık en basit hak talebi bile bu dinamiğin konsolidasyonu için
kullanılmaktadır. 
Sayın
Başkan, değerli milletvekilleri; Sayın Erdoğan'ın ve AKP Hükûmetinin
tekrarlamaktan bıkmadığı fakat sanırım son zamanlardaki beyanatlarla artık
vazgeçtiği siyasetin kapsayıcılığı dönemi fiilen sona ermiş bulunmaktadır.
Aslında Türkiye Cumhuriyeti'nin kuruluşundan bu yana hiç eksik edilmeyen bu
söylemlerin, daha çok kaynaşmış bir zümre anlayışıyla “içimize alıp kendimize
benzetelim” retoriğini yeniden ve yeniden güncelleyip önümüze koymanın hiçbir
anlamı kalmamıştır. Artık kabul etmeniz gereken en önemli şey şudur: Kürtler
bir halktır, Kürtler bir ulustur ve Mezopotamya'nın en kadim halklarından
biridir. Herkesin kendi toprağında kendi dili ve rengiyle egemenlik haklarını
paylaşabileceği yeni bir yüzyılın eşiğindeyiz. Bunun güvenlikçi politikalarla,
askerî operasyonlarla, zor ve baskı yöntemleriyle engellenmesinin imkânı
kalmadı. 
Bu
açıdan bakıldığında, dışsallaştırarak içerme siyasetinin nesnel ve öznel hiçbir
karşılığı kalmamıştır. Yolsuzluklar ve siyasi kurumlardaki baş gösteren
yozlaşmayı parmak demokrasisinin sunduğu olanaklarla giderme gayretleri her gün
biraz daha kitlelere kralın çıplak olduğunu göstermekten başka bir işe
yaramıyor. Düşünce ve ifade özgürlüğünü stadyum edebiyatıyla “Bilmem kim
seninle gurur duyuyor.” holiganizmine indirgemek ve “Asıl biz sizinle gurur
duyuyoruz.” simetrisiyle tamamlamak konsolidasyon için yetmiyor. 
Sayın
Başkan, değerli milletvekilleri; aklın yolu birdir derler. Evet, aklın yolu
birdir ve bu yolu bulmak, bu yolun bize açacağı patikalardan ilerlemek dışında
gayri yol kalmamıştır. Bunun için yapılacak olan şeyler bellidir. Siyasi
soykırım operasyonlarıyla tutukladığınız bütün arkadaşlarımızı derhâl serbest
bırakarak güzel bir başlangıç yapabilirsiniz. Sayın Öcalan üzerinde uygulanan
tecride son vererek avukatları ve ailesiyle görüşmelerinin önü açılmalı ve
Dolmabahçe mutabakatının esas alındığı yeni bir dönemin kapıları aralanmalıdır
diyorum, hepinizi saygıyla selamlıyorum. 
BAŞKAN
– Teşekkür ederim. 
Sayın
Öztürk, konuşmanız esnasında defalarca “rehin almak”, “tutsak”, “siyasi
soykırım” gibi bazı kelimeler kullandınız. “Tutsak” kelimesi savaş esnasında
düşman tarafından alınan esir anlamındadır. “Soykırım”ın da ne olduğunu
biliyoruz. 
Sayın
Öztürk, bu ülkede savaş yok, bu ülkede terörle mücadele var. Gösterdiğiniz
hassasiyeti terörle yapılan mücadelede de gösterirseniz böylesine bir ayrımcı
dil kullanmamış olursunuz. Bunu belirtmek istedim. 
FİLİZ
KERESTECİOĞLU DEMİR (İstanbul) – Sayın Başkan, gerçekten, kürsüde hatibin
konuşmaları kendini istediği gibi ifade edebileceği konuşmalardır. Herhangi
bir…
BAŞKAN
– Ben de kendi düşüncelerimi söyledim. 
FİLİZ
KERESTECİOĞLU DEMİR (İstanbul) – Ama siz her konuşmacıyla ilgili kendi
düşüncelerinizi söylerseniz o zaman tarafsız bir Meclis Başkanlığı görevini
icra etmemiş olursunuz. Ben de nezaketle size bunu hatırlatmak istedim.
BAŞKAN
– Ben de kendi düşüncelerimi söyledim. Bakın, Anayasa’nın 94’üncü maddesi ve İç
Tüzük’ün 64’üncü maddesi bana bu yetkiyi veriyor. Burası Türkiye
Cumhuriyeti’nin kürsüsü, bu ayrımcı dili burada kullanmayalım. 
FİLİZ
KERESTECİOĞLU DEMİR (İstanbul) – Sekiz buçuk aydır dava günü, duruşma tarihi
belli olmamış bir eş başkanın yargılandığı, rehin tutulduğu herhâlde
söylenebilir. 
BAŞKAN
– Her zaman söylediğimiz gibi, Kürtler de Türkler de bu ülkenin vatandaşıdır
ama buradaki problem terörle mücadeledir, Kürtlerle değil. 
Cumhuriyet
Halk Partisi Grubu adına İstanbul Milletvekili Sayın Oğuz Kaan Salıcı
konuşacak. 
Buyurun
Sayın Salıcı. (CHP sıralarından alkışlar)
CHP
GRUBU ADINA OĞUZ KAAN SALICI (İstanbul) – Sayın Başkan, değerli
milletvekilleri; Mali ve Orta Afrika’ya asker gönderilmesiyle ilgili konu
hakkında grubum adına söz almış bulunuyorum. 
Ama
tabii, bugün bu tezkerelerden önce biliyorsunuz uzun uzun olağanüstü hâl
konuşuldu. Olağanüstü hâlle ilgili de birkaç cümle etmek isterim. Bunlardan bir
tanesi, bir AKP’li milletvekili bugün bir gazetede bir köşe yazısı yazdı. O
köşe yazısında, 15 Temmuz anmasının protokolünde yanında oturan bir eski bakanı
açıkça ihbar etti. Ön sıralarda oturan bazı kişilerin de aslında FETÖ’cü
olduğunu ya da FETÖ muhipi olduğunu -biz en son İngiliz Muhipler Cemiyetini
biliyorduk ama FETÖ muhipleri de kurulmuş anlaşılan- bizzat sizin
milletvekiliniz söylüyor. Dolayısıyla, bu milletvekilinin yazmış olduğu yazıyı
umarım parti yönetimi ve yargı dikkate alır ve o FETÖ’cüler kimlerse onlarla ilgili
gerekli işlemleri yapar.
Şimdi,
değerli arkadaşlar, elimizde bir tezkere var. Tabii, tezkere bizim orada
askerimizin yapması gereken işlerle ilgili Birleşmiş Milletler çerçevesi içinde
ne yapılması gerektiğini söylüyor. Yalnız, tabii, Parlamentoya gönderilen
tezkerede geçen bazı cümleler var, isterseniz ondan birkaç başlık okuyayım.
Tezkerenin amaçları şöyle tarif ediliyor: “İnsan haklarının güvence altına
alınması ve teşviki, insani yardım faaliyetleri ile kültürel varlıkların
korunmasına destek verilmesi ana görevlerdir.” Şimdi, 2002 yılından beri bir
iktidar var, tek başına yönetiyor Türkiye’yi, bu iktidarın insan hakları
karnesi kırık. Dolayısıyla, diyor ki: “Birleşmiş Milletler çerçevesi içinde biz
Mali’ye ve Orta Afrika’ya insan haklarını tesis ve teşvik için asker
göndereceğiz.” Şimdi, Sayın Savunma Bakanı da burada, ben şunu sorayım: Bizim
oraya gidecek olan Mehmetçik’imiz, güzide askerlerimiz 2002 yılından beri sizin
Hükûmetinizin insan hakları konusunda yaptığı şeyleri mi yapmaya gidecek yoksa
gerçekten, insan haklarını teşvik ve insan haklarının orada yerleşmesi için
samimi bir çaba mı gösterecek? Önlerinde 2002’den beri gelen on beş yıllık bir
deneyim var, eğer buna uygun davranacaklarsa vay Malililerin hâline, Orta
Afrikalıların hâline.
İkincisi:
Kültürel varlıkların korunmasından bahsediliyor. Arkadaşlar, ben İstanbul
Milletvekiliyim, en son, Marmaray kazıları sırasında İstanbul’un bilinen tarihi
sekiz bin beş yüz yıl önceye gitti, orada bulunan tarihî eserlerden dolayı. Ama
siyasi iktidar, dönemin Başbakanı, Adalet ve Kalkınma Partisi Genel Başkanı,
Marmaray çalışmaları dört sene uzadı diye şunu söyledi, dedi ki: “Üç beş tane
çanak çömlek için biz Marmaray yatırımını dört sene geciktirdik.” Şimdi, bizim
oraya gidecek askerlerimiz üç beş çanak çömlek mantığıyla mı görev yapacak
yoksa orada kültürel varlık neyse, o ülkelerin, o coğrafyanın kültürel varlığı,
ona uygun bir şekilde mi davranacak olması gerektiği gibi.
Şimdi,
değerli arkadaşlar, bugün tezkereyle ilgili, tabii, Adalet ve Kalkınma Partisinin
genel dış politikasıyla ilgili bir değerlendirmede bulanacağız. Bunlardan bir
tanesi Adalet ve Kalkınma Partisinin şöyle bir problemi var ve bunu Türkiye’ye
yaratmış oldu; Biz iç politikadaki her türlü değerlendirmeyi aslında dış
politikanın bir malzemesi hâline getiriyoruz ya da dış politikada ortaya çıkan
her problemi iç politikanın malzemesi hâline getiriyoruz. Hatırlarsınız bir
referandum süreci geçirdik, o referandum sürecinde muhalefet partilerine ya da
“hayır” diyen partilere denmeyen şey kalmadı. Bunlardan bir tanesi de
Hollanda’yla aramızda yaşanan bir krizdi, -o krizin detaylarına girmek
istemiyorum ama- Hollanda’daki kriz ya da Almanya’yla Türkiye’nin arasında
yaşamış olduğu mesele bizim referandum gündemimizin ana konusu oldu. Şimdi, böyle
bir dış politika Türkiye’ye hiçbir şey kazandırmaz. “…”(x)
olayında da benzer bir şey oldu. Bazı arkadaşlarımız diyorlar ki: “Dış
politikayla iç politika organiktir, birbiriyle bağımlıdır.” Doğru, evet ama
eğer siz dış politikada yaşamış olduğunuz bir meseleyi iç politikadaki
muhaliflerinizi bastırmak için kullanıyorsanız dış politikada yaşanmış olan bir
sıkıntıyı doğrudan kendi üzerinize alıp bunu bir millî mesele olarak görmeyip
iç politikada muhaliflerinizin sesini kısmak için kullanıyorsanız o zaman bunun,
dış politikayla iç politikanın bir arada yürüyor olmasının çok da büyük bir
anlamı yok. Diplomatlar görüşür, siyasetçiler görüşür, belli yerlerde anlaşır,
belirli yerlerde anlaşamaz ama eğer insanları, ulusları, halkları birbirine
düşman ederseniz onların toparlanması, o insanların tekrardan normal bir
kardeşlik çizgisine gelmesi uzun zaman alır, bununla ilgili ciddi sıkıntılar
yaşarız.
Bir
diğeri, Adalet ve Kalkınma Partisinin yazılı metinleri var. Yazılı metinlerinde
hep şunlardan bahseder: “Avrupa Birliği iyidir, hukukun üstünlüğü iyidir, insan
hakları gereklidir, Türkiye -az önce Sayın Bakan, bir önceki tezkereyle ilgili
konuşurken de ifade etti- refah, güvenlik kuşağı, barış ortamı…” Sayın Bakan,
bu kürsüde bu Hükûmet kurulurken Sayın Başbakan çıktı -o zamanlar daha taze
Başbakan- ve dedi ki: “Biz dostlarımızı artıracağız, düşmanlarımızı
azaltacağız.” En son Katar meselesi burada konuşulurken de çıktık dedik ki: Bu
politikaya uygun davranmıyorsunuz. Bakın, sırf Katar krizinden sonra üç dört
tane daha güzide düşmanımız oldu; Bahreyn, Birleşik Arap Emirlikleri -daha
sayarım- Suudi Arabistan. Peki, ne oldu? Amerika Birleşik Devletleri, Katar’a
karşı ambargo uygulayan ülkeleri teşvik etti. O teşvik etti. O teşvikin
sonucunda dünyanın farklı yerlerinde, uzak coğrafyalarda da sekiz dokuz ülke
Katar’la ilişkilerini kesme noktasına getirdi. Döndü dolaştı Amerika Birleşik
Devletleri, gitti Katar’la 16 milyar dolarlık uçak anlaşması imzaladı. Bu 16
milyar dolarlık uçak anlaşmasını bizim Sayın Dışişleri Bakanımız Katar’a
gittiğinde öğrendi. Aynı Amerika Birleşik Devletleri, ondan önce de Suudi
Arabistan’la 110 milyar doları askerî olmak üzere toplam 280 milyar dolarlık
anlaşma imzalamıştı. Şimdi Katar’a asker gönderen biziz, kendi askerimizin
canını tehlikeye atan biziz. “Bunu neyin karşılığında yapıyoruz?” sorusunu
soruyoruz, iktidardan cevap yok. Biz bunu Komisyonda da sorduk, Mecliste de
soruyoruz. “Katar’ın dünya üzerinde Türkiye’nin dış politikasını etkileyen
stratejik çıkarı, Türkiye’nin bu işten stratejik çıkarı nedir?” diye soruyoruz.
Bunun bir cevabı yok ama on üç tane madde ortaya konuyor bu ambargonun ortadan
kaldırılması için. Bu on üç tane maddenin arasında bir tanesi Türkiye’nin
oradaki askerî üssünün kapatılması. Zaten askerî üs daha kurulmadı. Askerî üs
inşa aşamasında. Orada toplasanız Türkiye’nin 200 civarında askeri var. Peki,
bu neden birinci gündem maddesi oluyor. Yani Mısır’la zaten diyalogumuz iyi
değil. Bunun üzerine Suudi Arabistan’ı, Bahreyn’i, Birleşik Arap
Emirlikleri’ni, Yemen’i, başka ülkeleri katmanın ne gibi mantığı var? Bir. 
İkincisi:
Sayın Binali Yıldırım Başbakan olduktan sonra Türkiye’nin hangi ülkelerle
dostluğu artmıştır? Ben buradan soruyorum. Ben düşmanlarımı sayarım. O çok
kolay. Sağa çevirseniz düşman, sola çevirseniz düşman. Maalesef böyle bir dış
politika hâline geldi. Peki “Kimlerle dostluğu artmıştır?” sorusunu bir değerli
Adalet ve Kalkınma Partili milletvekili ya da bakan gelip buradan açıklarsa biz
büyük bir memnuniyet duyarız. 
CEMAL
OKAN YÜKSEL (Eskişehir) – Katar, Katar. 
OĞUZ
KAAN SALICI (Devamla) – Değerli arkadaşlar, Katar krizinin temel noktalarından
bir tanesi neydi? Katar krizinin temel noktalarından bir tanesi, ambargo
uygulayan ülkeler Katar’a “Terör örgütleriyle ilişkini kes.” diyorlardı. “Terör
örgütleriyle ilişkini kes.” derken kastettikleri sadece IŞİD, El Kaide ya da
PKK ya da başka isimler filan değil, esas olarak kastettikleri isim İhvan.
Şimdi, gelelim, biraz İhvan’ın üzerinde konuşalım. 
İhvan
kim arkadaşlar? Türkçesiyle Müslüman Kardeşler. İhvan şu anda nerede makbul bir
örgüt olarak görülüyor? Bizzat, kendisi, bir parçası olan Hamas İhvan’la
arasına mesafe koyduğunu dünyaya deklare etti. Şimdi de o deklarasyonun ne
kadar samimi olduğunu anlatmaya çalışıyor. İhvan’ın ana unsurlarından bir
tanesi olan Gannuşi, Ennahda İhvan’la arasına mesafe koydu, “Bizim yolumuz
artık aynı yol değildir.” diyor. Katar kriz başladıktan hemen sonra, birkaç gün
içinde İhvan’ın önde gelenlerinden birkaç tanesini rica ederek ülke dışına
çıkardı. Arkadaşlar, kim kaldı? Türkiye var. Türkiye’den başka İhvan’ı
sahiplenen, onu bir siyasi örgüt, meşru, demokratik bir siyasi örgüt olarak
kabul eden hiç kimse yok. 
Şimdi,
İhvan ne ister, ona bakalım. İhvan tam demokrasi mi istiyor? İhvan herkes barış
içinde yaşasın mı istiyor? İhvan hukukun üstünlüğü için mi mücadele ediyor?
İhvan ne için mücadele ediyor? Türkiye Cumhuriyeti’nin temel değerlerine uyan
ne için mücadele ediyor İhvan? Adalet ve Kalkınma Partisinin programında yazan
neye denk geliyor bu? Birisi çıksın, anlatsın bunu arkadaşlar. Dış
politikamızın ana eksenini getirdik, İhvan’ı yerleştirdik. Mısır’la kavga
etmemizin nedenlerinden bir tanesi İhvan, onun dışında Körfez ülkelerinde taraf
olmamızın nedenlerinden bir tanesi İhvan, eğer doğal gaz ve onun dışında gelen
paralar değilse, görünen nedeni söylüyorum. 
Peki,
arkadaşlar, Adalet ve Kalkınma Partisinin kurucularının da, kendilerinin de
İhvan’la bir ideolojik kardeşliği olduğunu biliyoruz ama öbür taraftan dönüp
bakıyorsunuz, Adalet ve Kalkınma Partili yöneticiler hep millîlikten ve
yerlilikten bahsediyor. İhvan’ın neresi millî arkadaşlar, İhvan’ın neresi
yerli? İhvan merkezli bir dış politika izlemenin neresinin Türkiye
Cumhuriyeti’nin çıkarlarıyla bir ilgisi var? Allah aşkına, birisi bunu gelip
anlatsın. Bu dış politikaya destek olan, kendisini “milliyetçi” olarak
tanımlayan partilere de soruyorum: Bu dış politikaya destek olmanın neresi
millî?
Bir
başka şey: Sayın Bakanımız bilir, geçen günlerde Dışişleri Komisyonuna
İspanya’yla yapılan bir anlaşma geldi, “Türkiye'nin ilk uçak gemisi” olarak da
adlandırabileceğimiz bir uçak gemisinin -yani onun askerî adı biraz farklı ama
“uçak gemisi” diyelim- Türkiye'de inşası, İspanya’nın buna destek vermesiyle
ilgili bir anlaşma. Şimdi, anlaşmanın ilginç bir tarafı var. Birincisi, Türkiye
için önemli. Neden? Türkiye ilk defa üzerine F35 uçaklarının inip kalkabileceği
bir uçak gemisine sahip oluyor. Uçağın menzili Hint Okyanusu, Atlas Okyanusu.
Bu konuda askerî gereklilikler olduğu konusunda, Komisyonda Millî Savunma
Bakanlığından gelen komutanlar bilgi vermeye çalıştılar, çok başarılı
olamadılar ama biz öğrendik meselenin aslını.
Şimdi,
değerli arkadaşlar, ihaleyi yapmışsınız, ihaleye üç tane firma girmiş.
Bunlardan bir tanesi diyor ki: “Ben Çin’le iş birliği yaparak bu uçak gemisini
yapacağım.” Bir başkası diyor ki: “Ben, İspanya’da ‘Juan Carlos-I’ diye bir
gemi var, onun tıpkısını yapacağım, adı ‘Anadolu’ olacak.” Bir diğeri diyor ki:
“Yüzde 100 Türk dizaynıyla bir gemi yapacağız.” Şimdi, bütün işi gücü, bütün
siyaseti millîlik ve yerlilik üzerine kurulu bir dış politika izleyen Hükûmet
sizce ne yapar, ihaleyi kime verir? 
MUSA
ÇAM (İzmir) – Yüzde 100 yerli olana.
OĞUZ
KAAN SALICI (Devamla) – Değil mi?
MUSA
ÇAM (İzmir) – Evet ama Fikri Bey yapmaz onu.
OĞUZ
KAAN SALICI (Devamla) – İspanyollara gitti. İspanyollar… Türkiye'deki şirketin
de şaibeleri var, İspanya’daki şirketin de şaibeleri var…
Bakın
değerli arkadaşlar, biz size “Türkiye'nin deniz filosu genişlemesin.” demiyoruz
ama diyoruz ki: “Şu işi doğru düzgün yapın.” Eskiden de derlerdi ki: “Ya, biz
uluslararası işler yapıyoruz, büyük yatırımlar yapıyoruz.” Ama birilerinin adı
“bay yüzde 10”a çıkmıştı. Yani iyi işler yapıyorsunuz ama arada yüzde 10
olmadan bu işi yapmak mümkün değil mi arkadaşlar? Yani Türkiye'ye bir deniz
filosu kazandırmak için başka türlü ilişkilere girmeden bu işleri yapmak mümkün
değil mi? Mümkün. Bunu söylediğimiz zaman ne oluyor? “Muhalefet Türkiye'nin
askerî olarak güçlenmesini istemiyor, uçak gemisi istemiyor.” Değerli
arkadaşlar, biz size “Köprü yapamazsınız.” demedik. Köprüyü yaptınız, 2 tane
yaptınız hem de. Bugün itibarıyla kaç para zarar ettiğini birisi söylesin bana.
Biz size “Zarar etmeyen doğru düzgün bir köprü yapın.” dedik. Maalesef, siz
bunu başaramadınız. Benzer bir şeyi dış politikada biz yaşıyoruz. 
Değerli
arkadaşlar, Türkiye Cumhuriyeti’nin Katar krizinde ara buluculuk girişimi
niyeti, “Bu işi bayrama kadar bitirelim.” En üst düzeyde telaffuz edilen
cümleler havada asılı kaldı. Neden havada asılı kaldı? Çünkü Türkiye'nin iki
tarafın arasında güvenilir bir partner, güvenilir bir ortak olması lazım ki ara
buluculuk konusunda iki taraf da güven beslesin. Şimdi, biz ülkelerin belli bir
kısmını karşımıza aldığımız zaman onların bize karşı bir itimadı kalmıyor.
Türkiye uzun zamandan beri hiçbir uluslararası krizde ara buluculuk yapmıyor
arkadaşlar. Niye? Uluslararası politikada birçok ülke Türkiye'yi artık
-müttefik olan birçok ülke dahi- güvenilmez ortak olarak görüyor. “Türkiye’yle
belli bir iş yapılır ama nereye kadar yapılır, bunu tartışalım.” deniyor. 
Şimdi,
Sayın Bakanın da hâkim olduğu, hatta neredeyse bu konuyla ilgili sadece Sayın
Bakanın konuştuğu bir konuyu gündeme getirmek istiyorum, o da S-400 füzeleri.
Şimdi, S-400 füzeleri bizim hava savunma sistemimizle alakalı. Bizim şu anda
kendimize ait bir hava savunma sistemimiz yok. Bu hava savunma sisteminde, bir
süreden beri Rusya’yla bir pazarlık yürütülüyor. S-400 hava savunma sisteminin
Türkiye'ye alınması, teknoloji transferi yapılması, Türkiye'de üretilmesi, bu
konuların da içinde olduğu bir görüşmeler silsilesi yürüyor. Sayın Bakanın
ısrarla üzerinde durduğu konulardan bir tanesi Türkiye'de yatırım ve “know-how”
transferi. Doğru mu Sayın Bakanım? En son, Çin’le yapılan hava savunma sistemi
pazarlıklarında da buna benzer şeyler söyleniyordu. 
Şimdi,
değerli arkadaşlar, meseleye şöyle bir bakalım: Türkiye bir NATO ülkesi.
Beğeniriz ya da beğenmeyiz, Türkiye şu anda yazılı anlaşmalar gereği NATO
ülkesi. Bizim komutanlarımız NATO’da gidip eğitim alıyorlar. Soru bir: Bir NATO
ülkesi S-400 füze savunma sistemini aldığında, kendi ülkesine
konuşlandırdığında… Fiyatı ne olursa olsun, yatırım ya da diğer konuları yani
Sayın Bakanın ön plana çıkarmış olduğu konuları bir kenara koyarak söylüyorum.
Siyaseten bakalım meseleye. S-400’leri aldığı zaman bunları kullanıyor olması
ya da bunları Türkiye’ye yerleştiriyor olması Türkiye’yle NATO arasında zaten
parlak olmayan ilişkilerin daha da kötüleşmesine neden olur mu, olmaz mı? Bu
bir. Bizim zaten yeterince problemimiz var Avrupa Birliğiyle, Amerika’yla,
NATO’yla, onun dışında sayabileceğim, saymaktan yorulabileceğim birçok ülkeyle.
Bu yeni bir krize yol açar mı?
İki:
NATO, Rusya’yı düşman ya da rakip -ya da ne derseniz deyin- olarak kodlamış bir
askerî ittifak. Bizim uçaklarımız, F-16’larımız NATO’daki uçakları birbirine
dost olarak görüyor yani Yunanistan da NATO şemsiyesi altında, onun dışında 28
tane daha ülke var bizim de dâhil olduğumuz, toplam 29 ülke; bunlar
birbirlerini, hava savunmasında silahlarını dost olarak görüyorlar. S-400’lerin
kaynak kodlarını eğer biz vermeyeceksek NATO’ya ya da NATO bununla ilgili bize
bir özel imtiyaz sağlamayacaksa -bununla ilgili bir gelişme varsa Sayın Bakan
açıklasın diye soruyorum- o zaman Türkiye’ye konuşlandıracağımız S-400’ler
bizim ülkemizde yapılan F-16’ları düşman olarak görmeyecek mi, bizim kendi
uçaklarımızı düşman olarak görmeyecek mi o kaynak kodlarını kullanmadığından
dolayı? 
Bir
diğeri: NATO’da bunun başka bir örneği var mı? Tabii, çok söylenen bir şey,
Yunanistan. Evet, Yunanistan’da S-300’ler var, bizde S-400’ler var. Peki,
Yunanistan bu S-300’leri ne zaman aldı arkadaşlar? 90’lı yıllarda. 90’lı
yıllarda NATO’daki hava savunma konsepti neydi? Harekat alanına göre olan bir
savunma konsepti vardı. 2010 Lizbon Anlaşması’ndan sonra NATO’nun savunma
konsepti neye dönüştü? NATO ülkelerinin tamamının, hepsinin ortak savunma
sistemine dönüştü. Hatırlarsınız, Kilis’e Suriye’den sürekli füzeler düşüyordu,
onu atanları engellemek için, o füzelerin düşmesini engellemek için Türkiye’ye
Patriot’lar geldi. Patriot’lar hangi çerçeve içinde geldi? Bu NATO iş birliği
çerçevesi içinde geldi. Şimdi, biz Türkiye'nin kendi hava savunma sistemine
sahip olmasına karşı değiliz ama arkadaşlar şunu görmemiz lazım: Ortada daha
önce Çin’le ilgili yapılan görüşmeler sırasında da var olan somut soruları
aşmadığımız sürece, kaygıları ortadan kaldırmadığımız sürece, NATO’nun,
Amerika’nın, başka birisinin kaygılarından bahsetmiyorum, bu ülkenin
geleceğiyle ilgili kaygılardan bahsediyorum, bunları ortadan kaldırmadığımız
sürece, biz yeni bir krize, yeni bir çatışmaya, yeni bir sıkıntıya yol
açabilecek adımları iyi hesaplamadığımız sürece bu kararları vermemiz çok kolay
olmaz. 
Peki,
şimdiye kadar siz bu yüce Meclisin çatısı altında Sayın Bakanın basına
açıkladığı şeylerin en ufak bir kırıntısını gelip Meclisle paylaştığını
gördünüz mü arkadaşlar? S-400’lerle ilgili bir cümle edildi mi burada,
S-300’lerle ilgili bir cümle edildi mi? Daha önce Çin’le yapılan pazarlıklarla
ilgili bir cümle edilmiş miydi? Burası gazi Meclis, 15 Temmuzu hep beraber
andık. Neden andık? Bombalanırken siz oradaydınız, biz de buradaydık.
Düşünebiliyor musunuz Sayın Bakanım, siz Bakanlık yapmaya devam edebilesiniz
diye biz buraya geldik 15 Temmuzda? Sizi korumak için değil, ülkeyi korumak
için geldik, hep beraber geldik. Bu ortamın, bu çatının altında hep beraber
mücadele ettik. Eğer millî dış politika olacaksa, eğer ülkenin çıkarları söz
konusu olacaksa bu konuların buralarda konuşulması lazım değerli arkadaşlar.
Bunlar bugünden yarına değiştirilebilecek, bugünden yarına pazarlığı ortaya
çıkarılabilecek konular değil. 
Bakın,
eskiden Türkiye’de şöyle olurdu: Örneğin Avrupa Birliği konusunda,
iktidar-muhalefet, o dönemin partileri otururdu, anlaşırdı, bir rota çizerdi, o
artık devlet politikasına dönüşürdü yani millî dış politika dediğimiz şey
oluşurdu. 1960 yılından beri Türkiye'nin Avrupa Birliğine bakışı değişti mi
arkadaşlar? Değişmedi. Biz tam üye olmak istiyoruz iktidarıyla muhalefetiyle.
Kıbrıs konusunda -az önce Sayın Genel Başkan Yardımcımız da konuştu, diğer
siyasi partiler de konuştu- Kıbrıs’taki çıkarlarımızı hep beraber savunuyoruz
ama biz kendi cümlelerimizle savunuyoruz, siz başka cümlelerle savunuyorsunuz. 
(Mikrofon
otomatik cihaz tarafından kapatıldı) 
OĞUZ
KAAN SALICI (Devamla) - Dış politikayı öyle bir hâle getirdiniz ki artık biz
kendi ülkemizin çıkarlarını değil, sizin iktidarınızın yapmış olduğu şeyleri
tartışmak zorunda kalıyoruz, bundan dolayı da hicap duyuyoruz.
Hepinize
saygılarımı sunuyorum. (CHP sıralarından alkışlar)
BAŞKAN
– Teşekkür ederim Sayın Salıcı.
Adalet
ve Kalkınma Partisi Grubu adına Rize Milletvekili Sayın Osman Aşkın Bak
konuşacak.
Buyurun
Sayın Bak. (AK PARTİ sıralarından alkışlar)
AK
PARTİ GRUBU ADINA OSMAN AŞKIN BAK (Rize) – Sayın Başkan, değerli
milletvekilleri; hudut, şümul, miktar ve zamanı Hükûmetçe takdir ve tespit
edilmek üzere, Türk Silahlı Kuvvetlerinin, Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında yurt dışına
gönderilmesi ve Hükûmet tarafından verilecek izin ve belirlenecek esaslar
çerçevesinde bu kuvvetlerin kullanılması için Türkiye Büyük Millet Meclisinin
2/8/2016 tarihli ve 1119 sayılı Kararı’yla verilen bir yıllık iznin süresinin
2/8/2017 tarihinden itibaren 31/10/2018 tarihine kadar uzatılması için
Anayasa’nın 92’nci maddesi uyarınca Türkiye Büyük Millet Meclisinden izin
istenilmesine dair Başbakanlık Tezkeresi üzerinde AK PARTİ Grubu adına söz
aldım. Yüce heyetinizi ve aziz milletimizi saygıyla selamlıyorum.
15
Temmuz 2016 gecesi FETÖ terör örgütü tarafından girişilen darbe girişimi
sırasında, asker elbisesi giymiş bu teröristlere kahramanca direnen ve bu
uğurda hayatını kaybeden 249 şehidimize şehadetlerinin birinci yılında
Allah’tan rahmet diliyorum, 2.193 gazimize acil şifalar diliyorum.
15
Temmuz gecesi Cumhurbaşkanımızın çağrısıyla meydanlara koşan aziz milletimiz,
tüm dünyaya bu millete asla diz çöktürülemeyeceğini, ezanın
susturulamayacağını, bu ülkenin bölünemeyeceğini, millî iradenin ortadan
kaldırılamayacağını göstermiştir. Milletimiz o gece destan yazmıştır, milletin gücü
tankın gücünü yenmiştir, milletimiz darbecilere darbe yapmıştır. 15 Temmuz
destanını yazan aziz milletimize, destek veren tüm siyasi parti yetkililerine,
Gazi Meclisimizin milletvekillerine, Türk Silahlı Kuvvetlerinin vatanperver
mensuplarına, Emniyet güçlerimize şükranlarımızı sunarım.
Değerli
milletvekilleri, Birleşmiş Milletler Güvenlik Konseyinin 25 Nisan 2013 tarihli
ve 2100 sayılı Kararı’yla Mali’de Birleşmiş Milletler Çok Boyutlu Entegre
İstikrar Misyonunun kurulması oy birliğiyle kabul edilmiştir. Birleşmiş
Milletler Çok Boyutlu Entegre İstikrar Misyonu, son olarak Birleşmiş Milletler
Güvenlik Konseyinin 29 Haziran 2015 tarihli ve 2227 sayılı Kararı’yla tadil
edilen görev yönergesinde, ülkede istikrarın sağlanması, ateşkes sürecinin
desteklenmesi, izlenmesi ve denetlenmesi, barış süreci yol haritasının
uygulanması, ulusal siyasi diyalog sürecine destek sağlanması, Birleşmiş
Milletler personeli ve sivillerin korunması, insan haklarının güvence altına
alınması ve teşviki, insani yardım faaliyetleri ile kültürel varlıkların
korunmasına destek verilmesi ana görevler olarak tanımlanmış ve Birleşmiş
Milletler Çok Boyutlu Entegre İstikrar Misyonunun acil ve ciddi düzeyde tehdit
altında olması durumunda, Birleşmiş Milletler Genel Sekreterinin talebine binaen,
Fransız birliklerinin bu misyona destek vermek üzere müdahale etmesine imkân
tanınmıştır.
Diğer
taraftan, Birleşmiş Milletler Güvenlik Konseyinin 10 Nisan 2014 tarihli ve 2149
sayılı Kararı’yla Orta Afrika Cumhuriyeti’nde Birleşmiş Milletler Çok Boyutlu
Entegre İstikrar Misyonu kurulmuştur. Birleşmiş Milletler Çok Boyutlu Entegre
İstikrar Misyonunun görev yönergesinde, imkânlar ölçüsünde ve konuşlanılan
bölgelerde sivilleri korumak, sivil halka yönelik tehditleri tespit etmek ve
kayıt altına almak, ülkedeki geçiş sürecinde siyasal hayatın işleyişine ve
devlet otoritesinin ülkede tesis edilmesine katkı sağlamak, ülkenin toprak
bütünlüğünü korumak, insani yardımların ulaştırılmasını kolaylaştırmak,
Birleşmiş Milletler personelini korumak, insan haklarını korumak ve teşvik
etmek, silahsızlandırma ve ülkeye geri dönüşlere destek vermek ile Orta Afrika
Cumhuriyeti’nde güvenliğin yeniden tesisi için reform çalışmalarını desteklemek
gibi hususlar yer almaktadır. 
Birleşmiş
Milletler tarafından ülkemize söz konusu misyonlara katılım davetinde
bulunulmuştur. Ayrıca Birleşmiş Milletler 70’inci Genel Kurulu görüşmeleri
sırasında düzenlenen Barışı Koruma Zirvesi’nde söz konusu Birleşmiş Milletler
misyonları için ülkemizden katkı sağlanması talebinde de bulunulmuştur.
Değerli
milletvekilleri, Birleşmiş Milletlerin kurucu üyelerinden biri ve NATO başta
olmak üzere birçok Avrupa kuruluşunun üyesi Türkiye, güvenlik politikasının
temellerini iş birliği ve ortaklık politikası üzerine inşa etmiştir. Türkiye bu
anlamda, bir yandan uluslararası barış ve istikrarın korunması için ülkelerin
toprak bütünlüğünün korunması, kolektif savunma ve kriz yönetim operasyonlarına
katkıda bulunmaya devam ederken, diğer yandan istikrara katkı amacıyla
uluslararası iş birliğinin küresel ölçekte artırılmasıyla ortaklığa, diyaloğa
ve yumuşak güce dayalı güvenlik anlayışını giderek ön plana çıkarmaktadır. 
Türkiye,
iş birliği ve ortaklık politikası kapsamında hâlen Birleşmiş Milletler
şemsiyesi altında Lübnan’da, Afganistan’da, Mali’de, Demokratik Kongo
Cumhuriyeti’nde, Liberya’da, Güney Sudan’da, Fildişi Sahili’nde ve Darfur’da;
NATO kapsamında ise Kosova’da, Afganistan’da ve Akdeniz’de; Avrupa Birliği
şemsiyesi altında da Bosna-Hersek’te ve Kosova’da yürütülen barışı destekleme
harekât ve misyonlarına katılmaktadır. Ayrıca, Aden Körfezi ve Somali
açıklarında yoğunlaşan deniz haydutluğu ve korsanlık faaliyetlerine karşı
yürütülen deniz operasyonlarına da politikamız kapsamında katkı sağlamaya devam
etmekteyiz. 
Değerli
milletvekilleri, bildiğiniz üzere, 1998 yılında başlayan Türkiye’nin Afrika
açılım politikası yerini artık Afrika ortaklık politikasına bırakmıştır. Afrika
ortaklık politikamız kıtada barış ve istikrarın tesisine; siyasi, ekonomik ve
sosyal kalkınmaya yardımcı olmayı; bu amaçla siyasi, ekonomik, ticari, insani
yardım, yeniden yapılanma, güvenlik, kamu diplomasisi ve ara buluculuk
alanlarında karşılıksız yardımda bulunmayı içermektedir. Afrika’da bölgesel
istikrar ve barış için tehdit oluşturan insani ve siyasi krizlerin çözümüne
ülkemizce askerî katkıda bulunulması politikamızın da bir gereğini oluşturmakta
ve bölge halkının refahı için sorunların bir an önce çözülmesini
amaçlamaktadır. Afrika ortaklık politikası kapsamında ülkemiz birçoğu son beş
altı yılda olmak üzere 39 Afrika ülkesinde büyükelçilik açmıştır, ülkemizdeyse
33 Afrika ülkesinin büyükelçiliği bulunmaktadır. Temsilcilik sayısında
geldiğimiz nokta ikili siyasi ilişkilerimizin ne denli hızlı arttığını gösterir
niteliktedir. Kalkınma ortaklığından siyasi diyalog mekanizmalarına, eğitim ve
kültür faaliyetlerinden ekonomik iş birliğine, ticaret hacminden yatırımlara,
müteahhitlik hizmetlerinden ulaştırma alt yapılarına kadar birçok alanda
birlikte büyük ilerlemeler sağladık. Afrika’dan bahsettiğimizde 1 milyarın
üzerinde bir nüfustan bahsetmekteyiz. Bu ülkelerin birçoğunun orta vadede orta
gelirli ülkeler arasına katılacağını düşünürsek kıtanın bizim için önemini daha
iyi idrak edebiliriz. Gerçekten de Afrika bugün sosyal, ekonomik ve siyasi
alanlarda kaydettiği dikkat çekici ilerlemeleriyle tekrar dünyanın ilgi odağı
hâline gelmiştir. Afrika kıtasının yaşamakta olduğu büyük dönüşümden Türkiye
olarak çok büyük mutluluk duymaktayız. Cumhurbaşkanımızın 2016 ve 2017 yılında
kalabalık heyetlerle gerçekleştirdiği Batı ve Doğu Afrika turları da bu
vizyonumuzun önemli bir parçasını teşkil etmektedir. Biz Afrika halklarını her
zaman gönüldaşlarımız, kader arkadaşlarımız olarak gördük. Dillerimiz,
değerlerimiz, etnik kökenlerimiz ve haricî görünümlerimiz farklı da olsa biz
kendimizi Afrika’yla aynı geminin yolcuları olarak hissettik. Afrika kıtasının
kadim medeniyetine her zaman takdirle baktık. Afrika’nın yaşadığı acılara
politik, stratejik, çıkar odaklı bakanlardan olmadık, her zaman insani, vicdani
nazarla yaklaştık. Afrika’nın ülkemizin dış politikasında ve uluslararası
arenada önümüzdeki dönemde üstleneceği rolün önemini şu aşamada bile hepimiz
görmekteyiz. Bu nedenle uzun vadeli planlarımızın sağlıklı gerçekleşmesi için
kıtada istikrarın sürdürülmesi büyük önem arz etmektedir.
Afrika
ülkelerinin bağımsız, özgür, barış ve emniyet içinde olabilmeleri ve kendi
istikametlerini tayin hakkına sahip olabilmeleri Türkiye’nin dış politikasının
merkezinde olmuştur. Ülkemiz özellikle 2011’den beri Afrika kıtasındaki
sorunlara yaklaşımıyla bir siyasal aktör olarak kendisini kabul ettirmiştir.
Somali’deki bölgesel ve iç barışa yönelik 1990’larda başlayan derin ve kapsamlı
çalışma ve katkılarımız bunun en net örneğidir. Özellikle sessiz diplomasi
olarak tarif edilebilecek bu tip politikalarımız Türkiye’ye hem arazi tecrübesi
hem de kıtada saygınlık kazandırmıştır. Bu açıdan bakıldığında ülkemizin
bölgedeki görünürlüğü, bilinirliği ve varlığını perçinlemesi elzemdir. Türkiye
daha önce Liberya, Sudan, Fildişi Sahili gibi çeşitli ülkelere sayıca küçük de
olsa askerî destek vermiştir. Bu tür katılımlar belki de arazideki gelişmeler
açısından Türkiye’nin hem operasyonel etkinliğini hem de kıta hakkında
bilgisini artırmak için en ideal yoldur.
Afrika’da
bölgesel istikrar ve barış için tehdit oluşturan Mali ve Orta Afrika
Cumhuriyeti’ndeki insani ve siyasi krizlerin çözümüne ülkemizce askerî katkıda
bulunulması bölgede ve genel olarak Afrika kıtasında izlemekte olduğumuz faal
dış politikamızın doğal bir uzantısını oluşturarak ülkemizin uluslararası
toplumda görünürlüğünü artıracaktır. Diğer taraftan, barışı destekleme ve
koruma operasyonları uluslararası barış ve istikrarın korunmasında,
uluslararası toplumun elindeki en önemli araçlardan biri olma özelliğini
korumaktadır. Dış politikamızın esas hedeflerinden biri, ülkemizde ve dünyada
barış ve istikrarın tesis edilmesine ve güçlendirilmesine katkıda bulunmaktır.
Barış operasyonları bu amacı gerçekleştirmenin meşru bir yöntemi olarak
görülmektedir. Birleşmiş Milletler sisteminin hemen her boyutuna aktif olarak katılmaya
gayret eden ülkemiz uluslararası barış ve istikrarın korunması bağlamında
Birleşmiş Milletler çerçevesinde yürütülen faaliyetlerde rol oynamakta ve bu
husus uluslararası politikada etkinliğimizin artmasına yardımcı olmaktadır.
Değerli
milletvekilleri, Mali’deki güvensizlik ortamı, Mali Hükûmeti ve uluslararası
ortakları tarafından hukukun üstünlüğünü güçlendirmek ve temel sağlık
hizmetleri, eğitim ve insani yardım sağlamak için gösterdikleri çabaları
baltalamıştır. Orta ve Kuzey Mali’de devam eden topluluklar arası çatışmalar
birçok kişiyi etkilemiş ve bu kişiler âdeta terörist gruplar tarafından yeni
üye kazanmak için sömürülmektedir. Bu çerçevede, Mali ve Orta Afrika
Cumhuriyeti’ndeki çatışma ortamının sona erdirilmesi, bu sorunların diğer
ülkelere sirayet etmemesi açısından önem taşımaktadır. Nitekim, bahse konu iki
ülkenin coğrafi konumları ele alındığında buradaki istikrarsızlığın Sahra ve
Sahel Bölgesi’ndeki terör örgütlerini de güçlendireceği düşünülmektedir.
Libya’da DAEŞ’in güç kazanması ise bu bölgede meydana gelebilecek sorunların
bizim için de önemli tehdit oluşturabileceği düşüncesini doğurmaktadır. Bu
itibarla, Mali’deki MINUSMA ve Orta Afrika Cumhuriyeti’ndeki MINUSCA güçlerine
ülkemiz tarafından sağlanacak katkıların bahse konu ülke hükûmetlerinin terör
örgütlerine karşı güçlendirilmesine destek vermesinin yanı sıra, bunun gerek
terörün her türlüsüyle olan mücadelemize gerek bölge ülkeleriyle olan
ilişkilerimize olumlu yansıyacağı düşünülmektedir. 
Müzakere
etmekte olduğumuz tezkereyi farklı bir noktadan da ele almak mümkün. NATO
Parlamenter Asamblesi Türkiye Delegasyonu Başkanı görevime ek olarak NATO
Parlamenter Asamblesinde Bilim ve Teknoloji Komisyonunun Orta Doğu ve Kuzey
Afrika’da gıda ve su güvenliği konusunda özel raportörlüğü görevini
yürütmekteyim. Haziran ayında bu konuda yazdığım raporda da değindiğim üzere,
Orta Doğu ve Kuzey Afrika bölgesinde 2010’dan beri var olan terörist
saldırılar, silah kaçakçılığı ve kitle imha silahlarının kullanılması gibi
sorunlar bölgede güvenlik sorunları yaşanmasına sebep olmaktadır. Bölgedeki
birçok ülkede kişi başına düşen temiz su ve ekilebilir alan çok düşük
seviyelerdedir ve bu durum gıda ve su kıtlığına yol açmaktadır. Bölge
ülkelerinde gıda ve su güvenliğinin sağlanması, bölgenin istikrarının tesis
edilmesi ve korunmasında büyük önem arz etmektedir. Gıda ve su güvenliği
göçlere yol açmakta, devletler arası uyuşmazlıklara sebebiyet vermekte ve bu
bölgedeki ülkelerde insani krizler çıkmaktadır. Bu tip insani krizler
uluslararası toplumun müdahalesini gerektirmektedir. Bu yönden bakıldığında,
gıda ve su güvenliği ile uluslararası güvenlik arasında yakın bir ilişki olduğu
görülmektedir.
Bu
çerçevede, Orta Afrika Cumhuriyeti ve Mali’de istikrarsızlıklara biraz önce
değindiğim hususlara önem verilerek yaklaşılmasının faydalı olacağı
kanaatindeyim.
Görüşmekte
olduğumuz tezkerenin, ülkemiz ve Türk Silahlı Kuvvetleri adına hayırlı olmasını
temenni ediyor, yüce heyetinizi saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ederim Sayın Bak.
Sayın
milletvekilleri, (3/1166) sayılı Başbakanlık Tezkeresi üzerinde grupların
konuşmaları sona erdi.
Şimdi,
şahısları adına konuşan sayın milletvekillerini dinleyeceğiz.
İlk
olarak Ardahan Milletvekili Sayın Öztürk Yılmaz konuşacak.
Buyurun
Sayın Yılmaz. (CHP sıralarından alkışlar)
Süreniz
on dakika. 
ÖZTÜRK
YILMAZ (Ardahan) – Sayın Başkan, değerli milletvekilleri; Mali ve Orta Afrika
Cumhuriyetlerine dönük harekât misyonları konusunda gelen Hükûmet tezkeresine
olumlu oy kullanacağız. Türkiye Cumhuriyeti devletinin bu misyonlarda yer
almasını destekliyoruz. 
Bu
vesileyle, özellikle son dönemde gündeme gelen ve bizi en fazla meşgul eden
konulardan bir tanesi olan Avrupa Birliğiyle ilişkiler konusuna değinmek
istiyorum.
Rahmetli
Özal, 1987 yılında Avrupa Birliği tam üyelik başvurusunda bulunduğu zaman
“uzun, ince bir yol” demişti çünkü olayın farkındaydı. Avrupa Birliği
müktesebatının genişliği, sürekli gelişmesi ve Türkiye'nin o dönemde bulunduğu
durum ve konum, esasen bunun çok uzun olacağını, inişli çıkışlı bir süreç
olacağını biliyordu, realist bir yaklaşımla “uzun, ince bir yol” diye tarif
etmişti. 
1999
yılında, malumunuz, bizim adaylığımız onaylandı. 2004 yılında müzakerelerin
başlamasına ilişkin tarih alındı ve 2005 yılında da müzakere çerçeve belgesi
imzalandı. O dönemde Ankara’da “Müzakereler bitecek.” diye de kutlamalar
yapıldı. Müzakere çerçeve belgesi o dönemde esasen müzakerelerin olacağına
değil, olmayacağına ilişkin hükümler içeriyordu. Neden? Çünkü sürecin ucu açık
olacaktı, yani ne kadar devam edeceği bilinmiyordu. Beş yıl mı, on yıl mı,
yirmi yıl mı, yüz yıl mı belli değildi. İki: Sonuç önceden kestirilemezdi yani
siz bütün her şeyi yapsanız, her şeyi yerine getirseniz bile üye olacağınıza
ilişkin garanti edilemiyordu ve bu o zaman bir zafer olarak gösterildi,
konjonktürü gereği Ankara’da kutlamalar yapıldı. 
Şimdi
Avrupa Birliği sürecinde kritik bir eşiğe gelindi. Daha önce bizim duyduğumuz,
özellikle Avrupa’da kenarda olan anti Türk, İslamofobik, bizim kültürümüzü
hazmedemeyen unsurlar zaman içerisinde Avrupa Birliğinin merkezine geldiler.
Artık bunlar merkezde ve siyasetin merkezindeler, parlamentoda bunlar var.
Türkiye’nin üyeliğine, Sarkozy geldiğinde, “Biz farklı bir statü vereceğiz.”
dendiğinde, o zaman karşı gelenler çoğunluktaydı. Merkel benzer şeyler
söylediğinde -ayrıcalıklı ortaklık, tam üyelik yerine- o zaman yine Avrupa’daki
ana gövde buna karşı çıkmıştı ama şu anda gelinen nokta itibarıyla, o zaman
Türkiye demokratik adımlar attığı için de bunlar zayıf kalıyordu ama şimdi içerideki
otokratik gelişmeler, antidemokratik gelişmeler, Türkiye’nin Avrupa Atlantik
kurumlarıyla sorunları Türkiye’ye hareket alanı vermiyor, bırakmıyor,
dolayısıyla Avrupa Birliğinde artık Türkiye’ye tam üyelik değil, ayrıcalıklı
ortaklık veya ayrı bir statü yani ikinci sınıf bir statü verme yönündeki
düşünce Avrupa’da daha fazla taraf toplamaya başladı. 
Bakınız,
son bir yıldır ve özellikle darbe girişiminden sonraki süreçte tam üyelik artık
tartışılmıyor. Ne tartışılıyor? Türkiye’yi böyle ikinci sınıfa oturtabilecek
bir paketten bahsediliyor. Türkiye’ye tam üyelik yerine başka bir statü
verilmesi konusunda bir çaba olduğunu görüyoruz. 
Bakınız,
ben birkaç tane unsura değinmek istiyorum. Türkiye’yi nereye çekmek istiyorlar?
Diyorlar ki: “Tam üye olmasın, ne olsun? Bir paket olsun, içinde dış politika
konuları olsun, güvenlik politikası olsun, gümrük birliğini güncelleyelim.”
Bizim, biliyorsunuz, gümrük birliği sanayi mallarını içeriyor, tarım ve
hizmetleri içermiyor. Yani “Sanayi mallarına dönük gümrük birliğini hizmetlere
ve tarım ürünlerine de teşmil edelim.” deniyor. 
Sığınmacılar
ve mülteciler konusu var. Türkiye'nin bu konuda Avrupa’nın çok işine yaradığı…
Dolayısıyla “Bu konuda da iş birliği yapalım, bu da o paketin bir unsuru hâline
getirilsin.” 
Başka?
“İnsan hakları başta olmak üzere bazı programları -örneğin Jean Monnet, ayrıca
Erasmus- ve sivil toplum girişimlerini destekleyelim, Türkiye’ye müktesebat
kapsamında fon verelim, Türkiye’ye destek olalım, Türkiye’deki demokratik
gelişim konusunu destekleyelim.” Neden? Çünkü artık Türkiye bugün müracaat etse
Kopenhag Kriterlerini karşılayamayan bir ülke hâline dönüştü. Bu paket bu,
bunun içerisinde birkaç kültürel proje falan var ama bu, Türkiye’yi ikinci
sınıf bir üyeliğe götüren süreci başlatıyor. 
Şimdi,
Avrupa’da bunu isteyen kesimler güçlendi ama Türkiye’de AB’ye dönük bir enerji
de kalmadı. Bizde bir AB Bakanlığı var, âdeta AB’ye girme değil, AB’den
uzaklaşıp AB’den çıkma bakanlığına dönüştü. Avrupa Birliğinde de keza öyle;
raportör var, Türkiye’yle ilerlemelerden sorumlu raportör olması gerekirken
sanki Türkiye’yle ilerlemeyi kesme raportörü, Türkiye’yle müzakereyi durdurma
raportörü. 
Yalnız
buna rağmen Avrupa Birliğinin ilişkileri götürme yönünde bir iradesinin
olduğunu belirtmek isteriz. Neden? Avrupa Birliği Türkiye’yi asla bırakmak
istemiyor, üye yapmak da istemiyor. Kol mesafesinde tutmak istiyor çünkü
Türkiye'nin, aynen Rusya örneğinde olduğu gibi otokratik manada Türkiye'nin
Rusyalaştığından endişe ediyor ve Sayın Cumhurbaşkanının yine otokratik manada
Putinleştiğinden endişe ediyor. Böyle olunca da bu defa ilişki sistematiği
çöküyor. 
Şimdi,
benim şahsen, AB’de çalışmış, beş yılını orada harcamış, bu müktesebatı az çok
bilen birisi olarak bir önerim var. Bu ilişkiler inişli çıkışlı, bugün kötü
yarın düzelir. Hep de böyle oldu, başka üye olan ülkelerde de böyle oldu ama
maalesef o dönemdeki müzakere çerçeve belgesi bugün Türkiye'nin elini kolunu
bağlıyor ve ilerlemesine izin vermiyor. Böyle bir durumda AB’yle şu ikinci
sınıf bir ilişki sistematiğine götürecek süreci başlattığınız anda, bu, ileride
sizin esasen somut olarak onu kabul ettiğiniz anlamına gelecek. Bu bir tuzak.
Yani “Türkiye’yle mültecileri konuşalım, terörle mücadeleyi konuşalım, dış
politikayı konuşalım, güvenlik politikasını konuşalım, enerjiyi konuşalım ama
müzakereyi konuşmayalım.” Buna taraf olduğunuz anda bu zemini kaybettiğiniz
anlamına gelir. Biz Türkiye'nin buna taraf olmaması gerektiğini düşünüyoruz.
Asla ve asla tam üyelikten vazgeçmemeli. Böyle beylik lafları bize AB sürecinde
ki “Bunların hepsi bize zaten düşman, bunlar Türk düşmanı, Müslüman düşmanı,
bunlar falan …” bunlar hiçbir şey kazandırmaz. Bu ilişkiye mecburuz biz. Neden
mecburuz? Çünkü Avrupa Birliği 500 milyon insanın olduğu bir yer, teknolojinin
olduğu bir yer, mecburuz bu ilişkiye; ticarete, turizme, yatırıma mecburuz.
Türkiye gelişmek istiyorsa, büyümek istiyorsa her tarafla iyi ilişkiler
içerisinde olması lazım. Bizim tam üyelik perspektifini mutlaka korumamız
lazım.
Son
bir şey söylemek istiyorum. Benzer şey başka coğrafyayla da devam ediyor.
Bakınız, Amerika Birleşik Devletleri’yle doğru dürüst bir ilişki kurmadan Orta
Doğu’da at koşturamazsınız, belli bir noktada uyum sağlamak zorundasınız. Ama
görüyoruz ki bir çaba yok, o çabanın da gösterilmesi lazım.
Bütün
zorluk, Türkiye’nin içerideki demokrasisine operasyon yapmasından
kaynaklanıyor. Elimiz zayıflayınca içeride, dışarıda da herkes üzerinize
yürüyebiliyor. 
Hepinize
saygılar sunuyorum. (CHP sıralarından alkışlar)
BAŞKAN
– Teşekkür ederim Sayın Yılmaz.
Şimdi,
Hükûmet adına Millî Savunma Bakanı Sayın Fikri Işık konuşacak.
Buyurun
Sayın Bakan. (AK PARTİ sıralarından alkışlar)
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
Türk Silahlı Kuvvetlerinin, Birleşmiş Milletlerin Mali ve Orta Afrika
Cumhuriyeti’nde İcra Ettiği Harekât ve Misyonlar Kapsamında Yurt Dışına
Gönderilmesi ve Hükûmet Tarafından Verilecek İzin ve Belirlenecek Esaslar
Çerçevesinde Bu Kuvvetlerin Kullanılması İçin Anayasanın 92’nci Maddesi
Uyarınca Bir Yıl Süreyle İzin Verilmesine İlişkin Tezkere vesilesiyle
huzurlarınızda tekraren bulunuyor, hepinizi saygıyla selamlıyorum.
Tezkerenin
konusunu oluşturan misyonlardan ilki, Birleşmiş Milletler Güvenlik Konseyinin
25 Nisan 2013 tarihli ve 2100 sayılı Kararı’yla Mali’de icra edilmeye
başlanılan Mali Çok Boyutlu Entegre İstikrar Misyonu MINUSMA’dır. Söz konusu
misyonun görev süresi son olarak Birleşmiş Milletler Güvenlik Konseyinin 29
Haziran 2017 tarihli ve 2364 sayılı Kararı’yla 30 Haziran 2018 tarihine kadar uzatılmıştır.

MINUSMA
misyonu Mali’de güvenlik durumunun 2013 yılında kötüleşmesi sonucu ülkedeki
siyasi süreci desteklemek ve güvenliğin sağlanmasına katkıda bulunmak amacıyla
oluşturulmuştur. MINUSMA kapsamında temel görevler, ülkede istikrarın
sağlanması, ateşkes sürecinin desteklenmesi, izlenmesi ve denetlenmesi, barış
süreci yol haritasının uygulanması, ulusal siyasi diyalog sürecine destek
sağlanması, Birleşmiş Milletler personeli ve sivillerin korunması, insan
haklarının güvence altına alınması ve teşviki ile kültürel varlıkların
korunmasına destek verilmesi olarak tanımlanmıştır. 
Sayın
Başkan, değerli milletvekilleri; tezkerenin konusunu oluşturan ikinci misyon
ise Birleşmiş Milletler Güvenlik Konseyinin 10 Nisan 2014 tarihinde aldığı ve
2149 sayılı Kararı'yla Orta Afrika Cumhuriyeti'nde kurulan, Orta Afrika
Cumhuriyeti Çok Boyutlu Entegre İstikrar Misyonu MINUSCA'dır. Misyonun görev
süresi son olarak Birleşmiş Milletler Güvenlik Konseyinin 26 Temmuz 2016
tarihli ve 2301 sayılı Kararı'yla 15 Kasım 2017 tarihine kadar uzatılmıştır.
Söz konusu misyon, Orta Afrika Cumhuriyeti'ndeki şiddet olaylarının, etnik ve
dinî çatışmaların 2013 yılında artmasıyla ülkedeki güvenlik ve insani durumun
kötüye gitmesi sonucu oluşturulmuştur. Temel hedefi Orta Afrika Cumhuriyeti'nde
artan çatışma ve şiddet ortamında sivillerin korunması olan misyonun görevleri
tezkerenin sunumunda belirtildi, arkadaşlarımız da biraz önce buna vurgu
yaptılar.
Birleşmiş
Milletler tarafından ülkemize söz konusu misyonlara katılım davetinde bulunulmuştur.
Ayrıca, Birleşmiş Milletler 70'inci Genel Kurul görüşmeleri sırasında
düzenlenen Barışı Koruma Zirvesi'nde söz konusu Birleşmiş Milletler misyonları
için ülkemizden katkı sağlanması da istenmiştir. 
Sayın
Başkan, değerli milletvekilleri; Birleşmiş Milletler 70'inci Genel Kurul
görüşmeleri kapsamında 28 Eylül 2015 tarihinde, ABD Başkanı Başkanlığında New
York'ta gerçekleştirilen ve Başbakan düzeyinde temsil edildiğimiz Barışı Koruma
Liderler Zirvesi'nde ülkemiz tarafından MINUSMA karargâhında 5 karargâh subayı
görevlendirilmesiyle MINUSMA veya MINUSCA misyonlarında kullanılmak üzere bir
ulaştırma uçağı sağlanması ilave taahhütlerimiz olarak beyan edilmiştir. Afrika
ortaklık politikamız, kıtada barış ve istikrarın tesisini, siyasi, ekonomik ve
sosyal kalkınmaya yardımcı olmayı; bu amaçla siyasi, ekonomik, ticari, insani
yardım, yeniden yapılanma, güvenlik, kamu diplomasisi ve ara buluculuk
alanlarında karşılıksız yardımda bulunmayı içermektedir. Afrika'da bölgesel
istikrar ve barış için tehdit oluşturan insani ve siyasi krizlerin çözümüne
ülkemizce katkıda bulunulması da söz konusu politikamızın bir gereğini
oluşturmakta ve bölge halkının refahı için sorunların bir an önce çözülmesi
amaçlanmaktadır. Türkiye, Afrika politikamız kapsamında Mali ve Orta Afrika
Cumhuriyeti’nin toprak bütünlüğünün ve ulusal birliğinin sağlanması, ulusal
uzlaşma çabalarının başarıyla sonuçlanması, demokratik düzene dönüş ile siyasi
istikrarın ve sürdürülebilir ekonomik kalkınmanın sağlanması yönünde bir
politika takip etmektedir. Ayrıca, askerî ilişkilerimiz kapsamında ikili
anlaşmalar doğrultusunda kıta ülkelerine askerî eğitim ve askerî yardımlar
yapılmaktadır. Afrika ülkelerinden askerî personel ise Türkiye’de icra edilen
kurs ve eğitim faaliyetlerine iştirak etmektedir.
Mali
ve Orta Afrika Cumhuriyeti’ndeki çatışma ortamının sona erdirilmesi, bu
sorunların diğer ülkelere sirayet etmemesi açısından önem taşımaktadır. Nitekim
bahse konu iki ülkenin coğrafi konumları ele alındığında buradaki
istikrarsızlığın Sahra Sahel bölgesindeki terör örgütlerini de güçlendireceği
düşünülmektedir. Libya’da DEAŞ’ın güç kazanması ise bu bölgede meydana
gelebilecek sorunların bizim için de önemli tehdit oluşturabileceği düşüncesini
doğurmaktadır. 
Bu
itibarla, Mali’deki MINUSMA ve Orta Afrika Cumhuriyeti’ndeki MINUSCA güçlerinin
ülkemiz tarafından sağlanacak katkıların bahse konu ülke hükûmetlerini terör
örgütlerine karşı güçlendirmesine destek vermesinin yanı sıra, bunun gerek
terörün her türlüsüyle olan mücadelemize gerekse bölge ülkeleriyle olan
ilişkilerimize olumlu yansıyacağı düşünülmektedir. 
Sayın
Başkan, değerli milletvekilleri; Osmanlı İmparatorluğu’ndan günümüze kadar bir
Afro-Avrasya ülkesi olan Türkiye'nin 21’inci yüzyılın gerçekleriyle uyum
içerisinde yeni bir döneme giren Afrika politikasının da bir gereği olarak
bölgede yer alması stratejik bir önceliktir. Afrika’da bölgesel istikrar ve
barış için tehdit oluşturan insani ve siyasi krizlerin çözümüne ülkemiz
tarafından askerî katkıda bulunulması, ülkemizin barışı destekleme harekâtlarına
olan yaklaşımıyla örtüşmekte, ayrıca bölgede ve genel olarak Afrika Kıtası’nda
izlemekte olduğumuz aktif dış politikamızın doğal bir uzantısını
oluşturmaktadır. 
Sayın
Başkan, değerli milletvekilleri; biraz önce burada konuşan hatiplerin bazı değerlendirmelerine
özellikle cevap vermek ihtiyacı hasıl oldu. Öncelikle, bu Parlamentoda hiçbir
milletvekilinin “rehin”, “tutsak”, “savaş” gibi ifadeleri ağzına almasını
kesinlikle doğru bulmuyoruz. (AK PARTİ sıralarından alkışlar) Sadece bu
Hükûmetin bir Bakanı olarak değil, aynı zamanda bu yüce Meclisin bir üyesi
olarak, bir ferdi olarak Türkiye'nin bir hukuk devleti olduğunu, hukuk
devletinde her şeyin kurallarla yürüdüğünü, adı anılan kişilerin yargı
kararları sonucunda şu anda cezaevinde olduğunu ve umarız ve dileriz ki suçsuz
bulunmalarının ve hürriyetlerine kavuşmalarının yine hukuk çerçevesinde
olacağını herkese hatırlatmak isteriz. 
Bakınız,
Türkiye 80 milyon insanıyla bir bütündür, birlikte Türkiye’dir, biz birlikte
Türkiye’yiz. Bu ülkede herhangi bir vatandaşın diğer vatandaşa göre bir
üstünlüğü yoktur. Bu ülkenin tapusu 80 milyonun eşit paydaşlığıyla oluşmuştur.
Bu noktada, her türlü ayrımcı dil, her türlü zehirli dil kesinlikle
reddedilmesi gereken dildir. Bu ülkede ayrımcılığı değil, birleştiriciliği,
kapsayıcılığı hep beraber, ortak bir söylem ve tavır olarak oluşturmak
durumundayız. 
BÜLENT
YENER BEKTAŞOĞLU (Giresun) – İnşallah öyle olur. 
MİLLÎ
SAVUNMA BAKANI FİKRİ IŞIK (Devamla) - Sadece terör örgütlerine yarayan söylem,
bu ülkede hiç kimseye fayda bugüne kadar getirmedi, bundan sonra da getirmez. 
Bakınız,
bu ülkenin öyle güçlü bir duygu bütünlüğü var ki kırk yıla yakın devam eden
terörle mücadelede birileri bu ülkenin duygusal olarak da parçalanmasını
hedefledi. Birileri istedi ki Türkiye’deki insanlar birbirine düşman olsun,
insanlar âdeta birbirinden duygusal olarak da ayrışsın, birbirini düşman
bellesin ama Allah’a hamdolsun, kırk yıldır bunu kimse başaramadı, inanıyorum
ki bundan sonra da başaramayacak. Pek çok olay, bu ülkedeki kardeşliğin ne
kadar güçlü olduğunu defalarca ortaya koydu. En son, 15 Temmuz gecesi bu
ülkenin kardeşliğinin, birliğinin ve bütünlüğünün ne kadar güçlü temellere
dayandığını bir kez daha bütün dünyaya gösterdi. O akşam sadece İzmir, sadece
İstanbul, sadece Ankara, sadece Trabzon, sadece Gaziantep, sadece Erzurum Türk
Bayrağı’nı ellerini alıp sokağa çıkmadı; aynı zamanda, Hakkâri de, Van da,
Siirt de, Şırnak da, Muş da, Bitlis de, Bingöl de, Tunceli de, Şanlıurfa da,
memleketimin her kenti ve o her kentinin insanı ellerine Türk Bayrağı’nı aldı
ve sokağa koştu. Benim siyasetçilere tavsiyem, ayrıştırıcı dili değil
birleştirici dili kullanın. Eğer ayrıştırıcı dili değil birleştirici dili
kullanırsanız size oy veren insanların desteğini alırsınız. Eğer bu dili
kullanmamakta ısrar ederseniz sadece hukuk önünde değil yarın sandıkta da
vatandaş önünde bunun hesabını verirsiniz. (AK PARTİ sıralarından alkışlar)
Değerli
arkadaşlarım, ikinci vurgulamak istediğim konu, Katar’la ilgili konu. Katar
konusunda Türkiye Cumhuriyeti Hükûmetinin ve Türkiye Cumhuriyeti devletinin
politikası başından beri belli. Bölgede bu kadar büyük sorunlar varken yeni bir
sorunun çıkmasında ve bu yeni sorun dolayısıyla bölgenin daha büyük bir
istikrarsızlığa sürüklenmesinde kimin menfaati olabilir? Bu noktada Türkiye'nin
duruşu, bu istikrarsızlığa bir odun atmamak; aksine, bu istikrarsızlığı
giderecek adımlar atmaktır. Baştan beri bizim politikamız budur ve bu
politikanın gereği, bir taraftan bir ülkenin egemenlik haklarını savunurken
diğer taraftan da bölgedeki ülkelerin birbirleriyle olan ilişkilerini
yumuşatmaya yönelik adımlar attık. Daha ben çarşamba günü Suudi Arabistan’ın şu
anda yeni veliaht seçilen ve Başbakan Yardımcılığı ve Savunma Bakanlığı
görevini üstlenen Salman bin Muhammed’le telefonla görüştüm. Benim partnerimle,
orada bir kez daha Türkiye ile Suudi Arabistan’ın ilişkilerinin
güçlendirilmesi, savunma ve askerî iş birliği alanındaki mevcut iş birliğimizi
daha da artırmamızın gerekliliği konusunda mutabakat sağladık. Savunma sanayisi
projelerimizin daha da ilerletilmesi konusunda bir mutabakat sağladık. Yani
zannedildiği gibi, Türkiye’nin Katar konusunda ortaya koyduğu tavır,
birilerinin Türkiye’ye düşman olmasını değil, aksine Türkiye’nin bölgedeki
ağırlığının, özellikle sorunların çözümünde çok önemli bir rol üstlenmesini
ifade ediyor. Yakın zamanda Sayın Cumhurbaşkanımız bölge ülkelerine bir ziyaret
yapacak. 
Bakınız,
değerli arkadaşlar, bazı konular vardır ki günlük siyasi tartışmaların
içerisine çekmek çok doğru değildir, Katar konusu da bunun bir örneğidir. Biz
Katar krizinde Türkiye Cumhuriyeti Hükûmeti olarak bir taraftan Katar’ın
egemenlik haklarının korunması gerektiğini ifade ediyoruz ama diğer taraftan,
başta Suudi Arabistan olmak üzere, diğer tüm ülkelerin bir masanın etrafında oturarak
bu sorunu konuşarak ve barışçı yollarla çözmeleri gerektiğini, bunun için de
Türkiye olarak her türlü katkıya hazır olduğumuzu ifade ediyoruz. Bundan daha
doğru bir politika bilen varsa gelsin koysun. Türkiye, dikkatli, dengeli ama
kararlı bir politika izliyor. Her şeyden korkarak bu bölgede yolumuza devam
edemeyiz. Orada bir sorun çıktı “Aman çekil kenara.”, burada sorun çıktı “Aman
çekil kenara, aman şunu hiç elleme, aman buna dokunma, aman güçlüleri karşına
alma.” Değerli arkadaşlar, biz haktan yana, doğrudan yana olmaya devam
edeceğiz. (AK PARTİ sıralarından alkışlar) Evet, doğrudan…
MUSA
ÇAM (İzmir) – Öyle bir şey yok.
BÜLENT
YENER BEKTAŞOĞLU (Giresun) – Ama hep karıştırdık, bu böyle oldu. 
MİLLÎ
SAVUNMA BAKANI FİKRİ IŞIK (Devamla) - Arkadaşlar, yolu doğru olanın yükü ağır
olur, bunun bilincindeyiz. Bu anlayışla Katar’da soruna barışçı yollardan çözüm
bulunması konusunda gayretlerimizi sürdüreceğiz.
Bir
başka konu, özellikle TCG Anadolu’yla ilgili sayın milletvekilinin söylediği
talihsiz cümleler. Bakınız, AK PARTİ iktidarı dönemine gelene kadar savunma
sanayisinde yerlilik oranımız yüzde 24’tü. Biz Hükûmet olarak büyük gayret
gösterdik ve bu konuda millî heyecanın bir kez daha artmasını ve bu sayede de
bir seferberlik hâlinde savunma sanayimizde yerlilik oranının yüzde 60’lara
çıkmasını sağladık. Bu başarı bütün Türkiye’nin başarısıdır, sade AK PARTİ
Hükûmetinin başarısı değildir. 
Ama
şunu ifade etmemde özellikle fayda var: Değerli arkadaşlar “TCG Anadolu”
dediğiniz çok büyük bir çıkarma gemisi. Bunun üzerinde helikopterler olacak,
bunun üzerinde, gerektiğinde F35 uçaklar inip kalkabilecek. Bunun içinden
onlarca tank bir harekâtta çıkarma yapacak. Şimdi, böyle bir projenin
değerlendirilmesinde, bu projenin hayata geçmesi için, birisi “Efendim, ben yüzde
yüz yerli yapacağım.” dedi. E peki, yerli yapacağının garantisini vermediyse
“Bu adam ‘yerli’ dedi, onun için biz buna vermek zorundayız.” gibi bir anlayış
kabul edilebilir mi? Ben bu konuda özellikle epey kafa yormuş, hem Bilim,
Sanayi ve Teknoloji Bakanlığı dönemimde hem de şu anda epey kafa yormuş bir
arkadaşınız olarak söylüyorum: Bu tip projelerde uluslararası tecrübeden
faydalanmak hem zaman hem de kaynak ekonomisi açısından önemlidir. Biz de bunu
yaptık. Bu proje benden önceki bakan arkadaşlarımız döneminde başladı ama
şundan yüzde yüz eminim: O yüzde yüz yerli teklifi veren kişinin teklifi
gerçekten yapılabilir, uygulanabilir bir teklif olsaydı hiç tereddütsüz o firma
seçilirdi, maliyete de çok bakılmazdı ama bu kadar yüksek tecrübe gerektiren bir
konuda da takdir edersiniz ki ülkenin zamanını ve kaynağını israf etmek
noktasında bir hükûmet olmaz. 
Bu
arada, tabii son derece talihsiz bir cümle, bu yüzde 10 meselesi. Değerli
arkadaşlar, bunun ben Sayın Salıcı tarafından düzeltilmesini isterim. Yüzde 10,
yok komisyonmuş, şuymuş, buymuş. Bu konuyla ilgili hiç kimseyi zan altında
bırakacak, töhmet altında bırakacak bir yaklaşım kabul edilemez. Doğru
bildiğiniz bir şey varsa ortaya koyun, bunun gereği yapılsın. Biz, bir taraftan
Türkiye’de savunma sanayisinin yerlilik oranını en üst seviyeye çıkaralım diye
uğraşırken bir taraftan maalesef bu konudaki direnç merkezleriyle sürekli
mücadele ediyoruz. Bunu yaparken bir de böyle aslı astarı olmayan iddialarla
lütfen bu sektörde çalışan insanların moralini bozmayın. Bu, önemlidir. Bu
konuda bir düzeltmenin geleceğini ümit ediyorum.
S-400
konusu… Değerli arkadaşlar, şunu çok net olarak ifade edeyim: Türkiye NATO’nun
çok önemli bir üyesidir, NATO ittifakında yer almaktadır ama NATO’nun esiri
değildir. Biz, hava ve füze savunma sistemlerimizi geliştirirken birinci
öncelik olarak NATO müttefikimiz olan üye ülkeleri tercih ettik; gelin,
birlikte yapalım; gelin, bizim bu ihtiyacımızı birlikte karşılayalım dedik ama
o dönemde verilen teklifler, hem rekabetçi değildi hem de teknoloji paylaşımını
içermiyordu. Peki, böyle bir durumda Türkiye ne yapacak? “A, NATO üyesi ülkeler
vermiyor, elimizi kolumuzu bağlayalım, bekleyelim.” Böyle bir anlayışımız
olabilir mi? Bu kadar tehdidin arttığı, bu kadar istikrarsızlığın yoğunlaştığı
bölgede Türkiye elbette kendi hava ve füze savunma sistemiyle ilgili başının
çaresine bakacak. O dönemde yapılan çalışmalarda en uygun çözümün S-400 olduğu
görüldü ve bu süreç başlatıldı. Bu süreç başlatılırken elbette kendi ulusal
güvenliğimizi düşünmek durumundayız. Onun için de yapılan taslak anlaşmada
“IFF” dediğimiz dost düşman tanıma sisteminin millî olarak geliştirilmesi. Bu
konuda Türkiye'nin kendi ulusal güvenliğine ve müttefiklerine yönelik en küçük
bir tehdidin oluşmaması için gerekli her türlü ifadeler anlaşmaya kondu. Bu
konuda da hiçbir şekilde tereddüt taşımıyoruz. Ancak biz bu arada ne yaptık?
Kendi ulusal füze ve hava savunma sistemi programımızı da başlattık. Bu program
çerçevesinde, geçen cuma günü EUROSAM’la Türkiye-Fransa-İtalya ortak hava ve
füze savunma sisteminin geliştirilmesi ve üretilmesiyle ilgili bir mutabakat
metnine de imza attık. Yani bir taraftan acil ihtiyaçlarımızı temin ederken,
diğer taraftan da uzun vadede kendi yeteneklerimizi geliştirecek adımları da
attık.
Son
olarak şunu ifade etmek isterim ki değerli arkadaşlar, Türkiye ile Avrupa
Birliği ilişkilerinde eğer biz buradan “Biz AB’ye mecburuz.” dersek bize ikinci
sınıf ülke muamelesi yaparlar. Türkiye hiçbir yere mecbur değildir. Türkiye’nin
mecburiyeti yoktur, ulusal çıkarları vardır. Türkiye’nin ulusal çıkarları
AB’yle birlikte yol yürümeyi gerektirir, biz AB’yle birlikte yol yürürüz;
Türkiye’nin ulusal çıkarları AB’yle birlikte yol yürümeyi gerektirmezse o zaman
Türkiye de çıkarlarının gereğini yapar. 
(Mikrofon
otomatik cihaz tarafından kapatıldı) 
MİLLÎ
SAVUNMA BAKANI FİKRİ IŞIK (Devamla) – Ama biz bugün “Mecburuz.” dersek, yarın
bunlardan kesinlikle ikinci sınıf ülke muamelesini görürüz. 
Sayın
Başkanım, cümlemi bir dakikada toparlayayım.
BAŞKAN
– Tamamlayın, bir dakika daha süre veriyorum Sayın Bakan size.
MİLLÎ
SAVUNMA BAKANI FİKRİ IŞIK (Devamla) – Bu açıdan da Avrupa’da özellikle
Türkiye’nin güçlenmesi karşısında hazımsızlığını artık gizleyemeyen medyanın
algı operasyonuna teslim olmamak durumundayız. Yani Türkiye’nin bugün her türlü
AB kriterini yerine getirmesi durumunda Avrupa Birliğinin Türkiye’yi tam üye
olarak alacağını düşünüyor musunuz? Biz onun için “Avrupa Birliği kriterleri
değil, Ankara kriterleri.” dedik. Evet, biz o kriterleri Ankara kriteri hâline
getirir, yerine getiririz ama şunu da çok iyi biliyoruz: Birkaç sene sonra
Türkiye Avrupa Birliğinin en büyük ülkesi oluyor, nüfusu 80 milyonun üzerine,
82-83 milyona çıkıyor; buna mukabil Almanya’nın nüfusu 80 milyonun altına
düşüyor. Elbette bir hazımsızlık var, bunun farkındayız. Bizim için önemli
olan, Avrupa standartlarını geçecek bir politikayı ortaya koymaktır; biz bunu
yapmanın gayretindeyiz.
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Işık.
FİLİZ
KERESTECİOĞLU DEMİR (İstanbul) – Sayın Başkan…
OĞUZ
KAAN SALICI (İstanbul) – Sayın Başkan…
BAŞKAN
– Sayın Kerestecioğlu önce söz istedi Sayın Salıcı.
Buyurun,
talebiniz nedir?
FİLİZ
KERESTECİOĞLU DEMİR (İstanbul) – Ben sistemi yine açamadığım için aslında söz
almak istedim.
BAŞKAN
– Açıklama mı yapacaksınız?
FİLİZ
KERESTECİOĞLU DEMİR (İstanbul) – Evet.
BAŞKAN
– Buyurun, yerinizden bir dakika. 
VI.- AÇIKLAMALAR (Devam)
27.- İstanbul Milletvekili Filiz
Kerestecioğlu Demir’in, Millî Savunma Bakanı Fikri Işık’ın (3/1166) sayılı
Başbakanlık Tezkeresi üzerinde Hükûmet adına yaptığı konuşmasındaki bazı
ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Bakan Ağrı Vekilimiz Berdan Öztürk’ün
kullandığı söylemler üzerine ayrıştırıcı dil kullanmamak gerektiğinden ve
ülkenin herkesin vatanı, ortak yeri olduğundan söz ederek daha kucaklayıcı bir
dil kullanmaktan bahsetti. Ben de kendisine aslında birkaç bu tür dili söylemek
istiyorum. Bir de hukuk olduğundan bahsettiniz tabii, Türkiye’de hukuk
olduğundan. Evet, partinizin Genel Başkanı partimizin Genel Başkanına
“terörist” yani aynen şu cümleleri kullandığında: “Teröristleri cezaevlerinden
bırakma yetkisi bizim değildir, Türkiye bir hukuk devletidir, söylediğiniz kişi
bir teröristtir.” dediği zaman acaba bu ülkede gerçekten hukuk olduğundan
bahsetmek mümkün müdür? Şimdi, siz de bir hukukçusunuz.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Kerestecioğlu, bir dakika ek süre veriyorum.
FİLİZ
KERESTECİOĞLU DEMİR (İstanbul) – Hukukçu olduğunuzu da zaman zaman ifade
ediyorsunuz. Ben de otuz üç yıl avukatlık yapmış birisiyim ve hayatımda
kimseye, daha henüz yargı kararı kesinleşmeden, bu ciddi bir cani de olsa,
suçüstü de yakalanmış olsa ne terörist demişim ne de başka bir şekilde itham
etmişimdir. Size ben kalkıp da teröristsiniz desem ne hissedersiniz acaba? Yani
bunu en iyi algılayabilecek olan yanınızda oturan Sayın Ahmet İyimaya’ydı
belki, ona ifade etmek isterdim, kalktı yerinden. Yani bu dil kullanılırken bizim
“rehin” kelimemizin ne kadar naif kalan bir kelime olduğunu, sekiz buçuk aydır
daha mahkeme karşısına çıkarılmamış bir Eş Genel Başkan için kullandığımızı
lütfen bir kez daha düşünün ve ayrıştırıcı dili kim kullanıyor, “Kafasını
koparacaksın, ezeceksin. Başını ezmekte de asla tereddüt etmeyiz.” diyen bir
Cumhurbaşkanı mı, biz mi, ona göre karar verin.
Teşekkürler.
BAŞKAN
– Teşekkür ederim Sayın Kerestecioğlu.
OĞUZ
KAAN SALICI (İstanbul) – Sayın Başkan…
BAŞKAN
– Sayın Salıcı, sizi dinliyorum.
OĞUZ
KAAN SALICI (İstanbul) – Sayın Bakan benim sormuş olduğum sorulara cevap
verirken ismimi de anarak bir düzeltme talebinde kendisi bulundu, zaten ben o
konuyla ilgili bir açıklama yapmak istiyorum müsaade ederseniz.
BAŞKAN
– Evet, “Düzeltebilir.” dedi. 
Yerinizden
buyurun bir dakika.
OĞUZ
KAAN SALICI (İstanbul) – Efendim, bir dakikada bitmez. 
BAŞKAN
– Ama açıklama olunca yerinizden söz veriyoruz bir dakika.
Sayın
Salıcı, buyurun.
MUSA
ÇAM (İzmir) – Sataştı, direkt sataştı.
BAŞKAN
– Zaten sataşmadı.
MUSA
ÇAM (İzmir) – Direkt sataştı.
BAŞKAN
– Hayır, hiç sataşmadı, çok iyi dinledim.
Buyurun.
28.- İstanbul Milletvekili Oğuz Kaan
Salıcı’nın, Millî Savunma Bakanı Fikri Işık’ın (3/1166) sayılı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
OĞUZ
KAAN SALICI (İstanbul) – Sayın Başkan, şimdi Sayın Bakan konuşması sırasında
Türkiye'de millî savunma sanayisindeki yerleştirme oranının yükselmesinden
bahsetti. Zaten ben o konuları eleştirmedim, bu konuyu eleştirmek mümkün değil.
Hangi iktidar Türkiye'de millî savunma sanayisinin yerleşmesine katkı sunarsa
bizim yapmamız gereken şey ona daha fazla destek vermektir. 
Şimdi,
yüzde 10 meselesi: Kayıtlarda görebilirler, “daha önceleri” dedim yüzde 10
meselesini. TCG Anadolu’yla alakalı yapmış olduğum eleştiri yerli dizayn
üzerinden yapılmış olan bir eleştiri, yoksa burada bir yüzde 10 meselesi
olduğuna dair... 90’lı yılları Sayın Bakan -yaşı müsaittir- hatırlar, her
yapılan icraattan sonra bir “bay yüzde 10” vardı, o yüzde 10’a atfen söyledim
efendim.
Bir
başkası... Müsaade ederseniz onu tamamlayayım.
BAŞKAN
– Buyurun.
OĞUZ
KAAN SALICI (İstanbul) – Şimdi, evet, biz NATO’nun esiri değiliz ama NATO bir
askerî anlaşma, uluslararası örgüt; 29 üyesi var, biz de en büyük ikinci
ordusuyuz, NATO’nun aynı zamanda güneydoğu kanadıyız. 
Şimdi,
Sayın Bakan da bilir ki bu işler böyle restleşerek...
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Salıcı.
Bir
dakika ek süre veriyorum.
OĞUZ
KAAN SALICI (İstanbul) – Mesele biraz mühim olunca, Mecliste de pek
konuşulmayınca süreye ihtiyacımız oluyor.
BAŞKAN
– İşte, soru-cevap şekline dönüşmemesi gerekiyor.
OĞUZ
KAAN SALICI (İstanbul) – Hayır, ben soru sormayacağım zaten Sayın Bakana.
BAŞKAN
– Buyurun.
OĞUZ
KAAN SALICI (İstanbul) – Şimdi, buradaki mesele şu: Türkiye'nin bir millî
savunma sistemine ihtiyacı var mı? Evet, var ama yeni düşmanlıklar yaratarak,
yeni sıkıntılar yaratarak ve bu konuları Mecliste ya da komisyonda konuşmadan
bir pazarlık noktasına gitmek doğru değildir, bunların konuşulması gerekir. 
Şuna
cevap verilmesi lazım: S-400’ler NATO savunma sistemine entegre edilebilir mi
Sayın Bakan? Örnek... Bunların konuşulması lazım.
Teşekkür
ediyorum.
BAŞKAN
– Teşekkür ederim Sayın Salıcı.
Cevap
verecek misiniz Sayın Bakan?
MİLLÎ
SAVUNMA BAKANI FİKRİ IŞIK (Kocaeli) – Gerek yok.
BAŞKAN
– Peki.
VII.- BAŞKANLIĞIN GENEL KURULA SUNUŞLARI
(Devam)
B) Tezkereler (Devam)
3.- Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında hudut,
şümul, miktar ve zamanı Hükûmetçe takdir ve tespit edilmek üzere Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin 2/8/2016 tarihli ve 1119 sayılı Kararı’yla Hükûmete
verilen izin süresinin Anayasa’nın 92’nci maddesi uyarınca 2/8/2017 tarihinden
itibaren 31/10/2018 tarihine kadar uzatılmasına ilişkin tezkeresi (3/1166)
(Devam)
BAŞKAN
– Şahsı adına son olarak Ordu Milletvekili Sayın Metin Gündoğdu konuşacak.
Buyurun
Sayın Gündoğdu. (AK PARTİ sıralarından alkışlar)
METİN
GÜNDOĞDU (Ordu) – Sayın Başkanım, değerli milletvekilleri; Birleşmiş
Milletlerin Mali ve Orta Afrika Cumhuriyeti’nde icra ettiği harekât, misyonlar
kapsamında yurt dışına asker göndermesine ilişkin tezkerenin uzatılması
vesilesiyle şahsım adına söz almış bulunuyorum. Bu vesileyle Gazi Meclisi
saygıyla selamlıyorum. 
Değerli
milletvekilleri, iki gün önce 15 Temmuz işgal girişiminin yıl dönümüydü. 15
Temmuz 2016 yılında şehit olan 250 kardeşimizi ve bugüne kadar ay yıldızlı al
bayrak için şehit düşmüş tüm kardeşlerimizi Allah’tan rahmetle anıyorum,
mekânları cennet olsun; 15 Temmuzda gazi olan kardeşlerimize de acil şifalar
diliyorum. 
Bu
vesileyle, biraz önceki hatibin konuşmalarında Türkiye’yle ilgili söylediği
sözlerle ilgili de ben Tunceli’de şehit edilen Necmettin Yılmaz öğretmenimizi
hatırlatmak istiyorum. PKK tarafından öğretmenimiz şehit edildiğinde, malum
kişiler, PKK terör örgütünün terör örgütü olduğunu bir türlü söyleyememiştir,
söyleyemiyorlar da. PKK terör örgütünün terör örgütü olduğunu ilan ettiğimiz
her gün sizin de bu Mecliste, bu yüce Mecliste bunu söylemeniz lazım ki o zaman
çok daha iyi bir şekilde bu Meclis yönetilmeye devam etsin. 
FETÖ’yle
ilgili de bir iki söz söyleyeceğim. “İhanet” kelimesinin ne anlama geldiğinin
ibretli ve dramatik örneğidir. Sadece devlete değil, tarihimize, dinimize,
milletimize ve hülasa insanlığa ihanetin adıdır FETÖ. Münafıklığın, mürtetliğin
ve nihayet ahlaksızlığın kitabını yazan kişinin adıdır sözde din adamı
kisvesine girmiş olan FETÖ elebaşı. Dünyanın bütün ülkelerini ve iyi
insanlarını bu işgalci terör örgütü konusunda ikaz ediyoruz. Bunlarda hile,
desise, oyun türlü türlüdür. Bunların kendi gizli ajandaları vardır. Bunlar
robotik varlıklardır, ne normal insan gibi ruha ne de gönle sahiplerdir. Amaca
giden bütün yollar meşru görülür. Hedefe odaklanırlar ve robot gibi ne
emredilirse onu yaparlar. Bunların insani değerleri münafıkça istismar
etmelerine müsaade etmeyeceğiz. İnsanlığın barış ve huzuru için bütün dünyanın
bu kanserden kurtulması lazım. Diğer ülkeleri de sorumlu ve duyarlı olmaya
davet ediyorum. 
Değerli
milletvekilleri, Türkiye Cumhuriyeti devleti temsil ettiği değerler, ekonomisi,
kültürü ve jeostratejik tarihî backgroundu itibarıyla gelişmiş 20 ülke arasında
temsil bulmuş, güçlü ve önemli bir ülkedir. Türkiye Cumhuriyeti devleti kendi
bölgesi içinde barışın, güvenliğin, refahın ve huzurun teminatı olduğu kadar,
dünya için de barış ve huzuru temin edebilecek kudrette örnek bir devlettir. Ay
yıldızlı al bayrağın gölgesinin ulaştığı her yerde insanlar huzur ve güven
içinde yaşayacaklardır. 
Biz
diğerkâmlığıyla bilinen bir milletiz. Ülkemizin, milletimizin hak ve
menfaatleri için, uluslararası hukukun gereği için, dünyanın barış ve
güvenliği, refahı için meşruiyeti bulunan uluslararası anlaşmalar gereği her
yerde olduk, olmaya da devam edeceğiz. Hamdolsun, Türkiye, Türkiye’den
büyüktür. Şanlı Türk Silahlı Kuvvetlerimize, Mehmetçik’imize bu görevinde
Cenab-ı Hak’tan üstün muvaffakiyetler diliyorum. 
Burada
şundan da bahsetmek istiyorum: Bugün ülkemizde 80 bini aşkın Afrika
bölgesinden, Orta Asya’dan, Balkanlardan, dünyanın çeşitli ülkelerinden gelip
okuyan öğrencilerimiz var. Bunlar lisans, yüksek lisans ve doktora öğrencileri.
Bu öğrencilerimizle zaman zaman bir araya geliyoruz. Bir bölümü de Afrika
bölgesinden gelen, Orta Afrika Cumhuriyeti’nden gelen öğrenci kardeşlerimizle
konuştuğumuzda bizim, Türkiye’nin bayrağının olduğu her yerde çok huzurlu
olduklarını ve nerede Türk bayrağı varsa o bayrağın gölgesinde huzur
bulduklarını söyleyen öğrenci kardeşlerimiz var. Onun için, Türk Silahlı
Kuvvetleri, Türkiye Cumhuriyeti devleti dünyanın her tarafına hukuka uygun bir
şekilde gidecek ve orada koruyucu, kollayıcı görevini en iyi şekilde
yapacaktır. 
Bugün
Adriyatik’ten Çin Seddi’ne, dünyanın dört bir tarafında ve Afrika’nın
derinliklerinde Türkiye Cumhuriyeti devletinin mührünü ve izini görürsünüz. Bu
mühür ve iz, Allah’a binlerce kere şükürler olsun ki, son on beş yılda Sayın
Cumhurbaşkanımızın, Başkomutanımızın büyük gayretiyle dünyanın dört bir
tarafında oluşan algıyla gerçekleşmiş bir olaydır. Onun için, biz dünyanın her
yerinde Allah’ın izniyle olduk ve olmaya da devam edeceğiz. Dün tarihimizde neysek
bugün de aynısı olacağız. Bugün de tarihimizdeki gibi yolumuza güçlü bir
şekilde devam edeceğiz. Demokrasi havarisi ülkeler tarafından ülkemiz 15 Temmuz
2016 tarihinde verdiği demokrasi mücadelesinde yalnız bırakılsa da dünya
barışına katkı sağlamak için Türkiye Cumhuriyeti var gücüyle her zaman destek
olmaya, dünya barışına katkı sunmaya devam edecektir. 
Bu
amaçla Hükûmetimizce milletimize sunulan ve görüşmekte olduğumuz tezkereye onay
verilmesini temenni ediyor, sizleri saygıyla selamlıyorum.
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, Başbakanlık tezkeresi üzerindeki görüşmeler tamamlanmıştır.
Şimdi
tezkereyi oylarınıza sunacağım.
Kabul
edenler… Kabul etmeyenler… Kabul edilmiştir.
Sayın
milletvekilleri, birleşime beş dakika ara veriyorum.
Kapanma
Saati: 22.26
DÖRDÜNCÜ OTURUM
Açılma Saati: 22.33
BAŞKAN: Başkan Vekili Ayşe Nur BAHÇEKAPILI
KÂTİP ÜYELER:
Mustafa AÇIKGÖZ (Nevşehir), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 112’nci Birleşiminin Dördüncü Oturumunu açıyorum.
Sayın milletvekilleri, alınan karar gereğince gündemin
"Kanun Tasarı ve Teklifleri ile Komisyonlardan Gelen Diğer İşler"
kısmına geçiyoruz.
1’inci sıraya alınan Bölge Adliye ve Bölge İdare Mahkemelerinin
İşleyişinde Ortaya Çıkan Sorunların Giderilmesi Amacıyla Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu’nun
görüşmelerine başlayacağız. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı (1/839) ve Adalet
Komisyonu Raporu (S. Sayısı: 490) (x)
BAŞKAN
– Komisyon? Burada. 
Hükûmet?
Burada. 
Komisyon
Raporu 490 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu tasarı İç Tüzük’ün 91’inci maddesi
kapsamında görüşülecektir. Bu nedenle, tasarı, tümü üzerindeki görüşmeler
tamamlanıp maddelerine geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır.
Şimdi
tasarının tümü üzerinde Milliyetçi Hareket Partisi Grubu adına İstanbul
Milletvekili Sayın İsmail Faruk Aksu konuşacaklardır. 
Buyurun
Sayın Aksu. (MHP sıralarından alkışlar)
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
490 sıra sayılı Bölge Adliye ve Bölge İdare Mahkemelerinin İşleyişinde Ortaya
Çıkan Sorunların Giderilmesi Amacıyla Bazı Kanunlarda Değişiklik Yapılmasına
Dair Kanun Tasarısı hakkında Milliyetçi Hareket Partisi Grubu adına söz aldım.
Genel Kurulu ve aziz Türk milletini saygıyla selamlıyorum.
15
Temmuz 2016’daki hain kalkışmanın birinci yılında, darbe girişiminin Türk
devletinin işgaline ve Türk demokrasinin hançerlenmesine yönelik bir ihanet ve
acımasız bir terör saldırısı olduğunu unutmadık, unutmayacağız. Meşum gecede
gazilik ve şehitlik mertebesine erişenleri minnetle anıyor, Cenab-ı Allah’tan
şehitlerimize rahmet, gazilerimize şifa diliyorum. Tüm siyasi ve ideolojik
kaygılardan azade, sadece demokrasinin yaşatılması ve millet iradesinin üstün
tutulması için FETÖ mensubu teröristlerle canı pahasına mücadele eden
vatandaşlarımıza şükranlarımı sunuyorum. 15 Temmuz tüm dünyaya göstermiştir ki
hiçbir ihanet odağı ayağa kalkan millî ruh ve demokrasi inancımız karşısında
duramayacaktır.
Öte
yandan, terörle mücadele sırasında, maalesef, şehitlerimiz gelmeye devam
etmektedir. Subay, astsubay, uzman erbaş, polis, öğretmen ve güvenlik korucusu
kahramanlar ülkemizin her köşesinde Hakk’a uğurlanmaya devam etmektedir.
Türkiye birlik, bütünlük ve bekayla ilgili kritik süreçlerden geçerken bir yandan
başta FETÖ ve PKK olmak üzere tüm terör örgütlerine, diğer yandan da Türkiye
karşıtı lobi faaliyetlerine ve çeşitli ülkelerin hasmane tutumlarına karşı
mücadele etmektedir. Bu vesileyle, tüm güvenlik mensuplarımıza başarılar
dilerken Milliyetçi Hareket Partisi olarak onların yanında olduğumuzu bir kez
daha ifade ediyor, bu kutlu mücadelede Rahmetirahman’a kavuşan tüm
şehitlerimize Allah’tan rahmet, yaralılarımıza ve gazilerimize acil şifalar ve
sağlıklı ömür diliyorum. Ülkemiz ve bölgemiz üzerindeki her türlü emperyalist
hesaplara rağmen Türk milleti yenilmeyecek; Türkiye, ülkesi ve milletiyle bir
bütün olarak ilelebet yaşayacaktır. 
Değerli
milletvekilleri, Milliyetçi Hareket Partisi adaleti temel hak ve özgürlüklerin
güvencesi ve devletin temeli olarak görmektedir. Bu sebeple yargının bütün
vatandaşlarımız açısından tereddütsüz güvenilebilecek bir yapıda olması olmazsa
olmazımızdır. Bize göre adalete güven ancak ve ancak yargı sisteminin etkin,
erişilebilir, adil ve tarafsız olması hâlinde temin edilebilecektir. Bu
çerçevede, her şeyden önce, yargıya ilişkin hukuki, beşeri, fiziki ve
teknolojik kapasitenin geliştirilmesi şarttır. Çeşitli güç unsurlarının hukuk
devleti kurallarına göre sınırlandırılması suretiyle güçlünün değil haklının
korunmasının yanı sıra toplumsal ahengin ve huzurun tesis edilmesi kuşkusuz
devletin temel görevleri arasındadır. Bu kapsamda, insanlarımızın adaletli ve
hakkaniyetli bir sosyal düzen içerisinde yaşamasını, hukukun üstünlüğü
prensibinin hâkim kılınmasını ve temel hak ve özgürlüklerin güvence altına
alınmasını sağlayacak tedbirlerin tam manasıyla hayata geçirilmesi de hayati
önemdedir.
Bilindiği
üzere, kişi hürriyetlerinin daha korunaklı hâle getirilmesi amacıyla bölge
adliye ve bölge idare mahkemeleri faaliyete geçirilmiştir. Bölge adliye
mahkemelerinin kurulması ve istinaf kanun yolunun yürürlüğü birçok defa
ertelenmiş, 7/11/2015 tarihli Resmî Gazete’de yayımlanan 187 sayılı Hâkimler ve
Savcılar Yüksek Kurulu Kararı sonrasında bölge adliye mahkemeleri 20 Temmuz
2016 tarihinde göreve başlamış, bu şekilde iki dereceli olan yargı sistemimiz
üç dereceli hâle gelmiştir.
5235
sayılı Yasa’nın genel gerekçesinde de ifade edildiği üzere, söz konusu
mahkemelerin kuruluş amacı Yargıtayın içtihat mahkemesi olma niteliğinin
korunması, yargılamanın güvenli ve hızlı sonuçlandırılması ve ilk derece
mahkemelerinin etkin, verimli ve güvenli çalışmasını sağlamaktır. Ancak
görüşmekte olduğumuz tasarının konusunu teşkil eden bölge adliye ve bölge idare
mahkemelerinin faaliyete başladığı tarihten bugüne kadar geçen sürede gerek
usul hükümlerinin uygulanmasından gerekse de teşkilatlanmadan kaynaklanan bazı
aksaklıklarla karşı karşıya kalındığı bilinmektedir. Bu eksikliklerin
giderilmesi için uygulamada karşılaşılan sorunlar da dikkate alınarak ilgili kanun
ve kanunlarda değişiklik yapılması doğaldır ve de gereklidir. Söz konusu Bölge
Adliye ve Bölge İdare Mahkemelerinin İşleyişinde Ortaya Çıkan Sorunların
Giderilmesi Amacıyla Bazı Kanunlarda Değişiklik Yapılmasına Dair Kanun
Tasarısı’nda bazı sorunların giderilmesi ve birtakım yeni mekanizmaların
getirilmesi bakımından uygun görüp desteklediğimiz hükümler yer aldığı gibi,
uygulamada sıkıntılara sebep olabilecek hükümler de bulunmaktadır. Ayrıca,
uygulamadan kaynaklı bazı önemli sorunlar da tasarının konusu olduğu hâlde
gündeme getirilmemiştir. Filhakika yapılan düzenlemeyle mevcut sorunların veya
sorunlu alanların tamamıyla çözüldüğünü söyleyebilmek mümkün değildir. Esasen
böylesi bir düzenleme yapılırken daha şümullü, uygulayıcılarla daha fazla
istişare ederek sorunları bütünüyle değerlendiren, adaletin hızlı ve adil
tesisine katkı sunabilecek düzenlemelerin de ele alınması yararlı olurdu. Ancak
böyle bir bakış açısını bu tasarıda göremediğimizi ifade etmek istiyorum.
Gerek
alt komisyon gerek ana komisyon çalışmaları sırasında itiraz konusu bazı
hususların genel eğilim doğrultusunda değiştirilmiş veya düzeltilmiş olması
kuşkusuz katılımcılık ve yasama kalitesi bakımından yerinde olmuştur. Tasarının
ilk hâlinde yer aldığı hâlde özellikle yürütmeyi durdurma kararlarıyla ilgili
olmak üzere adaletin tesisine katkı vermeyeceği, adil yargılanmayı haleldar
endişesi barındıran hususların alt komisyon ve komisyon çalışmaları sırasından
tasarı metninden çıkarılması da olumlu olmuştur. Öngörülen düzenlemelerin
bazılarının yargılamanın basitliği ve hızlı yargılama bağlamında usul ekonomisi
ilkesine uygun olduğuna şüphe yoktur. Bazı düzenlemelerin ise modern hukuk
sistemleri ve öğretisinde kutsal kabul edilen savunma hakkı ve bu bağlamda
avukatlık mesleğinin temel ilke ve esasları çerçevesinde olması gereken
hukuktan uzaklaşılan bir mahiyet taşıdığı, dolayısıyla amaçsal bazı eksiklikler
barındırdığı görülmektedir.
Değerli
milletvekilleri, tasarıyla bölge adliye mahkemelerindeki başkanlar kurulu,
hukuk daireleri başkanlar kurulu ve ceza daireleri başkan kurulu olarak ikiye
ayrılmaktadır. Özellikle daire sayısı yüksek olan İstanbul ve Ankara Bölge
Adliye Mahkemeleri bakımından bu değişikliğin iş bölümü ve uzmanlaşma yönüyle
mahkemelerin iş ve işlemlerinin hızlandırılmasına katkı verebileceğini
değerlendiriyoruz. Öte yandan, mahkeme başkanlarının görevleri artırılmakla
birlikte, yargıya ilişkin düzenlemelerde tabii hâkim ilkesi bakımından
tartışmalara yol açabilecek ve “Davaya göre hâkim atandı.” mülahazalarını
gündeme getirecek yaklaşımların adaletin tesisine hizmet etmeyeceği açıktır. Bu
sebeple, tasarının ilk hâlinde yer alan, herhangi bir dairenin hukuki ya da
fiilî sebeplerle toplanamadığı durumlarda mahkeme başkanının takdirine göre
istediği üyeyi ataması gibi yaklaşımları doğru bulmadığımızı bu çerçevede
belirtmek istiyorum. Önemli olan, dairelerin toplanmasına engel teşkil eden
sistemdeki unsurların belirlenip giderilmesi suretiyle dairelerdeki işleyişin
aksamasına engel olmaktır. Bu doğrultuda, yargıya güveni sarsacak arızalı
girişimlerin sisteme kalıcı çözümler getirmeyeceği düşüncesindeyiz. Bölge idare
mahkemesi başkanlar kuruluna ait olan hukuki veya fiilî nedenlerle bir dairenin
kendi üyeleriyle toplanamadığı hâllerde ilgisine göre diğer dairelerden üye
görevlendirmek yetkisinin bölge idare mahkemesi başkanına verilmesi bazı
kaygılara yol açmaktadır. Esasen, böyle bir kararın kim tarafından verildiğinin
yanında, kuşkusuz ki, objektif kriterler esas alınarak verilip verilmediği
önemlidir. Bu sebeple, görevlendirmeye ilişkin kararın kıdem ve sıraya göre
verilmesi yönünde Komisyonda değişiklik yapılmış olması yerinde olmuştur. Yine
de bu yetkinin kıdem ve sıra kriteriyle birlikte başkanlar kurulunca
kullanılmasının yargıya güven bakımından daha doğru olduğu kanaatindeyiz. Bu
doğrultuda, belirlenen kriterin, anılan yetkinin Başkanlar Kurulundan alınıp
mahkeme başkanına verilmesi için yeterli olmadığını düşünüyoruz.
Değerli
milletvekilleri, tasarıyla, bölge adliye mahkemesi ceza dairesinin, ilk derece
mahkemesi kararlarındaki bazı hata ve eksiklikleri düzelterek istinaf talebini
reddedebileceği hususlar genişletilmektedir. Bu genişlemenin, Yargıtay ceza
dairesinin temyiz kanun yolunda düzeltme yetkisiyle paralel şekilde ve iş
yükünü azaltma amacıyla yapıldığı anlaşılmaktadır. Bununla birlikte, esaslı bir
genişletme yapılmadığından mevcut sıkıntıların yine devam edebileceği
endişesini taşıyoruz. Zira, mevcut iş yükü ve personelle ceza dairelerinin şu
anda bile iş yüklerinin altından kalkmakta zorlandığı ifade edilmektedir. 
Öte
yandan, bir sınırlandırma olmaması hâlinde, istinaf mahkemelerinin de Yargıtay
Cumhuriyet Başsavcılığı ve Genel Kurulunun itirazlar sebebiyle karşı karşıya
kaldığı tıkanma durumuyla kısa sürede karşılaşılabilmesi de ihtimal
dahilindedir. 
Ceza
Muhakemesi Kanunu’nun 280’inci maddesinde yapılan düzenlemeyle, hukuka
aykırılığın düzeltilerek esastan reddine karar verilebileceği durumların
genişletilmesini olumlu bulmakla birlikte, Ceza Muhakemesi Kanunu’nun 280’inci
maddesinin birinci fıkrasının (c) bendinin “Dosyada herhangi bir eksiklik
bulunmayıp suçun yanlış nitelendirilmesi dışında, hükümdeki hukuka aykırılık ve
hatanın düzeltilmesinin mümkün olduğu hâllerde hükmü düzelterek istinaf
başvurusunun esastan reddine karar verileceği ve hükmün, cezayı artıran nedenle
ilgili sanığın ilk derece mahkemesinde savunma yapma imkânı bulamadığı hâllerde
uygulanmayacağı.” şeklinde tanzim edilmesinin daha uygun olacağını
değerlendirmekteyiz.
Yine,
tasarıyla, Yargıtay bakımından temyiz incelemesinden sonra kesinleşen kararlara
karşı başvurulan olağanüstü kanun yolu olan Yargıtay Cumhuriyet Başsavcısının
itirazı istinaf kanun yolu bakımından da düzenlenmekte, bölge adliye mahkemesi
cumhuriyet başsavcılığına otuz gün içinde kararı veren daireye itiraz edebilme
yetkisi tanınmaktadır.
Yargıtay
Cumhuriyet Başsavcısının resen ya da istem üzerine Yargıtay ceza dairelerinin
kararlarına karşı itirazda bulunma yetkisine paralel şekilde bölge adliye
mahkemesi Cumhuriyet Başsavcılığına itiraz yetkisinin tanınması, özellikle
kararlardaki maddi hataların giderilmesi bakımından yerinde olmakla birlikte
itirazın yine kararı veren ceza dairesine yapılacak olması hem itiraz kanun
yolunun temel mantığıyla bağdaşmamakta hem de aynı mahkemeden farklı bir karar
alınması bakımından sonuç alınması zor bir kanun yolu olarak karşımıza
çıkmaktadır. Yargıtay Cumhuriyet Başsavcısının itirazını Ceza Genel Kuruluna
yaptığı dikkate alındığında, bölge adliye mahkemesi Cumhuriyet Başsavcılığının
itirazını, kararı alan ceza dairesi yerine böyle bir merciye yapması itiraz
kanun yolu mantığına daha uygun olacaktır. 
Diğer
taraftan, tasarıda uygulamaya dair sorunların giderilmesi, usul ekonomisi ve
uyum bakımından da önemli bazı düzenlemeler yapılmaktadır. Duruşmalarda çok
uzun olan inceleme raporları veya gerekçeli hükümlerin tamamının okunma
usulünün anlatılma şeklinde değiştirilmesi gibi düzenlemeler zaman kaybının
önüne geçilmesini sağlayabilecek türden düzenlemeler olarak
değerlendirilmektedir. Bu çerçevede 5271 sayılı Kanun’un 282’nci maddesine
eklenen (d) fıkrasındaki “Tutanak ve raporlar okunur.” ibaresinin “Tutanak ve
raporlar ayrıntılı bir şekilde anlatılır ve açıklanır.” şeklinde
değiştirilmesinin de usul ekonomisine daha fazla katkı sağlayacağı
kanaatindeyiz. 
Değerli
milletvekilleri, tasarının ilk hâlinde 6100 sayılı Hukuk Muhakemeleri
Kanunu’nun 361’inci maddesinin (1)’inci fıkrasında yer alan bir aylık temyiz
süresi “iki hafta” olarak değiştirilmekte ve bu kanunun yayımı tarihinde
yürürlüğe gireceği öngörülmekteydi ancak hâlen söz konusu olan temyiz yolu açık
kararlar dikkate alındığında bu durumun tarafların telafisi imkânsız
zararlarına yol açabileceği düşüncesiyle tasarıya kanunun yürürlüğe girdiği
tarihten önce bölge adliye mahkemesi hukuk dairelerince verilen kararlara
ilişkin temyiz süresinin bir ay olarak uygulanmasına devam olunmasına ilişkin
bir geçici maddenin dâhil edilmiş olması yaşanabilecek hak kayıplarının
giderilmesini sağlayacak nitelikte olmuştur. 
Öte
yandan, konusu itibarıyla bu kanun tasarısının kapsamına girdiği ve uygulamada
bilinen sorunlu alanlar olduğu hâlde tasarı içeriğine dâhil edilmemiş bazı
hususlar bulunmaktadır. Bu çerçevede, ihtiyati haciz ve tedbirin infazı ve
teminatına dair bir düzenleme yapılmamış, Hukuk Muhakemeleri Kanunu’nun 352'nci
maddesi uyarınca ön inceleme sonucunda verilen karara karşı temyiz yolunun olup
olmadığı tartışmasını ortadan kaldıracak bir düzenlemeye de yer verilmemiştir.
Yine mezkûr Kanunun 353/1’inci maddesinde düzenlenen olumsuz hâller yanında, bu
hâllerin olumlu olması durumunda da kararın kesin olup olmayacağına ilişkin
tereddüt giderilmemiştir.
Diğer
taraftan, tasarıda, dairelerin görev uyuşmazlıklarıyla ilgili sorunların
giderilmesine yönelik bir düzenleme yapılmakla birlikte, Yargıtaydakine benzer
bir birimin ihdas edilmesi suretiyle sorunu kalıcı ve sağlıklı şekilde çözecek
bir mekanizmanın oluşturulması hususu da değerlendirilmemiştir.
Ayrıca,
2004 Sayılı İcra ve İflas Kanunu’nun Ek 1'inci maddesinde sıralanan maddeler
arasına bölge adliye mahkemesi hukuk dairelerince verilen ve miktar veya değeri
kırk bin Türk lirasını geçen nihai kararlara karşı temyiz yoluna
başvurulabileceğine dair 364’üncü maddenin de eklenerek mezkûr değerin her yıl
yeniden değerleme oranında artırılması yönünde bir düzenlemenin tasarıya
eklenmesinin tereddütlerin giderilmesi bakımından faydalı olacağını
değerIendiriyoruz.
Bu
ve benzeri, uygulamada karşılaşılan sorunlara ilişkin hususların da kanun
tasarısında yer alması, kuşkusuz, adaletin arzu edilen etkinlikte tecellisi
bakımından katkı sağlardı.
Görüştüğümüz
tasarı, yargı sistemine yenilik getiren, ilk defa gündeme gelen hususlar
olmayıp uygulamaya dair sıkıntıların hafifletilmesine yöneliktir ve konuşmamda
ifade ettiğim gibi bazı sorunları da giderecek mahiyettedir. 
Bu
düşüncelerle, kanun tasarısının milletimiz için hayırlı sonuçlar doğurmasını
diliyor, sizleri saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Aksu.
Halkların
Demokratik Partisi Grubu adına İstanbul Milletvekili Sayın Filiz Kerestecioğlu
konuşacak. 
Buyurun
Sayın Kerestecioğlu. (HDP sıralarından alkışlar) 
HDP
GRUBU ADINA FİLİZ KERESTECİOĞLU DEMİR (İstanbul) – Sayın Başkan, değerli
milletvekilleri; Türkiye Cumhuriyeti devleti kurulduğu günlerden bu yana yargı
bağımsızlığı ve tarafsızlığı hep sorun oluşturdu. Cumhuriyetin ilk yıllarında
istiklal mahkemeleri ve heyeti mahsusalarla başlayan yargı bağımsızlığı ve
yargı tarafsızlığı ihlalleri, zaman içinde tahkikat komisyonunda, Yassıada
mahkemesinde, sıkıyönetim mahkemelerinde, devlet güvenlik mahkemelerinde ve
özel yetkili ağır ceza mahkemelerinde tekrar tekrar karşımıza çıktı. 
Kendi
gerçeklerimizle yüzleşmek durumundayız. AKP iktidar dönemleriyle başlayan, 15
Temmuz darbe girişimi sonrası OHAL ve KHK’larla doruğa çıkan tabii hâkim
ilkesi, yargı bağımsızlığı ve tarafsızlığı ilkesinin ihlaliyle yargının vesayet
altına alınması girişimi açıkça pratiğe geçirildi. Farklı yönleriyle birlikte
ülkemizde yaşanan yargı bağımsızlığı ve tarafsızlığı ihlalleri devam ediyor. 
Meslekten
azil başta olmak üzere maaşlarının kesilmesi, coğrafi teminat olarak bilinen
tayin edilirken rıza aranması, terfi ve disiplin işlemlerinin baskı oluşturacak
nitelik taşıması, hâkim ve savcıların bağımsızlıkları için kullanılan baskı
araçlarıdır. 
Tüm
bu araçları kullanmaya yetkili olan makamlar günümüzde yargı yüksek kurulları,
HSK’dır. Yargı yüksek kurullarının yasama ve yürütmeden bağımsız yapılarının
olması gerekir. Oysa HSK siyasal iktidarın yargı organları üzerinde, özellikle
hâkimlerin tayin, atama, nakil, yükselme ve özlük haklarına ilişkin bir hukuki baskı
aracı olarak kullanılmaktadır.
HSK’nın
oluşumu, üyelerinin seçimi ve Adalet Bakanı ile müsteşarının kurulda aktif
görev almaları kurulu bir yargı kurulu olmaktan çıkarmış, âdeta yürütmenin bir
kurulu hâline getirmiştir. Mevcut sistem içerisinde, açıkçası, yargı
bağımsızlığı ve tarafsızlığından söz etmek mümkün değildir. 
Adalet
Komisyonunda gündeme alınan ve oy çokluğuyla kabul edilen (1/839) esas sayılı
Bölge Adliye ve Bölge İdare Mahkemelerinin İşleyişinde Ortaya Çıkan Sorunların
Giderilmesi Amacıyla Bazı Kanunlarda Değişiklik Yapılmasına Dair Kanun
Tasarısı’nın bir torba yasa olarak getirildiği, yargının birtakım teknik
sorunlarının çözümüne ilişkin hükümler içerse de genel olarak -tasarının ruhu,
mantığı, felsefesi ve tasarıda gizlenmiş pek çok madde- yargı bağımsızlığını, tarafsızlığını
ve “tabii hâkim” ilkesini ihlal eden, yargı içerisinde yukarıdan aşağıya doğru
hiyerarşi oluşturan, hâkimi inisiyatifsiz bırakan, mahkemenin iç işleyişine
müdahale imkânı tanıyan, yargı organları içinde tek adamlığı, bölge mahkeme
başkanını öngören düzenlemeler mevcuttur. “Doğal hâkim” ilkesine ve
mahkemelerin tarafsız ve bağımsızlığına aykırı olarak, HSK’ya daireler arasında
iş bölümü, mahkeme başkanına ilgili dairelerden hâkim görevlendirerek yeni
daire oluşturma yetkisi tanıyan düzenlemeler, yargıya siyasal iktidarın dolaylı
müdahalesi imkânı veren düzenlemelerdir. 
Evet,
bu genel değerlendirme dışında özel olarak, 1’inci, 2’nci, 3’üncü, 8’inci,
23’üncü ve 26’ncı maddeler gibi bazı maddelerin Avrupa İnsan Hakları Sözleşmesi,
Anayasa ve demokratik hukuk ilkelerine aykırı olarak, yargı bağımsızlığı ve
tarafsızlığı ile tabii hâkim ilkelerini ihlal eden hükümler içerdiğini ifade
etmemiz gerekir. Bu maddelerin de özellikle tasarıdan çıkarılması
gerekmektedir. Bunları ayrıca bölümler ve maddeler üzerinde tekrar konuşabiliriz.
Şimdi,
genel olarak bu kanuna bu şekilde baktıktan sonra, ben az önce konuşulan ve
eleştirilen bir kavram üzerinde durmak istiyorum. “Siyasi tutsak” politik bir
söylemdir ve her dönem değişik cenahlarda kullanılmış olan bir söylemdir siyasi
tutsak. Maalesef öyledir, yıllardır da kullanılır. Ve Selahattin Demirtaş,
Figen Yüksekdağ ve vekillerimiz siyasi tutsaktır. Bunlara “siyasi tutuklu” da
diyenler vardır, ben mesela bunlardan biriyim ama hiçbir zaman “siyasi tutsak”
tabiri de beni rahatsız eden bir tabir olmamıştır. Bu da insanların ifade
biçimidir, kendilerini özgürce bu şekilde ifade etme tercihleridir. 
Siyasi
soykırıma gelince: Siyaseten bir düşünceyi, bir halkı, onun söylemini yok
sayıyor, isimlerini tabelalardan siliyor, mekân adlarını bile değiştiriyor,
Tahir Elçi’nin adını dahi bir parktan siliyor, temsilcilerini tutukluyor,
belediyelerine el koyuyor, kadın merkezlerini bile kapatıyorsanız bunun adı,
işte o beğenmediğiniz “siyasi soykırım”dır. 
Tabii
“rehin” de aynı şekilde politik bir söylemdir. Çünkü yargı eğer bağımsız ve
tarafsız değilse ve bu mahkemelerce yani bağımsız ve tarafsız mahkemelerce
yargı faaliyeti yürütülmüyorsa o zaman siz yargılama faaliyeti olmayan bir
yerde o insanların rehin olduğunu söylersiniz. Bugün Türkiye’de bağımsız ve
tarafsız mahkeme maalesef kalmamıştır. Türkiye’nin 3’üncü büyük partisinin Eş
Genel Başkanı sekiz buçuk aydır hâlen tutuklu olduğu dava nedeniyle hâkim
karşısına çıkarılmamışsa ve sözlerinden korkuluyorsa o tutuklu değildir,
rehindir. Bunun adına da yargılanma denmez.
Ha,
tabii, bizlerden başka rehinler de bulunmaktadır. Mesela, Sayın Başkanın çok
yakından tanıdığı Cumhuriyet gazetesi avukatları ya da yazarları, onlar da
rehin tutulmaktadırlar ve bir gün umuyorum karşı karşıya gelindiğinde, rehin
kavramının onlar için ne ifade ettiği hâlen yargı karşısına çıkmamış olan bu
meslektaşlarımıza da sorulur ve kendileri yıllarca avukatlıktan başka hiçbir
faaliyet yürütmemiş olan, hak savunuculuğundan başka bir şey yapmamış ama bugün
neden tutuklu olduklarını dahi bilmeyen arkadaşlarımız da bunun cevabını
herhâlde gerektiği gibi verirler. Şimdi, daha öncesi de var ama özellikle 15
Temmuz gününden beri Meclis başkanları tarafından yapılan müdahaleler aslında
şu anda görüşülmekte, daha doğrusu dayatılmakta olan İç Tüzük’le ilgili
değişikliklerden sonra Mecliste ifade özgürlüğü konusunda önemli ipuçları
vermektedir. Şu anda, yargının hâlipürmelal-i gibi Meclis konuşmalarının da
bundan sonra nasıl bir muamele göreceğinin ve ifade özgürlüğünün nasıl daha da
yerlerde sürünerek yeni yargılamaların herhâlde büyük bir zevkle önünün
açılacağının göstergesidir bunlar. 
Şimdi,
ben, hiçbir utanma duygusu yaratır mı biliyorum ama o da hâlen hiç duruşmaya
çıkmamış olan, daha kendisine yeni duruşma tarihi verilmiş olan Sevgili Ayhan
Bilgen’in cezaevinde yazdığı kitabı size sunmak isterim. Çok taze, yeni geldi
elimize. “Gereği Düşünüldü, Açık Mektup” diye yazıyor Ayhan Bilgen ve diyor ki:
“Savunamayacağım hiçbir şey söylemedim. Türkiye gibi ülkelerde muhalif olarak
siyasi mücadeleye girmeyi göze alan herkes, eğer koltuk hırsı gözünü kör
etmemişse yargılama süreçlerinin ne anlam ifade ettiğini çok iyi bilir.
Dünyadan, başka topraklardan, başka ülke uygulamalarından çok örnek vermeyeceğim,
sadece ilgili olanların bildiği, merak edenlerin de kolayca ulaşabileceği
1930’lar Avrupasına bile baktığınızda muhalif olmanın neyi göze almak olduğunun
farkında olursunuz. Bu ülke tarihi de buna çok yabancı değildir. Gülhane
Parkı’nda boynuna idam ipi geçirilerek cansız bedenleri ibretiâlem için
sergilenenler, Sovyetler’in Kurtuluş Savaşı’na verdiği destek sonrasında
Mustafa Suphi ve arkadaşlarının Karadeniz’de başına gelenler, sözde faili
meçhul Ali Şükrü Bey’in sonu, Menderes ve iki bakanına 27 Mayısta reva görülen
ve âdeta buna misilleme gibi on yıl sonra Deniz Gezmiş ve arkadaşlarının idam
edilmesi mirasın niteliğine dair birkaç ipucu veriyor. En yakın ve belki de en
kolay, en anlaşılır olan örneklerden biri de on yıl cezaevinde tutulan DEP’li
milletvekillerinin Avrupa’yla ilişkilerin dönüm noktası olan 2004 yılında tam
da zamanlaması manidar bir biçimde serbest bırakılmalarına dair yapılan bir
açıklamaydı. Dönemin ilgili ismi Cemil Çiçek son derece açık sözlü davranmış ve
‘Türkiye, üzerine düşeni yaptı, şimdi sıra Avrupa’da.’ mealinde mesajını
vermişti. Hakkı teslim edelim, en azından artık Malta’ya sürgün etme ya da
Yedikule Zindanları’nda ölüme terk etme yok. Bu sevindirici ilerlemenin yanında
üzücü olansa tam yirmi yıl önce yani 28 Şubat 1997 sonrasında haksızlığa
uğrayanların bugün ülkeyi yönetirken yaşadıkları mağduriyetten bile adalet
çıkaramamış olmaları. ‘Her toplum layık olduğu şekilde yönetilir ve sizin için
kendi elinizle yaptığınızdan başkası yoktur.’ ifadelerine bir değer
atfediyorsanız şikâyetlenmez, sadece hâlinizi muhasebe edersiniz. 
Ceza
hukukunun en temel ilkesi yok sayılarak Mecliste oylanıp onaylanan geçici
düzenlemeyle milletvekili yargılanmasına yönelik yeni bir fiilî durum
oluşturuldu. Yolsuzluk dosyalarında siyasetçileri yargıdan kaçıranlar bize
akılları sıra dokunulmazlığın arkasına saklanmama dersi vermeye kalktılar.
Faili belli olmayan bir sosyal medya mesajı delil gösterilerek savcılığın
Meclise gönderdiği fezlekede bile yazılmayan bir suç isnadıyla tutuklamaya
‘yargılama’ derseniz yargılanıyoruz. Bu durumda bırakın hukuku, kanuna dair bir
şey söylemek bile insanın kendisine duyduğu saygı ve özellikle bir siyasetçi
için kendilerine karşı sorumluluk taşıdığı topluma duyduğu saygıyla bağdaşmaz.
Beş yıl boyunca Tevhid Selam örgütü uydurmacasıyla telefonlarımı dinleyenler,
organize ettiğim Anayasa panelleri ve televizyonlarda yaptığım Anayasa
programları dışında soruşturma konusu bulamamışlardı. Senarist değişse de
senaryo değişmiyor. Otuz yıl önce neye inandıysam onu yazdım, otuz yıldır da ne
düşünüyor, kendimi neyin farkında hissediyorsam onu konuşuyor, onu
paylaşıyorum. Aklım erdiğince, dilim döndüğünce, gücüm yettiğince yazmaya,
konuşmaya, doğru olduğuna inandığım tavrı koymaya, özgürlüğü, adaleti,
eşitliği, barışı savunmaya devam edeceğim. Özgürlük demir kapıyla, dört
duvarla, tel örgüyle, penceredeki parmaklıkla engellenebilecek bir şey
değildir; zihinde, yürekte başlar özgür olma iddiası. Özgür olmayanın ne inancı
olur ne ahlakı olur ne de aklı. Ben özgür olduğuma inanıyorum, en azından öyle
olmaya çalışıyorum. Özgür olmayan biz değiliz; koltuklarını, rozetlerini
kaybetme korkusuyla bildiği gerçeği söylemeyenler, inandığı gibi hareket
edemeyenler, tehlikeyi gördüğü hâlde kafalarını kuma gömmeyi tercih edenlerdir.
Ne diyelim? Cezaevi tabiriyle ‘Allah kurtarsın’.
‘Baskının
arttığı ortamlarda mizah gelişir.’ diye boşuna dememişler. Onun için, bazen
gülmek, gülüp geçmek en devrimci eylem olarak kabul edilir. Meşhur fıkradır:
Papağan sahibinin hoşuna gitmeyen sözü tekrarlamaktan menedilince meramını iki
kelimeyle anlatmaya devam etmiş, anlarsınız ya.”
Evet,
böyle diyor ve şöyle devam ediyor: “Biz yargılanmaktan korkmadık ve ondan
kaçmıyoruz, kendimizi savunmuyoruz; yargının bağımsızlığını, adaleti ve barışı
savunuyoruz. Yargı bağımsızlığı olmadan demokrasi ve hukuk devleti, adalet ve
özgürlük olmadan barış olmaz diyoruz.” 
Evet,
Sevgili Ayhan Bilgen böyle yazmış.
Yargıdan
ve bölge idare mahkemelerinden söz ederken bir başka yakınma da Yargıçlar
Sendikasından geliyor. Onlar da sürüldükleri yerlere gitmeden önce bir basın
açıklaması yaptılar ve şöyle seslendiler: “Bilindiği gibi bundan kısa süre önce
Sendika Başkanımız Mustafa Karadağ aynı şekilde, istemi dışında Ankara’dan
Şanlıurfa’ya atanmıştır. Ulusal ve uluslararası belgelerde önceden onay
alınmaksızın terfi yoluyla bile olsa yargıçların görev yerlerinin
değiştirilmemesi kesin bir ilke olarak kabul edilmiştir. Bu yüzden HSK’nın bu
tasarrufları bir atama işlemi değil, sürgün nitelikli bir uygulamadır. Bu
atamalarda Sendika Başkanımız Mustafa Karadağ ve yönetim kurulu üyelerimiz Ali
Hacıibrahimoğlu, Tamer Akgökçe, Füsun Naciye Çağlar, Bayram Kapucu’ya da yer
verilmesi, her birinin ayrı yerlere tayin edilmesi, Yargıçlar Sendikasının
faaliyetten fiilen alıkonulması anlamına gelmektedir. 
Evet,
diğer taraftan atamalarda sendikamız üyesi yargıçlara yer verilmesi, gerek
üyelerimize gerekse tüm diğer yargıç ve savcılara bir çeşit gözdağı ve tehdit
oluşturmakta, onların özgür, bağımsız yargıç ve savcılar olarak görev
yapmalarını engellediği gibi onların istedikleri sendikaya üye olma hak ve
özgürlüklerini kısıtlamaktadır. 
Sürgün
edilen hâkim ve savcıların özellikleri nelerdir? Onların en kıdemsizi yirmi, en
kıdemlisi otuz beş yıllık yargıç ve savcılardır. Yani kıdem ve liyakatte
dorukta olanlardır. Beyinlerini, yüreklerini o veya bu tarikata kiraya
vermemiş, mesleğin etik kurallarına bağlı, bağımsızlık karakterimizdir
diyenlerdir. 
Yargıçlık
teminatı sadece yargıçların değil, yargı bağımsızlığı ve adil yargılama
hakkının ön koşulu olması nedeniyle halkın güvencesidir. Yargıçlarla ilgili
hiçbir işlem bu teminatı ortadan kaldıramaz ve kaldırmamalıdır. Yargıçlar
Sendikası olarak, Sendikamız Başkanı, yönetim kurulu üyeleri ve üyelerimizin
istem dışı atanmalarına ilişkin geri alınmasını ve iptalini, tüm yargıç ve
savcıların sürekli tayin baskısı altında tutulmalarına son verilmesini talep
ediyoruz.” 
Ve
hâkim Tamer Akgökçe son olarak şöyle diyor: “Her karanlık aydınlığa kavuşur.
Bugün er ya da geç arasındayız ve mücadele sürüyor.” 
Evet,
arkadaşlar, bugün er ya da geç arasındayız ve öznesi, yani bağımsız yargı ve
yargıçlar kalmadıktan sonra bölge idare mahkemeleri üzerine, yargı üzerine
söylenecek daha fazla da bir söz yoktur. 
Hepinize
saygılar sunarım. (HDP sıralarından alkışlar) 
BAŞKAN
– Teşekkür ederim Sayın Kerestecioğlu.
Evet,
biraz önceki konuşmamızda ben de aynı düşünceleri paylaşmıştım Sayın Bakandan
önce.
Evet,
yani siz “siyasi tutsak” diyorsunuz, “siyasi soykırım” diyorsunuz ben de bunu
kabul etmediğimi söylüyorum. “Siyasi tutsak” demek “siyasi soykırım” demek bir
ulusu dinsel olarak, ulusal olarak yok etmek demektir. Türkiye böyle yapmıyor,
Türkiye terörle mücadele ediyor. 
FİLİZ
KERESTECİOĞLU DEMİR (İstanbul) – Ona “soykırım” diyoruz, “siyasi soykırım”
demiyoruz. Politik kavramları biraz bilseniz iyi olacak ama.
BAŞKAN
– Bu kadar uzun konuşmanızda ben de beklerdim ki eleştirdiğiniz Hükûmetin veya
devletin uygulamalarının yanında terör örgütünün uygulamalarını da, özellikle
bu günde, bir öğretmenin öldürüldüğü bir günde bundan da biraz bahsetmenizi
rica ederdim, beklerdim. 
FİLİZ
KERESTECİOĞLU DEMİR (İstanbul) – Onu siz söylersiniz, hiçbir alakası yok
bununla. Çok üzgünüm.
BAŞKAN
- Hani diyoruz ya “Ortak değerlerin etrafında buluşalım.”, “Ortaklaşalım.”
diyorsunuz ya… 
FİLİZ
KERESTECİOĞLU DEMİR (İstanbul) – Hayır, ben öyle bir şey söylemedim.
BAŞKAN
- …biz onu sunuyoruz ama siz ayrımcı dili bırakmıyorsunuz maalesef. (AK PARTİ
ve MHP sıralarından alkışlar)
FİLİZ
KERESTECİOĞLU DEMİR (İstanbul) - Çok teşekkürler, sağ olun, gerçekten. Yani
acıları yarıştırmakta üstünüze yok. 
BAŞKAN
– Evet, Cumhuriyet Halk Partisi Grubu adına Ankara Milletvekili Sayın Necati
Yılmaz konuşacak.
Buyurun.
(CHP sıralarından alkışlar) 
CHP
GRUBU ADINA NECATİ YILMAZ (Ankara) – Sayın Başkan, Sayın Divan, sayın
milletvekilleri; Bölge Adliye ve Bölge İdare Mahkemelerinin İşleyişinde Ortaya
Çıkan Sorunların Giderilmesi Amacıyla Bazı Kanunlarda Değişiklik Yapılmasına
Dair Kanun Tasarısı üzerinde partimizin görüşlerini açıklamak üzere CHP Grubu
adına söz almış bulunuyorum. Sizleri saygıyla selamlıyorum.
Sayın
milletvekilleri, bu tasarıyla gerek adli yargı gerekse idari yargı bakımından
ikinci derece yargılamayı öngören istinaf kanun yolunun faaliyete geçirilmesi
sonucunda ortaya çıkan birtakım sorunların giderilmesi amacıyla birçok kanunda
değişiklikler yapılması öngörülmektedir.
Sayın
milletvekilleri, çağdaş demokrasilerde kişi güvenliğinin, temel hak ve
özgürlüklerinin en büyük teminatı hukuk devletinin hayata geçirilmesidir. Bu
anlamda güçler ayrılığının, bağımsız ve tarafsız yargının varlığı ve
kurumsallığı hayati önem taşımaktadır. Özellikle yargının yürütmeye karşı
bağımsızlığı ve idarenin yargısal denetimi temel bir gereklilik olarak ortaya
çıkmaktadır.
Sayın
milletvekilleri, yargı bağımsızlığı, en yalın hâliyle mahkemelerin kararlarını
verirken hiçbir devlet organının, makamın, kişinin ve kurumun yargı yetkisini
kullanması nedeniyle mahkemelere emir ve talimat verememesi ve müdahalede
bulunamaması demektir. Mevcut tasarı hakkında yapacağımız değerlendirmelerin de
bu temel zorunlulukla uyumlu olması gerekmektedir.
Sayın
milletvekilleri, ilk derece ve temyiz mahkemelerinden oluşan iki dereceli yargı
sistemimizin işleyişi, bölge adliye mahkemeleri ve bölge idare mahkemelerinin
istinaf mahkemesi olarak faaliyete geçmesiyle yargı sistemimiz üç dereceli hâle
gelmiştir. Bölge adliye ve bölge idare mahkemelerinin istinaf mahkemeleri
olarak düzenlenmesinin ardından Danıştay ve Yargıtayın temyiz ve içtihat
mahkemesi işlevine kavuşturulması amaçlanmıştır. 
Sayın
milletvekilleri, 20 Temmuz 2010’da uygulamaya giren bu üç dereceli sistemin
işleyişinde ortaya çıkan eksiklik ve aksaklıkların bu tasarıyla giderilmesi
amaçlanmaktadır. Tasarıda teknik anlamda katılmamızı gerektiren kimi
değişikliklerin yanı sıra, iktidarın geleneksel olarak yargıya bakışını temsil
eden temel yaklaşımlarını bu tasarıda da kabul etmemiz mümkün değildir. Bu
bağlamda, bölge adliye mahkemelerindeki başkanlar kurulunun hukuk daireleri
başkanlar kurulu ve ceza daireleri başkanlar kurulu olarak ikiye ayrılmasını,
özellikle daire sayısı fazla olan büyük illerimizdeki -Ankara ve İstanbul gibi-
mahkemeler bakımından gerekli görüyoruz. Bu değişiklik, iş bölümü ve uzlaşma
bakımından da mahkemelerin iş ve işleyişine olumlu katkılar yapacaktır. 
Yine,
Yargıtay Cumhuriyet Başsavcısının resen ya da istem üzerine Yargıtay ceza
dairelerinin kararlarına karşı itirazda bulunma yetkisine paralel şekilde,
bölge adliye mahkemesi cumhuriyet başsavcılığına itiraz yetkisinin tanınmasını
da isabetli buluyoruz. Böylelikle kararlardaki maddi hataların giderilmesi
mümkün olabilecektir. Ancak, bu itirazların bir üst kurula değil de kararı
veren daireye yapılması itiraz kurumunun mantığıyla uyumlu değildir. Ayrıca, bu
itirazın reddine ilişkin karara karşı kanun yolunun kapalı olması da itiraz
kurumunun işleyişine yabancıdır. 
Yine,
tasarıda temyiz ve istinaf incelemesi sırasında yürütmenin durdurulması
hakkında verilen kararların kesin olacağı düzenlemesi de hak arama özgürlüğünü
ve yargı kararlarının denetimini sınırlayan bir düzenlemedir. Bu karara karşı
da bir hukuki denetim mekanizmasının öngörülmesi gerekirdi. 
Sayın
milletvekilleri, tasarıda başkanlar kuruluna ait olan kimi yetkilerin bölge
idare mahkemesi başkanına ve HSK’ya devredilmesi doğru olmayıp kaygı vericidir.
Tasarıda bölge idare mahkemeleri, idare mahkemeleri ve vergi mahkemelerinde
hukuki veya fiilî nedenlerle bir dairenin kendi üyeleriyle toplanamadığı
hâllerde ilgisine göre diğer dairelerden üye görevlendirme yetkisi bölge idare
mahkemesi başkanına verilmektedir. Daha önce başkanlar kuruluna ait olan bu
yetkinin tek kişinin takdirine bırakılması kanaatimizce doğru değildir. Her ne
kadar bu konuda kıdem ve sıra ölçütleri Komisyonda kabul edilmiş olsa da bu
şekilde oluşacak heyetlerin dosyadaki tedbir talebi ve davanın esası hakkında
karar verme yetkisinin sınırlanması gerekir. 
Sayın
milletvekilleri, yargının siyasallaştığı bir dönemden geçiyoruz. Yakın
tarihimizde hukuk dışı saiklerle yargı dışı mensubiyet ve aidiyet kaygılarıyla
verilen kararlara sıkça rastladık. Tam da bu dönemde bu düzenlemeyle tabii
hâkim ilkesi ihlal edilerek davaya özel hâkim tayin edilebileceği kaygımızı
doğru bulmalısınız. 
Yine,
tasarıdaki gelen işlerin yoğunluğu ve niteliği dikkate alınarak ihtisaslaşmayı
sağlamak amacıyla daireler arasındaki iş bölümü bölge idare mahkemesi başkanlar
kurulundan alınarak HSK’ya devredilmektedir. Bu düzenlemenin de tarafımızca
kabulü mümkün değildir.
Bilindiği
üzere Danıştay ve Yargıtay dairelerinin kendi aralarındaki iş bölümü ilgili
mahkemeler tarafından belirlenmektedir. İkinci derece mahkemesi olarak istinaf
mahkemelerinin de benzer bir şekilde bu sorunu çözmesi gerekirdi. Ayrıca, yeni
anayasal düzenlemeyle HSK’nın oluşumu siyasi saiklerin ve etkilerin
müdahalesine açık hâle gelmiştir. Kurulun çoğulcu ve kucaklayıcı bir şekilde oluşma
imkânı ortadan kaldırılmıştır. Parlamentoda çoğunluğu bulanan gruba diğer tüm
yaklaşımları yok sayarak kurulu tek başına belirleme imkânı verilmiştir.
Nitekim bu düzenlemenin ilk uygulaması da bu kötü tecrübeyle gerçekleşmiştir.
Böylesine politik saiklerle şekillenen HSK’nın istinaf mahkemesinin daireleri
arasındaki iş bölümünü belirlemesi, kurulun oluşumundaki tekil, siyasi irade ve
saiklerin yargılama süreçlerine indirgenmesine olanak tanıyacaktır.
Sayın
milletvekilleri, Parlamentoda yapılacak her yasal düzenlemenin yargının
işleyişindeki eksiklik ve aksaklıkların giderilmesine, etkin, hızlı, ucuz,
saygın ve güvenilir bir adalet işleyişini ortaya çıkarmasına katkı sağlaması
beklenmektedir. Ancak, ne yazık ki on beş yıllık dönemde, iktidarın yasama çalışmaları
bu gerekliliğin ötesinde yargıya müdahale olanaklarının altyapısını yaratmak
olmuştur. Böylelikle, yargıyı siyasallaştırıp yargıyı iktidarın etkinliğini
sağlamak üzere bir araca dönüştürmüşlerdir. Bu müdahale yargıyı, tarihinde hiç
görülmediği kadar saygınlıktan uzaklaştırmış, yargıya olan güven yüzde 30’lara
kadar düşmüştür.
Sayın
milletvekilleri, yargı kadroları, bu süreçte siyasetin ve cemaatin örgütlenme
alanı hâline getirilmiştir. Yargıyı bu acıklı duruma düşüren on beş yıllık AKP
iktidarıdır. Hukuk sistemine egemen olması gereken genellik, soyutluk, denetime
elverişlilik gibi ilkelerden bu on beş yılda vazgeçilmiştir. Geniş takdir
yetkileri getiren, hatta keyfîliği olanaklı kılan düzenlemelerle iktidarın ve
cemaatin yargısal süreçlere müdahalesi olanaklı hâle getirilmiştir.
Sayın
milletvekilleri, geç de olsa bu yoldan geri dönülmelidir. Parlamentonun
yapacağı tüm düzenlemeler, öncelikle toplumsal düzenin bir denklik ve adalet
anlayışı içinde, toplumun refahını ve özgürlüklerini artırmaya yönelik
olmalıdır. İktidar, mevcudiyetini toplumdaki adalet beklentisini karşılayan bir
çerçeve içerisinde sürdürmelidir. Her ne kadar yapılan yasal düzenlemelerin
genel gerekçelerinde bu kavramlara ve kaygılara sıkça yer verilse ve bu
ifadeler tekrarlansa da bu ihtiyacın ötesinde amaç ve saiklerin iktidarın
tasarılarına yön verdiği açık şekilde ortadadır. İktidarın on beş yıllık
uygulamaları sonrasında temel yaklaşımının bir vesayet makamı olarak gördüğü
yargıyı siyasi vesayet altına sokmak olduğu artık anlaşılmıştır. Yargının
siyasallaştırılarak denetim altına alınması ve iktidarın ihtiyaçlarının aracı
olarak kullanılması, on beş yıllık iktidar uygulamalarının bizlerde oluşturduğu
net, nihai bir kanaattir. 
Bugün
içerisinden geçtiğimiz bu karanlık dönemin de ve bu OHAL sürecinin oluşmasına
gerekçe yapılan darbe girişiminin de hazırlanmasına olanak tanıyan temel sebep,
iktidarın yargıyı siyasallaştıran, siyasi amaçlarına araç kılan ve çürüten
tutumudur. 
Sayın
milletvekilleri, Darbeleri Araştırma Komisyonundaki partimizin temsilcilerinin
hazırladıkları muhalefet şerhinde açık şekilde ortaya koydukları gibi,
yaşadığımız 15 Temmuz darbe girişiminde bulunan çete bu gücünü iktidarın
hazırladığı hukuksal altyapıdan almıştır. Özellikle yeni Ceza Kanunu’nda
yapılan düzenlemeler, özel görevli mahkemelerin kurulması ve görev alanının
genişletilmesi, dava dosyalarına avukatların erişiminin engellenmesi, gizli
tanık uygulamaları, askerî kişilerin görev suçlarından dolayı adli mahkemelerde
yargılanması, hâkim ve savcılar aleyhine tazminat davası açılmasının
engellenmesi, Hâkimler ve Savcılar Yüksek Kurulu, Yargıtay, Danıştay ve Anayasa
Mahkemesinin yapısının ve seçim yöntemlerinin değiştirilmesi, siyasi kadroların
dışarıdan hâkim ve savcı olarak atanmasına olanak sağlayan düzenlemeler, Adlî
Kolluk Yönetmeliği’nin değiştirilmesi, sulh ceza hâkimliklerinin kurulması
geldiğimiz bu karanlık noktanın kilometre taşlarını oluşturmaktadır.
Sayın
milletvekilleri, bu düzenlemelerle yargının işleyişi çete mensuplarına iktidar
tarafından teslim edilmiştir. Yargı süreçleri toplumun adalet beklentisini
karşılamak yerine, siyasi amaçlarla operasyonel olarak işletilmiştir. Ulaşılan
bu güç, yargıyı takiben, ordunun ve tüm bürokrasinin, giderek tüm basının,
meslek örgütlerinin ve sivil toplumun denetim altına alınması, korkutulması,
susturulması amacıyla kullanılmıştır.
17-25
Aralığa kadar bu operasyonel süreç, darbeci çete örgütü ve iktidar tarafından
ortak menzile yürürken kol kola gerçekleştirilmiştir. 17-25 Aralıkta Hükûmet
eliyle devletin soyulduğu, yüzyılın en büyük yolsuzluğu açığa çıkarılmıştır.
Türkiye,
o gün bir milat olarak değerlendirebileceği bu fırsatı kaçırmıştır. O güne
değin yaşanılanların hesabını sorup yaşanılanlarla yüzleşmek yerine, sürecin
üstü iktidar tarafından örtülmüştür. Devlet aygıtını ele geçirme çabası,
iktidar ve cemaat tarafından birbiriyle çatışan ve savaşan iki çizgide bugüne
kadar devam etmiştir. Bu iki yapı o güne kadar birbirine destek ve dayanak
olmuşlardı. İki taraf da ortak menzile yürüdüklerini söylemekten çekinmemişlerdi.
Şimdi geldiğimiz noktada, bu ortak menzilin ne olduğu açıklanmalıdır. Bu
açıklamayı bir terör örgütünden beklemekten daha çok, hâlâ devletin gücünü
kullanan bir iktidardan beklemek tüm yurttaşlarımızın hakkıdır. 
Buradan
iktidara sesleniyorum: Çıkın, FETÖ terör örgütüyle yürüdüğünüz ortak menzili
açıklayın, çıkın açıklayın. Beraber nereye yürüyordunuz, açıklayın. Korkunun
ecele faydası yok. Unutmayın, her suç gerisinde delil bırakır. Bu deliller
üzerinden oluşan sorular yanıtlanıncaya kadar biz bu kürsüden ve meydanlardan
bu soruları sormaya devam edeceğiz. 
Sayın
milletvekilleri, bundan bir yıl önce Türkiye alçak ve kanlı bir darbe girişimi
yaşamıştı. Şehitlerimiz var, gazilerimiz var. Alçak darbede 249 yurttaşımız
hayatını kaybetti, 1.301 yurttaşımız yaralandı. Buna rağmen, iktidar bu alçak
darbeyi Allah’ın lütfu olarak değerlendirip 20 Temmuz sivil darbesi olarak
kullandı. 
Geçen
bir yıllık sürede kanlı bir darbe girişimiyle sonuçlanan cemaatin bu alçak
yürüyüşünü sorgulamak, darbe gününü ve öncesinde yaşananları açığa çıkarmak
amacıyla kurulan Darbe Araştırma Komisyonu tam bir fiyaskoya dönüşmüştür.
Komisyondan beklediğimiz binlerce soru, zihinlerde cevapsız şekilde asılı
bulunmaktadır. İktidardan haklı beklentimiz, bilgisi ölçüsünde bu soruları
yanıtlamasıdır; değilse, bu soruları yanıtlayacak hukuksal, parlamenter ve
demokratik süreçleri işletmesidir. Ancak iktidar bu sorulara yanıt vermediği
gibi, bu süreçlerin işletilmesine de engel olmaya devam etmektedir. 
Aslında
bu haklı beklentimizin iktidar tarafından karşılanmayacağı daha Darbe Araştırma
Komisyonu oluşumunda Komisyon Başkanlığına Reşat Petek’in getirilmesinden
anlaşılmıştır. Bu tercihle, ciğer kediye teslim edilmiştir. Ömrünü cemaat
çetesinin avukatlığı ve savunuculuğuyla geçirmiş Reşat Petek’in Komisyonun
açığa çıkarmasını ve yanıtlamasını beklediğimiz sorulara yanıt üretmek yerine,
çalışmayı engelleyen ve karanlık noktaların üstünü örten tutumu, duyduğumuz
endişelerde bizi haklı çıkarmıştır. Gelinen noktada böyle bir tercihte bulunan
AKP iktidarından da darbe öncesi ve darbe günü yaşanan karanlık ilişkilerin
açığa çıkarılması konusunda hiçbir yurttaşın beklentisi ve umudu kalmamıştır.
İktidar bu soruların sorulmasından korkmaktadır. 
Sayın
milletvekilleri, tüm bu konuları ve adalet ihtiyacını konuşurken Türkiye’nin
yakın süreçteki gündemini belirleyen bir hususu hatırlatmak, paylaşmak
istiyorum. 9 Temmuzda Türkiye’de bir tarih yazılmıştır, destansı bir tarih
yazılmıştır. Her destanın olduğu gibi bu destanın kahramanı da vardır, onun adı
da Kemal Kılıçdaroğlu’dur. (CHP sıralarından alkışlar) Dünyanın en uzun siyasi,
barışçıl, kitlesel, sivil, demokratik eylemini gerçekleştirdik. Sadece “hak,
hukuk, adalet” diyerek yürüdük. Herkes için adalet istedik. Adalet hukuk
kavramını aşan bir anlam ve içeriğe sahiptir, bunu biliyoruz ve gerçek mekânın
sadece adliye koridorları değil, vicdanlar olduğunu hiç unutmuyoruz. Adaleti
olmayan her inanç ve öğretiyi varlık sebebini sorgulamaya davet ediyoruz. Bu
değerlerle çatışan her uygulamanın kamu vicdanında sorgulanıp mahkûm edileceği
de unutulmamalıdır. Bu nedenle toplumun yarısına, 50 milyonuna değil, tamamına
seslendik. 
Biz
yürürken aramızda taşeron işçiler, şiddet mağduru kadın ve çocuklar, işsizler
ve yoksullar, siftahını edemeyen esnaf, devletin açtığı okullarda okuyan askerî
öğrenciler ve vatani görevini yapan er ve erbaşlar vardı. Bizimle yürüyemeyip
taleplerimiz içerisinde yerini bulan, ortaya koyduğumuz iradeye yüreğini katan,
iktidarın hukuksuzluklarına muhalif oldukları için cezalandırılan eğitimci ve
akademisyenler ile kamu çalışanları, gazeteciler vardı. Biz yürürken aramızda
yüz binlerce yurttaşımızın oyuyla seçilip hukuksuz şekilde hücre duvarlarının
arkasında tutulan milletvekilleri vardı. Ve yine, orada hiç kimse yoksa,
bizimle beraber Nuriye ve Semih’in hukuksuz şekilde uzaklaştırıldıkları
işlerine geri dönmek için yaptıkları onurlu direniş vardı. Keza biz yürürken
aramızda yargı bağımsızlığını ve hukukun üstünlüğünü savunduğu için sürgün
edilen Yargıçlar Sendikası Başkanı Mustafa Karadağ vardı.
Gerek
yürüyüşe gerekse mitinge katılanların sayısı üzerine bir tartışmaya ve polemiğe
ihtiyaç duymuyoruz. 170 bin veya 2,5 milyon olsun, bunun bir önemi yok, bunu
biliyoruz. Bu yürüyüşü taçlandıran mitingin büyüklüğünün sayısal ifadeden
ziyade, iktidarın yarattığı hukuksuzluk ve zulüm üzerinden ölçülmesi gerekir.
Yürüyüşümüzde ve mitingimizde dillendirdiğimiz gibi kutsal Parlamentonun çatısı
altında bir kez daha dillendiriyoruz ve toplumun tüm bu kesimleri için adalet
istiyoruz. (CHP sıralarından alkışlar) Bu isteğimizle hiçbir suçun, hiçbir
suçlunun cezasız kalmasını kastetmiyoruz; tam aksine, her suçun ve suçlunun
yasalar karşısında ve vicdan ölçüsünde hak ettiği cezayı almasını istiyoruz. Bu
anlamda, bu kanlı darbe girişiminde hukuki sorumluluğu olan herkesin, bir
yıldır kurulup açığa çıkarılamayan, Komisyon tarafından açığa çıkarılmasına
izin verilmeyen siyasi sorumluların da diğer sorumlularla beraber
yargılanmasını ve cezalarını çekmesini istiyoruz. 
Sayın
milletvekilleri, 9 Temmuz yeni bir iklimdir, yeni bir tarihin başlangıcıdır,
yeni bir doğuştur. Türkiye yeni bir iklimin içerisinde, yeni bir eşiğin
başlangıcındadır. Bu eşik topluma dayatılan korku duvarının yıkıldığı bir
eşiktir; dayanışma, yardımlaşma, insanlığın ortak değerlerinde buluşup ortaklaşma
kültürünün yeniden yaratılmasıdır; umut denilen o büyülü duygunun yeniden
keşfedilmesidir; yurttaşlarımızın artık doğuştan edindikleri kimlikleri
üzerinden kutuplaştırılmasına, ötekileştirilmesine itirazıdır. Artık
yurttaşlarımız kimlikleri, kültürleri ve yaşam tarzları inkâr edilmeden,
müdahale görmeden, demokratik, laik, sosyal bir hukuk devletinde eşit yurttaş
olarak yaşamak istiyor. Buradan iktidara sesleniyorum: Çok mağduriyet
yarattınız, çok korku ürettiniz, tüm hukuksuzluklarınızla bir o kadar da tepki
ve itiraz biriktirdiniz. Şimdi bizler bu tepki ve itirazları umuda
dönüştürüyoruz. Korku bulutları yürüdüğümüz Bolu’nun dağlarından, Maltepe’nin
sahillerden başlayarak dağıldı. Şimdi yeni bir Türkiye’ye yürüyoruz. Bu yürüyüş
hepimizin yürüyüşüdür. Vicdanı rahat, yüreği ferah, düşleri temiz her partiden
yurttaşlarımızı bu yürüyüşe adımlarını katmaya davet ediyoruz, adalet
istiyoruz. 
Sizleri
saygıyla selamlıyorum arkadaşlar. (CHP sıralarından alkışlar) 
BAŞKAN
– Teşekkür ederim Sayın Yılmaz. 
Adalet
ve Kalkınma Partisi Grubu adına Amasya Milletvekili Sayın Mehmet Naci Bostancı
konuşacak.
Buyurun
Sayın Bostancı. (AK PARTİ sıralarından alkışlar) 
AK
PARTİ GRUBU ADINA MEHMET NACİ BOSTANCI (Amasya) – Sayın Başkanım, değerli
arkadaşlar; esasen kısa bir konuşma yapmak amacıyla burada söz aldım. Grup
adına konuşma yapmayacaktık fakat kıymetli konuşmacı bir bakıma eleştiri
sınırlarını da aşan ve bence mantıki hatalar da içeren birtakım eleştiriler
dile getirince, onlara ilişkin rasyonel dikkati çekmek kastıyla söz aldım. 
Şimdi,
her şeyden önce şu konuda sanki anlaşabiliriz gibi geliyor: FETÖ denilen,
kesinlikle gizli, sinsi, uluslararası bağlantıları olan, yöntemi, yaklaşımı,
örgütlenme biçimi elbette hiçbir partinin yapısıyla, örgütlenme biçimiyle mukayese
edilemeyecek olan bir gizli örgüt darbe girişimine kalkışmış, bütün millet de
buna karşı direnmiş, bütün partiler direnmişler. Niçin? Çünkü, aramızda siyasi
rekabet olsa dahi bütün siyasi partilerin üzerinde yer aldığı zemin meşru
zeminler. Bütün partiler toplum önünde açık fikirlere sahipler; ne yapmak
istediklerine, hangi programla yol yürümek istediklerine ilişkin toplumla bir
ahitleşme yapıyorlar. Gizli örgütlerin böyle bir derdi yok. Onlar gizli
gündemler çerçevesinde, esasen karakterleri, yapıları da böyle olduğu için,
halkın çıkarlarına yönelik bir programları olmadığı, iktidarı başka tür hevâ ve
hevesler için araçlaştırmak istedikleri için gizli bir örgüt darbe girişimine
kalkışmış, biz de buna karşı mücadele ediyoruz. Bu mücadele hâlen sürüyor. Böylesine
bir örgütle devlet mücadele ederken siyasi rekabetin içinde FETÖ'yü, bu örgütü
bununla yapılan mücadelenin de bir bakıma önüne koyacak şekilde rekabetin bir
unsuru hâline getiren dil yanlış bir dil. Bence burada doğru ve tutarlı olan
tavır öncelikle bu örgüte karşı devletin yürüttüğü mücadeleye ilişkin sağlam
bir duruş sergilemektir. Partiler arasındaki anlaşmazlıklar, çatışmalar,
rekabetler, “Geçmişte şu oldu, bu oldu.” bunlara ilişkin değerlendirmeler
elbette yapılabilir ama bunları FETÖ'yle mücadelenin önüne koyan bir dil yanlış
bir dildir.
Şimdi,
değerli konuşmacı burada konuşuyor, “17-25 Aralığa kadar kol kolaydınız.”
diyor. Ee, ne oldu da ayrıldık, madem kol kolaydık, beraber yürüyorduk,
ortaktık? Ne oldu?
TAHSİN
TARHAN (Kocaeli) - Anlat, dinliyoruz.
MEHMET
NACİ BOSTANCI (Devamla) – Ne oldu da ayrıldık?
CEMAL
OKAN YÜKSEL (Eskişehir) – Ayağınıza bastı…
MEHMET
NACİ BOSTANCI (Devamla) – Mesele ayağa basmak filan değil. 
CEMAL
OKAN YÜKSEL (Eskişehir) – Hak iddia etti Hocam.
MEHMET
NACİ BOSTANCI (Devamla) - Mesele bizim bunlarla ahlaken, yöntem olarak varmak
istediğimiz yer olarak, halka atfettiğimiz değer olarak, dünyaya bakış tarzımız
olarak ortaklıklarımız yok. “Ortağınız” derken karıştırmayın.
CEMAL
OKAN YÜKSEL (Eskişehir) – Ee, aynı menzile gidiyordunuz.
MEHMET
NACİ BOSTANCI (Devamla) – Eğer öyle ortaklıklarımız olsaydı bu ortaklığımız
sürerdi, devam ederdi. Bizim bu manada, FETÖ'yle kastettiğim manada hiçbir
dönemde ortaklığımız olmamıştır. 
KAZIM
ARSLAN (Denizli) – Ee, beraber yürüdünüz yolda.
MEHMET NACİ BOSTANCI (Devamla) - Bu, meşruiyetle
gayrimeşruiyetin iç içe geçtiği bir yapı olarak kırk küsur yıllık bir süre
içerisinde örgütlenmiş, nüfuz etmiş, özellikle toplumun “...”(x)
denilen kesimlerine hulul etmiş bir örgüt. 
Demokratik
bir siyaset toplumun içerisindeki meşru olan veyahut da kendisini meşru olarak
gösteren, gayrimeşruiyetine ilişkin henüz yeteri istifhamlar doğmamış olan
yapılara karşı negatif bir seçicilikle davranmaz ama şunun altını çizmek
isterim: 17-25 Aralık çok önemli bir tarihtir, 15 Temmuzla da genetik ortaklığı
vardır. 15 Temmuzda bu millet iradesine karşı bir kalkışma yaşandı, 17-25
Aralıkta yapılan da güya meşru gibi görünen yol ve yöntemlerle aynısıdır;
millet iradesine yönelik bir suikasttır. Bu çete 17-25 Aralıkta kendi amacı
için halkın seçtiği iktidarı tasfiye etmeye çalışırken bir propaganda
makinesini de harekete geçirip yolsuzluk, uğursuzluk, sahtekârlık vesaire diye
bir rüzgâr doğurmak ve kendi amacına hizmet edecek tarzda ittifaklar sağlamak
istedi. O dönemde iktidarın tasfiyesine yönelik o kayığa binmek emin olun
FETÖ’yle, onun amaçlarıyla ortak olmak anlamına gelir. Geçtim o dönemi, ya,
bugün açığa çıkmış bu yapı, ne olduğu belli, hâlâ onun tezleriyle burada
konuşmak doğru bir iş değil. O yüzden, bir değerlendirme yaparken, bir eleştiri
ortaya koyarken kimin adına konuşuyoruz, bunlar geçmişte hangi bağlamda dile
getirildi, kim, hangi stratejinin aracı yaptı buna ilişkin bir muhakeme
gerekmez mi? Bizim için de gerekir, sizin için de gerekir. Ne diyor? “Darbe girişiminin
sebebi daha önceden hazırlanan hukuki altyapıdır.” diyor. Bu, AK PARTİ’ye nasıl
bu işten ben ihale çıkartırım tarzındaki siyasi yaklaşımın, bütün derdi AK
PARTİ’ye odaklanmış, bu FETÖ işinden ona en büyük ihaleyi siyasi rekabetin bir
unsuru olarak nasıl çıkartabilirim perspektifinin bir ürünüdür.
TAHSİN
TARHAN (Kocaeli) – Hocam, darbe günü iktidarda kim var?
MEHMET
NACİ BOSTANCI (Devamla) – Kırk yıllık bir yapıdan bahsediyoruz. Kırk yıl
çalışmış, oraya girmiş, buraya girmiş, Emniyete girmiş, hukuka girmiş, adliyeye
girmiş. Evet, bütün bunları yaparken de –unutmayın- meşru bir görünümle ve son
derece dikkatli, ihtimamlı bir şekilde çalışmış.
KAZIM
ARSLAN (Denizli) – Hiç de meşru değil, hepsi açık açık oynandı, hepsi açık.
Kapalı bir şey yok Hocam.
MEHMET
NACİ BOSTANCI (Devamla) – E şimdi, bütün bu süreçleri, bütün bu çalışmaları,
geçmişteki farklı iktidarlar döneminde bunların iktidarlara ve muhalefete
yaklaşımını ıskalayıp, gelip burada bütün hikâyeyi AK PARTİ, FETÖ bağlamı
içerisinde okumak doğru değildir, haksızlıktır ve netice olarak siyasi
rekabetin bir unsuru olarak bunu yapmak sizin de işinize yaramaz.
TAHSİN
TARHAN (Kocaeli) – Hocam, Millî Güvenlik Kurulunun kararlarına bak ya, bir
geriye doğru bak. Açık açık…
BAŞKAN
– Sayın Tarhan, lütfen…
MEHMET
NACİ BOSTANCI (Devamla) – Sonuç olarak geçmişe ilişkin eleştiriler de yaparız,
herkesin değerlendirmesi gereken hususlar da vardır ama bir çete olarak
varlığının tahkim edildiği tarihin 17-25 Aralık olduğunu unutmayalım. FETÖ,
17-25 Aralıkta FETÖ olmuştur. Biz buradan retrospektif bir bakışla 15 Temmuza
bakıyoruz, geçmişe doğru yürüyoruz. Tarih, bugünden geçmişe akmıyor, geçmişten
bugüne akıyor. Geçmişten bugüne baktığımızda, aslında bütün bu süreçlerin nasıl
yaşandığını, o abartılı, eleştirel siyasal dilin hakikati tahrip eden
yaklaşımıyla değil; analitik, sosyolojik ve kesinlikle siyaset biliminin
referanslarıyla okursak eminim ortaklaşa olacağımız birçok husus vardır.
Memleketin faydasına olacak olan da budur. Ümit ederim, bütün siyasi partiler
böyle bir yaklaşımdan pay alırlar. 
Çok
teşekkür ediyorum, saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Bostancı.
NECATİ
YILMAZ (Ankara) – Sayın Başkan…
Sayın
Yılmaz, sizi dinliyorum.
NECATİ
YILMAZ (Ankara) – Efendim, sayın hatip, öncelikle çelişkiler içeren konuşmasını
söylediğimde mantıksız olduğunu söyledi konuşmamın. Bunun yanı sıra “FETÖ’nün
kayığına binmek” tabirini kullandı, “onun tezleriyle konuşmak” tabirlerini
kullandı.
BAŞKAN
– “Mantıki hatalar var.” dedi, evet.
Buyurun,
iki dakika.
IX.- SATAŞMALARA İLİŞKİN KONUŞMALAR (Devam)
2.- Ankara Milletvekili Necati Yılmaz’ın,
Amasya Milletvekili Mehmet Naci Bostancı’nın 490 sıra sayılı Kanun Tasarısı’nın
tümü üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
NECATİ
YILMAZ (Ankara) – Sevgili arkadaşlar, öncelikle, tabii ki toptancı totaliter
bakışla sorunların çözülmeye çalışılması ile analitik ve diyalektik bakış
arasında ciddi farklar vardır. Sizler soruların cevabını bulmak yerine,
toptancı bir anlayışla onun üstünü örtmeyi tercih edersiniz. Bu yaklaşım
farkımızın olması olağan ve doğaldır. Hayata bakışımızda ve düşünce akışımızın
işleyişinde bu temel fark vardır. 
Bunun
yanı sıra, dikkat çektiğiniz hususun altına ben de notlar düşeyim: Mademki
17-25 Aralık hükûmet eliyle devletin soyulması değildiyse o dört bakan neden
istifa etti? (CHP sıralarından alkışlar) Yine analitik ve diyalektik bakışla
soruyorum: Mademki o paralar yolsuzluk parası değildiyse, onlara ait değildiyse
niye faiziyle beraber alındı? Bunların cevapları havada asılı duruyor. Bu
sorular cevabını buluncaya kadar yüzyıllarca sorulmaya devam edilecek. 
Bunun
yanı sıra, evet, gayrimeşru bir işleyiş FETÖ’nün işleyişine, çalışmasına
hâkimdir ama birbirinizden öğrendiğiniz çok şey var. Aynı şekilde
gayrimeşruluk, yetkisiyle yetinmeyen yönetim anlayışı, yetkilere tecavüz eden
yönetim anlayışı AKP’nin temel yönetim anlayışına dönüşmüştür. Birbirinizden
öğrendiğiniz çok şey var. Daha dün, FETÖ döneminde birlikte uydurulmuş delillerle
dava açarken bugün delil bulmaya, ortaya koymaya dahi ihtiyaç duymadan
açtığınız davalar var. Daha bugün, Darbeyi Araştırma Komisyonunda yapmış
olduğunuz tahrifatlar ve bu anlamda yaptığınız -nasıl tabir edelim- hile
hurdalar var. 
Dolayısıyla
birbirinize çok benziyorsunuz, yol arkadaşlığınızın birbirinize kattığı çok şey
var. Bu anlamda daha öğrendiğiniz neler var, anlatmanızı bekliyoruz.
Türkiye'nin bunu öğrenmeye ihtiyacı var. 
Saygılar
sunuyorum. (CHP sıralarından alkışlar) 
BAŞKAN
– Teşekkür ederim. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı (1/839) ve Adalet
Komisyonu Raporu (S. Sayısı: 490) (Devam)
BAŞKAN
– Gruplar adına olan konuşmalar sona erdi. 
Şimdi
şahısları adına konuşacak olan sayın milletvekillerini dinleyeceğiz. 
İlk
olarak İzmir Milletvekili Sayın Mahmut Atilla Kaya konuşacak. 
Buyurun
Sayın Kaya. (AK PARTİ sıralarından alkışlar) 
MAHMUT
ATİLLA KAYA (İzmir) – Sayın Başkan, değerli milletvekilleri; Bölge Adliye ve
Bölge İdare Mahkemelerinin İşleyişinde Ortaya Çıkan Sorunların Giderilmesi
Amacıyla Bazı Kanunlarda Değişiklik Yapılmasına Dair Kanun Tasarısı hakkında
şahsım adına söz almış bulunmaktayım. Bu vesileyle yüce heyetinizi saygı ve
sevgiyle selamlıyorum.
Sayın
Başkan, değerli milletvekilleri; 26 Eylül 2004 tarihinde kabul edilen 5235
sayılı Adlî Yargı İlk Derece Mahkemeleri ile Bölge Adliye Mahkemelerinin
Kuruluş, Görev ve Yetkileri Hakkında Kanun’la adli yargı istinaf mahkemeleri
mahkeme teşkilatları arasında yerini yeniden almıştır. İdari yargıda istinaf
yolu ise yine 2014 yılında 6545 sayılı Kanun’la sistemimize dâhil olmuştur.
İkinci
derece yargılamayı öngören istinaf kanun yolu, hâkim ve cumhuriyet savcısı ile
fiziki kapasite eksikliği giderilmesi sonucunda 20 Temmuz 2016 tarihinde tüm
yurtta faaliyete geçmiştir. Başlangıçta uygulama birliğinin teminiyle
ihtisaslaşmada etkinliğin ve verimliliğin sağlanabilmesi amacıyla ilk etapta
adli istinafta 7 ayrı bölgede (Ankara, Antalya, Erzurum, Gaziantep, İstanbul,
İzmir ve Samsun) ve yine 7 yerde idari istinaf (Ankara, İstanbul, İzmir, Konya,
Gaziantep, Erzurum ve Samsun) mahkemeleri kurulmuştur. Daha sonra da 2017
Temmuz ayı itibarıyla Bursa ve Adana adli istinaf mahkemeleri de faaliyete
geçmiştir. Adli istinafta kurulan diğer 6 istinaf mahkemesi (Diyarbakır,
Kayseri, Konya, Sakarya, Trabzon, Van) ile idari istinafta kurulan Bursa İdari
İstinaf Mahkemesi de önümüzdeki yıllarda ihtiyaç ve kadro durumu gözetilerek
açılacaktır. 
Adli
istinafta toplam 111 ceza dairesi ile 142 hukuk dairesi, idari istinafta toplam
42 idari dava dairesi ve 20 vergi dava dairesi olmak üzere başsavcı, başkan,
daire başkanı, cumhuriyet savcısı ve üye olarak 1.045 adli istinaf ve 352 idari
istinaf olmak üzere toplam 1.397 kişi görev yapmaktadır, ayrıca 1.747 de yardımcı
personel bulunmaktadır.
Bu
hukuk reformuyla hak arama özgürlüğünün ve adli yargılama hakkının temini
bakımından hızlı, etkili bir yargının gerçekleştirilmesi için çok önemli bir
adım atılmıştır. İkinci kez olay yargılaması yapılarak ilk derece mahkemesince
yapılan yargılamada ve verilen kararda söz konusu olabilecek hukuki
eksikliklerin maddi yönden telafi edilmesi, adalete hızlı erişimin sağlanması
gerçekleşmiştir. 
Yine,
İnsan Haklarını ve Ana Hürriyetleri Korumaya Dair Sözleşmeye Ek 7 Nolu Protokol’de
yer alan güvenceler güçlendirilmiştir.
İki
dereceli olan yargımız üç dereceli hâle gelmiş ve kişi özgürlüklerinin
korunması bakımımdan daha teminatlı bir yapıya kavuşturulmuştur. 
İstinaf
kanun yolu hem hukuka uygunluk denetimine tabi tutulmakta hem de olay
yargılaması yönünden de denetlenerek gerektiğinde yeniden yargılama yapılmasını
sağlamakladır. Böylece hatalar en aza indirilerek maddi gerçeğe eksiksiz bir
biçimde ulaşılması sağlanmaktadır.
İstinaf
kanun yolunun başlamasıyla yargı sistemimizin önemli sorunlarından biri olan
yüksek mahkemelerde iş yükü fazlalığı sorunu da giderilmeye başlanmıştır.
Yaklaşık bir yılı geçen kısa sürede istinaf kanun yolunun oldukça etkili ve
hızlı şekilde çalıştığı ve bu şekilde kamusal memnuniyeti sağlamak için önemli
mesafelerin alındığı görülmektedir. 30 Nisan 2017 tarihi itibarıyla bölge
adliye mahkemesi ceza dairelerine gelen 106.928 dosyadan 106.477’si hakkında
karar verilerek karar verme oranı yüzde 77 olmuştur. Ceza dairelerinde verilen
kararlardan sadece 5.537’si temyiz edilmiş olup temyiz oranı yüzde 5,2’dir.
Yine, bölge adliye hukuk mahkemesi hukuk dairelerinden gelen 111.147 dosyadan
75.182’si hakkında karar verilmiştir, karar verme oranı yüzde 67 olmuş, temyiz
oranının da yüzde 11’de kaldığı görülmüştür. Yine, bölge idare mahkemelerince
toplam 36.729 karar verilmiş, bu kararlardan 4.341’i temyiz edilmiş, böylece
temyiz oranının yüzde 11,8 olduğu da tespit edilmiştir. 
Bir
yıllık süre içerisinde usul hükümlerinin uygulanmasında ve teşkilat
yapılanmasında çıkan birtakım aksaklıkların giderilmesinde kanununda
değişiklikler yapılması gerekliliği ilgili paydaşlar tarafından dile
getirilmiştir. 
Esasında
bu tasarıda yer alan tekliflerin tamamı, istinaf başkan ve üyelerinin Adalet
Bakanlığına ulaştırdığı tekliflerdir. Bakanlığımızın gerçekleştirdiği
istinaflarla ilgili bütün başkan, üyeler ve avukatların katıldığı, yaşanılan
sorunların değerlendirildiği toplantılar ve çalışmalar sonucunda istinaf kanun
yolunun daha etkin, daha verimli çalışmasının sağlanması noktasındaki kanaatler
bu kanun tasarısı içerisinde yer almıştır. 
İstinaf
kanun yolu yargımız içerisinde en etkin ve en güçlü mahkeme pozisyonundadır.
İstinaf mahkemeleri önlerine gelen kararları incelerken kararın esasını ele
alıp her yönüyle değerlendirme yaparak vaka inceleme, tanık dinleme, gerekirse
de bilirkişiye başvurma gibi bütün usul imkânlarını kullanarak âdeta ilk derece
mahkemesi gibi karar verme hak ve yetkisine sahiptir. Yargıtay ve Danıştay ise
sadece onama ve bozma kararı vermekte ve bundan sonra da sadece hukuki denetim
yaparak gerçek bir içtihat mahkemesi vasfına dönüşecektir. 
Tasarıyla
birlikte bölge adliye mahkemesi başkanlar kurulu “ceza ve hukuk daireleri
başkanlar kurulu” şeklinde ikiye ayrılmaktadır. Bölge adliye mahkemesi hukuk ve
ceza dairelerinin numaralarını ve aralarındaki iş bölümünü belirleme yetkisi
Hâkimler ve Savcılar Kuruluna verilmektedir. Bölge idare mahkemesi başkanına ek
görevler verilerek kendisine doğrudan bağlı görev yapanlar hakkında disiplin
cezası uygulama, hukuki ve fiilî sebeplerle bir dairenin kendi üyeleriyle
toplanamadığı hâllerde ilgilisine göre diğer dairelerden üye görevlendirme
görevi verilmektedir. Daire Başkanı ve üyelerin görevleri düzenlenmekte ve
dairelerin müşterek heyet yapabilmelerine imkân sağlanmaktadır. 
İstinaf
kanun yolu incelemelerinde ara kararların daire başkanı ve üyeler tarafından
verilebilmesine imkân getirilmektedir. Bazı kararların tebligatlarının hangi
yargı mercilerince yapılacağı ve bu dosyalardan hangi mercilere gönderileceği
açıklığa kavuşturulmaktadır. Yürütmenin durdurulması istemleri hakkında verilen
kararların kesin olduğu açıklığa kavuşturulmaktadır. Bölge adliye mahkemesi
ceza dairelerinin ilk derece mahkemelerinin kararlarında hukuka aykırılığı
düzelterek istinaf başvurusunu esastan reddedeceği hâller genişletilmektedir.
İstinaf kanun yolunda sirayet kabul edilmekte ve ceza dairelerince sanık lehine
verilen kararların olanağı varsa istinaf isteminde bulunmamış olan diğer
sanıklara da uygulanması olanağı getirilmektedir. Tutuksuz sanığın bölge adliye
mahkemesi ceza dairesince yapılacak duruşmaya katılmaması üzerine istinaf
isteminin reddine karar verileceğine dair amir hükümler kaldırılmaktadır. Ceza
dairesinde yapılacak duruşmada üyenin inceleme raporu, ilk derece mahkemesinin
gerekçeli hükmü, ilk derece mahkemesinde dinlenen tanıkların ifadelerini içeren
tutanaklar ile keşif tutanakları ve bilirkişi raporunun okunması zorunluluğu
kaldırılarak bu evrakın anlatılması yükümlülüğü getirilmektedir. Aleyhe hüküm
kurma yasağına dair uygulamada oluşan tereddüt giderilmekte ve suçluların
iadesi hususunda verilecek karar aleyhine doğrudan temyiz kanun yoluna
başvurulması sağlanmaktadır. 
Beş
yıla kadar hapis cezaları istinaf aşamasında kesinleşebilmekteyken kısa süreli
hapis cezalarına çevrilen seçenek yaptırımların temyiz kanun yoluna tabi
tutulma noktasındaki çelişki giderilerek seçenek yaptırımlara ilişkin
kararların istinaf aşamasında kesinleşmesi sağlanmaktadır. Tarafların temyiz
haklarını daha etkin kullanabilmeleri amacıyla temyiz isteminde bulunma süresi
on beş güne çıkarılmakta, temyiz kanun yolu süresi iki hafta olarak
değiştirilmekte ve temyiz incelemesinden dönen dosyaların ilk derece
mahkemelerine istinaf başsavcılığı aracı kılınmaksızın gönderilmesi
sağlanmaktadır. 
Bölge
adliye mahkemesi ceza dairelerinin kesin nitelikte olduğu kararlarındaki olası
hukuka aykırılıkların giderilebilmesi amacıyla olağanüstü bir kanun yolu
öngörülmektedir. Cezaların toplanması kararı ile koşullu salıverilme ve koşullu
salıverilmenin geri alınması kararını verecek yargı mercileri yeniden
belirlenmektedir. Hükmün tebliğe çıkarılması için taraflarca herhangi bir
başvuru yapılmazsa hükmün yazı işleri müdürü tarafından takip eden bir ay
içerisinde resen tebliğe çıkarılması öngörülmektedir. Yapılan düzenlemeyle
kanun yollarında geçen karaların kesinleşmek kaydıyla bu kararların yerine
getirilmesi, gerekli bildirimin ilk derece mahkemesinde yapılması öngörülüyor.
Kira
ilişkilerinden doğacak alacak davalarında sulh hukuk mahkemeleri tarafından
verilen kararlara karşı temyiz yoluna başvurulamamaktadır. Denetim sorununu
ortadan kaldırmak amacıyla kira ilişkisinden doğan alacağın miktar ve değeri
esas alınarak temyiz yolu açılmaktadır. İstinaf kanun yolunda kesinleşen
kararlar hakkında da kanun yararına temyiz yolu kapatılmaktadır.
Bu
teknik değerlendirmelerden sonra, Sayın Grup Başkan Vekilimiz zaten gerekli
cevapları özellikle FETÖ noktasında verdi ama şunu da ifade etmek isterim: Biz
teknik bir konuşma bu noktada beklerken özellikle “Adalet Yürüyüşü” vesaire
konulara da netice itibarıyla girilmiş oldu. Ben de çok kısa şunu ifade etmek
istiyorum: Tabii ki buradan İzmir’e kadar da yürüyebilirsiniz, İstanbul’a kadar
da yürüyebilirsiniz ama tanklara karşı yürümek cesaret ve yürek ister. 
TAHSİN
TARHAN (Kocaeli) – Sen mi yürüdün?
MAHMUT
ATİLLA KAYA (Devamla) – 15 Temmuzda da hem bu Mecliste olanları da hem de
tanklara karşı yürüyenleri de, tüm şehitlerimizi de rahmetle anıyorum,
gazilerimize de minnetlerimi sunuyorum. 
Bu
kanunun da hayırlı uğurlu olmasını diliyorum. (AK PARTİ sıralarında alkışlar)
BAŞKAN
- Teşekkür ederim Sayın Kaya.
Şahsı
adına ikinci olarak İstanbul Milletvekili Sayın Zeynel Emre konuşacak.
Buyurun
Sayın Emre. (CHP sıralarından alkışlar)
ZEYNEL
EMRE (İstanbul) – Sayın Başkan, değerli milletvekilleri; 490 sıra sayılı Kanun
Tasarısı’nın geneli hakkında şahsım adına söz aldım, bu vesileyle sizleri
saygıyla selamlıyorum. 
Şimdi,
değerli milletvekilleri, bölge adliye ve bölge idare mahkemelerinin işleyişinde
ortaya çıkan sorunların giderilmesi amacıyla hazırlanan kanun tasarısını alıp
da şöyle okuduğumda, işte Komisyon raporunu, muhalefet şerhlerini incelediğimde
aklıma ilk gelen şey şu oldu: Çok kısa bir zaman içerisinde yine aynı
gerekçelerle burada çıkan yasalar değiştirilecek ve yenileri yapılacak. Bundan
hiç ama hiç kuşkum yok çünkü meseleyi bütüncül bir açıdan ele alacak bir siyasi
ufka, öngörüye ihtiyaç var, bunu da maalesef göremiyoruz. Neden böyle
düşündüğümü de sizlere izah edeceğim.
Şimdi,
değerli milletvekilleri; Dünya Adalet Projesi’nin 2016 yılı Küresel Hukukun
Üstünlüğü Endeksi verilerine göre Türkiye 113 ülke arasında 99’uncu sırada,
Kamboçya ve Etiyopya’yla altlı üstlüyüz yani altımızda ve üstümüzde bulunan
ülkeleri görünce insan gerçekten utanç duyuyor. Peki, neden bu hâldeyiz? Siz
iktidara geldiğinizde Türkiye’de adalet dört dörtlük, çok iyi durumdaydı
demiyoruz ancak şu bir gerçek ki hiçbir dönem bu denli kötü olmamıştı. Bunun en
büyük sebebi ise 2002 yılından bugüne kadar ve sonra yaşadığımız darbe
girişimi, darbe girişiminden sonraki yaşadığımız adalete, yargıya ilişkin
düzenlemeler… Şimdi, ortada bir cemaat bir terör örgütüne dönüştü ve bunun için
hangi yasal düzenlemelere ihtiyaç duyulur? Aslında bunların tespiti bizim
Meclisimizin işleyişi ve içinde bulunduğumuz durumu da çok etraflıca açıklayacaktır.
Şimdi, hangi yasal düzenlemeye ihtiyaç duyduysa o zamanki adıyla cemaat, şimdi
FETÖ sizler eliyle burada yerine getirildiğini görüyoruz. Bugün yazılı
iddianamelerden ortaya çıkan ve savcılarımız tarafından tespit edilen bir konu
şu: Ergenekon, Balyoz ve benzeri kumpas davaları 15 Temmuzun hazırlığıydı, 15
Temmuz darbe girişiminin hazırlığıydı. O kumpas davalarından önce de bazı yasal
altyapıya ihtiyaçlar duyuldu. Bunu az evvel Sayın Yılmaz burada ifade etti.
Örneklemek gerekirse, bakın, yeni Ceza Kanunu’nun bazı maddeleri, özel görevli
mahkemelerin kuruluşu ve yetki alanının genişletilmesi, dava dosyasına
avukatların erişiminin engellenmesi, gizli tanıklık, asker kişilerin görev
suçlarından dolayı adli mahkemelerde yargılanması, hâkim ve savcılar hakkında
tazminat davası açılmasının engellenmesi ve en önemlisi, işin altın vuruşuydu
diye nitelendirebileceğimiz 12 Eylül Anayasa değişikliği. 
Şimdi,
bütün bunlarda bu kürsüde Cumhuriyet Halk Partisi olarak, neden, hangi
gerekçelerle itiraz ettiğimizi dile getirdik, sizler dinlemediniz ve bütün bu
iddialarımızın hepsinde haklı çıktık bugün itibarıyla. Ve Türkiye 15 Temmuz
darbe girişimini yaşadı. Peki devamında ne oldu arkadaşlar? 20 Temmuzda OHAL
ilan edildi ve Türkiye’de rejimin değiştirildiği bir döneme doğru girdik. 
Şimdi,
değerli arkadaşlar, bizleri buraya seçen milletimizin en başta bizden
beklentisi millî iradeye sahip çıkmak. Parlamenterlerin iki temel görevi
vardır: Yasama ve denetim. Şu an OHAL KHK’larıyla OHAL’le ilgisi olmayan çok
sayıda düzenleme, buradan çıkması gereken çok sayıda düzenleme yapılıyor mu
yapılmıyor mu? Yapılıyor ve bu Meclisin temsilcileri buna sessiz kalıyor mu?
Millî iradenin gasbedilmesine tek kelime eden var mı arkadaşlar? 
OHAL
konusunda onlarca KHK var. Bakın, birkaç örnek size söyleyeyim: 2004 sayılı
İcra İflas Kanunu’nda değişiklik yapılmasının FETÖ’yle mücadeleyle ne ilgisi
var arkadaşlar? Ya da plakasız araca 1.698 TL ceza verilmesinin FETÖ’yle
mücadeleyle ne ilgisi var arkadaşlar? Ya da seçim dönemlerinde taraflı yayın
yapanlara verilen cezanın kaldırılmasının FETÖ’yle mücadeleyle bir ilgisi var
mı arkadaşlar? Meclisin üyeleri olarak bütün bunlara neden sessiz kalıyoruz? 
Şimdi,
millî irade, millî irade diyoruz. Millî irade gasbedilirken buradaki
temsilciler buna sessiz kalıyorsa, buna ses çıkarmıyorsa burada ne demek lazım?
Aslında, bugün, belki de demokratik bir ülkede, gelişmiş bir ülkede, burada
konuşulan bu yasa tasarısı çok önemli olabilir ama bizim içinde bulunduğumuz
durum itibarıyla bunlar artık detay arkadaşlar. Bütünün, büyük başarısızlığı
oluşturan bütünün küçük küçük parçalarını oluşturuyorlar. Yani burada bugün
böyle düzenlenmiş, bugün bölge idare mahkemesi başkanının yetkileri artırılmış,
azaltılmış; oradaki üyenin iş bölümünü HSK seçmiş de, başkası seçmiş, Başkanlar
Kurulu seçmiş. Aslında, çok da fazla bir önemi yok bugün geldiğimiz noktada.
Şimdi,
15 Temmuz darbe girişimi ve sonrası bahsedildiğinde son dönemde -aslında bu
konuya girmeyecektim ama demin de konuşuldu bu- “Efendim, tanklara karşı yürünecekti,
buradan, Ankara’dan İstanbul’a yüründü.” vesaire gibi.
Değerli
arkadaşlar, bana bir örnek versenize, devlet erkânı içerisinde tankın üstüne
çıkan tek bir kişi var mı? Cumhurbaşkanı mı çıktı, Başbakan mı çıktı, bakanlar
mı çıktı, kim çıktı arkadaşlar? Ya da şu soruyu cevaplayabilir misiniz? Darbe
Komisyonu üyesi olarak söylüyorum, Darbe Araştırma Komisyonunda Cumhuriyet Halk
Partili üyeler olarak dedik ki, devlet erkânının ve devleti yönetenlerin,
yetkili konumdaki herkesin HTS kayıtlarını isteyelim, o gün nerede olduğu
ihtilafsız bir şekilde ortaya çıksın dedik. Niye bu AKP’li üyelerin oylarıyla
reddedildi? Bu tartışmaların hiçbirini yaşamazdık, daha kolayı vardı.
Bakın,
o Komisyona, Darbe Araştırma Komisyonuna Başbakanlık müsteşarları gelip sunum
yaptı, müsteşar yardımcısının beyanı var, diyor ki müsteşar yardımcısı: Sayın
Başbakan Beşiktaş’ta Dolmabahçe’deki çalışma ofisinden Tuzla’daki konutuna
geçtikten sonra darbe girişimi olduğu anlaşılıyor ve telefon trafiği sonrasında
tankların Başbakanın olduğu konuta geleceğine yönelik -bir gerçek de değil, bir
veri de yok buna yönelik- bir dedikodu çıkması üzerine bulunduğu yeri terk
ediyor ve Ilgaz dağlarının bir köşesinde bir tünelin dibinde saklanıyor. Siz
yürütmenin başı olarak Başbakanın bir tünelde saklanmasına ses çıkarmıyorsunuz,
Genel Başkanımızın, o gün öğrenir öğrenmez Ankara’ya dönmek istemesini ve
Ankara’da bulunan milletvekillerine “Gidin, millî iradeye sahip çıkın, Meclise
sahip çıkın.” demesini görmezden geliyorsunuz ve bunu da FETÖ’yle mücadele
ettiğinizi iddia ederek söylüyorsunuz. Bakın, bütün terör örgütleriyle
mücadelenin ilk temel koşulu iç barışı desteklemektir. Bu ülkede kim ki toplumu
bölüyor, kutuplaştırıyor, seçmenlerin oy iradesi doğrultusunda toplumun önemli
bir kesimini terörize ediyor, neredeyse toplumun yarısını terörize ediyorsa
işte o, iç barışı dinamitliyordur, büyük resimde de teröre yardım ve yataklık
yapıyordur. 
Değerli
arkadaşlar, şimdi, bakın, Cumhuriyet Halk Partisinin yürüyüşü belli ki çok
rahatsız etmiş. Yalnız, şunu unutmayın: Aslında bizim geçtiğimiz dönem seçim
sloganımız şuydu, dedik ki: “Cumhuriyet Halk Partisi varsa herkes için var.”
Yani bugünden baktığımızda üstünden iki yıl geçmiş, hakikaten ben bu sözün bu
kadar kapsamlı olacağını düşünmemiştim. Bugün, Cumhuriyet Halk Partisine oy
vermeyen, Cumhuriyet Halk Partisi saflarında siyaset yapmayan, belki hiç
kapımızın önünden dahi geçmeyen tüm yurttaşlarımız için çıkış Cumhuriyet Halk
Partisi. 
Cumhuriyet
Halk Partisi Lideri… Hani liderlik tartışmasını yapıyorsunuz ya burada;
liderlik öyle zorla, işte, memurların alana toplanmasıyla, kumanya dağıtılarak
olmaz; “Ben yürüyorum.” dediğinizde çağrısız arkanızda milyonları
toplayabiliyorsanız lidersiniz. (CHP sıralarından alkışlar) Sayın Genel
Başkanım “Ben yürüyorum.” dedi, o yürüyüşün sonucunda, Cumhuriyet Halk
Partisine inanan, Türkiye’de demokrasiye inanan, cumhuriyete bağlı, bu
ülkemizin yurttaşları bir araya geldi ve Maltepe’de müthiş bir finalle
noktalandı. Aslında buradan dersler çıkarmak lazım. Eğer orada milyonlar… Ki bu
sayı da polemik konusu yapılıyor. Sürem de kalmadı, aslında değineceğim
konulardan biri de buydu. Yani iş gelip de sayı noktasında tartışma açılıyor ve
sayının da kaç olduğu yabancı basın mensuplarına açıklanarak söyleniyor.
Diyorlar ki: “Cumhuriyet Halk Partisi bir Adalet Yürüyüşü yaptı. Adalet
Yürüyüşü’ndeki sayı onların dediği gibi değil, aslında şöyle.” Ve bunu kime
söylüyor biliyor musunuz? Yabancı basın mensuplarına, kanallara söylüyor.
Herhangi bir Cumhuriyet Halk Partisi milletvekili bugün Türkiye’de çıkıp da
yabancı basına iktidarı eleştiren tek satır beyanda bulunsa elli tane senaryo
yazılır, yok, bilmem ne üyesi denir, bir sürü suçlama yapılır. Bu ülkenin
Cumhurbaşkanı Cumhuriyet Halk Partisinin yaptığı Adalet Yürüyüşü’nün sayısını
yabancı ülkelere şikâyet noktasına geldiyse belli ki çok zor durumdadır,
Cumhuriyet Halk Partisi iktidarı çok yakındır.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Emre.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Zeynel Bey konuşurken Sayın Başbakanın Ilgaz Tüneli’ne
saklandığını filan söyledi. Bu açık bir sataşma. O çerçevede söz talep
ediyorum. 
CEMAL
OKAN YÜKSEL (Eskişehir) – Başbakana sataşma…
BAŞKAN
– Buyurun, iki dakika, lütfen… 
LEVENT
GÖK (Ankara) – Sayın Başkan…
BAŞKAN
– Sayın Gök, bu bir sataşma biliyorsunuz. 
LEVENT
GÖK (Ankara) – Hayır hayır, bunda bir beis yok yani olabilir, insani bir
gerekçedir. 
BAŞKAN
– Buyurun Sayın Bostancı. (AK PARTİ sıralarından alkışlar) 
IX.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci
Bostancı’nın, İstanbul Milletvekili Zeynel Emre’nin 490 sıra sayılı Kanun
Tasarısı’nın tümü üzerinde şahsı adına yaptığı konuşması sırasında AK PARTİ
Grup Başkanına sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; darbecilerin hedefi
muhakkak ki öncelikle muhalefet değildir, iktidardır.
BÜLENT
YENER BEKTAŞOĞLU (Giresun) – Hocam, hakikaten Başbakan neredeydi?
MEHMET
NACİ BOSTANCI (Amasya) – Çünkü darbeyi yapanlar devlet yönetiminin hiyerarşisi
içerisinde tepedeki insanları öncelikle ortadan kaldırmak isterler, enterne
etmek isterler. Birinci hedef Cumhurbaşkanıdır, ikinci hedef Başbakandır; bunu
siz de biliyorsunuz, biz de biliyoruz.
Sayın
Cumhurbaşkanına yönelik suikast girişimini biliyorsunuz. Sayın Cumhurbaşkanının
herhangi bir tankın üzerine çıkmasına gerek yok Zeynel Bey, bütün tanklara
karşı zaten meydan okuyucu bir tavır göstermiştir o akşam ve liderlik böyle bir
şeydir. Beni arayan birçok partiden insan oldu o akşam “Ne oluyor?” diye.
Hepsinin ortak olarak söylediği şuydu: Muhakkak Tayyip Bey çıksın ve millete
konuşsun çünkü bu darbecilere karşı milletin bir şey yapması için onun bir
işaret fişeği çakması lazım. Doğruydu, o akşam öyleydi, Tayyip Bey de bunu
yaptı. 
Şimdi,
o onu yaptı, bu bunu yaptı; o rekabete girmek istemem ama vicdanı, hakkaniyet
duygusu olan herkes Tayyip Bey’in ne yaptığını, Başbakanın ne yaptığını bilir.
Başbakan daha darbenin başlangıcında televizyonlara bağlandı ve direnişin
sinyalini çaktı. Elbette bu insanın kendini koruma ve darbecilere karşı
mücadeleyi sürdürme hakkı vardır, bu son derece meşrudur. Şimdi, buradaki
süreci…
LEVENT
GÖK (Ankara) – Kemal Kılıçdaroğlu’nun yok mudur yani?
CEMAL
OKAN YÜKSEL (Eskişehir) – Kemal Bey’in…
MEHMET
NACİ BOSTANCI (Devamla) – Sayın Kılıçdaroğlu da darbeye karşı çıkmıştır,
elbette karşı çıkmıştır. 
BÜLENT
YENER BEKTAŞOĞLU (Giresun) – Cumhurbaşkanı öyle söylemiyor. 
LEVENT
GÖK (Ankara) – Hakkı teslim edelim. 
MEHMET
NACİ BOSTANCI (Devamla) – Yani, şu tür mukayeseler, kim ne yaptı o dönemde,
şöyle mi oldu böyle mi oldu? Herkesin ne yaptığını esasen toplum biliyor. 
BÜLENT
YENER BEKTAŞOĞLU (Giresun) – Allah da biliyor. 
MEHMET
NACİ BOSTANCI (Devamla) – Ama en temelde, bu millet…
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – …topyekûn bu darbeye karşı çıktı. Bunun altını
herhâlde hep birlikte çizmemiz lazım. 
Teşekkürler.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
LEVENT
GÖK (Ankara) – Sayın Başkanım…
BAŞKAN
– Sayın Gök…
LEVENT
GÖK (Ankara) – Sayın Başkanım, ben de tutanaklara geçmesi açısından söylüyorum…

BAŞKAN
– Buyurun. 
VI.- AÇIKLAMALAR (Devam)
29.- Ankara Milletvekili Levent Gök’ün,
Amasya Milletvekili Mehmet Naci Bostancı’nın sataşma nedeniyle yaptığı konuşmasındaki bazı ifadelerine ilişkin açıklaması 
LEVENT
GÖK (Ankara) – O gecenin, elbette, daha sonra çok geniş bir tarihi
yazılacaktır. Ben de o gece darbeyi… Darbe girişimi konusunda genel
merkezimizde biz arkadaşlarımızla toplanarak bunun bir darbe girişimi olduğu
kanısına varıp Genel Başkanımızla paylaştıktan sonra Genel Başkanımızdan
aldığımız ilk talimat: “Ben Ankara’ya dönüyorum. Siz de lütfen derhâl bütün
arkadaşlarınızla Meclise gidin, millî iradeye sahip çıkın. Bütün AKP’lilere
söyleyin ki biz Cumhuriyet Halk Partisi olarak darbeye karşıyız.” olmuştur. Biz
de o gün, cuma günü Ankara’da bulunan tüm milletvekillerimizle, Meclis kapalı
olduğu için Ankara’da o anda bulunan milletvekillerimizle beraber buraya geldik
ve Sayın Adalet Bakanı, Sayın Nurettin Canikli, Sayın Süleyman Soylu’nun da
içlerinde olduğu pek çok bakan ve Sayın Meclis Başkanıyla beraber burada tarihî
konuşmalar yaptık. Benim yaptığım konuşmadan sonra, şu kürsüde yaptığım
konuşmadan sonra Sayın Adalet Bakanı söz aldı. Tam kendisi konuşurken bomba
düştü, tam şuralara bir yere doğru; bütün avizeler sallandı, etti. 
Yani,
hayatını ortaya koyan bir parti var. Biz bunu AKP için de değil, Türk
demokrasisi için, millî egemenlik için yaptık. Tüm samimi duygumuz budur,
inancımız budur. Aynı şey bugün olsa yine yaparız, bunda hiçbir tereddüt yok. 
BAŞKAN
– Teşekkür ederim. 
LEVENT
GÖK (Ankara) – Ama bu hakkımızın da teslim edilmesi noktasında hakkımızı da
kimseye bırakmayız Sayın Başkanım. O gün hayatlarımızı ortaya koyarken Adalet
Bakanı da buradaydı, biz de buradaydık; AKP’li milletvekilleri de buradaydı,
biz de buradaydık. 
MEHMET
NACİ BOSTANCI (Amasya) – Eyvallah…
BAŞKAN
– Teşekkür ederim. 
LEVENT
GÖK (Ankara) – O yüzden, hiçbirimiz ayrışmadan darbenin tam karşısında olduk ve
şunu rahatlıkla söyleyebilirim ki Meclise bombanın inmesi Cumhuriyet Halk
Partisi ve diğer muhalefetin Mecliste olmasından sonra olmuştur. Darbecilerin
motivasyonunun bozulması muhalefet milletvekillerinin Meclise gelip millî
iradeye sahip çıkma kararlılığı içerisinde olmasından kaynaklanmıştır ve
darbeciler bundan ürkmüştür, bombaları o yüzden Meclisin üzerine atmıştır. 
BAŞKAN
– Peki, teşekkür ederim Sayın Gök.
LEVENT
GÖK (Ankara) – Biz yaptığımızdan iftihar ediyoruz, biz yaptığımızdan gurur
duyuyoruz ama hakkımızın yenmesini de kimseye bırakmayız Sayın Başkan. (CHP
sıralarından alkışlar) 
BAŞKAN
– Tamam, peki, peki.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bölge Adliye ve Bölge İdare
Mahkemelerinin İşleyişinde Ortaya Çıkan Sorunların Giderilmesi Amacıyla Bazı
Kanunlarda Değişiklik Yapılmasına Dair Kanun Tasarısı (1/839) ve Adalet
Komisyonu Raporu (S. Sayısı: 490) (Devam)
BAŞKAN
– Evet, sayın milletvekilleri, şimdi yirmi dakika süreyle soru-cevap işlemini
yapacağız. Bu sürenin on dakikasında sayın milletvekillerinin sorularını
alacağım, geri kalan on dakikasında da Sayın Bakan bu sorulara cevap verecek.
Sayın
Tümer, sizden başlayalım, buyurun.
ZÜLFİKAR
İNÖNÜ TÜMER (Adana) – Sayın Bakan, Adalet Bakanlığının teklifiyle Hakimler
Savcılar Kurulu 28 bölge idare mahkemesini 8’e düşürmüş, kuruluş kanununda
mahkemelerin iş hacmi ve coğrafi bölge esaslı kurulacağı belirtilmesine
karşılık, yıllık ortalama esası 11 bin olan, iş hacmi yönünden İstanbul ve
Ankara’dan sonra üçüncü büyük mahkeme olan Adana Bölge İdare Mahkemesi
kapatılıp yıllık ortalama esası 4 bin olan Konya Bölge İdare Mahkemesine
bağlanmıştır. Coğrafi bölge esasına da uyulmadığı için Akdeniz Bölgesi’nde de
maalesef mahkeme kurulmamıştır. Davaların nakli, dosyaların akıbeti, temyiz
hususları gereğince telafisi olanaksız zararların doğacağı göz önüne alınarak Adana
Bölge İdare Mahkemesinin kapatılmasına dair kararın gözden geçirilmesi
gerekmektedir. Bu konuda kuruluş kanununa da uygun olarak Adana Bölge İdare
Mahkemesinin tekrar açılması konusunda bir girişim olabilir mi acaba?
BAŞKAN
– Sayın Durmaz…
KADİM
DURMAZ (Tokat) – Teşekkür ederim Sayın Başkanım.
Ülkemiz
ekonomisinde en kritik sorun cari açıktır. Merkez Bankası verilerine göre mayıs
ayı ödeme dengesi 5,2 milyar dolar açık verdi. Bu oran bir önceki yıla göre
yüzde 68 cari açık artışı demektir. Bu, ülkemizde ciddi sorunların da
beraberinde olduğunun göstergesidir. Sanayiciyi, küçük esnafı, sanatkârı,
üreticiyi, çiftçiyi, tüm yurttaşları rahatlatacak bir programınız var mıdır?
Açıklamanızı bekliyoruz.
Gıda
enflasyonunu düşürmek amacıyla kuru fasulye ve kırmızı biberde gündeme gelen
ithalat hamlesi en stratejik ürün olan buğday için de gündeme gelmiştir. Yerli
üreticiyi koruyan yüzde 35 olan vergi, ithal edebilmek için sıfırlanacak.
Buğday üreticisinin zararını karşılamak için ne tür bir çalışmanız vardır?
BAŞKAN
– Teşekkür ederim.
Sayın
Zeybek…
KEMAL
ZEYBEK (Samsun) – Sayın Bakanım, olağanüstü hâl yasağı uygulamalarıyla,
cezaevlerinde olağandışı uygulamalarla tutuklu ve hükümlülere şiddet
uygulandığı duyumları almaktayız, önlem almayı düşünüyor musunuz? Yeni cezaevleri
yapılırken Samsun Ceza ve Tutukevinin yıllardır bitirilmemesinin nedeni nedir?
Vezirköprü Yarı Açık Ceza ve Tutukevinde alan genişletilmesi yapılması,
iyileştirilmesi olacak mıdır? Cezaevlerinde havalandırma ve spor yapma
kısıtlamaları ne amaçla yapılmaktadır? Cezaevlerinde ne kadar tutuklu
bulunmaktadır? Çocuk yaşta kaç tutuklu vardır? Aç kalmış, hırsızlıktan kaç kişi
cezaevlerinde tutsak durumdadır?
BAŞKAN
– Sayın Arslan…
KAZIM
ARSLAN (Denizli) – Sayın Bakan, bölge adliyelerinde ve bölge idare mahkemelerinde
büyük personel eksikliği vardır, bu da işlerin ve adaletin gecikmesine neden
olmaktadır. Bu personel eksikliğini ne zaman gidermeyi düşünüyorsunuz? 
İki:
UYAP üzerinden bölge idare ve bölge adliye mahkemelerine ulaşmada büyük
sıkıntılar yaşanmaktadır. Bu aksaklığı ne zaman gidereceksiniz?
Üç:
Denizli ilimizin adli yargısı Antalya bölge yargısına, idari yargısı da İzmir
bölge yargısına bağlı yürütülmektedir. Avukat arkadaşların işlerini takibi
açısından büyük sıkıntılar yaşanmakta ve zorluklar çıkmaktadır. Bu iki yargıyı
aynı ilde yürüten bölge yargısına bağlanması adli işlerin takibi açısından önem
kazanmaktadır. Bu iki yargının aynı ilde bölge mahkemelerine bağlanmasını
istiyoruz.
Teşekkür
ederim.
BAŞKAN
– Teşekkür ederim ben de.
Sayın
Yüksel…
CEMAL
OKAN YÜKSEL (Eskişehir) – Teşekkürler Sayın Başkan.
Sayın
Bakan, malum, son operasyonlardan sonra cezaevlerindeki yoğunluk çok arttı.
Bize gelen telefonlardan 10-15 kişilik hücrelerde ya da koğuşlarda istiap
haddinin çok üstünde mahkûmun kaldığı, nöbetleşe uyumak zorunda kaldıkları, iki
üç kişi uyumak zorunda kaldıkları söyleniyor. Yine, bize gelen yoğunluklu talep
herhâlde size de geliyordur, denetimli serbestliğin yeniden düzenlenip
düzenlenmeyeceği ve belli bazı suçlarla ilgili şartlı tahliyenin olup
olmayacağıyla ilgili. 
Teşekkür
ederim.
BAŞKAN
– Teşekkür ederim Sayın Okan Yüksel.
Sayın
Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan.
15
Temmuzun yıldönümünde Cumhurbaşkanlığı tarafından hazırlanan afişlerin bir
bölümünde Türk askerinin tümünü ayırt etmeksizin milletine karşı silah, bomba,
uçak kullanan kişiler; bir bölümündeyse milleti tarafından teslim alınmış,
ağlayan, zavallı gibi göstermenin amacı ve yararı var mıdır? Ordu ile milleti
karşı karşıyaymış gibi gösteren bu tip görsellerle yaratılmak istenen algının
FETÖ’ye karşı yürütülen mücadeleye katkısı ne olacaktır? Sizce 15 Temmuzun hain
kalkışmasında sadece askerler mi aktif rol üstlenmiştir? Sanki darbe
girişiminde diğer unsurların olmadığı mı ima edilmektedir? Bu afişlerle FETÖ
örgütünün yönetim kadrosunda yer aldığı kabul edilen başta Fetullah Gülen, Adil
Öksüz, Şaban Dişli, Zekeriya Öz gibi isimlere neden yer verilmemiştir? Fetullah
Gülen’in iadesi neden hâlâ yapılamamıştır. Bakanlık olarak, Türk Silahlı Kuvvetlerini
rencide eden, itibarsızlaştırılan 15 Temmuzun 249 yurttaşımızın şehit
olmasından askerleri sorumlu tutan bu afişlerin bir daha kullanılmaması yönünde
bir girişiminiz olacak mıdır?
Teşekkür
ederim.
BAŞKAN
– Teşekkür ederim.
Sayın
Arslan…
KAZIM
ARSLAN (Denizli) – Sayın Bakan, Denizli’deki adliye binası yetersizdir. Yeni
adliye binasının teslimi 2016’da yapılması gerekirken şimdi inşaatı durmuştur.
Binanın yeniden ihaleye verilerek adliye binasının hızla bitirilmesini ve
hizmete sokulmasını istiyoruz. Şu anda Denizli adliyesi koridorlarında bölünen
odalarda adli hizmetler verilmeye çalışılmaktadır. Ayrıca, 5 adet icra dairesi
fizikî şartları çok kötü olan eski adliye lojmanlarında hizmet vermeye
çalışmaktadır. Bu eksikliğin acilen giderilmesini bekliyoruz. 
İki:
Yargı, Bakanlığınız döneminde tamamen bağımlı bir yargı durumuna getirilmiştir.
Bu duruma getirdiğiniz yargı ne zaman bağımsız olacaktır?
Teşekkür
ederim.
BAŞKAN
– Sayın Tümer…
ZÜLFİKAR
İNÖNÜ TÜMER (Adana) – Sayın Bakan, Adana’nın Saimbeyli ilçesindeki adliye
binasının kapatılması nedeniyle bölge halkı büyük mağduriyet yaşamaktadır.
Saimbeyli, coğrafi ve iklim koşulları nedeniyle il merkezine ulaşımın zor
olduğu bir ilçemizdir. Adana merkezine 168 kilometre mesafeli Saimbeyli
ilçemizdeki adliye binasının “Suç işlenmiyor.” gerekçesiyle kapatılması yerine
adliyenin yeniden açılarak bölge halkının istihdam açısından ödüllendirilmesi
gerekmektedir. 25 köy ve merkezde 3 mahalleye sahip, Adana’nın toprak
bakımından en büyük ilçesinde yaşayan vatandaşlarımız devletten destek
beklemektedir. Diğer 5 ilçede kapatılan adliye binaları yeniden açılmışken
Saimbeyli ilçemizdeki adliye binasının açılması hemşehrilerimizin devlete olan
güvenini ve inancını da pekiştirecektir. 
BAŞKAN
– Sayın Yılmaz…
NECATİ
YILMAZ (Ankara) – Sayın Bakan, bugün bir kısım medyada Anıtkabir’in imara
açılacağına dair haberler duyuyoruz. Bu haberin gerçek dışı olmasını umuyoruz.
Bu vesileyle testi kırılmadan çocuğu uyarma misali Gökçek’i uyarıyoruz.
Anıtkabir, bizim millî, manevi ve moral değerlerimizin üzerinde yoğunlaştığı
yüksek anlamlı bir mekândır, kurtarıcımızın daimî ikametgâhıdır. Bu mekâna
yapılacak saldırının hepimize yapılmış bir saldırı olacağı bilinmelidir. Bu
değerlendirmenin ışığında bu konuya ilişkin gerçek durumun ne olduğunu öğrenmek
istiyoruz. 
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Son
aylarda kışlalarda yaşanan zehirlenme vakalarına ilişkin olarak, GATA’nın
ortadan kaldırılmasıyla gıda sağlığı ve güvenliği hizmetinin de hangi kurum
tarafından verildiğini, bu hususta nasıl bir denetim mekanizması ve sürecin
işletildiğini açıklar mısınız? Türk Silahlı Kuvvetlerinde yemek hizmetlerinin
kamusal alandan çıkarılıp özelleştirilmesi, piyasaya en düşük maliyetle en
yüksek kâr zihniyetine teslim edilmesi doğru bir uygulama mıdır? Türk Silahlı
Kuvvetlerinin yemek ihtiyacı dışında birçok kentimizde kamu kurumlarının yemek
ihalelerini de aynı anda alan bu şirketlerin iktidar referanslı şirketler
olması ve iktidar tarafından açıkça korunmaları konusunda kamuoyunda yaşanan
rahatsızlığı görmezden gelmenizin özel bir nedeni var mıdır? 
Teşekkür
ediyorum. 
BAŞKAN
– Sayın Durmaz…
KADİM
DURMAZ (Tokat) – Geçtiğimiz günlerde açıklanan üretim reform paketi kapsamında
ilimiz Tokat’ın da dâhil olduğu 9 ille ilgili düzenlemeler yapıldı. Bu paketin
etkili olması için devamında üreticiye, esnafa ek düzenlemelerin ivedi olarak
yapılması gerekmektedir. Yeni nesil sanayi siteleri hangi aşamadadır? Bu
aşamada küçük esnaf ve sanatkâr lehine yeni bir kredilendirme çalışması
Hükûmetin var mıdır? 
Teşekkür
ederim. 
BAŞKAN
– Sayın Bakan, buyurun. 
ADALET
BAKANI BEKİR BOZDAĞ (Yozgat) – Sayın Başkan, değerli milletvekilleri; öncelikle
hepinizi saygıyla selamlıyorum. 
Bölge
adliye mahkemeleriyle ilgili Sayın Tümer’in sorusu: Bildiğiniz gibi, bölge
adliye mahkemelerine ilişkin, adli yargıda bölge adliye mahkemesi kurulmasına
ilişkin kanun 2004’te, idari yargıya ilişkin ise 2014’te çıktı ama fiilen
faaliyete başlaması hem bölge adliye mahkemeleri hem de bölge idare mahkemeleri
bakımından 20 Temmuz 2016’dır. 
Daha
önce 15 yerde bölge adliye mahkemesi kurulması, ayrıca 8 yerde de bölge idare
mahkemesi kurulmasına ilişkin Hâkimler ve Savcılar Kurulunun aldığı karar
vardı. Tabii, bu mahkemeler kurulunca oralara birinci sınıf hâkim ve savcıların
atanması gerekiyor, elimizdeki hâkim ve savcı sayısını da dikkate alarak. Bir
de tabii bunlar ilk uygulamalar olduğu için bunu da dikkate alarak, yargıyla da
geniş istişareler yapmak suretiyle, bölge adliye mahkemelerinin 15’inden ilk
etapta 7’sini faaliyete geçirme kararı alındı ve bu 7’sine atama yapıldı.
Önümüzdeki perşembe günü de tam bir yılını doldurmuş olacak. 
Tabii,
bu atamalardan sonra bölge adliye mahkemeleri gerçekten çok önemli faaliyetler
icra ettiler, onu özellikle ifade etmek istiyorum çünkü hem adaletin doğru
tecellisinde hem yargının hızlanmasında hem vatandaşın hakkına erken
kavuşmasında hem yüksek yargının iş gücünün azalmasında, kararların isabet
oranının artmasında, maddi gerçeğin daha iyi ortaya çıkmasında çok ama çok
büyük başarılar elde edildiğini buradan ifade etmek isterim. 
İzninizle
rakamları paylaşmak istiyorum: Bugüne kadar bölge adliye mahkemesi ceza
dairelerine gelen 196.829 dosyadan 154.008’i hakkında karar verilmiş. Eldeki
derdest dosyaların 42.821 olduğu, buna göre karar verme oranının yüzde 78
olarak gerçekleştiği; ceza dairelerince verilen toplam 154.008 karardan
8.779’unun temyiz edildiği, buna göre temyiz oranının da yüzde 5,7 olduğu… 
LEVENT
GÖK (Ankara) – Kaç?
ADALET
BAKANI BEKİR BOZDAĞ (Yozgat) – 5,7.
Bu,
şunu gösteriyor: Temyiz etmeyince temyiz edilebilir olanları vatandaş karara
rıza gösteriyor yani bu rakamın düşüklüğü karardaki isabet oranının da
yüksekliğini gösteriyor.
Bölge
adliye mahkemesi hukuk dairelerine gelen 172.611 dosyadan 116.291’i hakkında
karar verilmiş. Eldeki derdest dosyaların 56.320 olduğu, buna göre karar verme
oranının yüzde 67 olduğu yani bu, önemli rakam.
Bölge
idare mahkemesi… Şimdi ben bölge adliye mahkemelerini vermiş oldum, idari yargı
da vardı ama şu anda bulamadım onu.
LEVENT
GÖK (Ankara) – Onları bize bir yazılı olarak verir misiniz Sayın Bakan?
ADALET
BAKANI BEKİR BOZDAĞ (Yozgat) – Tabii, tabii, veririz.
Bu,
şunu gösteriyor: Yargılamalar ne yapıyor? Bir yıl içerisinde büyük bir kısmı
istinafta tamamlanmış oluyor. Bunlar son derece önemli, hani geciken adaletin
adalet olmaktan çıkması konusunda; bunu ifade ediyor.
Bölge
idare mahkemeleriyle ilgili, tabii, hukuk dairesince verilen -demin orayı
atladık, şimdi onu da izninizle vereyim- 116.291 karardan toplam 17.607’sinin
temyiz edildiği, buna göre temyiz oranının da yüzde 15 olduğu, hukuk
dairelerinin kararlarında temyiz oranı yüzde 15. Bölge idare mahkemelerince
toplam 74.729 karar veriliyor. Bu kararlardan toplam 9.882’si temyiz edilmiş,
temyiz oranı yüzde 13,2. İdari yargıda da durum budur.
Şimdi,
biz 15 tane açtık ama bu sene Adana Bölge Adliye Mahkememizi fiilen göreve
başlatma kararı aldık. Ayrıca, Bursa Bölge Adliye Mahkememizi fiilen göreve
başlatma kararı aldık ve atamalarını da yaptık, şu anda da istinaf başkanları,
daire başkanları, daire üyeleri, savcıları belli oldu. 1 Eylül 2017 tarihi
itibarıyla Adana’daki Bölge Adliye Mahkememiz faaliyete geçecektir, Bursa da
aynı şekilde. Geriye kalan 6 bölge adliye mahkememizin de 2019 yılına kadar
kademeli olarak hepsini fiilen faaliyete geçirmeyi planlıyoruz. 2018’de de bir
kısmını faaliyete geçireceğiz, geri kalanı da 2019’un Eylül ayına kadar
faaliyete geçmiş olacak. Bunun sebebi de elimizdeki hâkim ve savcı sayısı ve
niteliğiyle alakalıdır çünkü istinaf mahkemelerine biz herkesi hâkim, savcı
olarak veremiyoruz, orada belli bir kıdem gerekiyor. O nedenle, bu sıkıntılar
nedeniyle gecikiyor. Yoksa, biz fiilen hepsini hemen faaliyete geçirmeyi arzu
ediyoruz ama kademeli olarak 2019’a kadar tamamının faaliyete geçeceğini ifade
etmek isterim. Ancak idare mahkemelerine gelince, 8 tane olan idare
mahkemesinden 7 tanesini kurduk, 8’inciyi de kurmayacağız çünkü 7 idare
mahkemesi ihtiyacı karşılıyor yani 8’incisine ihtiyaç yok şu anda. Elimizdeki
verilere göre şu anda yeni bir idari istinaf kurmaya ihtiyaç yok, yenisini
planlamıyoruz ama ileride şartlar ne getirir, onu bilemeyiz ama şu anki duruma
göre, mevcut, faaliyette bulunanlar dışında bir idari istinaf kurma planımız
yok. Kurulmuş 1 tane var, oraya da atama yapmayı düşünmüyoruz çünkü gerçekten
ihtiyaç yok. Dosya üzerinde zaten bildiğiniz gibi inceleme yapılıyor, karar
veriliyor, o açıdan da bir sıkıntı yok. 
KAZIM
ARSLAN (Denizli) – Sayın Bakan, bizim sorular yarım kaldı. 
ADALET
BAKANI BEKİR BOZDAĞ (Yozgat) - Yani vatandaşın erişimi bakımından da herhangi
bir problem olmadığını buradan özellikle ifade etmek isterim.
BÜLENT
YENER BEKTAŞOĞLU (Giresun) – Sayın Bakanım, başka konuya geçmediniz hâlâ. 
ADALET
BAKANI BEKİR BOZDAĞ (Yozgat) - Tabii, bu soruyla bağlantılı, Sayın Tümer’in
söylediği bir başka şey: “Kapanan bazı adliyelerimiz var, bunların yeniden
açılmasıyla ilgili bir çalışma var mı?” Şu anda Bakanlığımızda kapanmış
adliyelerin yeniden açılması yönünde bir çalışma bulunmamaktadır. 
TAHSİN
TARHAN (Kocaeli) – Sayın Bakan Anıtkabir, Anıtkabir’e cevap isteriz. 
ADALET
BAKANI BEKİR BOZDAĞ (Yozgat) - Kapanmış adliyeleri açmayı düşünmüyoruz çünkü
onlar gerçekten bir zaruretten kapatıldı geçmişte. Benim ilimde 5 tane ilçenin
adliyesi yok. Cemil Bey o zaman Adalet Bakanıydı ve Yozgat’ta -o da Yozgatlı
biliyorsunuz- 5 tane bizim orada kapandı sadece. Bu nedir? Ülke için doğru
olduğuna… Yani 2 bin nüfuslu, 3 bin nüfuslu bir yer, yanında, 10 kilometre
ileride adliye var, 10 kilometre burada başka bir adliye var. Yani herkes elini
vicdanına koymalı. Bizim aldığımız bu karar siyaseten faturası olan bir karar.
Biz aldık, bunun faturasını zaten vatandaş bize kesti, onu da ödedik ama
gerçekten ihtiyaç olan yerlere, elbette… Hani büyüktür, yani gelişmiştir,
zamanla değişmiştir, göç olmuştur, başka nedenlerle oralara elbette kurulabilir
ama bizim kapattığımız adliyelerle ilgili şu anda yeni bir ihtiyaç durumu söz
konusu değil. Yakın bir gelecekte de bu adliyelerin açılma ihtimali
bulunmamaktadır, bunu özelikle ifade etmek isterim.
Samsun
cezaevi inşası TOKİ tarafından yapılmaktadır. İlk ihale verilen firma süresinde
tamamlayamadığından yeniden ihale edilmiştir. İnşaatı bitirildiği zaman teslimi
yapılacaktır. Vezirköprü cezaevinin inşası, tüm cezaevlerinde ihtiyaç duyulan
onarım işlemleri yakından takip ediliyor. Tabii, bu inşaatları biz veriyoruz,
alıyor müteahhit firma, süresinde taahhüdünü yerine getiremiyor, ondan sonra,
ihale mevzuatı nedeniyle yaşanan bir sürü sorunlar var. O nedenle de işler
uzuyor, hemen tasfiye edemiyorsunuz ve bazı yerlerde maalesef bundan kaynaklı
problemler var, onu özellikle ifade etmek isterim.
“Çocuk
tutuklu Türkiye cezaevlerinde kaç kişi var?” Şu anda cezaevlerinde -bildiğiniz
gibi, 18 yaşını doldurana kadar herkes çocuk kabul ediliyor- 1.737 çocuk
tutuklu var. “Çocuk hükümlü kaç kişi var?” 1.047 kişi var cezaevlerinde. Yani
1.737’si tutuklu, 1.047’si hükümlü olmak üzere 2.784 kişi bulunmaktadır. Bugün
itibarıyla Türkiye cezaevlerinde 85.406 tutuklu bulunmaktadır.
TAHSİN
TARHAN (Kocaeli) – Anıtkabir, Anıtkabir…
ADALET
BAKANI BEKİR BOZDAĞ (Yozgat) - Yani, Türkiye cezaevlerinde aynı yatağı kullanan
hükümlü bulunması söz konusu değildir.
BÜLENT
YENER BEKTAŞOĞLU (Giresun) – Çok var, çok var.
ADALET
BAKANI BEKİR BOZDAĞ (Yozgat) – Anıtkabir’le ilgili bir imar düzenlemesi, imara
açılma diye bir şey yok. Ben bugün Melih Gökçek Bey’in bir açıklamasını biraz
önce internetten okudum, siz de oradan okursanız…
(Mikrofon
otomatik cihaz tarafından kapatıldı)
TAHSİN
TARHAN (Kocaeli) – Başkanım cevap versin.
BAŞKAN
– Sayın Bakan, tamamlayın lütfen, bir dakika daha ek süre vereyim.
ADALET
BAKANI BEKİR BOZDAĞ (Yozgat) – Sayın Gökçek’in açıklaması var internette, siz
de bakarsanız detaylı bilgiler orada var çünkü ben Bakanlar Kurulundaydım
bugün, MGK’daydım. Ama ben Anıtkabir’in imara açılmasını Ankara Büyükşehir
Belediyesi veya herhangi bir belediye başkanının düşüneceğini tahmin etmiyorum.
Orada, onun açıklamasında farklı bir durum var ama Mimarlar Odasının bir
çarpıtması var orada, gerçek değil o, tamam?
TAHSİN
TARHAN (Kocaeli) – Sayın Bakan, delilik olur, delilik, başka bir şey olmaz.
ADALET
BAKANI BEKİR BOZDAĞ (Yozgat) – Yani gerçek değil, sadece orada Millî Savunma
Bakanlığının şu anda mevcut, fiilen kullanmakta olduğu lojmanları var.
Anıtkabir’in içinde değil, o karşı tarafında ama o açıklamayı okursanız… Ben
yanlış bilgi aktarmaktan endişe ediyorum. Onunla ilgili bir konu olduğunu
söyledi yani yeni bir inşaat falan değil.
NECATİ
YILMAZ (Ankara) – Sayın Bakanım, garnizon kısmıyla ilgili bir emsal artışı söz
konusu olduğu söyleniyor.
BAŞKAN
– Sayın Bakan, buyurun lütfen.
ADALET
BAKANI BEKİR BOZDAĞ (Yozgat) – Yahu, işte bunların hepsi yanlış ve doğru
bilgiler değil. 
(Mikrofon
otomatik cihaz tarafından kapatıldı)
ADALET
BAKANI BEKİR BOZDAĞ (Yozgat) - Melih Bey de açıklamasını yapmış, şu anda
medyada da var, Mimarlar Odasının kamuoyunu yanlış bilgilendirmesi.
BAŞKAN
– Teşekkür ederim Sayın Bakan.
BÜLENT
YENER BEKTAŞOĞLU (Giresun) – Bizim sorular güme gitti.
BAŞKAN
– Sayın milletvekilleri, birleşime beş dakika ara veriyorum.
Kapanma
Saati: 00.30
BEŞİNCİ OTURUM
Açılma Saati: 00.32
BAŞKAN: Başkan Vekili Ayşe Nur BAHÇEKAPILI
KÂTİP ÜYELER:
Mücahit DURMUŞOĞLU (Osmaniye), Fatma KAPLAN HÜRRİYET (Kocaeli)
-----0-----
BAŞKAN – Türkiye
Büyük Millet Meclisinin 112’nci Birleşiminin Beşinci Oturumunu açıyorum.
490 sıra sayılı
Kanun Tasarısı’nın görüşmelerine devam ediyoruz.
Komisyon yok,
ertelenmiştir.
Sayın
milletvekilleri, gündemimizde başka bir iş bulunmadığından, kanun tasarı ve
teklifleri ile komisyonlardan gelen diğer işleri sırasıyla görüşmek için 18
Temmuz 2017 Salı günü saat 15.00’te toplanmak üzere birleşimi kapatıyorum.
İyi geceler
diliyorum. 
Kapanma Saati: 00.33




(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) 490 S. Sayılı Basmayazı tutanağa
eklidir. 


(x) Bu bölümde Hatip tarafından Türkçe
olmayan kelimeler ifade edildi.




