



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 123’üncü
Birleşim
 9
Ağustos 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Burdur Milletvekili Reşat Petek’in, 15
Temmuz 2016 darbe girişimine ilişkin gündem dışı konuşması
2.- Uşak Milletvekili Özkan Yalım’ın,
kapatılan üniversitelerdeki öğrencilerin sorunlarına ilişkin gündem dışı
konuşması
3.- Manisa Milletvekili Erkan Akçay’ın,
kapatılan üniversitelerdeki öğrencilerin sorunlarına ilişkin gündem dışı
konuşması

IV.- AÇIKLAMALAR
1.- Kayseri Milletvekili Çetin Arık’ın,
kapatılan üniversitelerdeki öğrencilerin sorunlarına ve devlet
üniversitelerinin garantörlüğünün neyi kapsadığını öğrenmek istediğine ilişkin
açıklaması
2.- İstanbul Milletvekili Fatma Benli’nin,
7 Ağustosun insanların vatanları için tek yürek olabildiğini gösterdiği tarihî
bir gün olduğuna ve 81 ilde demokrasi ve şehitler mitinglerine katılan tüm
vatandaşlara teşekkür ettiğine ilişkin açıklaması
3.- Niğde Milletvekili Ömer Fethi Gürer’in,
Niğde’nin sulama suyu sorununa ilişkin açıklaması
4.- Adana Milletvekili Zülfikar İnönü
Tümer’in, sözleşmeli öğretmen alımlarının 2016 yılından önce KPSS’ye girmiş
olan adayları da kapsaması ve 2010 KPSS’yle ilgili soruşturmada emeğiyle sınavı
kazananların hak ve hukukunun korunması gerektiğine ilişkin açıklaması
5.- Sivas Milletvekili Ali Akyıldız’ın, 15
Temmuz darbe kalkışmasında halkın demokrasiye sahip çıkmasını yaptığı
yayınlarla duyuran basın emekçilerinin ve televizyon kanallarının haklarının
göz ardı edilemeyeceğine ilişkin açıklaması
6.- Eskişehir Milletvekili Utku
Çakırözer’in, 15 Temmuz darbe girişimi sonrasında gösterilen dayanışmanın
demokrasi, temel hak ve özgürlükler ve hukuk devletinin gelişmesi noktasında da
gösterilmesi gerektiğine ve akademisyenlerin, aydınların ifade özgürlüklerinin
korunmasının demokrasi için hayati önem taşıdığına ilişkin açıklaması
7.- Osmaniye Milletvekili Mücahit
Durmuşoğlu’nun, 7 Ağustos Pazar günü 81 ilde din, dil, ideoloji, cinsiyet, ırk
ayrımı yapmadan meydanlarda buluşan, birlik ve beraberliğimizi dünyanın dört
bir yanına haykıran tüm vatandaşları yürekten kutladığına ve bir kez daha 15
Temmuz girişiminde şehit olanlara Allah’tan rahmet dilediğine ilişkin
açıklaması
8.- Antalya Milletvekili Mustafa
Akaydın’ın, 15 Temmuz darbe girişiminin daha adil, özgür ve demokrat bir ülke
yaratmak için fırsat olmasını dilediğine ve FETÖ yapılanmasının devlete
sızmasıyla ilgili siyasi sorumluların da sorgulanması gerektiğine ilişkin
açıklaması
9.- Denizli Milletvekili Kazım Arslan’ın,
hukuk devletinde adaletin tam ve eksiksiz bir soruşturma ve kovuşturma
süreciyle tesis edileceğine ve şüphelilerin ifadelerinin derhâl alınmasını,
aileleriyle görüş izninin verilmesini talep ettiğine ilişkin açıklaması
10.- Edirne Milletvekili Okan
Gaytancıoğlu’nun, süt fiyatının ve süt teşvik primlerinin düşürülmesinin AKP
Hükûmetinin çiftçiyi desteklemediğini gösterdiğine ilişkin açıklaması
11.- İzmir Milletvekili Ali Yiğit’in,
kapatılan üniversitelerdeki öğrencilerin mağduriyetlerine ve bu soruna acil ve
adil bir çözüm bulunması gerektiğine ilişkin açıklaması
12.- Denizli Milletvekili Cahit Özkan’ın,
bugüne kadar verdiği sözleri tutmayan Avrupa’nın FETÖ darbe planının şartlarını
olgunlaştırmak için elinden geleni yaptığına ve 15 Temmuz alçak darbe girişimi
sonrasında milletimizi yalnız bıraktığına ilişkin açıklaması
13.- İstanbul Milletvekili Hasan Sert’in,
15 Temmuz darbe girişimine destek veren tüm hainleri ve darbeye karşı ses
çıkarmayan Batılı ülkelerin tavırlarını kınadığına, 7 Ağustos tarihindeki
Yenikapı mitingine destek veren Kemal Kılıçdaroğlu ile Devlet Bahçeli’yi tebrik
ettiğine ve Putin ile Erdoğan görüşmesinin hayırlı olmasını temenni ettiğine
ilişkin açıklaması
14.- Giresun Milletvekili Bülent Yener
Bektaşoğlu’nun, Fethullah Gülen Cemaati’ne yönelik soruşturmaların hukukun
evrensel değerlerine bağlı kalınarak, adil yargılama esaslarına göre ve
kişileri lekelemeden yürütülmesi gerektiğine ilişkin açıklaması
15.- Adana Milletvekili İbrahim Özdiş’in,
Adana ilinde FETÖ soruşturması kapsamında birçok etüt merkezi ve öğrenci
pansiyonu gibi kurumların kapatıldığına ve bu konuda valilere inisiyatif
verilerek bir an önce değerlendirme yapılması, hak ve hakkaniyetin korunması
gerektiğine ilişkin açıklaması
16.- Manisa Milletvekili Erkan Akçay’ın, 7
Ağustos Pazar günü Yenikapı’da Türk siyasi hayatının en önemli günlerinden
birinin yaşandığına, 15 Temmuz akşamı başlayıp Yenikapı’yla taçlanan sürecin,
tehditler karşısında Türk milletinin bir ve bütün duruşuyla dosta güven,
düşmana korku saldığına ilişkin açıklaması
17.- Diyarbakır Milletvekili İdris
Baluken’in, Yenikapı mitingine katılan halk kitlesinin darbe karşıtı olan
ruhunu, demokrasiye olan bağlılığını ve fedakâr tutumunu kutladığına, halkın
darbe karşıtı, demokrasi yanlısı tutumunu siyasi liderlerin ve Cumhurbaşkanı
Recep Tayyip Erdoğan’ın doğru okuması gerektiğine ve Hakkâri ile Şırnak
illerinin oradaki halka sorulmadan ilçe yapılmasının bu kentleri bitirmeye
yönelik bir anlayış olduğuna ilişkin açıklaması
18.- Ankara Milletvekili Levent Gök’ün,
Pozantı Kaymakamının, kurtuluş törenlerine katılan Adana Milletvekili İbrahim
Özdiş’e yönelik tavırlarının ve Kadıköy Lisesinde Nazım Hikmet’le ilgili bir
gösterinin yasaklanmasının kabul edilemez olduğuna, herkesin özen ve dikkatli
bir dil kullanarak götürmek istediği bu süreç içerisinde hadlerini aşan bu
idarecilere gerekli dersin verilmesi gerektiğine ilişkin açıklaması
19.- İstanbul Milletvekili Mehmet Muş’un,
Yenikapı başta olmak üzere 81 ilde yapılan mitinglere katılan, destek veren, bu
darbe girişiminde olağanüstü bir tavır ortaya koyan yüce milleti saygıyla,
sevgiyle selamladığına ve Türkiye’nin bir taraftan FETÖ ile mücadele ederken
diğer taraftan PKK terör örgütüyle de mücadelesini sürdüreceğine ilişkin
açıklaması
20.- Ankara Milletvekili Levent Gök’ün,
Kumpas, Ergenekon, Balyoz, Askerî Casusluk davaları mağdurlarının hukuksal
haklarının iadesi konusunun çözüme kavuşturulmasını ve önümüzdeki hafta içerisinde
gündeme alınmasını beklediklerine ilişkin açıklaması






V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak
ve 22 milletvekilinin, turizm sektöründe çalışanların sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/292)
2.- Bursa Milletvekili Ceyhun İrgil ve 20
milletvekilinin, Hükûmetin ODTÜ’ye yönelik ortaya koyduğu iddiaların
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/293)
3.- Tekirdağ Milletvekili Candan Yüceer ve
22 milletvekilinin, Marmara Bölgesi’nde ve özel olarak Tekirdağ ilinde hava
kirliliği ve hava kirliliğinin neden olduğu sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/294)
B) Önergeler
1.- Denizli Milletvekili Kazım Arslan’ın,
(2/470) esas numaralı Muhtar Ödenek ve Sosyal Güvenlik Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/54)

VI.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, 15 Temmuz 2016 tarihinde
gerçekleşen darbe girişimi kapsamında görevden alınan savcı ve hâkimlerin KCK
operasyonları başta olmak üzere yargılama yaptıkları davalarla ilgili
şaibelerin açığa çıkarılması, davaların iptalinin yolunun açılması amacıyla
5/8/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 9 Ağustos 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi

VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Karadağın Kuzey Atlantik Antlaşmasına
Katılımına İlişkin Protokolün Onaylanmasının Uygun Bulunduğuna Dair Kanun Tasarısı
(1/742) ve Dışişleri Komisyonu Raporu (S. Sayısı: 407) 
2.- Türkiye Cumhuriyeti Hükümeti ile Kuzey
Kıbrıs Türk Cumhuriyeti Hükümeti Arasında Su Temini ve Yönetimine İlişkin
Hükümetlerarası Anlaşmanın Onaylanmasının Uygun Bulunduğuna Dair Kanun Tasarısı
(1/719) ve Dışişleri Komisyonu Raporu (S. Sayısı: 406)
3.- Nükleer Enerjinin Barışçıl Amaçlarla
Kullanımına Dair Türkiye Cumhuriyeti Hükümeti ile Çin Halk Cumhuriyeti Hükümeti
Arasında İşbirliği Anlaşmasının Onaylanmasının Uygun Bulunduğuna Dair Kanun
Tasarısı (1/475) ve Dışişleri Komisyonu Raporu (S. Sayısı: 208) 
4.- Türkiye Cumhuriyeti Hükümeti ile
Surinam Cumhuriyeti Hükümeti Arasında Dostluk ve İşbirliği Anlaşmasının
Onaylanmasının Uygun Bulunduğuna Dair Kanun Tasarısı (1/337) ve Dışişleri Komisyonu
Raporu (S. Sayısı: 35)
5.- Türkiye Cumhuriyeti Hükümeti ile Çin
Halk Cumhuriyeti Hükümeti Arasında Ulaştırma Altyapısı ve Denizcilik Alanında
İşbirliği Mutabakat Zaptının Onaylanmasının Uygun Bulunduğuna Dair Kanun
Tasarısı (1/407) ve Dışişleri Komisyonu Raporu (S. Sayısı: 83)

VIII.- OYLAMALAR
1.- (S. Sayısı : 407) Karadağın Kuzey
Atlantik Antlaşmasına Katılımına İlişkin Protokolün Onaylanmasının Uygun
Bulunduğuna Dair Kanun Tasarısı’nın oylaması
2.- (S. Sayısı : 208) Nükleer Enerjinin
Barışçıl Amaçlarla Kullanımına Dair Türkiye Cumhuriyeti Hükümeti ile Çin Halk
Cumhuriyeti Hükümeti Arasında İşbirliği Anlaşmasının Onaylanmasının Uygun
Bulunduğuna Dair Kanun Tasarısı’nın oylaması

IX.- YAZILI SORULAR VE CEVAPLARI
1.- Diyarbakır Milletvekili Çağlar
Demirel’in, Diyarbakır’da bir öğrencinin kaldığı yurttan atılmasına ve bursunun
kesilmesine ilişkin sorusu ve Gençlik ve Spor Bakanı Akif Çağatay Kılıç’ın
cevabı (7/6145)
2.- Niğde Milletvekili Ömer Fethi Gürer’in,
spor kulüplerinin borçlarına ilişkin sorusu ve Gençlik ve Spor Bakanı Akif
Çağatay Kılıç’ın cevabı (7/6146)
3.- İstanbul Milletvekili İzzet Ulvi
Yönter’in, 2015-2016 eğitim öğretim yılında üniversite öğrencilerinin yurt
olanaklarına ilişkin sorusu ve Gençlik ve Spor Bakanı Akif Çağatay Kılıç’ın
cevabı (7/6410)
4.- Zonguldak Milletvekili Şerafettin
Turpcu’nun, 2002-2016 yılları arasında KOSGEB tarafından Zonguldak’ta sağlanan
desteklere ilişkin sorusu ve Bilim, Sanayi ve Teknoloji Bakanı Faruk Özlü’nün cevabı
(7/6693)
5.- Bingöl Milletvekili Hişyar Özsoy’un,
Bingöl’de faaliyet gösteren taş ocaklarına ilişkin sorusu ve Çevre ve
Şehircilik Bakanı Mehmet Özhaseki’nin cevabı (7/6703)
6.- Diyarbakır Milletvekili Altan Tan’ın,
2015 yılında Gaziantep, Şanlıurfa, Diyarbakır, Mardin, Batman, Şırnak, Hakkâri
ve Van illerinden yapılan ihracata ilişkin sorusu ve Ekonomi Bakanı Nihat
Zeybekci’nin cevabı (7/6826)
9 Ağustos 2016 Salı
BİRİNCİ OTURUM
Açılma Saati: 15.02
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 123’üncü Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem
dışı ilk söz, 15 Temmuz 2016 darbe girişimi hakkında söz isteyen Burdur
Milletvekili Sayın Reşat Petek’e aittir.
Süreniz
beş dakika Sayın Petek.
Buyurunuz.
(AK PARTİ sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Burdur Milletvekili Reşat Petek’in, 15
Temmuz 2016 darbe girişimine ilişkin gündem dışı konuşması
REŞAT
PETEK (Burdur) – Teşekkür ederim.
Sayın
Başkan, değerli milletvekilleri, televizyonları başında bizleri dinleyen aziz
milletim; sözlerime başlarken sizleri ve gazi Meclisimizi saygıyla
selamlıyorum. “Hâkimiyet milletindir.” ilkesine olan inancıyla 15 Temmuz darbe
girişimine karşı bombaların, kurşunların altında Meclisimizi açık tutan başta
Meclis Başkanımız İsmail Kahraman Bey olmak üzere farklı partilerimizden
değerli milletvekillerimizi gönülden tebrik ediyorum. Vatanımıza, bayrağımıza,
cumhuriyetimize, demokrasimize sahip çıkan, sokakları, meydanları,
havaalanlarını doldurarak darbecilere haddini bildiren şerefli milletimizi
saygıyla selamlıyorum. Canlarını feda ederek istiklal ve istikbalimizi
kurtaran, şu an bu kürsüde özgürce konuşmamızı sağlayan kahraman şehitlerimizi
minnet, şükran ve rahmetle anıyorum. Aynı yüce idealler için bedenlerini feda
eden gazilerimize şükranlarımızı sunuyor, acil şifalar diliyorum. 
Değerli
milletvekilleri, darbecilerin boy hedefi “Biz bu yola kefenimizle çıktık.”
diyerek dik duran ve milletimizi direnmeye davet eden siyasi parti genel
başkanlarımızla birlikte Yenikapı’da birlik ve beraberlik mesajlarını tüm
dünyaya ileten Cumhurbaşkanımıza şükranlarımızı arz ediyoruz. Darbe girişiminin
ilk saatlerinden itibaren konvoyu kurşunlara hedef olsa da milletimizin şanlı
direnişine öncülük eden Başbakanımıza, darbecilere karşı demokrasiyi birlikte
savunan siyasi partilerimizin çok değerli genel başkanlarına ve
milletvekillerimize yine şükranlarımızı sunuyorum. Darbecilere karşı hak ve
özgürlüğümüzden yana, demokrasiden yana tavizsiz tavırlarıyla darbenin
önlenmesinde çok önemli rol üstlenerek başarılı bir sınav veren medyamızı da
burada saygıyla selamlıyorum. Milletine ihanet etmeyen demokratik sistemin,
siyasi otoritenin emrinde Haşhaşi FETÖ militanlarına karşı mücadele veren kahraman
askerlerimizi ve kahraman polislerimizi de gönülden tebrik ediyorum, gönülden
kutluyorum. Darbelerle ezanların susturulduğu dönemlerden ezan ve selalarla
darbelerin önlendiği bir döneme geçişte büyük emekleri geçen Diyanet İşleri
Başkanımız ve teşkilatını da bu tarihî duruşlarından dolayı tebrik ediyor, yine
kendilerine teşekkürlerimizi sunuyoruz.
Değerli
milletvekilleri, 15 Temmuzda darbecilere karşı hep birlikte şanlı direnişimizi
gösterdik, istiklalimizi sağladık, istikbalimizi kurtardık. Vatanımıza,
bayrağımıza, cumhuriyetimize, demokrasimize hep birlikte sahip çıktık, ortak
bildiriyle de duruşumuzu bütün dünyaya duyurduk. 7 Ağustos Yenikapı
Mitingi’mizle de güçlü Türkiye yolunda en güzel uzlaşma örneğini gösterdik.
Yenikapı Mitingi ve aynı anda bütün vilayetlerimizin Al bayraklarımızla
donatılmış meydanlarında sağladığımız tek vatan, tek bayrak, tek millet, tek
devlet sloganlarıyla bütün siyasi partilerimizin sağladığı birliktelik
demokraside olması gereken uzlaşma kültürüne yeni bir kapı açmıştır. Bu kapıyı
hep açık tutmak, milletimizin karşı karşıya olduğu sorunlarla mücadelede
farklılıklarımızdan güç almayı sağlamaya hep birlikte devam etmeliyiz. Allah
korusun darbe girişimi başarılı olsaydı, bu toprakları kimlere peşkeş
çekeceklerini birlikte görüyoruz. Hiçbir parti ayrımı yapmadan bedelini hep
birlikte hepimize ödeteceklerdi. Öyleyse hep birlikte olarak cumhuriyetimize,
demokrasimize, bayrağımıza, ezanımıza, vatanımıza sahip çıkmaya devam edelim.
Demokrasi ve hukuk devleti ilkelerinden taviz vermeden yolumuza birlikte devam
edelim. İşi ehline verme ilkesinden hareketle devlet kurumlarında ehliyet ve
liyakatin temel kriter olarak dikkate alındığı, aksi durumların şeffaf biçimde
denetlendiği mekanizmalarımızı kuvvetlendirelim ve açık tutalım.
Çok
değerli milletvekillerim, inşallah bu uzlaşı ruhu içinde geleceğimizin daha
aydınlık, barış ve huzur içinde birlikte yaşama ortamının sağlanabilmesi için
el ele, gönül gönüle bu birlikteliğimizi devam ettirerek yolumuza devam edelim
diyorum, şehitlerimizi bir kez daha rahmetle anarken gazilerimize de Cenab-ı
Hakk’tan şifalar diliyorum. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Petek.
Gündem
dışı ikinci söz, kapatılan üniversitelerdeki öğrencilerin sorunları hakkında
söz isteyen Uşak Milletvekili Sayın Özkan Yalım’a aittir. 
Süreniz
beş dakika Sayın Yalım. (CHP sıralarından alkışlar)
Buyurun.
2.- Uşak Milletvekili Özkan Yalım’ın,
kapatılan üniversitelerdeki öğrencilerin sorunlarına ilişkin gündem dışı konuşması
ÖZKAN
YALIM (Uşak) – Çok teşekkür ederim Sayın Başkan.
Değerli
Divan, çalışma arkadaşlarım, hepinize merhabalar ve bizi izleyen Türkiye
Cumhuriyeti vatandaşlarımıza sevgi ve saygılarımı sunuyorum.
İlk
önce, 15 Temmuzu kesinlikle unutmadık, unutmayacağız. Her türlü darbenin
karşısında olduğumuzun, özellikle, altını tekrar çizmek istiyorum. 
Şu
ana kadar gündemimiz oldukça yoğun. Bu sıkıntılardan birkaç tanesi, en önemlisi
şu anda kapatılan 15 adet üniversite var bu üniversitelerde eğitim gören
çocuklarımızın, öğrencilerimizin durumu. Biliyorsunuz, 15 tane üniversitede
toplamda 56.703 öğrencimiz var. Bu öğrencilerimizin -ilk açıklamadan sonra,
YÖK’ün yaptığı ilk açıklamadan sonra- nerelere yerleştirilecek oldukları
belirtilmişti ve bu açıklamalar yapıldı. Örneğin, İzmir’deki Gediz
Üniversitesinin belirli bir bölümü Kâtip Çelebi Üniversitesine, hukuk bölümü 9
Eylül Üniversitesine geçirilecekti, ancak geçirilecek olan üniversitelerin hem
öğrencilerinden hem de rektörlerinden gelen itirazlar sonucu şu anda bunun
askıya alındığını görmekteyiz. Bir an önce bu mağduriyetin giderilmesini talep
ediyoruz.
Sayın
Cumhurbaşkanı, Başbakan ve Millî Eğitim Bakanı aynen şu açıklamayı yapmıştı,
kapatılan üniversitelerdeki bütün öğrencilerin kesinlikle mağduriyete
uğramayacaklarının altını çizmişlerdi. Biz de burada şu anda bütün
öğrencilerden ciddi derecede telefonlar alıyoruz, gerekli görüşmeleri
yapıyoruz, bunların sorunlarını sizlere dile getirmek istedik. 
İlk
önce, biliyorsunuz -kapanan üniversiteler 15 tane- Vakıf Yükseköğretim
Kurumları Yönetmeliği madde 25, 26 ve 27’ye göre her vakıf üniversitesinin bir
garantör üniversitesi var kurulmadan önce. Onun için bu kapatılan
üniversitelerin kanunda gerektiği gibi, örneğin Gediz Üniversitesinin
kesinlikle Dokuz Eylüle, bu Gediz Üniversitesindeki öğrencilerin Dokuz Eylüle
ve diğer vakıf üniversitelerinin de baştan, açılırken garantör
üniversitelerinde gerekli eğitimlerini bundan sonraki süreçte alması
gerektiğinin özellikle altını çiziyoruz.
Şimdi,
gelelim öğrencilerden şu ana kadar nasıl sorunlar geldi ve de bunların
çözümüyle ilgili Sayın Millî Eğitim Bakanından bir an önce adımlar atılması
gerektiğinin altını çiziyoruz. Evet, öğrencilerimiz bize neyi anlattı? 
İlk
önce şunu çok özellikle belirtmek istiyorum, bakın, bu çok önemli: Bu kapatılan
üniversitelerdeki öğrencilerimize artık Türk Silahlı Kuvvetlerinden mesajlar
gelmeye başladı ve de askere çağrılıyor. Yani bunların şu anda üniversitelerle
ilişkisi kesildiğinden son sınıftaki öğrencilerin askere çağrıldığını
kendilerince ifade ettiler. Ve de bursları artık kesildi. Bundan sonraki
geçecek oldukları üniversitelerde… Tabii ki nereye geçecekleri de şu anda,
malum, henüz daha belli değil. İnşallah bütün öğrencilerimizin ve de ailelerin
daha fazla zorlanmaması adına, ekonomik şartlarının daha da zorlanmaması adına
okudukları illerde en yakın üniversitelere, kendi bölümlerine aktarılırlar. 
Şunu
da özellikle belirtmek istiyorum: Bu öğrencilerin toplu ulaşım kartları bile
kapatılmış yani geçersiz duruma düşürülmüş. Aynı şekilde, bu öğrencilerimizin
gittikleri yaz okullarında, biliyorsunuz, ücretlerini ödemişlerdi, bunlara
devam edemiyorlar, ücretlerini de geri alamıyorlar. Diplomalarında ne
yazacağının -kendileri çok tedirgin- da bir an önce netleştirilmesini
istiyorlar. Staja başlayamıyorlar veya başlayanların da SGK’ları ödenmediğinden
dolayı stajları geçersiz sayılıyor. Bundan dolayı da bir an önce özellikle
Sayın Millî Eğitim Bakanımızın ve de Cumhurbaşkanının talimatıyla, bu
öğrencilerimizi çok daha fazla merak içinde bırakmamak için, YÖK tarafından,
kapatılan 15 üniversitedeki bütün öğrencilerimizin durumunu netleştirelim. Bir
an önce bu garantör üniversitelerine yerleştirilip ve de kendi bölümlerinde
geri kalan yıllarını tamamlayıp bir an önce de başarılı öğrencilerimizin diplomalarını
almasını sağlamamız gerekiyor çünkü bu öğrencilerin bu üniversiteleri seçerken
herhangi bir suçu yok biliyorsunuz.
Bizim
buradaki en net çözüm önerimiz şu olacaktır: Kapatılan 15 üniversitenin bir an
önce kamu üniversitesi hâline getirilip bu öğrencilerimiz, kendi
üniversitelerinde, kendi mekânlarında, kamu üniversitesi olarak, yeni
üniversite adıyla, yeni rektörüyle, yeni yönetimiyle öğrenimlerini devam
ettirip diplomalarını bir an önce almalıdır; onun için bir an önce gerekenin
yapılmasını rica ediyoruz. 
Teşekkür
ederim. (CHP sıralarından alkışlar) 
BAŞKAN
– Teşekkür ederiz Sayın Yalım. 
Gündem
dışı üçüncü söz, yine aynı konuda yani kapatılan üniversitelerdeki öğrencilerin
sorunları hakkında söz isteyen Manisa Milletvekili Sayın Erkan Akçay’a aittir. 
Süreniz
beş dakika. 
Buyurun
Sayın Akçay. (MHP sıralarından alkışlar) 
3.- Manisa Milletvekili Erkan Akçay’ın,
kapatılan üniversitelerdeki öğrencilerin sorunlarına ilişkin gündem dışı
konuşması
ERKAN
AKÇAY (Manisa) – Sayın Başkan, değerli milletvekilleri; kapatılan
üniversitelerin öğrencilerinin yaşadıkları sorunlar hakkında gündem dışı söz
aldım. Muhterem heyetinizi saygıyla selamlıyorum. 
15
Temmuzdaki hain darbe girişiminin ardından Fethullah terör örgütüyle irtibatlı
görülen 15 vakıf üniversitesi kapatılmıştır. Kapatılan üniversitelerdeki
öğrencilerin devlet üniversitelerine veya vakıf üniversitelerine
yerleştirilmesine ilişkin uygulamalarda Yükseköğretim Kurulu yani YÖK yetkili
kılınmıştır. Söz konusu kararın uygulanması için ilk YÖK kararı 28 Temmuz
2016’da alınmış, kapatılan üniversitelerdeki öğrencilerin hangi okullara
yerleştirileceği belirtilmiştir.
Bu
karar kamuoyunda tartışmalara sebep olurken YÖK 3 Ağustosta yeni bir karar
açıklamıştır. Buna göre, öğrenciler her ne kadar yerleştirildikleri
üniversitelerin diplomalarını alacak olsalar da diplomalarında ilk kayıt
oldukları üniversitelerin isimlerinin yazılı olacağını açıklamıştır. Bu kararla
öğrencilere yatay geçiş imkânı verilirken 4 Ağustos tarihli son YÖK
kararındaysa “Kapatılan vakıf yükseköğretim kurumlarındaki öğrencilerin
üniversiteye girmiş oldukları yıl aldıkları puanlar esas alınarak yeniden
yerleştirilmesine karar verilmiştir.” denilmektedir. 
Değerli
milletvekilleri, bir hafta içerisinde aynı konuda 3 kez karar almak zorunda
kalan YÖK, krizi iyi yönetememektedir. Kanun hükmünde kararnameden sonra,
kapatılan üniversitelerle ilgili yapılan açıklamalar hiçbir mağduriyet
oluşmayacağı yönündeydi. Ancak, YÖK kararlarıyla yeni mağduriyetler ortaya
çıkmıştır. YÖK, mağduriyetleri gidermek yerine bu mağduriyetleri artıran yeni
düzenlemeler yapmıştır. YÖK’ün acilen endişeleri gideren açıklama yapması
yerinde olacaktır. Son YÖK kararı gereği, üniversiteye yerleştikleri puanlarla
yeniden yerleştirmeye tabi tutulacak olan 50 bin öğrenci büyük bir mağduriyet
yaşamaktadır. Öte yandan, yerleştirilecekleri yeni üniversitelerde ne gibi
külfetlerle karşılaşacakları da belirsizdir. Öğrenciler bu okulları tercih
ederken üniversitelerin ücretleri, aile bütçeleri, ev kiraları, yurt ücretleri
gibi maliyetleri dikkate alarak kararlarını vermişlerdir. Çoğu öğrenci
yurtlarla dört yıllık anlaşma yapmış ve bir kısmı ücretlerini ödemiştir.
Ayrıca, bu öğrenciler intibak süreciyle gittikleri okullarda daha önce almış
oldukları derslerin sayılmaması ihtimaliyle üniversite eğitimlerinin uzaması
tehlikesiyle karşı karşıyadır. Öğrencilerin kazanılmış hakları vardır. Bu
hakları nedeniyle en azından bulundukları şehirlerde eğitimlerine devam
etmelerinin sağlanması gerekir. Garantör üniversitelerin kapatılan
üniversitelerdeki öğrencilerin eğitimlerini tamamlaması sağlanmalıdır. Garantör
üniversitelerdeki öğretim üyeleri ve elemanlarının kapatılan üniversitelere
gelerek burada ders vermeleri sağlanmalıdır. Aslında bu kapatılan üniversiteler
için alınması gereken en doğru karar, bunlar kapatıldıktan sonra bir devlet
üniversitesi adı altında ve başka isimlerle ve kadrolarındaki FETÖ’cülerin
temizlenmesi suretiyle hizmetine, faaliyetine devam etmesidir. 
İkinci
konu diploma. YÖK, öğrencilerin diplomalarında kapatılan okullarının da yer
alacağına karar vermiştir. Bu karar hukuk devleti ilkesiyle bağdaşmamaktadır.
Suç şahsidir, suçun cezası da sadece failini bağlar. Kapatılan üniversitenin
isminin diploma ve kayıtlarda geçmesi pek çok masum öğrencinin FETÖ’yle
ilişkilendirilmesine sebep olacaktır. Hukuk ve adalet suçluyla suçsuzu ve
mağduru ayırt etme faaliyetidir. 
Başka
bir üniversitenin öğrencisi olup da yaz okulu için kapatılan üniversitelerde
eğitimlerine devam eden, buralara ders ücretlerini yatıran öğrenciler vardır;
bunlar da bir mağduriyete düşmüştür. 
Bir
diğer konu tıp fakültesindeki intern öğrencilerin durumudur. Zorlu bir eğitimin
ardından mezuniyet aşamasına gelmiş bu öğrenciler başka şehirlere mi
gönderilecek belli değildir. 
Önemle
belirtmek istiyorum ki bu okullardaki öğrencilerin tamamının FETÖ mensubu
olduğu imajını ortaya çıkaracak genellemeci uygulamalardan özenle
kaçınılmalıdır. YÖK ciddi bir sınavdan geçmektedir, soru ve sorun çoktur.
Öğrencilerimiz üniversite tercihlerini YÖK onayıyla ÖSYM kılavuzunda yer alan okullardan
yapmıştır. Bu tercihlerin güvencesi idare ve devlettir. 
(Mikrofon
otomatik cihaz tarafından kapatıldı) 
ERKAN
AKÇAY (Devamla) – Sonuç olarak, 50 bin öğrenci ve aileleri çaresizce
beklemektedir. Süreç öğrencilerin ve ailelerinin aleyhine işlemektedir. 
BAŞKAN
– Sayın Akçay, tamamlayınız lütfen; açıyorum mikrofonunuzu.
ERKAN
AKÇAY (Devamla) – YÖK’ün de bir an evvel mümkün olduğunca bu mağduriyetleri
giderecek önlemleri yeni öğretim yılı başlamadan bir an evvel almasında büyük
fayda vardır. 
Bu
düşüncelerle hepinizi saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Akçay.
Sayın
milletvekilleri, şimdi, gündeme geçmeden önce, sisteme giren ilk 15 sayın
milletvekiline 60’a göre yerlerinden bir dakika söz vereceğim, daha sonra sayın
grup başkan vekillerine istemleri hâlinde söz vereceğim. Sırasıyla sayın
milletvekillerinin mikrofonunu açıyorum. 
Sayın
Arık’tan başlayalım.
Buyurun
Sayın Arık. 
IV.- AÇIKLAMALAR
1.- Kayseri Milletvekili Çetin Arık’ın,
kapatılan üniversitelerdeki öğrencilerin sorunlarına ve devlet
üniversitelerinin garantörlüğünün neyi kapsadığını öğrenmek istediğine ilişkin
açıklaması
ÇETİN
ARIK (Kayseri) – Sayın Başkan, bilindiği üzere 15 vakıf üniversitesi kapatıldı.
Yaklaşık 65 bin öğrencimiz ve aileleri şu an büyük bir endişe içerisinde.
Aileler, devleti yönetenlerin fark edemediği bu tehlikeyi kendilerinin fark
etmesinin mümkün olmadığını vurgulayarak FETÖ’cü olmadıklarını, çocuklarını da
FETÖ’cü olsun diye bu okullara göndermediklerini, devlet güvencesinde açılan bu
okullara çocuklarını yanlarında okumaları veya puanları bu okullara yettiği
için gönderdiklerini ifade ediyorlar. Erciyes Üniversitesi garantörlüğünde
kurulan Melikşah Üniversitesi kapatıldı ve yerleşkesi Erciyes Üniversitesine
devredildi. Öğrencilerin yeniden tercih yapacakları belirtiliyor. Öğrencilerin
burs ve kredileri kesildi. Üniversite ücretlerini ödemekte sıkıntı çeken
aileler çocuklarını başka bir kentte okutamayacaklarını vurguluyorlar. Devlette
devamlılığın esas olduğunu hatırlatarak, Sayın Başbakana masum aileler ve
öğrenciler adına sormak istiyorum: Devlet üniversitelerinin garantörlüğü
binaların devriyle mi sınırlıdır yoksa öğrencilerin eğitiminin devamlılığını
kapsamamakta mıdır?
Teşekkür
ediyorum.
BAŞKAN
– Sayın Benli…
2.- İstanbul Milletvekili Fatma Benli’nin,
7 Ağustosun insanların vatanları için tek yürek olabildiğini gösterdiği tarihî
bir gün olduğuna ve 81 ilde demokrasi ve şehitler mitinglerine katılan tüm
vatandaşlara teşekkür ettiğine ilişkin açıklaması
FATMA
BENLİ (İstanbul) – Teşekkürler Sayın Başkan.
7
Ağustos, insanlarımızın tüm farklılıklarını bir yana bırakarak vatanları için
tek yürek olabildiğini gösterdiği tarihî bir gündür. 81 ilde demokrasi ve
şehitler mitinglerine katılan tüm vatandaşlarımıza, özellikle Yenikapı’da mitinge
katılan Cumhurbaşkanımıza, Başbakanımıza, Meclis Başkanımıza, muhalefet
liderleri Kemal Kılıçdaroğlu ile Devlet Bahçeli’ye ve tüm vatandaşlarımıza
teşekkür ediyorum. Çünkü, 7 Ağustos, vatanları için canlarını feda etmekten
çekinmeyen şehitlerimizin, “Kolum, bacağım gitse de sorun değil. Bir canım var,
versem de ne olur? Yeter ki bu ülkede başımız dik yaşayalım.” diyen
gazilerimizin onurlandırıldığı bir gündür. 7 Ağustos, 15 yaşında bu ülke için
canını veren Halil İbrahimlerin, 16 yaşında ölüme yürüyen Mahirlerin, 67
yaşında şehit olan Cemal amcaların, atılan bombadan cesetleri kömürleşmiş
polislerimizin, vücudunda 30 kurşun olan Ömer Halisdemir’in yaşadıklarının
boşuna olmadığını, hiçbir hain odağın Türkiye'de bir daha asla başarılı
olamayacağını gösteren… 
(Mikrofon
otomatik cihaz tarafından kapatıldı) 
BAŞKAN
– Sayın Gürer…
3.- Niğde Milletvekili Ömer Fethi Gürer’in,
Niğde’nin sulama suyu sorununa ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
Niğde
ilinde sulama suyu önemli sorundur. Kıraç alanların yıllardır sulama suyu
beklentisi devam etmektedir. Ziyaret ettiğim Niğde Merkez Himmetli köyünün; Bor
Karanlıkdere köyünün, Bor Halaç köyünün; Çiftlik Asmasız köyünün; Ulukışla
Maden köyünün, İmrahor köyünün, Gedelli köyünün, Tepeköy köyünün, Şeyhömerli
köyünün, Kolsuz köyünün, Hasangazi köyünün, Karacaören köyünün, Horoz köyünün
gölet beklentileri devam etmektedir. Niğde Çavdarlı köyü, Dikilitaş köyü,
Orhaniye, Kiçağaç köylerinde de Misli Ovası’nda da sulama suyu sorundur. Emirler
Köyü kapalı sisteme geçilmesi, Ulukışla Porsuk Göleti’ne Acıpınar’ın
bağlanması, Darboğaz Göleti su kaçağının önlenmesi yıllardır çözümlenmesi
beklenen sorunlardır. Sayın Bakana yönelttiğim sorulara verdiği yanıtlarda
programa alındığı belirtilmekte ancak bugüne kadar bunlarla ilgili yapılan
çalışma yoktur. Bir an önce bu çalışmanın yapılması beklentidir. Ayrıca Misli
Ovası’nda elektrikle kuyulardan su çıkarılmakta, çiftçiler bu anlamda mağdur
olmaktadır. Bölgeye sulama suyunun Ecemiş’ten getirilerek sulama suyunun da bu
yolla çözülmesi beklentidir.
BAŞKAN
– Sayın Tümer…
4.- Adana Milletvekili Zülfikar İnönü
Tümer’in, sözleşmeli öğretmen alımlarının 2016 yılından önce KPSS’ye girmiş
olan adayları da kapsaması ve 2010 KPSS’yle ilgili soruşturmada emeğiyle sınavı
kazananların hak ve hukukunun korunması gerektiğine ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, başvuruları dün başlayan sözleşmeli
öğretmenlikte aranan şartlara bakıldığında 2016 yılı Kamu Personeli Seçme
Sınavı’nda atanacağı alan için puan türleri itibarıyla 50 ve üzerinde puan
almış olma şartı getirilmiştir. Bu durum geçtiğimiz yıllarda gerçekleşen KPSS
sınavına girip 50 ve üzerinde puan alanlar için hayal kırıklığı yaratmıştır.
Adalet ve hakkaniyetin sağlanması adına başvuru süresi 11 Ağustosta sona erecek
öğretmen alımları 2016 yılından önce KPSS’ye girmiş olan adayları da
kapsamalıdır. 
Öte
yandan, tamamı iptal edilen 2010 KPSS 150 bin memurda endişe ve korkuya neden
olmuştur. 2010 KPSS’yle ilgili yapılan soruşturmada şüpheli olarak yer alan
kişilerin memurlukları sonlandırılabilir ancak emeğiyle sınavı kazanan ve memur
olarak atanan masum vatandaşlarımızın hak ve hukuku mutlak surette
korunmalıdır.
BAŞKAN
– Sayın Akyıldız…
5.- Sivas Milletvekili Ali Akyıldız’ın, 15
Temmuz darbe kalkışmasında halkın demokrasiye sahip çıkmasını yaptığı
yayınlarla duyuran basın emekçilerinin ve televizyon kanallarının haklarının
göz ardı edilemeyeceğine ilişkin açıklaması
ALİ
AKYILDIZ (Sivas) – Teşekkür ediyorum Sayın Başkan.
15
Temmuz darbe kalkışmasında kayıtsız şartsız vatanının, devletinin ve milletinin
yanında olan, demokrasinin yanında saf tutan ve darbe kalkışmasına karşı âdeta
gövdelerini siper eden, halkın sokaklara çıkarak demokrasiye sahip çıkmasını
yaptığı yayınlarla duyururken canlarını ortaya koyan, uykusuz, yorgun ve belki
de günlerce evlerine gitmeden kurşunlara hedef olan çalışkan basın
emekçilerinin ve televizyon kanallarının haklarını göz ardı edemeyiz.
Televizyonlar frekans kiralama yöntemiyle yayın yaptıkları için özellikle de
Anadolu’da yerel bazda yayın yapan kanallar ayakta durmakta bile
zorlanmaktadırlar. Bu nedenle bu kuruluşlara hem teşekkür etmek hem de bir can
suyu vermek amacıyla birer aylık TÜRKSAT fatura tutarının karşılanmasını ve
ayrıca yayın kuruluşlarının yöneticilerine ve çalışanlarına birer aylık maaş
karşılığı ikramiye verilmesini Sayın Ulaştırma, Denizcilik ve Haberleşme
Bakanına ve Hükûmete öneriyorum.
Saygılarımı
sunuyorum. 
BAŞKAN
– Sayın Çakırözer…
6.- Eskişehir Milletvekili Utku
Çakırözer’in, 15 Temmuz darbe girişimi sonrasında gösterilen dayanışmanın
demokrasi, temel hak ve özgürlükler ve hukuk devletinin gelişmesi noktasında da
gösterilmesi gerektiğine ve akademisyenlerin, aydınların ifade özgürlüklerinin
korunmasının demokrasi için hayati önem taşıdığına ilişkin açıklaması
UTKU
ÇAKIRÖZER (Eskişehir) – Sayın Başkan, Eskişehir Anadolu Üniversitesinden 21
akademisyen Barış İçin Akademisyenler Bildirgesi’ne imza attıkları gerekçesiyle
disiplin soruşturmasının açılmasından altı buçuk ay sonra açığa alındılar. Bu
bildirinin içeriğine katılmadığımız unsurlar olmakla birlikte
akademisyenlerimizin, aydınlarımızın ifade özgürlüklerinin korunması
demokrasimiz için hayati önem taşımaktadır. 
15
Temmuz darbe girişimi sonrasında gösterdiğimiz dayanışmayı ülkemizde demokrasi,
temel hak ve özgürlükler ve hukuk devletinin gelişmesi noktasında da
göstermeliyiz. Açığa alınan akademisyenlerin bu konuda yapmak istedikleri basın
toplantısının OHAL bahanesiyle engellenmesi de ifade özgürlüklerinin bir kez
daha ellerinden alınması anlamına gelir. Yargıdan yürütme durdurma kararı alan
bir akademisyen de hâlâ görevine iade edilmemiş bulunmaktadır. Hem bu
akademisyenlerin hem de aralarında 81 yaşında olan Sayın Profesör Doktor Öget
Öktem Tanör’ün bir an önce görevlerine iade edilmeleri ortak dileğimizdir. 
BAŞKAN
– Sayın Durmuşoğlu…
7.- Osmaniye Milletvekili Mücahit
Durmuşoğlu’nun, 7 Ağustos Pazar günü 81 ilde din, dil, ideoloji, cinsiyet, ırk
ayrımı yapmadan meydanlarda buluşan, birlik ve beraberliğimizi dünyanın dört
bir yanına haykıran tüm vatandaşları yürekten kutladığına ve bir kez daha 15
Temmuz girişiminde şehit olanlara Allah’tan rahmet dilediğine ilişkin
açıklaması
MÜCAHİT
DURMUŞOĞLU (Osmaniye) – 7 Ağustos Pazar günü 81 ilimizde din, dil, ideoloji,
cinsiyet ırk ayrımı yapmadan meydanlarda buluşan, tek bayrak, tek devlet, tek
millet, tek vatan diyerek birlik ve beraberliğimizi dünyanın dört bir yanına
haykıran tüm vatandaşlarımızı yürekten kutluyorum. 
Sayın
Cumhurbaşkanımızın söylediği gibi gazamız mübarek olsun. Fethullahçı terör
örgütünün 15 temmuz gecesi kalkıştığı büyük ihanete karşı Çanakkale ruhunun
hâlâ var olduğunu ve sonsuza kadar da varlığını sürdüreceğini gösteren büyük
milletimiz, umudunu Türkiye’ye bağlamış tüm dost ülkelere güven verirken,
gözünü bu kıymetli topraklara diken düşmanların da yüreklerine korku salmıştır.
Ulubatlı Hasan’ın, Nene Hatun’un, Sütçü İmam’ın tarihteki yeri ne kadar
önemliyse, bundan sonra da Ömer Halisdemir’in, Şerife Boz’un, Metin Doğan’ın
yeri bizim için aynıdır. Gözünü kırpmadan tankların üzerine yürüyen, göğsünü
kurşuna siper eden kahramanlarımızı asla unutmayacağız, unutturmayacağız. 
Bu
vesileyle, bir kez daha, 15 Temmuz darbe girişiminde şehit olan tüm
vatandaşlarımıza Allah’tan rahmet, gazilerimize acil şifalar diliyor; FETÖ
denen ihanet şebekesine mensup olan soysuz ve hainleri de şiddetle
lanetliyorum.
Teşekkür
ediyorum.
BAŞKAN
– Sayın Akaydın…
8.- Antalya Milletvekili Mustafa
Akaydın’ın, 15 Temmuz darbe girişiminin daha adil, özgür ve demokrat bir ülke
yaratmak için fırsat olmasını dilediğine ve FETÖ yapılanmasının devlete
sızmasıyla ilgili siyasi sorumluların da sorgulanması gerektiğine ilişkin
açıklaması
MUSTAFA
AKAYDIN (Antalya) – Sayın Başkan, çok değerli milletvekilleri; Türk toplumunu
derinden yaralayan 15 Temmuz darbe girişiminin daha adil, özgür ve demokrat bir
ülke yaratmak için fırsat olmasını diliyorum. 
Değerli
milletvekilleri, kırk-kırk beş yıldır devlet örgütünde yerleşen FETÖ
yapılanmasının devlete sızdığını değil bilinçli olarak yerleştirildiğini
hepimiz biliyoruz. “Rabbim ve milletim beni affetsin.” tümcesiyle
geçiştirilemeyecek bu sorunun siyasi sorumlularının da sorgulanması
gerekmektedir.
2007
yılından itibaren tüm üniversitelere FETÖ’cü rektör atamalarını yapan Sayın
Abdullah Gül’ün, 2005 yılında Ferhat Sarıkaya ismindeki savcıyla iş birliği
yaparak suçsuz bir rektörün tutuklanmasına, Yüzüncü Yıl Üniversitesi Genel
Sekreterinin intiharına neden olan devrin Millî Eğitim Bakanı Hüseyin Çelik ve
devrin Adalet Bakanı Cemil Çiçek’in sorgulanması gerektiğini düşünüyorum. 
Teşekkür
ederim.
BAŞKAN
– Sayın Arslan…
9.- Denizli Milletvekili Kazım Arslan’ın,
hukuk devletinde adaletin tam ve eksiksiz bir soruşturma ve kovuşturma
süreciyle tesis edileceğine ve şüphelilerin ifadelerinin derhâl alınmasını,
aileleriyle görüş izninin verilmesini talep ettiğine ilişkin açıklaması
KAZIM
ARSLAN (Denizli) – Adalet ve İçişleri Bakanına soruyorum: Hukuk devletinde
adalet, tam ve eksiksiz bir soruşturma ve kovuşturma süreciyle tesis
edilecektir. Soruşturması geciken şüpheliler nedeniyle geciken adalet cadı
avını içinden çıkılmaz hâle getirecek ve aileleriyle birlikte tüm toplumumuzu
zanlı duruma düşürecektir. Cemaatle bağlantısı açıkça ortaya konmadan ifadeleri
alınan, ömrü FETÖ terör örgütüne karşı mücadeleyle geçmiş olan birçok onurlu
yurtseverler, Atatürkçü asker, doktor, öğretmen ve kamu görevlisinin
aileleriyle görüşmesi yasaklanmış, bazılarının ifadeleri hâlâ alınamamıştır. 
Hukuk
devletinin işleyişini sağlamak için şüphelilerin ifadelerinin derhâl
alınmasını, aileleriyle görüş izninin verilmesini, gözaltında ya da tutuklu
bulunanların durumunun acilen ailelerine bildirilmesini talep ediyorum.
Teşekkür
ederim.
BAŞKAN
– Sayın Gaytancıoğlu…
10.- Edirne Milletvekili Okan
Gaytancıoğlu’nun, süt fiyatının ve süt teşvik primlerinin düşürülmesinin AKP
Hükûmetinin çiftçiyi desteklemediğini gösterdiğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Köylerde
süt iadesi olarak bilinen süt teşvik primleri, çiftçilerimize dönemler hâlinde
ödenmektedir. 2015 yılının ilk üç aylık döneminde litre başına 6 kuruş olarak
ödenen, daha sonraki dönemlerde 7 kuruş olarak ödenen ve son dönemde 9 kuruş
olarak ödenen soğutulmuş süt teşvik primi bu yıl tekrar 6 kuruşa düşürülmüştür.
Hatta sütünü kooperatifler üzerinden satamayan üreticiler 5 kuruşluk süt teşvik
primi almaktadırlar.
2014
yılının ortalarından Ekim 2015’e kadar süt fiyatı 1 lira 15 kuruş iken bu rakam
Türkiye'nin her yerinde azalmıştır. Örneğin bu rakam Edirne’de şu an 1 lira 7
kuruşa kadar gerilemiştir. Kısaca, süt fiyatları enflasyon artışına rağmen
gerilemiştir. Türkiye’de, başta süt yemi olmak üzere her şeyin fiyatı artarken
süt fiyatının ve süt teşvik primlerinin düşürülmesi AKP Hükûmetinin çiftçiyi
desteklemediğini açıkça göstermektedir. Süt piyasasında etkin bir destekleme
mekanizmasını kuramazsak gelecekte süt hayvancılığının gelişmesini de
bekleyemeyiz. 
BAŞKAN
– Sayın Yiğit…
11.- İzmir Milletvekili Ali Yiğit’in,
kapatılan üniversitelerdeki öğrencilerin mağduriyetlerine ve bu soruna acil ve
adil bir çözüm bulunması gerektiğine ilişkin açıklaması
ALİ
YİĞİT (İzmir) – Teşekkür ederim Sayın Başkan. 
15
Temmuz darbe girişiminden en çok etkilenenlerden biri de kapatılan
üniversitelerdeki öğrencilerdir. Bu üniversitelerde okuyan öğrencilerin büyük
bir bölümü tercihini aldığı puan, maddi durumu ve yaşadığı şehre göre yapmıştır
ancak şimdi büyük bir mağduriyet içindeler. İzmir’de bu durumda olan, benim
bildiğim, birçok öğrencinin ne cemaatle ne de FETÖ’cülükle yakından uzaktan
ilgisi yoktur. YÖK’ün bu öğrencileri puanlarına göre başka şehirlerdeki
üniversitelere veya tercih etmedikleri bölümlere yerleştirme planı yeni
mağduriyetlere yol açacaktır. Bunun için, yeni öğretim dönemine kısa bir süre
kala bu soruna acil ve adil çözüm yolu bulunmalı, gerekirse devlete devredilen
üniversitelerden biri sırf bu öğrenciler için yeniden yapılandırılarak
mağduriyetleri giderilmelidir. 
Teşekkür
ediyorum. 
BAŞKAN
– Sayın Özkan…
12.- Denizli Milletvekili Cahit Özkan’ın,
bugüne kadar verdiği sözleri tutmayan Avrupa’nın FETÖ darbe planının şartlarını
olgunlaştırmak için elinden geleni yaptığına ve 15 Temmuz alçak darbe girişimi
sonrasında milletimizi yalnız bıraktığına ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Son
Haçlı saldırısı olan hain FETÖ darbe teşebbüsü dost kim, düşman kim aziz
milletimize açık seçik göstermiştir. Yetmiş yedi yıl önce Avrupa Konseyini
kuran anlaşmayı imzaladık. Avrupa yıllardır kapısında beklettiği genç ve
dinamik Türkiye’yi artık kaybetmek üzere. Bugüne kadar verdiği sözleri tutmayan
ve ikiyüzlülüğüyle milletimizin de tepkisini alan Avrupa FETÖ darbe planının
şartlarını olgunlaştırmak için elinden geleni yaptı. 15 Temmuz alçak darbe
girişimi sonrasında aziz milletimizi yalnız bıraktı. OHAL’i bir yıla çıkaran ve
otuz gün gözaltı getiren Fransa’ya ses çıkarmazken Türkiye'nin üç aylık OHAL
kararını eleştiri yağmuruna tuttu, sözde Ermeni soykırımını meclislerinde
onayladı. Söz verdikleri vize muafiyetini sudan sebeplerle rafa kaldırdı. Şimdi
de, 3 milyon Suriyeli mültecileri tek başına misafir eden ülkemize verilmesi
kararlaştırılan 3 milyar avroluk yardımın durdurulmasını teklif ediyor. Tüm
bunlar, yaşlı Avrupa’nın milletimize karşı ihanetini deşifre etmiştir.
Avrupa’yı…
BAŞKAN
– Sayın Sert…
13.- İstanbul Milletvekili Hasan Sert’in,
15 Temmuz darbe girişimine destek veren tüm hainleri ve darbeye karşı ses
çıkarmayan Batılı ülkelerin tavırlarını kınadığına, 7 Ağustos tarihindeki
Yenikapı mitingine destek veren Kemal Kılıçdaroğlu ile Devlet Bahçeli’yi tebrik
ettiğine ve Putin ile Erdoğan görüşmesinin hayırlı olmasını temenni ettiğine
ilişkin açıklaması
HASAN
SERT (İstanbul) – Teşekkür ederim Sayın Başkan.
15
Temmuz 2016 tarihinde yapılan darbe girişiminde direkt ve endirekt olarak
destek veren tüm hainleri kınıyorum.
Yine,
7 Ağustos tarihinde yapılan Yenikapı mitinginde destek veren ve yeni bir
tarihin başlangıç noktası olan bir günde orada olma durumunda olan Cumhuriyet
Halk Partisi Genel Başkanı Sayın Kemal Kılıçdaroğlu’nu ve Milliyetçi Hareket
Partisi Genel Başkanı Sayın Devlet Bahçeli’yi tebrik ediyorum.
Ayrıca,
bugün hâlâ şu anda yapılmakta olan Sayın Putin ile Sayın Erdoğan’ın yapmış
olduğu görüşmenin ülkemiz açısından hayırlı olmasını temenni ediyorum. 
Yine,
darbeye karşı ses çıkarmayan Batılı ülkelerin ve gelişmiş ülkelerin tavırlarını
şiddetle kınadığımı ifade etmek istiyorum.
Saygılar
sunuyorum.
BAŞKAN
– Sayın Bektaşoğlu…
14.- Giresun Milletvekili Bülent Yener
Bektaşoğlu’nun, Fethullah Gülen Cemaati’ne yönelik soruşturmaların hukukun
evrensel değerlerine bağlı kalınarak, adil yargılama esaslarına göre ve
kişileri lekelemeden yürütülmesi gerektiğine ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Buradan
sık sık uyarıyoruz, Fethullah Gülen Cemaati’ne yönelik soruşturmalar hukukun
evrensel değerlerine bağlı kalarak adil yargılanma ve kişileri lekelememe
haklarına saygıyla yürütülmelidir. Özellikle bu süreçte hukukun kişisel
öfkelere ve geçmişten gelen husumetlere alet edilmesi, gelecekte giderilmesi
mümkün olmayan sonuçlar ve mağduriyetler doğuracaktır. 
Hukuk
komisyonumuza ilettiğim ve gerekli çalışmaları yaptığımız Giresun Üniversitesi
ekseninde de yaşananlar bu dediklerime örnek teşkil etmektedir. Üniversitede
kurulan ve objektifliği tartışılan bir komisyon marifetiyle eski rektör
Profesör Doktor Aygün Attar FETÖ soruşturmasına dâhil edilmiş, idari soruşturma
adli soruşturmaya dönüştürülerek hakkında işlem yapılmış, ifadesi alınarak
serbest bırakılmıştır. 
Bir
kere daha uyarıyorum: Güvenlik ve adli makamlara gelen ihbarlar
delillendirilmeden kişileri suçlama aracı yapılmamalıdır. İlgili bakanlıklar
yerel yöneticilere süratle bu konuda uyarı içeren genelgeler göndermelidir.
Teşekkür
ederim.
BAŞKAN
– Son olarak Sayın Özdiş…
15.- Adana Milletvekili İbrahim Özdiş’in,
Adana ilinde FETÖ soruşturması kapsamında birçok etüt merkezi ve öğrenci
pansiyonu gibi kurumların kapatıldığına ve bu konuda valilere inisiyatif
verilerek bir an önce değerlendirme yapılması, hak ve hakkaniyetin korunması
gerektiğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Millî Eğitim Bakanına: Adana ilinde FETÖ soruşturması kapsamında birçok etüt
merkezi ve öğrenci pansiyonu gibi kurumlar kapatıldı. Suçlu olanlar bir yana
benim bizzat tanıdığım sosyal demokrat kişilerin de sahip olduğu işletmeler
kapatılmış durumda. Âdeta bir “cadı avı” anlayışı içerisinde uygulama
yapılmaktadır, daha doğrusu kurunun yanında yaş da yakılmaktadır. İlin
valisiyle görüştüğümüzde valiler bakarız, ederiz diyorlar ancak kısa zamanda
herhangi bir sonuç alamıyoruz. Valilerin inisiyatif kullanmadığını görüyoruz.
Buradan Sayın Bakana sesleniyorum: Valilere inisiyatif verilmeli, eğitim
öğretim döneminin başlayacağı şu günlerde bir an önce değerlendirme yapılmalı,
yaşlar kurulardan ayrılmalı, hak ve hakkaniyet korunmalıdır diye düşünüyorum.
Teşekkür
ediyorum Sayın Başkan.
BAŞKAN
– Teşekkür ederiz. 
Sayın
milletvekilleri, şimdi sisteme giren sayın grup başkan vekillerine sırasıyla
söz vereceğim.
Sayın
Akçay, sizden başlayalım.
Buyurun.
16.- Manisa Milletvekili Erkan Akçay’ın, 7
Ağustos Pazar günü Yenikapı’da Türk siyasi hayatının en önemli günlerinden
birinin yaşandığına, 15 Temmuz akşamı başlayıp Yenikapı’yla taçlanan sürecin,
tehditler karşısında Türk milletinin bir ve bütün duruşuyla dosta güven,
düşmana korku saldığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
7
Ağustos Pazar günü Yenikapı’da Türk siyasi hayatının en önemli günlerinden
birini yaşadık. Türk milleti farklılıklarını değil, müştereklerini öne
çıkarmış, müştereklerde buluşmuştur. Şüphesiz, en önemli müştereğimiz ay
yıldızlı al bayrağımızdır. Yenikapı Meydanı’nda Türk milleti bayrağımızın
gölgesinde bir araya gelmiş, bağımsızlığını, birliğini ve bütünlüğünü bütün
dünyaya bir kez daha haykırmıştır. 15 Temmuz akşamı başlayıp Yenikapı’yla
taçlanan süreç, tehditler karşısında Türk milletinin bir ve bütün duruşuyla
dosta güven, düşmana korku salmıştır. 23 Nisan 1920’deki, 29 Ekim 1923’teki
kazanımlarına Yenikapı’da bir kez daha sahip çıkılmıştır. 15 Temmuzdan
Yenikapı’ya kadar geçen sürede Türk milletinin tutumu, ülkemizin bölünmez
bütünlüğünün teminatı ve tescilidir. Vatanımızın selameti için bu tutumu doğru
ve yerinde kullanmamız gerekmektedir. 
Konuşmamı
Sayın Genel Başkanımızın 7 Ağustosta Yenikapı’dan yaptığı şu çağrıyla bitirmek
istiyorum: “Müştereklerimiz, farklılıklarımızdan daha çoktur. Ecdadımızın hayır
duaları, şehitlerimizin hatıra ve vasiyetleri hepimizin namusuna emanettir.
Birliğimizi kıskançlıkla, kararlı bir şekilde korumalıyız. Kutuplaşma ve
cepheleşmeleri bıçak gibi kesmeliyiz. Şehitlerimizin ruhları, şehit analarının
gözyaşları, yetimlerin yürek yaraları, nesillerin gelecek ümitleri bizimledir,
yanımızdadır ve aramızdadır. Sizler darbe heveslerini teröristlerin
kursaklarında bıraktınız. Devlete ve millete meydan okuyan çürümüşleri elinizin
tersiyle ittiniz. Bu nedenle 15 Temmuz bir milat, bir dönüm noktasıdır.”
(Mikrofon otomatik cihaz tarafından kapatıldı) 
BAŞKAN – Ek sürenizi veriyorum Sayın Akçay.
Buyurun, tamamlayınız.
ERKAN AKÇAY (Manisa) – Teşekkür ederim Sayın Başkan.
“Yeni bir sayfa açalım; millî bir uzlaşmayla, hukukun
üstünlüğünü gözeterek, insan hak ve özgürlüklerini muhafaza ederek geleceğin
yol haritasını çizelim. Türkiye'nin tarihsel haklarını lekelemeye cüret
edenleri şaşkına çevirelim. Vatan sahipsiz değildir, millet yetim değildir,
devlet öksüz değildir. İçten ve dıştan kuşatılan Türkiye, iman, sadakat ve
sevda dolu millî kalplerle yükselecek, yükseldikçe başı arşa değecektir. 15
Temmuzda yaptınız, bundan sonra da çemberi yaracak ve ülkeyi kurtaracak olan
gene sizlersiniz. Başarmaktan başka çaremiz yoktur, bağımsız yaşamaktan başka
seçeneğimiz yoktur.”
Teşekkür ederim.
BAŞKAN – Teşekkür ederiz Sayın Akçay.
Sayın Baluken, buyurunuz.
17.- Diyarbakır Milletvekili İdris
Baluken’in, Yenikapı mitingine katılan halk kitlesinin darbe karşıtı olan
ruhunu, demokrasiye olan bağlılığını ve fedakâr tutumunu kutladığına, halkın
darbe karşıtı, demokrasi yanlısı tutumunu siyasi liderlerin ve Cumhurbaşkanı
Recep Tayyip Erdoğan’ın doğru okuması gerektiğine ve Hakkâri ile Şırnak
illerinin oradaki halka sorulmadan ilçe yapılmasının bu kentleri bitirmeye
yönelik bir anlayış olduğuna ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, 7 Ağustos tarihinde İstanbul Yenikapı’da
darbe karşıtlığı amacıyla Cumhurbaşkanı başkanlığında üç siyasi partinin
katılımıyla bir miting gerçekleştirilmiştir. Bizler, öncelikle, bu mitinge
katılan halk kitlesinin gerçekten darbe karşıtı olan ruhunu, demokrasiye olan
bağlılığını ve fedakâr tutumunu kutluyoruz. Yenikapı’da bulunan halk 15 Temmuz
darbe girişiminin ülkeyi götüreceği karanlığı görmüş ve tam demokrasi mesajını
bütün içtenliğiyle ortaya koymuştur.
Ne yazık ki sahnede ve hemen sahne önünde ortaya çıkan
görüntüler ya da siyasi liderlerin ortaya koyduğu tutumlar, oradaki halkın ortaya
koymuş olduğu mesajların doğru değerlendirilmediği şeklinde bizde büyük bir
kaygı uyandırmıştır. Biz, Türkiye siyasi tarihi açısından Yenikapı’daki halkın
darbe karşıtı tutumunu anlamayan, bu anlamda 79 milyonu kapsayıcı mesajları
orada ortaya koyamayan bu tutumu Türkiye siyasi tarihi açısından büyük bir
talihsizlik ve büyük bir yanlış olarak değerlendiriyoruz. Ülkeyi darbenin
eşiğine getiren militarizmin sahnede boy göstermiş olması başlı başına büyük
bir çelişkidir. 
Yine,
Kürtler ve Aleviler başta olmak üzere, bu ülkedeki farklı kimliklerin ve
halkların haklarının teslim edilmesi, verilmesiyle ilgili tek bir mesajın
verilmemiş olması, aslında, önümüzdeki süreç açısından da büyük sıkıntılarla
karşı karşıya olduğumuzu ortaya koymuştur. İşçiler, emekçiler başta olmak
üzere, kadın özgürlüğüyle ilgili temel meselelere değinmeyen anlayışların
Türkiye’nin temel meselelerine çözüm getirmeyeceğini bir kez daha ifade etmek
istiyorum. 
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum Sayın Baluken, tamamlayın. 
Buyurun.

İDRİS
BALUKEN (Diyarbakır) – Teşekkürler Sayın Başkan.
Tekrar
altını çizerek ifade ediyorum: Yenikapı’da bulunan darbe karşıtı halkın,
demokrasi yanlısı tutumunu siyasi liderlerin ve Cumhurbaşkanı Erdoğan’ın doğru okuması
gerektiğini, toplumu kutuplaştıran, âdeta çatışmaya zemin hazırlayan bu
yanlışlardan bir an önce vazgeçmesi çağrısını bir kez daha yineliyorum. 
Diğer
taraftan, bugün Plan Bütçe Komisyonuna tam bir darbe yasası indirilmiştir. AKP
Hükûmeti, olağanüstü hâl uygulaması başta olmak üzere, ne yapılmaması
gerekiyorsa bu dönemde bütün yanlışların altına imza atmaya devam etmektedir.
Tabii ki birçok yönden eleştirilecek olan bu yasa tasarısında, özellikle
belediye başkanlarının görevden alınarak kayyum atama yetkisinin verilmesi ve
belediye meclislerinin tasfiyesi anlamına gelecek düzenlemeler, darbe
anlayışının ve darbe zihniyetinin ta kendisidir. Ha Başbakanı görevden almışsın
kayyum atamışsın ha belediye başkanını…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – …ha Parlamentoya müdahale etmişsin ha belediye meclisini
tasfiye etmişsin. Aynı anlayıştır. 
BAŞKAN
– Açıyorum Sayın Baluken. 
Tamamlayın
lütfen. 
İDRİS
BALUKEN (Diyarbakır) – Bu anlayıştan, bu yanlıştan bir an önce vazgeçilmesi
gerekiyor. 
Hakkâri
ve Şırnak illerinin, oradaki halka sorulmadan ilçe yapılması da tamamen bu iki
kenti bitirmeye yönelik bir anlayıştır. Hakkâri, Şırnak, Yüksekova ve Cizre’nin
il olacak şekilde bir çözüm ve barış projesiyle birlikte bölgesel cazibe
merkezi hâline getirilmesi gerektiğini ifade ediyor, teşekkür ediyorum Sayın
Başkanım. 
BAŞKAN
– Teşekkürler Sayın Baluken. 
Sayın
Gök, buyurunuz. 
18.- Ankara Milletvekili Levent Gök’ün,
Pozantı Kaymakamının, kurtuluş törenlerine katılan Adana Milletvekili İbrahim
Özdiş’e yönelik tavırlarının ve Kadıköy Lisesinde Nazım Hikmet’le ilgili bir
gösterinin yasaklanmasının kabul edilemez olduğuna, herkesin özen ve dikkatli
bir dil kullanarak götürmek istediği bu süreç içerisinde hadlerini aşan bu
idarecilere gerekli dersin verilmesi gerektiğine ilişkin açıklaması
LEVENT
GÖK (Ankara) – Teşekkür ederim Sayın Başkan.
15
Temmuzdan itibaren başlayan süreç içerisinde, Cumhuriyet Halk Partisi olarak
çok net bir duruş sergiliyoruz ve Türkiye’deki tüm siyasi katmanların
uzlaşmasıyla Türkiye’nin bundan sonraki süreci takip etmesi gerektiğinin altını
çiziyoruz. Bu özen ve dikkati gösterdiğimizde, elbette, biz demokrasi, insan
hakları, temel hak ve hürriyetler konusunda geriye doğru gidişler konusundaki
net duruşumuzu her zaman ifade ederek Türkiye demokrasisinin güçlenmesine katkı
yapmaya bundan sonra da gayret sarf edeceğiz.
Sayın
Başkan, böyle bir özen gösterirken, böyle bir, siyasi iklimde yumuşamaların
olduğu günlerde 5 Ağustos 2016 cuma günü Pozantı’nın kurtuluş törenlerinde
Pozantı’nın kurtuluş törenlerine katılan Adana Milletvekilimiz Sayın İbrahim
Özdiş Pozantı Kaymakamının bir oldubittisiyle karşılaşmış ve Atatürk’ün
Pozantı’ya gelişiyle ilgili bir konuşma yapması konusunda mutabık kalınmış ve
Sayın Milletvekilimiz bu konuda söz sırasını beklerken bir anda Kaymakamın
“Sana siyasi şov yaptırmayacağım.” şeklindeki kabul edilemez ve küstahça
sözleriyle karşılaşmıştır. Şimdi, böyle bir ortamda siyasetin, özellikle 7
Ağustosta milyonlarca kişinin buluştuğu Yenikapı’da bu siyasi atmosfere katkı
sağlanmasının düşünüldüğü ve bu iklimin yumuşatılmasına çalışıldığı bir dönemde
bir kaymakamın yetkisini ve haddini aşan bu küstahça tavırlarını kınadığımızı
ve derhâl bir özür beklediğimizi ifade ediyoruz. Bu konuda İçişleri Bakanlığı
gerekli çalışmayı yapacaklarını ifade etmiştir, şu saate kadar tarafımıza
dönülmemiştir. Bunun çok ciddi takipçisi olacağımızı ve bu Kaymakamın bu süreci
sabote eden bir kaymakam olarak da tarihe geçtiğini buradan ifade etmek
istiyorum ve konuyu çok dikkatlice takip ettiğimizin altını çizerek ifade
ediyorum. 
Sayın
Başkan, yine bir ironik durum var. Sayın Başbakan 7 Ağustosta Yenikapı’da
milyonlara seslenirken Nazım Hikmet’ten şiirler okudu. Yine, bugün grup
toplantısında konuşurken “Nazım da oradaydı.” dedi. Ama Nazım nerede yok?
BAŞKAN
– Ek sürenizi veriyorum Sayın Gök.
Buyurun,
tamamlayınız.
LEVENT
GÖK (Ankara) – Sayın Başbakanın Yenikapı’da şiirlerini okuduğu ve bugün de grup
toplantısında ifade ettiği Nazım Hikmet’in, Türkiye’nin en önde gelen sanatçılarından
bir tanesi Sayın Genco Erkal’ın sergilemek istediği “Güneşin Sofrasında Nazım
ile Brecht” adlı gösterisi Kadıköy Lisesi tarafından yasaklandı. Yani Başbakan
Nazım Hikmet’ten şiirler okuyacak ama bir okulda Nazım’la ilgili bir gösteriyi
yasaklayacak. Böyle bir tablo kabul edilebilir mi? Yani bu tablonun içerisinde
son derece ironik durumlar da yaşıyoruz. Yani bunun münferit bir olay olduğunu
ve bunun da derhâl çözümlenmesi gereken bir konu olarak ortada durduğunu
düşünüyorum. Genco Erkal gibi dev bir sanatçıya yapılan bu saygısızlık ve
Başbakanın söylemlerinin aksine davranan okul idarecileri hakkında da işlem
başlatılmasını talep ediyoruz. Kimsenin haddi değildir yani siyaseti
yönlendirecek olanlar buradadır, Meclistedir. Siyasetin dışında, siyasetin
oluşmasına olumsuz katkı verenlerle ilgili derhâl…
(Mikrofon
otomatik cihaz tarafından kapatıldı)
BAŞKAN
- Tamamlayınız lütfen Sayın Gök.
Buyurunuz.
LEVENT
GÖK (Ankara) – Olağanüstü koşullardan geçerken herkesin özenli ve dikkatli bir
dil kullanarak götürmek istediği bu süreç içerisinde sınırlarını, hadlerini
aşan bu bürokratlara, bu idarecilere gerekli ders verilmelidir ki
siyasetçilerin mesajları, söyledikleri tam anlamıyla gerçekliğine kavuşabilsin.
Bunları ifade etmek istedim.
Teşekkür
ederim.
BAŞKAN
– Teşekkür ederiz Sayın Gök.
Sayın
Muş, açıyoruz mikrofonunuzu.
Buyurun.
19.- İstanbul Milletvekili Mehmet Muş’un,
Yenikapı başta olmak üzere 81 ilde yapılan mitinglere katılan, destek veren, bu
darbe girişiminde olağanüstü bir tavır ortaya koyan yüce milleti saygıyla,
sevgiyle selamladığına ve Türkiye’nin bir taraftan FETÖ ile mücadele ederken
diğer taraftan PKK terör örgütüyle de mücadelesini sürdüreceğine ilişkin
açıklaması
MEHMET
MUŞ (İstanbul) – Sayın Başkan, ben de Genel Kurulu ve heyetinizi saygıyla
selamlıyorum.
7
Ağustosta tarihî bir toplantı yapıldı ülkemizde. Başta Yenikapı olmak üzere
Türkiye’nin 81 ilinin tamamında darbelere karşı ülkenin ve milletin nasıl bir
araya geldiğini ortaya koyan olağanüstü toplantılar vardı ve bunların en büyüğü
de İstanbul’da organize edildi. Milletimiz bir kez daha darbecilere karşı
çelikten iradesini göstermiştir ve burada milletimizin tüm kesimlerinden
insanlarımız vardı; emekçisi vardı, Türk’ü vardı, Kürt’ü vardı, Alevi’si vardı,
zira toplumun her kesiminden katılımcılar buradaydı. Ülkemizi bölmeye çalışan,
parçalamaya çalışan bu darbe girişimi, aksine ülkemizi bu süreçten sonra daha
da kenetlemiş, toplumumuzu birbirine çok daha fazla yakınlaştırmıştır. Burada,
7 Ağustosta Yenikapı’da yapılan toplantının militarist bir zihniyetin aksine
tankla, topla millî iradeye karşı girişilen darbe sürecine çelikten irade koyan
vatandaşlarımızın geldiği bir toplantı olduğunu bir kez daha ifade etmek
istiyorum. 
Türkiye,
bir taraftan FETÖ ile mücadele ediyorken diğer taraftan da PKK terör örgütüyle
de mücadelesini sürdürecektir. Burada da en ufak bir aksaklık olmayacak,
kararlılığını bu konuda da sürdürecektir. Türkiye, bölünmez, parçalanmaz bir
şekilde yoluna devam edecektir. Ne FETÖ ne PKK ne de DHKP-C veya diğer terör
örgütleri ülkemizi kutlu yürüyüşünden alıkoyamayacaktır. 
Bu
vesileyle, bu toplantılara katılan, destek veren, bu darbe girişiminde
olağanüstü bir tavır ortaya koyan yüce milletimizi saygıyla, sevgiyle tekrar
selamlıyor, saygılar sunuyorum.
BAŞKAN
– Teşekkür ediyoruz sayın milletvekilleri.
Şimdi
gündeme geçiyoruz.
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum.
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak
ve 22 milletvekilinin, turizm sektöründe çalışanların sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/292)
Türkiye Büyük Millet Meclisi Başkanlığına
Turizm
sektöründe çalışan yurttaşlarımızın çalışma koşullarından kaynaklanan
sorunlarının araştırılması ve emekçilerin haklarını koruyacak önlemlerin
belirlenmesi amacıyla Anayasa’nın 98 ve TBMM İçtüzüğü’nün 104 ve 105’inci
maddeleri kapsamında bir Meclis araştırması açılması konusunda gereğini arz
ederiz. 
1)
Çetin Osman Budak (Antalya)
2)
Gülay Yedekci (İstanbul)
3)
Gürsel Erol (Tunceli)
4)
Bülent Öz (Çanakkale)
5)
İrfan Bakır  (Isparta)
6)
Mehmet Gökdağ (Gaziantep)
7)
Musa Çam (İzmir)
8)
Kazım Arslan (Denizli)
9)
Mazlum Nurlu (Manisa)
10)
Niyazi Nefi Kara (Antalya)
11)
Ali Şeker (İstanbul)
12)
Mevlüt Dudu (Hatay)
13)
Cemal Okan Yüksel (Eskişehir)
14)
Nurhayat Altaca Kayışoğlu (Bursa)
15)
Aylin Nazlıaka (Ankara)
16)
Kadim Durmaz (Tokat)
17)
Mahmut Tanal (İstanbul)
18)
Haydar Akar (Kocaeli)
19)
Aydın Uslupehlivan (Adana)
20)
Şenal Sarıhan (Ankara)
21)
Barış Karadeniz (Sinop)
22)
Namık Havutça (Balıkesir)
23)
Devrim Kök (Antalya)
Gerekçe:
Türkiye'de
çalışma yaşamında, başta kayıt dışı çalışma olmak üzere çok ciddi sorunlar
yaşanmaktadır. Çalışanların örgütlenmesi zorlaşmış, asgari ücret neredeyse
temel ücret hâline getirilmiştir. Bu tablo içinde de iş kazaları ve emekçi
ölümleri de artmaktadır.
Turizm,
Türkiye'nin lokomotif sektörüdür ve ekonomin en önemli sorunu olan cari açığın
da ilacıdır. Türkiye, son beş yıllık dönemde (2010-2015) 189,5 milyon yabancı
turist ağırlamış ve 137,2 milyar dolar gelir elde etmiştir. 
Turizm
sektörünü emekleriyle ayakta tutan çalışanların sorunlarının çözülmesi, çalışma
koşullarının iyileştirilmesi turizmin ülke ekonomisine daha fazla katkı
sağlamasının yolunu açacaktır.
Türkiye'de
turizm, kıyı turizmi ağırlıklı olarak yürümekte, gerekli yatırım ve tanıtımın
yapılmaması nedeniyle tüm yıla ve tüm Türkiye'ye yayılamamaktadır. Bunun sonucu
olarak turizm emekçileri mevsimlik işçi konumundan çıkamamaktadır. Mevsimlik
çalışma, çalışanların haklarında ciddi kayıplar oluşması sonucunu
doğurmaktadır.
Turizmde
yaşanan bu sıkıntı uzun süredir gündemde olmasına karşın bir çözüm geliştirilmiş
değildir. Turistik tesislerin yoğun sezon dışında da açık kalmasını sağlamaya
dönük olarak devletin öncülük etmesi gerekliliği açıktır. Bu kapsamda, turizm
işletmelerinin giderlerinde önemli bir yer tutan istihdam yüklerinin, turist
hareketliliği açısından düşük sezon sayılan dönemlerde çeşitli yöntemlerle
azaltılması önemli bir adım olabilecektir. Ayrıca, vergi destekleri ve tanıtım
etkinliklerinin artırılması gibi uygulamalar da olumlu katkılar sağlayacaktır.
İşletmeciler de sağlanacak desteklerle on iki ay faaliyet göstermek için daha
yoğun çaba içine gireceklerdir. Turistik tesislerin tüm yıl açık kalması, ülke
ekonomisine daha fazla katkı ve turizm emekçilerinin de on iki ay çalışması
anlamına gelecektir.
TBMM'nin,
Türkiye açısından stratejik önemde olan turizm sektörünün sorunlarına eğilmesi,
turizm emekçilerine destek vermesi yerinde olacaktır.
Bu
nedenlerle, turizm çalışanlarının sorunlarının araştırılması ve çalışma
koşullarının iyileştirilmesini sağlayacak önlemlerin belirlenmesi amacıyla bir Meclis
araştırması açılması gerekli görülmektedir.
2.- Bursa Milletvekili Ceyhun İrgil ve 20
milletvekilinin, Hükûmetin ODTÜ’ye yönelik ortaya koyduğu iddiaların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/293)
Türkiye Büyük Millet Meclisi Başkanlığına
Son
haftalarda, Türkiye'nin en önemli üniversitelerinden biri olan ODTÜ’yle ilgili
yaşanan olumsuzluklar nedeniyle, Hükûmetin gerek bilimsel gerek idari yapı
gerekse rant hesapları nedeniyle ODTÜ'yü hedefe koyduğu iddiaları giderek
artırmıştır. Yanlış bir algı yaratılıp yaratılmadığı, bu iddiaların doğru olup
olmadığı araştırılarak gerçeklerin ortaya çıkarılması gerekmektedir. Türkiye
Cumhuriyeti Hükûmetinin töhmet altında bırakılması düşünülemeyeceğinden,
Anayasa'nın 98 ve TBMM İçtüzüğü'nün 104 ve 105'inci maddeleri gereğince bir
Meclis araştırması açılmasını saygılarımızla arz ederiz.
1) Ceyhun İrgil (Bursa)
2) Şenal Sarıhan (Ankara)
3) Hilmi Yarayıcı (Hatay)
4) Bülent Öz (Çanakkale)
5) Mehmet Göker (Burdur)
6) Aylin Nazlıaka (Ankara)
7) Gaye Usluer (Eskişehir)
8) Devrim Kök (Antalya)
9) Mazlum Nurlu (Manisa)
10) Eren Erdem (İstanbul)
11) Yakup Akkaya (İstanbul)
12) Veli Ağbaba (Malatya)
13) Mehmet Gökdağ (Gaziantep)
14) Ahmet Akın (Balıkesir)
15) Birol Ertem (Hatay)
16) Serkan Topal (Hatay)
17) Nurhayat Altaca Kayışoğlu (Bursa)
18) Mahmut Tanal (İstanbul)
19) Kadim Durmaz (Tokat)
20) Haydar Akar (Kocaeli)
21) Onursal Adıgüzel (İstanbul)
Gerekçe:
Türkiye'nin
en önemli üniversitelerinden biri olan ODTÜ, tarihî, kültürel ve bilimsel
nitelikleriyle uluslararası öneme sahip bir eğitim kurumu olma özelliğini
taşımaktadır. Tarihsel sürecinde bugüne dek, pek çok kez çeşitli vesilelerle
gündeme gelen ODTÜ, geçtiğimiz haftalarda yine gündemin ilk sıralarında yer
aldı.
ODTÜ
yerleşkesi içinde yer alan camide namaz kılan öğrenciler ile camide IŞİD
militanlarının örgütlendiğini iddia eden öğrenciler arasında yaşanan
tartışmalar, okul yönetimi tarafından yatıştırılma ve soruna dair çözüm
yollarına gidilme sürecindeyken, bazı unsurların devreye girmesiyle sorun daha
da büyüdü. Görevi Haziran 2016'da dolacak olan ve ODTÜ'nün kendi kuralına göre
yani "iki dönemden fazla görev yapmama" kuralı uyarınca bir kez daha
göreve gelmeyecek olan Rektör Profesör Ahmet Acar, MEMUR-SEN tarafından
istifaya çağrıldı. Başbakan Profesör Ahmet Davutoğlu da aynı hafta cuma
namazını ODTÜ camisinde kıldı.
Bütün
bu gelişmelerin yanı sıra, Rusya kriziyle Türkiye'deki İnternet sitelerine
yönelik bir siber saldırı patlak verdi. Hatırlanacağı üzere, gerekli teknik
altyapıya 1992 yılında sahip tek kurum ODTÜ olduğu için, İnternet teknolojisini
Türkiye'de kuran “tr” uzantılı siteleri oluşturan ODTÜ, yıllardır bu
teknolojinin kontrolünü de sağlıyor.
Siber
saldırı nedeniyle, Ulaştırma Bakanlığı bu kontrolü almak istedi ama istemi ODTÜ
tarafından olumsuz sonuçlanınca Bakanlıktan bir açıklama geldi. Buna göre,
ODTÜ, güvenlik birimleriyle iş birliği yapmıyordu. Başbakan Yardımcısı Lütfi
Elvan da ODTÜ Rektörünü imparator gibi davranmakla suçladı.
Öte
yandan, bilindiği üzere, ODTÜ, geniş yeşil alanlara sahip bir arazi üstünde
kurulu. Üstelik bu yeşil alanlar tamamen ODTÜ'nün kendi eseri ve yine, bu özel
araziye müteahhitlerin gözünü diktiği de biliniyor. Kısacası, ODTÜ üzerinde
kabaran bir rant arzusu da bulunuyor.
Sonuç
olarak, yukarıda özetlemeye çalıştığımız gelişmeler neticesinde, Hükûmetin
gerek bilimsel gerek idari yapı gerekse rant hesapları nedeniyle, ODTÜ’yü
hedefe koyduğu iddiaları giderek artıyor. Bu nedenle, yanlış bir algı yaratılıp
yaratılmadığı, bu iddiaların doğru olup olmadığı araştırılarak gerçeklerin ortaya
çıkarılması gerekmektedir. Türkiye Cumhuriyeti Hükûmetinin töhmet altında
bırakılması düşünülemeyeceğinden, konuya ilişkin bir Meclis araştırması
komisyonu kurularak söz konusu iddialar araştırılmalıdır. Üstelik, yapılacak
araştırmayla, ODTÜ bünyesindeki camide namaz kılanların, sadece dinî
vecibelerini yerine getiren mütedeyyinler olduğunu da ispatlayarak, IŞİD gibi
bir terör örgütünün Ankara'nın göbeğinde barınmadığını göstermek ve kamu
nezdinde oluşan korkuyu gidermek mümkün olabilecektir.
3.- Tekirdağ Milletvekili Candan Yüceer ve
22 milletvekilinin, Marmara Bölgesi’nde ve özel olarak Tekirdağ ilinde hava
kirliliği ve hava kirliliğinin neden olduğu sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/294)
Türkiye Büyük Millet Meclisi Başkanlığına
Katı,
sıvı ve gaz şeklindeki yabancı maddelerin canlı hayatına ve çevresel dengeye
zarar verecek miktar, yoğunluk ve sürede atmosferde bulunması olarak tanımlanan
hava kirliliği özellikle insan sağlığı açısından ağır ve yıkıcı sonuçlara yol
açmaktadır.
Marmara
Bölgesi, ülkemizin hızlı sanayileşen ve buna bağlı olarak nüfus baskısına ve
atmosfer kirleticilerine en yoğun maruz kalan bölgesidir. Maruz kalınan bu
kirliliğe paralel olarak insan sağlığı olumsuz etkilenmekte, hava kirliliğine
bağlı solunum yolu hastalıkları, miyokart enfarktüsü, astım, akciğer kanseri
vakalarında artış olduğu gözlenmektedir. Bu konuda alınan önlemler yetersiz
kalmakta ve sorunun boyutu gün geçtikçe büyümektedir.
Bu
nedenlerle, genel olarak Marmara Bölgesi’nde, özel olarak Tekirdağ ilimizde
hava kirliliği ve hava kirliliğinin neden olduğu sorunlar ile alınması gereken
önlemlerin belirlenmesi amacıyla Anayasa’nın 98’inci, İç Tüzük’ün 104 ve
105’inci maddeleri gereğince Meclis araştırması açılmasını arz ederiz.
17/12/2015
1)
Candan Yüceer (Tekirdağ)
2)
Mustafa Sezgin Tanrıkulu (İstanbul)
3)
Namık Havutça (Balıkesir)
4)
Ahmet Akın (Balıkesir)
5)
Kazım Arslan (Denizli)
6)
Mazlum Nurlu (Manisa)
7)
Aylin Nazlıaka (Ankara)
8)
Tekin Bingöl (Ankara)
9)
Ali Şeker (İstanbul)
10)
Gülay Yedekci (İstanbul)
11)
Aydın Uslupehlivan (Adana)
12)
Mehmet Gökdağ (Gaziantep)
13)
Çetin Arık (Kayseri)
14)
Mevlüt Dudu (Hatay)
15)
Cemal Okan Yüksel (Eskişehir)
16)
Nurhayat Altaca Kayışoğlu (Bursa)
17)
Kadim Durmaz (Tokat)
18)
Mahmut Tanal (İstanbul)
19)
Haydar Akar (Kocaeli)
20)
Çetin Osman Budak (Antalya)
21)
Şenal Sarıhan (Ankara)
22)
Onursal Adıgüzel (İstanbul)
23)
Devrim Kök (Antalya)
Gerekçe:
Anayasa’mızın
56’ncı maddesinin birinci fıkrasında “Herkes, sağlıklı ve dengeli bir çevrede
yaşama hakkına sahiptir.” denilmekte ve müteakip fıkrada çevre kirlenmesini
önlemek devlete görev olarak yüklenmektedir. Anayasa’mızın bu açık hükmüne
rağmen çevrenin ve insan sağlığının korunması konusunda yeterli önlemlerin
alınmadığı, sanayileşme ve çevre dengesinin çevre aleyhine bozulduğu
gözlenmektedir.
Kara
ve deniz taşımacılığı, ısınma ve sanayiden kaynaklanan hava kirliliği çevresel
sorunlar arasında insan sağlığına en hızlı ve olumsuz etki eden faktörlerin
başında gelmektedir. Yoğun insan nüfusu ve hızlı sanayileşme nedeniyle hava
kirliliğinin en çok risk yarattığı bölge Marmara Bölgesi’dir. Özellikle son on
yıllık dönemde Marmara Bölgesi’nin Tekirdağ ve Edirne illerimizin yer aldığı
kısmında anılan faktörlere bağlı olarak hava kirliliği olağan dışı bir biçimde
artmıştır. Amerikan Ulusal Havacılık ve Uzay Dairesinin Goddard merkezi
tarafından çekilen hava fotoğraflarına dayanılarak ve son on yılın verileri baz
alınarak hazırlanan hava haritalarında ülkemizde en yoğun hava kirliliğinin
Tekirdağ ilimizde yaşandığı gözlemi yer almaktadır. Benzer şekilde Çevre ve
Şehircilik Bakanlığına bağlı hizmet veren hava kalitesi izleme istasyonları
veri tabanına göre, her ne kadar tehlike sınırlarının altında olsa da kasım ve
aralık aylarında Tekirdağ ilimizde hava kirliliğinde artış gözlenmektedir.
Diğer
çevresel kirleticilerle birleştiğinde sınırların altında olsa da söz konusu
hava kirliliğini çoğaltan etkisi yaratarak insan sağlığı üzerindeki tehdidi
artıracağı açıktır. Özellikle kış döneminde ısınma kaynaklı hava kirliliğinin
artacağı göz önüne alınacak olursa söz konusu tehdidin boyutu daha da önem
kazanmaktadır. Bu konuda acil önlemler alınması gerekliliği ortadadır.
Yukarıda
sayılan nedenlerle Marmara Bölgesi’nde ve Tekirdağ ilimizde hava kirliliği ve
hava kirliliğinin neden olduğu sorunlar ile alınması gereken önlemlerin yüce
Meclisimizce belirlenmesi amacıyla bir Meclis araştırması açılmasının yerinde
olacağı kanısını taşımaktayız.
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
milletvekilleri, şimdi, Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, 15 Temmuz 2016 tarihinde
gerçekleşen darbe girişimi kapsamında görevden alınan savcı ve hâkimlerin KCK
operasyonları başta olmak üzere yargılama yaptıkları davalarla ilgili
şaibelerin açığa çıkarılması, davaların iptalinin yolunun açılması amacıyla
5/8/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 9 Ağustos 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 9/8/2016 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
5
Ağustos 2016 tarihinde, Diyarbakır Milletvekili Sayın İdris Baluken tarafından
verilen (2569 sıra numaralı) "15 Temmuz 2016 tarihinde gerçekleşen darbe
girişimi kapsamında görevden alınan savcı ve hâkimlerin KCK operasyonları başta
olmak üzere yargılama yaptıkları davalarla ilgili şaibelerin açığa çıkarılması,
davaların iptalinin yolunun açılması" amacıyla Türkiye Büyük Millet
Meclisine verilmiş olan Meclis araştırması önergesinin Genel Kurulun bilgisine
sunulmak üzere bekleyen diğer önergelerin önüne alınarak 09/08/2016 Salı günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
– Halkların Demokratik Partisi grup önerisinin lehinde ilk konuşmacı Mardin
Milletvekili Sayın Mithat Sancar. (HDP sıralarından alkışlar)
Sayın
Sancar, süreniz on dakika.
Buyurunuz.
MİTHAT
SANCAR (Mardin) – Değerli Başkan, sayın milletvekilleri; evet, 15 Temmuz
akşamı, gecesi, vahim ve kanlı bir darbe girişimi yaşandı bu ülkede. O günden
bugüne bunun çeşitli boyutlarını hem Mecliste hem de kamuoyunun çeşitli alanlarında
ayrıntılı bir şekilde tartışıyoruz.
Darbeye
karşı tedbir olmak üzere çeşitli adımlar atılıyor, çeşitli düzenlemeler
yapılıyor. Bunların arasında en dikkat çekici olanlarından biri de yargıda
yapılan tasfiyelerdir. Daha önceki konuşmalarımızda da belirtmiştik, darbe
girişimine katılan, darbeyi örgütleyen organizasyonun, çetenin, grubun,
cuntanın herhangi bir şekilde içinde yer alan kişilerin kamudan tasfiye
edilmesi bir haktır, devletin meşru hakkıdır, görevidir ama bunun mutlaka hukuk
çerçevesinde, objektif araştırmalarla gerçekleştirilmesi de bir zorunluluktur.
Aksi takdirde, sürekli vurguladığımız gibi, darbeci yöntemleri kullanarak darbe
yöntemleriyle, darbe hevesleri ve planlarıyla mücadele etmeniz mümkün değildir.
Bugüne kadar yargıdan atılan, açığa alınan, görevden alınan, haklarında
soruşturma açılan hâkim ve savcıların sayısını net olarak bilmiyoruz, sürekli
değişiyor çünkü; yani borsa işaretleri gibi yükseliyor, bazen, işte, istikrarlı
gidiyor, düz çizgi çiziyor. Bu konuda da düzenli bilgilendirme yapmak Hükûmetin
görevi, bu konuda bilgi istemek kamuoyunun en doğal hakkıdır. Özellikle,
yargıda gerçekleşen tasfiyeler son derece önemli. Savcılar ve hâkimler görevden
el çektiriliyor ya da açığa alınıyor. Peki, bu durumda bu hâkim ve savcıların
daha önce başlattıkları soruşturmalar, açtıkları davalar, gördükleri davalar,
yürüttükleri yargılamalar ve verdikleri hükümler ne olacaktır? Bunlarla
yüzleşmeden, bu konuyu ciddi bir şekilde ele almadan adaletsizlikleri
sonlandırmak mümkün olmadığı gibi, yeni dönemde çok daha ağır adaletsizlikler
yaratma ihtimaliniz de yüksektir. Zamanında başlatılan, bundan birkaç yıl önce
başlatılan KCK operasyonları bu toplumda son derece önemli sonuçlar yaratmış,
çok ağır tahribatlara yol açmıştır. 
Yine,
bu operasyonların yapıldığı dönemde sürekli uyarılarda bulunulmuştur. Bunu o
dönemki partimiz de temsilcileri ve sözcüleri aracılığıyla yapmıştır,
kamuoyunda aydınlar, akademisyenler, hukukçular çeşitli uyarılarda
bulunmuşlardır, sürekli Hükûmeti uyarmışlardır; bu yapılan operasyonların başka
bir hesaba dayandığını, Kürt sorununda çatışmayı derinleştirme gibi bir planın
bir parçası olduğunu çeşitli gerekçeler ve verilerle sürekli olarak
açıklamışlardır ama Hükûmet o dönem bu uyarıları dikkate almadığı gibi, bizzat
dönemin Başbakanı Sayın Erdoğan “Ben, bu davaları sahipleniyorum, bu
operasyonların sonuna kadar arkasındayım.” demiştir; hatta o kadar ileri
gitmiştir ki bu operasyonları eleştirenleri vatan hainliğiyle suçlamıştır.
Mecliste diğer iki partiyi, MHP ve CHP’yi bu operasyonların arkasında olmaya
davet etmiştir; “Gelin, bir millî birlik havası içinde bu operasyonları
sahiplenelim.” demiştir. Şimdi, bakıyoruz “KCK operasyonu” adı altında
yürütülen o büyük siyasi tasfiye ve kırım faaliyetinin programının içinde, bugün
görevden alınan ya da soruşturmaya tabi tutulan savcılar ve hâkimler var.
Rakamlar tam olarak önümüzde değil, tespit etmek kolay değil. Kaç tane savcı,
kaç tane hâkim, bugün açığa alınan kaç savcı, kaç hâkim KCK davalarının
sorumlularıdır, bunları da net olarak bilmiyoruz. Zaten bu araştırma önergesini
vermemizin sebebi de budur. Bilmek istiyoruz, kamuoyunun da bilmeye hakkı var.
Türkiye'de Kürt sorununda çok kanlı bir döneme girmeye yol açan, siyaseti
tümüyle tasfiye etme gibi darbeci anlayışın en tipik özelliklerini taşıyan o
operasyonlar neden yapılmıştır, kimler tarafından planlanmıştır, hangi savcı ve
hâkimler aracılığıyla hayata geçirilmiştir? Sadece savcı ve hâkimler meselesi
de değil, biliyorsunuz, operasyonların altyapısını güvenlik kuvvetleri, özellikle
adli polis hazırlar.
Peki,
yine soruyoruz: O dönem o dosyaların verilerini toplayan, “dinleme” adı altında
çok uyduruk belgeleri dosyalara sokan, hâkimlere ve savcılara bunları vererek
davaları yönlendiren polis ekibinden, şeflerinden, görevlilerinden kaç kişi
“FETÖ” dediğiniz örgütün üyesi olarak tutuklanmıştır, yargılanmıştır, açığa
alınmıştır? Bunları açığa çıkarmak zorundayız, bunları bilmek zorundayız.
Yine
bundan önceki bir konuşmamda söylemiştim, eğer hakikati saklarsanız bu hakikat
ortadan kalkmaz ama sakladığınız hakikatler yaratacağı adaletsizliklerden
dolayı toplumda yeni yaralara sebep olur. Bu yaraları iyileştirmezseniz,
sürekli kanayan bir toplum vicdanı ve sürekli acı çeken toplum kesimleriyle
karşı karşıya kalırsınız.
Eğer
bir yarayı düzeltmek istiyorsanız, toplumsal yaraları düzeltmek istiyorsanız
bunun yolu bellidir: Adalet ve hakikat. Adalete ve hakikate giden yolları
kapatarak kendinizi rahatlatmaya çalışırsınız; bir süre rahatlayabilirsiniz ama
bütün bu örttüğünüz hakikat, engellediğiniz adalet bir süre sonra karşınıza çok
daha büyük bir sorun yumağı olarak çıkar. 
Bugün,
darbe girişimiyle mücadele adı altında yapılan tasfiyeler son derece keyfî bir
hâl almıştır. Akademisyenlerle ilgili tasfiye programlarının ayrıntılarını
başka vesilelerle Meclis gündemine taşımaya devam edeceğiz. Herkes kendi
hesabını, özellikle Hükûmet çeşitli kesimlerle hesabını bu vesileyle görmek
istiyor. Mesela Anadolu Üniversitesinde görevden uzaklaştırılan
akademisyenlerin darbe girişimiyle ne alakası var? Bunların hiçbirinin cemaatle
en ufak bir ilişkisi yok. 
Şimdi,
eğer samimi olacaksanız, darbeyle ilişkilerin nerede olduğunu, bu darbeye yol
açan şartları hangi ilişkilerin hazırladığını gerçekten ortaya çıkarmak
istiyorsanız, önce kendi içinizden başlayın. Önce, kendi içinizde, kaç kişi, bu
örgütün güçlenmesi ve yükselmesi için, bu kadar büyük bir güce sahip olabilmesi
için neler yaptınız? Önce kendi içinize dönüp bu araştırmayı yapın, sonra da
insanlara mağduriyetler yaşatacak, bu şimdi uyguladığınız keyfî yöntemlerin ne
kadar haksız olduğunu görün. Eğer darbecilikle mücadeleyi gerçekten samimiyetle
yürütmek gibi bir niyetiniz varsa yaptığınız bütün şeylerin bedelini de ödemek
zorundasınız.
Size
bir yazardan bir pasaj aktaracağım, konuşmamı da bu pasajla sonlandıracağım.
Diyor ki: “Yaptıklarınızın bedelini ödemek zorundasınız. Değer taşıyan tek
hikâye bedelini ödediğinizdir. Ancak bedelini ödediğiniz bir hikâyeyi
dönüştürme hakkınız ve gücünüz vardır, öteki türlüsü rezil bir durumdur.” 
Eğer
gerçekten darbeyi, darbeciliği, darbe anlayışını ve pratiklerini mahkûm etmek
ve sonuna kadar Türkiye’nin gündeminden çıkarmak istiyorsanız bugüne kadar
yaptığınız şeylerin, bu darbede rolü olan faaliyetlerin, icraatların bedelini
ödemek zorundayız. Hepimiz bu yüzleşmeyi yapmalıyız ama en çok, on dört yıldır
iktidarda olan AKP yapmak zorunda, en çok bu Hükûmet yapmak zorunda. Bu
yüzleşme çağrısı samimi bir çağrıdır. Hepinizi bunu dikkate almaya davet
ediyorum.
Saygılarımla
sizleri selamlıyorum. (HDP sıralarından alkışlar)
BAŞKAN
– Teşekkür ederiz Sayın Sancar.
Grup
önerisinin aleyhinde ilk konuşmacı, Kırıkkale Milletvekili Sayın Ramazan Can.
Süreniz
on dakika.
Buyurun.
(AK PARTİ sıralarından alkışlar)
RAMAZAN
CAN (Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum. HDP grup önerisi üzerinde söz almış bulunuyorum.
Gündemimiz
bellidir. Gündemimizde uluslararası sözleşmeler var, önemli uluslararası
sözleşmeler var. Mutabık kaldığımız, gruplarla beraber mutabık kalacağımız bu
sözleşmeleri bugün yasalaştırmayı düşünüyoruz.
O
nedenle, grup önerisini kabul edemediğimizi belirtiyor, tekrar Genel Kurulu
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Can.
Grup
önerisinin lehinde ikinci konuşmacı, Trabzon Milletvekili Sayın Haluk Pekşen.
Buyurun
Sayın Pekşen. (CHP sıralarından alkışlar)
Süreniz
on dakika.
HALUK
PEKŞEN (Trabzon) – Sayın Başkan, saygıdeğer milletvekilleri; keşke bu konuşmayı
yaparken AKP sıralarındaki arkadaşlar da burada olsalardı da geçmişten günümüze
kadar söylediklerimize bugün yeni bir şeyler eklediğimizde bari bunları ciddiye
alsalar ve dikkat etselerdi.
Sayın
Başkan, saygıdeğer milletvekilleri; bir tek gazeteye ilan verilmemiş olan bir
darbe girişimi, darbe kalkışması Türkiye’de bağıra bağıra gelirken, bu kürsüde,
medyada, meydanlarda “Türkiye’de darbe hazırlığı var.” diyen herkes haklı
çıkmıştır ama bu haklılığı sağlayan iktidar partisini de kutlamak lazım.
Gerçekten, bir siyasi iktidar bir darbe kalkışması için ancak bu kadar destek
olabilir, bu kadar kayıtsız kalabilirmiş meğerse.
Bunu
çok bildik bir fıkrayla anlatmayı çok isterim, en azından hafızalarda kalsın
diye. Çok bildik bir fıkra var, İkinci Dünya Savaşı yıllarında Polonya’da
Danzig’ten Varşova’ya giden bir trende bir kompartımanın içerisinde genç ve
güzel bir kız, bir delikanlı, yine, yaşlı bir hanımefendi ve bir Alman generali
varmış. Tren ilerleyişinde bir tünele girmiş, karanlığın içerisinde bir öpücük
sesi ve “Şırak!” diye bir tokat sesi gelmiş. Tren tünelden çıktığında herkes şunu
düşünüyormuş, kız diyormuş ki: “Yanlış kişiyi öptü, tokadı da yedi.” İhtiyar
kadın diyormuş ki: “Oh, canıma değsin; bak, delikanlı kızı öptü ama güzel de
bir tokat yedi, hak ettiği tokadı yedi.” General diyormuş ki: “Ya, olacak iş
değil, delikanlı kızı öptü, tokadı ben yedim.” Polonyalı delikanlı da “Ülkeyi
işgal eden Alman generale intikamımı almak için elimi öptürdüm ama Allah aşkına
da bir tokat salladım.” diyordu. Gördüğünüz gibi, algıladığınız değil hiçbir gerçek,
sonuç bambaşkaymış meğerse. 
Şimdi,
burada da, bu kalkışma sonrasında gelişen olaylarda da ne yazık ki olması
gereken zemine bir türlü konu oturmayacak gibi gözüküyor. Sokaktaki insanlar,
yurttaşlar kafalarında çok ciddi soru işaretleri taşıyorlar. Bugün Türkiye’deki
herkesin kafasındaki en önemli soru gelecek kaygısıdır, yarın ne olacağı
sorusudur. Bu soruyu cevaplayabilmek için önce şuna bakmak lazım: Bir;
cemaatçiyse Silahlı Kuvvetler mensubu değildir, hiç tereddüt etmeyin, FETÖ
örgütü üyesiyse Silahlı Kuvvetlerin mensubu değildir. Bir silahlı kuvvetlerde
temel kural kendi gücünü siyasi iradenin meşru zeminine teslim etmektir. Siyasi
iradenin meşru zeminine gücünü teslim etmeyen ne bürokrat devletin bürokratıdır
ne yargı devletin yargısıdır ne de asker devletin askeridir. O hâlde bugün bulunduğumuz
yere bakmalıyız çünkü nerede bulunduğumuzu bilirsek nereye gideceğimizi de
belirleyebiliriz. Bugün bulunduğumuz yer, AKP iktidarıyla, yargılananların
yüzde 10,57’sinin mahkûm olduğu bir yargı sistemi içerisindeyiz. Yani, 8,5
milyon insan soruşturuluyor ama yüzde 10,57’si yargılanıyorsa soruşturmalar
toplumu baskılamak için, adalet bir bumerang olarak, bir tehdit unsuru olarak
kullanılmış demektir. O hâlde, demek ki yargıya bugüne kadar yaptığınız “Benden
yana olsun.”, “Senden yana olsun.” gibi yaftalamalar veya şekillendirmeler
sizin için de sürdürülebilir bir durum değilmiş. Bugün karşı karşıya kaldığınız
ağır muhatabiyetin temel gerekçesi de zaten burasıdır. O hâlde, nereye doğru
gitmeniz gerektiğini de buradan kestirebiliriz. 
Saygıdeğer
milletvekilleri, bakınız, o kadar çok, yargılama görüntüsü altında toplumu
dizayn etmeye, toplumu baskılamaya, ötekileştirmeye kalkıştınız ki. Bunu birçok
alanda yaptınız, siyasi alanda yaptınız, terörle mücadelede yaptınız. Burada,
Doğu ve Güneydoğu Anadolu’da “terör baskısı” adı altında, “yargılama görüntüsü”
adı altında yapılmış olanlara karşı büyük feveranlar yükseldi ama onları
hiçbirimiz duymadık, nasıl olsa terör var dedik, görmeyiverelim; döndük
kafamızı bir tarafa doğru. Ama, sorunları görmemek sorunların daha büyümesine
neden oluyormuş, bunları gördük. Aynı şeye Silahlı Kuvvetler için “Nasıl olsa
bunlar darbecidir, geçmişte darbe yapmışlardı, 1960’ta darbe yaptılar, 1970’te
yaptılar, 1980’de yaptılar; bugün, boş verin canım, bir de burunları sürtülsün.”
diye sessiz kaldığınızda sıranın size geleceğine hazır olmalıydınız. Bunu
yalnızca orada yapmadılar, yargıda yaptılar, bunu bürokraside yaptılar.
Bürokraside -işte, burada altını çize çize söyledik- Halk Bankası tarihin en
büyük soygunundan geçiyor, bugün de hâlâ öyle ama soyanlar yandaş oldukları
için yargı elinizde hâlâ bumerang olarak devam ediyor. TRT, bugünlerde bize,
Cumhuriyet Halk Partisine çiçek dağıtan TRT, tarihin en büyük soygunundan
geçiyor, hâlâ öyle, hâlâ soruşturmalar tamamlanmadı. Erken kalkanın soyduğu bir
kurum olmaktan çıkarmak için ne zaman harekete geçeceksiniz? 
Arkadaşlar,
adaletin, yargının bu ülke için kalıcı olabilmesi için en önemli üç ayağı
işletmeniz gerekiyor. 
Bir:
Parlamento denetimini kayıtsız şartsız kabul etmeniz ve işletmeniz gerekiyor. 
İki:
Yargı denetimini bumerang olarak çıkarmaktan adaleti sağlayacak denetim hâline
getirmeniz gerekiyor. 
Üç:
Devletin bütün kurumlarının içerisinde olan “iç denetim” adını verdiğimiz
teftiş kurullarını baskılamaktan vazgeçmeniz ve o kurulları yeniden harekete
geçirmeniz gerekiyor. 
Bu
üçünü yaptıktan sonra, gelinecek olan ikinci aşamada yargı üzerinde çok ağır
şaibeler var. Bugün, eminim ki, sokakta gerçekten suç işleyip ama yargının bu
vahim durumundan kendisine fırsat çıkarıp suçsuzmuş gibi gezen onlarca,
binlerce insan vardır. Tam tersine, gerçekten son derece masum olup da ama
yargının siyasallaşması, yargının belli bir örgütün kontrolü altına girmesi
sonucunda insanları mağdur eden sonuçlar da vardır. 
Şimdi,
bakın, size bir örnek anlatayım. Örgüt, bu cemaat örgütü emin olun sizi bir
kaşık suda boğar. O kadar hafife almayın bunları. Burası çok ciddi. Bir örnek
anlatacağım size. Birkaç gün içerisinde birçok İnternet sitesi çıkacaktır
elektronik ortamda. Bu İnternet siteleri dünyanın birçok yerinde olacaktır,
sizlerle ilgili çok ciddi iddialar atacaklar ortaya. En önemli iddialardan
birisi şu olacaktır: Ahmet, Mehmet, Kemal, Hasan vesaire bir sürü isim
sayacaklar ve “Bunlar cemaatçi.” diyecekler. Emin olun, o İnternet sitelerinde
bunu diyenler asıl cemaatçidir. Yargının en önemli işlevi doğru adamı
yakalamaktır ama siz bu tuzakların hepsine düşeceksiniz ve genelde -hep
yaptığınız gibi- yanlış adamları yakalayacaksınız çünkü cemaat bu konuda çok
profesyonel ve çok hazırlıklıdır. Sizi bu tuzağa doğru çekmek üzere ve bunu
şimdilerde görüyorum. Mesela, Cumhuriyet Halk Partili ailelerin çocuklarına,
onların fertlerine “cemaatçi” diye çeşitli operasyonlar yapılıyor. Bu, yavaş
yavaş, sizin tarafınızdan da “Ya, olabilir.” soru işaretinin kafanızda oluşturulması
için bir hazırlık sürecidir. Bu tuzağa düştüğünüz anda emin olun, delil
karartılmasının en büyük tuzağına düşmüşsünüz demektir. Buna düşmeyin. Doğru
olan şudur: Sabırlı olun, doğru adamı bulun ve hak ettiği cezayı verin. Bunu
veremediğiniz sürece yaptığınız büyük mağduriyet olacaktır.
Bir
başka şey: Yargıtayda çok ciddi iddialar var, yargının içerisinde hâkimlerin
yapmış olduğu eylemlere ilişkin ciddi iddialar var. Yargıtay Başkanlar Kuruluna
geçici döneme ilişkin mutlaka bir yasal yetki verin. Yargıtay Başkanlar Kurulu
özellikle Ceza Muhakemesi Kanunu’na dayanarak birtakım yasal düzenlemeler
yaparak yeniden yargılama olanağını yeniden vermelidir ve toplumda bunlara
ilişkin çok ciddi iddialar var. Bir tek örnek vereyim size arkadaşlar: Bazı hazine
arazileri cemaatin avukatları tarafından kazandırıcı zaman aşımı konusu
yapıldı. Cemaatin hâkimleri karar verdiler, cemaatin Yargıtayı onayladı, çok
ciddi hazine arazilerini ellerine geçirdiler. Ege Bölgesi’nde, Akdeniz
Bölgesi’nde kıymetleri çok büyük olan hazine arazileri; dönün bakın, doğru
olduğunu göreceksiniz. Buna ilişkin yeniden yargılama süreçlerini başlatmanızı
tavsiye ederim.
Silahlı
Kuvvetlerden bu cemaat hikâyesiyle uzaklaştırılmış olan personele geri dönüş
hakkını mutlaka, ivedilikle vermenizi tavsiye ederim. 
Yine
o pilotlara, Silahlı Kuvvetlerden ayrılmış olan pilotlara, dünyanın birçok
ülkesinde olduğu gibi sefer görev emri vererek uçuş yapma zorunluluğunu
getirmeniz gerekir. Ayın belli günlerinde, yılın belli aylarında onları göreve
çağırıp Hava Kuvvetleri uçuş yaptırmayı zorunlu hâle getirmeli ve siz bunu
sağlamalısınız. 
Yine,
bu kumpas davalarında mağdur olan çok sayıda Silahlı Kuvvetler görevlisinin
açmış olduğu tazminat davalarını Adalet Bakanlığı bir uzlaşma masası kurarak
ivedilikle uzlaşarak çözmelidir.
Hepinize
çok teşekkür ediyorum, saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Pekşen.
Grup
önerisinin aleyhinde ikinci ve son konuşmacı İstanbul Milletvekili Sayın Tülay
Kaynarca.
Süreniz
on dakika.
Buyurun.
(AK PARTİ sıralarından alkışlar)
TÜLAY
KAYNARCA (İstanbul) – Sayın Başkan, değerli milletvekilleri; HDP grup önerisi
aleyhine söz aldım. Genel Kurulu saygıyla selamlıyorum.
Öncelikle
15 Temmuz şehitlerimiz için rahmet diliyorum, onları şükranla ve minnetle yâd
ediyorum. Allah mekânlarını cennet kılsın, Yüce Rabb’im cennetiyle muamele
etsin ve yakınlarına, ailelerine de sabır diliyorum. 2.191 yaralımız var, her
birine şifa diliyorum. 
Bu süre
içerisinde bizim aziz milletimiz bir destan yazdı ve en son Yenikapı’da da,
İstanbul’da da hem içeride hem de dışarıya çok güzel bir mesaj verdi. İçeride
“Yaralarımızı birlikte sararız.” mesajıydı, dışarıya ise “Biz bu
birlikteliğimizle bir demokrasi destanı yazacağız.” mesajıydı. 
Bu duygu ve
düşüncelerle ben HDP grup önerisinin aleyhinde oy kullanacağımızı ifade
ediyorum çünkü gündemimizde uluslararası sözleşmeler var. Bugün itibarıyla
günlerdir halkımızın yakından beklediği, uzun süredir de beklediği uluslararası
sözleşmeleri inşallah birlikte tüm siyasi parti iradeleriyle çıkartmış
olacağız. Bu nedenle aleyhte oy verdiğimizi ifade ediyor, Genel Kurulu da
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederiz Sayın Kaynarca.
Halkların
Demokratik Partisi grup önerisini oylarınıza sunacağım.
MAHMUT TOĞRUL
(Gaziantep) – Başkanım, karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 16.24
İKİNCİ OTURUM
Açılma Saati:16.39
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema KIRCI
(Balıkesir)
-----0-----
BAŞKAN
– Sayın milletvekilleri, Türkiye Büyük Millet Meclisinin 123’üncü Birleşiminin
İkinci Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı
bulunamamıştı. 
Şimdi,
öneriyi tekrar oylarınıza sunacağım ve karar yeter sayısı arayacağım. 
Öneriyi
kabul edenler... Kabul etmeyenler... Karar yeter sayısı vardır, öneri kabul
edilmemiştir. 
Sayın
milletvekilleri, İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
V.- BAŞKANLIĞIN GENEL KURULA SUNUŞLARI
(Devam)
B) Önergeler
1.- Denizli Milletvekili Kazım Arslan’ın,
(2/470) esas numaralı Muhtar Ödenek ve Sosyal Güvenlik Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/54)
Türkiye Büyük Millet Meclisi Başkanlığına
14/12/2015
tarih ve 2/470 esas numarası ile Başkanlığınıza gelen, 18/01/2016 tarihinde
Plan ve Bütçe Komisyonuna sevk edilen ve tarafımdan verilen Muhtar Ödenek ve
Sosyal Güvenlik Kanununda Değişiklik Yapılmasına Dair Kanun Teklifi’nin Türkiye
Büyük Millet Meclisi İçtüzüğü’nün 37’nci maddesine göre doğrudan Genel Kurul gündemine
alınması hususunda gereğinin yapılmasını arz ederim. 06/03/2016
Saygılarımla. 
 Kazım
Arslan 
 Denizli
BAŞKAN
– Önerge üzerinde konuşmacıyı davet etmeden önce Cumhuriyet Halk Partisi Grup
Başkan Vekili Sayın Gök sisteme girmiş. 
Sayın
Gök, buyurunuz. 
IV.- AÇIKLAMALAR (Devam)
20.- Ankara Milletvekili Levent Gök’ün,
Kumpas, Ergenekon, Balyoz, Askerî Casusluk davaları mağdurlarının hukuksal
haklarının iadesi konusunun çözüme kavuşturulmasını ve önümüzdeki hafta
içerisinde gündeme alınmasını beklediklerine ilişkin açıklaması
LEVENT
GÖK (Ankara) – Teşekkür ederim Sayın Başkan. 
Sayın
Başkan, bu yaşadığımız süreçle ilgili olarak hepimizin dikkatli olması gereken
bir konu var. Daha önceki yargılamalarda mağdur olan, mağduriyete uğrayan
yurttaşlarımızın hukuksal sorunlarının giderilmesi amacıyla aslında biz Kumpas,
Ergenekon, Balyoz, Askerî Casusluk davaları mağdurlarının hukuksal haklarının
iadesi hakkında bir kanun teklifimizi bugün görüştürmek istemiştik. 
Sayın
Akif Hamzaçebi tarafından hazırlanan bu kanun teklifi 4 Temmuz 2014’te
verilmişti. İki yılı aşkın bir süredir Türkiye Büyük Millet Meclisinde
bekliyor. Hem onun konuşacağı hem de Sayın Sezgin Tanrıkulu’nun konuşacağı bu
kanun teklifini AKP Grubunun bir talebi üzerine geri çektik. 
Bu
önemli bir yasa. Devletin, rütbe ilerlemesi, derece ilerlemesi gibi, pek çok
mağduriyete neden olan hakları iade etmesi gerekiyor. Bu konunun AKP
yöneticileri tarafından fazla bekletilmeden bir çözüme kavuşturulmasını ve
önümüzdeki hafta içerisinde gündeme alınması konusundaki iradelerimizin
ortaklaşmasını beklediğimizi ifade ediyoruz. 
Teşekkür
ederim. 
BAŞKAN
– Peki.
Teşekkür
ederiz Sayın Gök. 
V.- BAŞKANLIĞIN GENEL KURULA SUNUŞLARI
(Devam)
B) Önergeler (Devam)
1.- Denizli Milletvekili Kazım Arslan’ın,
(2/470) esas numaralı Muhtar Ödenek ve Sosyal Güvenlik Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/54) (Devam)
BAŞKAN
– Sayın milletvekilleri, önerge üzerinde Denizli Milletvekili Sayın Kazım
Arslan konuşacaktır. 
Buyurunuz.
(CHP sıralarından alkışlar)
Süreniz
beş dakika Sayın Arslan. 
KAZIM
ARSLAN (Denizli) – Sayın Başkan, değerli milletvekilleri; İç Tüzük’ümüzün
37’nci maddesi gereğince 14 Aralık 2015 tarihinde vermiş olduğum
muhtarlarımızın özlük haklarının düzenlenmesi ve aynı zamanda temel
ihtiyaçlarının devletçe karşılanması yönündeki teklifimizin doğrudan gündeme
alınması üzerine söz almış bulunmaktayım. Hepinizi sevgiyle saygıyla
selamlıyorum. 
2108
sayılı Muhtar Ödenek ve Sosyal Güvenlik Kanunu ile 4541 sayılı Şehir ve
Kasabalarda Mahalle Muhtar ve İhtiyar Heyetlerinin Teşkiline Dair Kanun’da
değişiklik yapılmasını teklif ediyoruz. Çünkü, 6360 sayılı Büyükşehir
Kanunu’yla 34.500 adet olan köyümüzün 16.082 adedi kapanmış, mahalleye
dönüşmüştür. Bu mahalleye dönüşen muhtarlıklarımızın, köyleri mahalleye dönüşen
muhtarlarımızın ellerinde sadece mührü vardır, yetkileri budanmıştır, herhangi
bir gücü de kalmamıştır ve bunların da tekrar elde edilmesi için bu
teklifimizin yararlı olduğunu düşünüyorum. 
Muhtarlık,
sadece yetkilerinin alınmasıyla, tüzel kişiliğinin kaldırılmasıyla kalmamış;
muhtarlık, gerçek anlamda icracı olmaktan çıkarılmış ve ricacı olan, belediye
başkanlarının, belediyenin kapısında bekleyen konuma düşürülmüştür. Bunlar
yetmemiş, aynı zamanda daha önce köylünün, köy tüzel kişiliğinin gayretleriyle,
imkânlarıyla yapılmış olan birçok mülkiyetleri, birçok gayrimenkulleri hangi
belediye sınırları içindeyse büyükşehrin veya ilçe belediyelerinin mülkiyetine
geçmek suretiyle köylünün gerçek anlamda mülkiyeti de elinden alınıp
götürülmüştür. Hatta, birçok köy muhtarı, köyü mahalleye dönüşen köy muhtarı
kendi mülkiyetinin içinde kiracı durumuna düşen, zor duruma düşen, hatta, bu
arada yeri satılmışsa açıkta kalan bir konumda çalışmasına devam etmek zorunda kalmıştır.

Şimdi,
bu yasayla… Özellikle, geçmişte, muhtarlarımızın maaşları Cumhuriyet Halk
Partisinin ısrarıyla 1.300 liraya çıkarıldı ama sosyal güvenlik primi maalesef
kendi ceplerinden ödenmeye mahkûm edildi. Hâlbuki, devletin bir temsilcisi
olarak, devletin her türlü işini yapan, sorumluluğa gelince devlet memuru gibi
sorumluluk taşıyan ve muamele gören bir kişinin sosyal güvenliğinin devletçe
karşılanmamış olması bana göre bir yanlıştır, bunun düzeltilmesi gerekir. Bunun
için, muhtarlarımızın sosyal güvenliklerinin devletçe karşılanması, ayrıca,
temel ihtiyaçları olan, kirası varsa kirasının, elektriğinin, suyunun, doğal
gazının, telefon ücretlerinin, İnternet ücretlerinin de devletçe karşılanması
suretiyle onların güçlü duruma gelmesi ve görevlerini daha iyi bir şekilde
yapabilme olanağının mutlak suretle sağlanması gerekmektedir.
Değerli
arkadaşlarım, eğer muhtarlarımızı güçlü konuma getiremezsek, onları
çalışamayacak, zor durumda bırakacak, maddi imkânsızlıklar içinde bırakacak
noktada bırakırsak yetkisi kısılan, sözü olmayan, köyünde, mahallesinde
ağırlığı kalmayan bir muhtarlık konumuna bu muhtarlarımızı getirmiş oluruz diye
söylüyorum. Onun için, binalarının, özellikle, mahalleye dönüşen köylerimizdeki
binaların, büyükşehirlerin sınırları içinde bulunan, ilçe belediye
başkanlıklarımızın sınırları içinde bulunan binaların da yapılmak suretiyle
muhtarlarımızın eline teslim edilmesi ve görevlerini rahat bir şekilde,
devletin kendisine tahsis etmiş olduğu binalar içinde ve temel ihtiyaçlarının
da karşılanmış olacağı biçimde yerine getirilmesi uygundur diye düşünüyorum. 
Hepinize
teşekkür ediyorum, saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Arslan.
Önerge
üzerinde ikinci konuşmacı Bilecik Milletvekili Sayın Yaşar Tüzün.
Sizin
de süreniz beş dakika.
Buyurun.
(CHP sıralarından alkışlar)
YAŞAR
TÜZÜN (Bilecik) – Sayın Başkanım, değerli milletvekili arkadaşlarım; Denizli
Milletvekilimiz Sayın Kazım Arslan’ın muhtarlarla ilgili vermiş olduğu kanun
teklifinin doğrudan gündeme alınması konusunda söz almış bulunuyorum. Yüce
heyetinizi saygıyla selamlıyorum. 
Sevgili
arkadaşlar, değerli milletvekilleri; geçmişte belediye meclis üyeliği ve
belediye başkanlığı yapmış bir arkadaşınız olarak… 2014 yılında Mahalli
İdareler Kanunu değişikliği noktasında bu yüce Mecliste bu kanun görüşüldü.
Görüşülürken 31 tane ili, önce İstanbul, Kocaeli -“pergel kanun” dediğimiz-
daha sonra da 29 ili bütünşehir, yani büyükşehir statüsünün dışında bütünşehir
kapsamına aldınız. Bu kanun teklifi görüşülürken bu kapsamda, o günlerde de
defalarca bu kürsüde konuştuk, dedik ki: “Bir yanlış yapıyorsunuz.” Sonuç
itibarıyla, muhtarlıklar kapanacak, mahalle konumuna düşecek. Siz bu çıkarmış
olduğunuz kanunla yaklaşık 16 bin muhtarımızın aslında muhtarlık yetkisini
elinden aldınız, bir nevi, büyükşehir belediyelere ve hatta ilçe belediyelerine
yani alt kademe belediyelerine personel durumuna düşürdünüz. Bunun yanlış
olduğunu söyledik. 
Muhtarlarımızın
özlük hakları noktasında sıkıntıları olduğunu söyledik. Geçen dönem, biz de
Cumhuriyet Halk Partisi Grubu olarak vermiş olduğumuz destekle maaşlarını bir
nebze iyileştirdik. Ama sevgili arkadaşlarımız, geldiğimiz noktada durum şu:
Muhtarımız asgari ücrette maaş alıyor ama mahalle muhtarımız 570 lira prim
ödüyor, köy muhtarımız da 435 lira prim ödüyor. Yani, eline kalan maaştan
herhangi bir yatırım, yaptırım, kendi ihtiyacını görme şansı söz konusu değil.
Tabii, biz bu vermiş olduğumuz teklifte muhtarlarımızın sosyal güvenlik destek
priminin İçişleri Bakanlığı tarafından veyahut il özel idareleri tarafından
ödenmesini talep ediyoruz. Aynı şekilde, muhtarlarımızın hizmet binalarının
başta elektrik, su, telefon ve ısınma giderlerinin sağlanmasını istiyoruz,
bunun için teklif verdik.
Az
sonra bu teklifi oylayacağız, özellikle iktidar partisi milletvekili, AKP
milletvekili arkadaşlarımıza söylüyorum: Siz bu muhtarlarımızın sorunlarının
çözülmesi noktasında mı oy kullanacaksınız yoksa “Muhtarlarımızın bu sorunları
çözülmesin, öteleyelim, buna ihtiyaç yok.” mu diyeceksiniz? Burası çok önemli.
Günlerdir başta cumhuriyet ve demokrasi mitingi altında ülkemizin değişik ilçe
ve illerinde hatta kırsal köylerinde bile benzeri mitingler gerçekleştiriyoruz.
Amaç neydi? Amaç birlik beraberliğimizi tüm Türkiye’ye ve dünyaya göstermekti.
Bunu başardık, buna genel başkanlarımız düzeyinde, milletvekillerimiz
düzeyinde, belediye il, ilçe başkanlarımız düzeyinde destek verdik. Şimdi, bu
birlik beraberliğin ne kadar samimi olduğunun göstergesini bir dakika sonra
göreceğiz. Eğer bu birlik beraberliği bugün burada sağlayabiliyorsak, efendim
cumhuriyetin ve demokrasinin birinci temsilcisi durumunda olan muhtarlarımızın
haklarını vermekten geçecektir diye düşünüyorum. Eğer bunu yapmazsanız… 
Verdiğimiz
teklifin içeriğini biliyorsunuz bilmiyorsunuz bilmiyorum -çoğunuz telefonlarla
uğraşıyorsunuz, telefonlara bakıyorsunuz- ama verdiğimiz teklif şu arkadaşlar:
Muhtarlarımızın bu sosyal güvenlik primlerinin İçişleri Bakanlığı ve il özel
idareleri tarafından ödenmesini istiyoruz. Teklifimizin içeriği bu, ayrıca
muhtarlarımızın yine konaklarındaki elektrik, su, fatura ve İnternet
giderlerinin bu teklifle beraber il özel idareleri ve yine bağlı bulunduğu
İçişleri Bakanlığı tarafından ödenmesini istiyoruz. Yani muhtarlarımızı zaten
belediyede işçi durumuna düşürdünüz. Büyükşehirlerde, alt kademe
belediyelerinde sıradan bir personel -muhtar diyemezsiniz- mahalle muhtarı,
maalesef fen işlerinde çalışan bir işçi konumuna düştü. En azından demokrasinin
bugünlerde taçlandırılması noktasında bu demokratik hakkımızı evet yönünde oy
kullanarak vermenizi istirham ediyorum, talep ediyorum. Türkiye’de var olan
34-35 bin muhtar adına istirham ediyorum. Az sonra samimiyet testinden
geçeceksiniz, eğer bunun gündeme alınması noktasında evet, kabul oyu veriyorsanız
biz size Cumhuriyet Halk Partisi Grubu olarak teşekkür ediyoruz. Eğer hayır oyu
verecekseniz şimdiden 35 bin muhtarımıza sizleri, AKP milletvekillerini şikâyet
ediyorum.
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Tüzün.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın
milletvekilleri, alınan karar gereğince, sözlü soru önergeleri ile diğer
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci
sırada yer alan, Karadağ’ın Kuzey Atlantik Antlaşmasına Katılımına İlişkin
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız. 
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Karadağın Kuzey Atlantik Antlaşmasına
Katılımına İlişkin Protokolün Onaylanmasının Uygun Bulunduğuna Dair Kanun
Tasarısı (1/742) ve Dışişleri Komisyonu Raporu (S. Sayısı: 407) (x)
BAŞKAN
– Komisyon? Burada.
Hükûmet?
Burada. 
Komisyon
raporu 407 sıra sayısıyla bastırılıp dağıtılmıştır. 
Şimdi,
tasarının tümü üzerine Halkların Demokratik Partisi Grubu adına Diyarbakır
Milletvekili Sayın İdris Baluken konuşacaktır. 
Sayın
Baluken, süreniz yirmi dakika. 
Buyurun.
(HDP sıralarından alkışlar) 
HDP
GRUBU ADINA İDRİS BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
Bu
hafta ağırlıklı olarak uluslararası sözleşmeleri görüşeceğimiz Genel Kurul
çalışması yapacağız. Ancak, şu anda Türkiye’nin ihtiyacı olan temel
tartışmalar, maalesef bu Meclisin gündeminde AKP’nin bilinçli bir çabasıyla
olmayacak, bunu özellikle buradan ifade etmek, vurgulamak istiyorum. 15
Temmuzda sanki bir darbe girişimi yaşanmamış, sanki hızla demokratikleşmeyle
ilgili, hukuk devletiyle ilgili, toplumsal barışla ilgili bu ülkenin 79
milyonunun bir gündemi yokmuş gibi bu Meclisi çalıştırmak -altını çizerek
söylüyoruz- açıkçası bu Meclisi bilinçli olarak işlevsizleştirmektir, devre
dışı bırakmaktır. Parlamentonun işlevsizleştirilmesi, tam da bu tarz yapay
gündemlerle Parlamentoya mesai yaptırmanın ta kendisidir. Zaten bir olağanüstü
hâl ilan edildi, zaten kanun hükmünde kararnamelerle bu ülke yönetilmeye
başlandı, zaten o kanun hükmünde kararnamelerin Meclise getirilip
onaylanmasıyla ilgili bile en küçük bir endişe ya da kaygı iktidar partisinde
ya da Cumhurbaşkanında yok. Ancak, özellikle böylesi bir anlayış üzerinden
burada etliye sütlüye dokunmayan uluslararası anlaşmalar çerçevesinde
konuşurken biz Halkların Demokratik Partisi olarak tabii ki Türkiye’deki temel
meseleleri burada masaya yatırmak durumundayız. 
Bakın,
bütün Türkiye kamuoyunun ve Türkiye halkının sormuş olduğu bir soruyu şimdi
iktidar partisine sormak istiyorum: Biz, 15 Temmuz darbe girişiminden sonra bu
Mecliste ortak bir darbe komisyonunun kurulmasını kararlaştırdık. Halkların
Demokratik Partisi olarak, ilk teklifi yapan siyasi parti olarak da bu darbe
komisyonunun eşit sayıdaki üyeden hızla teşekkül etmesinin ve hızla
çalışmalarına başlamasının Türkiye'nin demokratik geleceği açısından ne kadar
önemli olduğunu vurguladık. Bu teklifimizi reddettiniz. Normal, İç Tüzük
gereği, herhangi bir alanda yaşanan sorunlarla ilgili nasıl komisyon
oluşturuluyorsa o şekilde bir komisyon oluşturulmasını maalesef bu Meclise
dayattınız. 
Peki,
o komisyonun oluşturulmasıyla ilgili Genel Kurul bir karar aldı. Şimdi, 15
Temmuzdan bugüne neredeyse bir aylık bir süre geçti ama hâlâ darbe komisyonu
ortalıkta yok, hâlâ komisyon oluşturulmamış. Biz sorduruyoruz, bütün muhalefet
partileri bu komisyonun bir an önce çalışmaya başlaması için komisyonda
çalışacak olan üyeleri bildirmişler ancak AKP iktidarı, AKP Grubu, hâlâ, sırf bu
komisyonun çalışmaya başlamasını ertelemek, ötelemek, zamana yaymak ve belki de
engellemek için üye bildirimini yapmamış. Allah aşkına neden korkuyorsunuz,
neden çekiniyorsunuz? Eğer bu Meclis, bir darbe girişimini, halka yönelik
yapılan katliam girişimlerini bile açığa çıkaracak bir komisyonu aradan geçen
bir aylık sürece rağmen hâlâ oluşturmamışsa bu Meclisten bu halkın beklentisi
ne olabilir bunu sorgulamıyor musunuz? “Parlamentoyu, Meclisi
işlevsizleştirmek” derken işte tam da bunu kastediyoruz. Biz, sizin
endişelerinizin ne olduğunu biliyoruz. Bu Meclisi bombalayanların, halka
yönelik sokak ortasında katliam yapanların nasıl büyütüldüğünü, nasıl bugünlere
getirildiğini bir yüzleşme süreciyle değerlendirmediğiniz için bu Komisyon ola
ki öylesi süreçlerle ilgili bir çalışma yapabilir diye çekiniyorsunuz. “Ne
istediniz de vermedik?” diyenler ya da metropol kentlerini, büyük kentleri,
büyükşehirleri parsel parsel bu yapılara peşkeş çekenler ya da Ankara’yı,
İstanbul’u bombalayanların Sur’u, Cizre’yi, Nusaybin’i bombalaması sırasında
“Bunları havyarla besleyin.” diyenler, bu darbe komisyonunun oluşmasından
rahatsızlık duyuyor olmasınlar. 
Bakın,
hâlâ ilk günden itibaren bu darbenin siyasi ayağıyla ilgili sormuş olduğumuz
soruların hiçbirine cevap verilmiş değil. “Bu darbe başarıya ulaşsaydı bunun
siyasi ayağı nasıl şekillenecekti?” sorusunu soruyoruz, binlerce insan
gözaltına alınmış, tutuklanmış, soruşturma süreçlerine tabi tutulmuş ama bugüne
kadar bir Hükûmet yetkilisi çıkıp bu darbenin siyasi ayağıyla ilgili tek bir
cümle kullanmış değil, tek bir açıklama yapmış değil. Bu darbe başarıya
ulaşsaydı bu darbenin getireceği Cumhurbaşkanı kim olacaktı, Başbakan kim
olacaktı, Bakanlar Kurulu kimlerden oluşacaktı? Bu soruları bilmemiz Türkiye
halkları olarak hepimizin hakkıdır ve bunlara cevap vermek de iktidar partisi
olarak sizin sorumluluğunuz ve önünüzdeki görevin gereğidir ancak dediğim gibi
bugüne kadar bu soruların cevaplarını vermediğiniz gibi Meclisin oluşturduğu
bir darbe komisyonunun da hızla çalışma yapması için gereken süreçleri maalesef
ertelemeye devam ediyorsunuz. Bunun kabul edilebilir hiçbir yanı yok. Bu
Meclisi daha fazla işlevselleştirerek, Meclisi daha fazla halkın gündemiyle
çalıştırarak Türkiye’nin temel meselelerini daha fazla bu Parlamentoda birtakım
yasal düzenlemelerle birlikte ele alarak ancak biz bu darbeler sürecinden bir
çıkış yakalanabileceğini düşünüyoruz. 
Ben
Genel Kurulun açılışı sırasında da ifade ettim, Yenikapı’da bir miting
düzenlendi, Yenikapı’daki mitingde, bakın, 6 milyon oy alan bir siyasi parti
yok sayıldı.
Yani
bize o davet gelmiş olsaydı da biz belirli yüzleşme süreçleri,
demokratikleşmeyle ilgili belirli tutumlar ortaya çıkmadan zaten o fotoğrafın
bir parçası olmayacaktık. Ancak siz özellikle 6 milyon insanın iradesini temsil
eden bir siyasi partiyi yok sayarak devletin yeniden inşası ve yeniden
organizesi sürecinde, Kürtler ve Aleviler başta olmak üzere, bu toplumun
ötekileştirilen bütün kesimlerine yer olmadığının mesajlarını verdiniz. Âdeta
1924 Anayasası’nın inkâr, imha ve asimilasyon ruhunu bir kez daha Yenikapı’da
güncellemiş oldunuz. 
Katılmamamıza
rağmen büyük bir dikkatle takip ettik. Acaba 79 milyonun tamamını, acaba
Parlamentonun tamamını kapsayacak olan, demokratikleşmeyi esas alan, toplumsal
barışı esas alan mesajlar çıkar mı diye dikkatle takip ettik. Ancak maalesef,
bizim takip ettiğimiz o miting içerisinde biz kendimizi hâlâ “öteki” olarak,
hâlâ “dışlanmış” olarak orada değerlendirildiğimizi bir kez daha görme
durumunda kaldık. 
Bakın
bu gidişat, gidişat değil; bu yol, yol değil. Biz tam bir yıldır -bu Meclis
kürsüsü, bu Meclis tutanakları şahittir- sizi uyarıyoruz. “Kutuplaştıran,
çatıştıran, ayrıştıran, savaş konseptini devreye koyan, halk iradesini esas
almayan yaklaşımlarla bu ülkeyi bir darbe mekanizmasına götüreceksiniz.” diye
defalarca uyardık. Ancak bugüne kadar yaptığımız uyarıları dikkate almadığınız
gibi, tam tersi uygulamalarla, ki en somut örneğini yine altını çizerek tekrar
edeyim, milletvekillerinin dokunulmazlığını kaldırarak, darbeyi yapan cuntacılara
dokunulmazlık zırhı getirerek, siz, o darbe mekanizmasını hayata geçirdiniz.
Darbe mekaniğini Türkiye’de işler kıldınız. 
Bakın
İmralı’da yaptığımız toplantılarda bugünlerin geleceğini ta iki buçuk-üç yıl
öncesinden konuşmuşuz, ayrıntılarıyla tartışmışız. Devletin resmî kayıtlarında,
resmî tutanaklarında var. Her biriniz iktidar partisinin milletvekilleri olarak
o tutanaklara ulaşma imkânına sahipsiniz. İki buçuk yıl önce Sayın Öcalan,
İmralı’da yapmış olduğumuz toplantıda, çözüm sürecinin bitirilmesi, müzakere
masasının devrilmesi durumunda darbe mekaniğinin nasıl harekete geçeceğini açık
bir şekilde vurguladı. Devlet heyeti de onları not etti. Başbakana, bakanlara
ve Cumhurbaşkanına o tutanaklar gönderildi, iyi biliyoruz. Sayın Öcalan şunu
dedi: “Türkiye siyaset tarihi, bir darbeler tarihidir. On yılda bir, beş yılda
bir sürekli darbelerle demokrasiyi kesintiye uğratan bu süreçler, çözüm
süreciyle beraber, kalıcı barışla beraber tarihin çöplüğüne götürülebilir.
Ancak, çözüm sürecinin bitirilmesi durumunda, bundan sonra on yılda bir, beş
yılda bir yapılacak olan darbeleri değil, kesintisiz olarak devreye girecek
olan bir darbe sürecini görme tehlikesiyle karşı karşıyayız.” 
Şimdi,
bunlar bilinmesine rağmen, Dolmabahçe mutabakatının reddedilmesi, çözüm masasının
devrilmesi, tekrar savaş konseptinin devreye konması ve âdeta taş üstünde taş
bırakılmayacak şekilde kent merkezlerinin yıkılmasıyla birlikte işte gelmiş
olduğumuz aşama, gelmiş olduğumuz tablo ortada. 
“Huzur
ve istikrar” diye milletten oy istediniz, 1 Kasımda yarattığınız savaş ortamı
içerisinde halktan yüzde 49,5 oy almayı başardınız, tek başına iktidar oldunuz,
halk size her türlü yetkiyi verdi. Cumhurbaşkanı Erdoğan’a da, bu anlamda,
yüzde 49,5 oyla “Bütün bu çatışma alanlarını bitirmenizi istiyoruz, bir
toplumsal barış istiyoruz.”un mesajını verdi ama bakın, ülkeyi getirdiğiniz
nokta ortada, kaos ve istikrarsızlık dışında şu anda hiçbir şey yok. Huzur ve
istikrar vadederek oy aldınız, kaos ve istikrarsızlığı bu ülkeye armağan
ettiniz. Buna hakkınız yok. Yenikapı mitingiyle ortaya çıkan tabloda, siz, bu
toplumu, bir kez daha ikiye böldünüz ve bunun sonuçları, son derece ağır
gelişmelere gebedir. 
Biz
bugünden uyarıyoruz, uyarı görevimizi yapmak istiyoruz: Bu yaklaşımdan, bu
anlayıştan vazgeçin. 1924 Anayasası’nın inkârcı ruhu, doksan yıldır bu ülkeye,
bu ülkenin halklarına gün yüzü göstermedi. Gelin, 1924 Anayasası’nın o inkârcı
ruhunu bir kenara bırakıp 1920 yılında Büyük Millet Meclisinin kurucu ruhunu,
1921 Anayasası’nın çoğul kimlikli, çoğul demokratik ruhunu birlikte, hızla
hayata geçirelim. Tek bir saniye bile önemli, tek bir dakika bile önemli. Bu
ülkede darbe mekaniğinin tekrar hamleler yapmayacağının garantisi var mı?
Herhangi biriniz çıkıp “Artık bütün sorunlar geride kaldı, bir kez daha Türkiye
bu tarz badirelerle karşılaşmayacak.” diyebiliyor musunuz? 
Bakın,
askere getirmiş olduğunuz yasayı bile bu süreç içerisinde Meclisin gündemine
getirmediniz. Şu anda askerin sokağa tankı göndermesi, Boğaz Köprüsü’ne topları
yığması falan suç değil -sayenizde suç değil- uçağı havalandırması da suç
değil. Herhangi bir komutan çıkıp “Ben kamu güvenliği açısından risk gördüm, o
nedenle bu sivil yerleşim alanlarına müdahale ediyorum, polis başta olmak üzere
oradaki bütün güvenlik birimlerini de kendime bağlı operasyonel süreçlerin bir
parçası hâline getiriyorum.” dediğinde suç işlememiş olacak. Bunun yasasını siz
yaptınız. Ya, hiç olmazsa bu süreç içerisinde bu yasayı getirip özellikle darbe
travması atlatmış olan bir toplumu bu şekliyle rahatlatmanız gerekiyordu ama
nerede? Tam tersine, dediğim gibi, yapılmaması gereken yanlışlarda ısrar ederek
bu ülkeyi büyük bir felaketin eşiğine getiriyorsunuz. 
Şu
anda Plan Bütçe Komisyonunda görüşülen yasa, tam bir darbe yasasıdır. Bugün
HDP’li belediyeleri hedefleştirerek bir toplumsal onay alabilirsiniz ama yarın,
CHP’li belediyeler başta olmak üzere, bütün muhalefet belediyelerine
yöneleceksiniz. Belediye başkanını neye dayanarak görevden alıp yerine kayyum
atayacaksınız? Belediye meclisini neye dayanarak toplantı bile yapamayacak bir
tasfiye sürecine tabi tutacaksınız? Bunun, darbecilerin yaptığı, Başbakana
müdahale edip yerine kayyum atama, memur atamadan ne farkı var ya da
Parlamentoyu bombalayan bir anlayış ile belediye meclisini tasfiye eden bir
anlayışın hangi farkını burada söyleyebilirsiniz? Bakın, bunların tamamı,
yanlış uygulamalar. “Yüzde 70 oy almış, yüzde 80 oy almış belediye başkanını,
belediye meclisini öyle ben görevden aldım, oraya memur atarım, istediğim gibi
yönetirim.” anlayışı içerisine girerseniz bu ülkeye yapabileceğiniz en büyük
kötülüğü yapmış olursunuz. Büyük bir gerilim ve çatışma ortamını bizzat kendi
ellerinizle hazırlamış olursunuz. Dolayısıyla, bu yanlıştan bir an önce
vazgeçilmesi gerekiyor. 
Biz
özellikle bu konularda kanun hükmünde kararnameler ve torba yasalarla bu
sürecin bu şekilde tüketilmesini büyük bir tehlike olarak görüyoruz ve bundan
bir an önce vazgeçilmesi gerektiğini, demokrasi, hukuk devleti, toplumsal barış
ve insan hakları temelinde hızla bazı düzenlemelerin yapılması gerektiğini bir
kez daha altını çizerek söylüyoruz. 
Şırnak
ve Hakkâri’nin ilçe yapılmasıyla ilgili süreci, arkadaşlarımız bu kürsüden uzun
uzun değerlendirecekler. Şırnak’ta zaten insan yok, biliyorsunuz. Yaptığınız
yıkım tablosuyla şu an Şırnak kent merkezinde yaşayan tek bir insan yok. Bütün
mahalleler tek tek yıkılıyor. O sosyal medyaya düşen fotoğrafları, bilmiyorum
inceliyor musunuz, şu anda Şırnak’ın tamamını yıkmış durumdasınız. Şimdi,
Hakkâri’nin de il statüsünden çıkarılarak insansızlaştırılmasıyla ilgili bir
süreç yürütüyorsunuz. Ne Şırnak halkına sormuşsunuz ne Hakkâri halkına
sormuşsunuz, ne oradaki teşkilatlarınıza sormuşsunuz ne oradaki sivil toplum
örgütlerine, kanaat önderlerine ne de orada halktan oy almış olan siyasi
partilere başvurmuşsunuz. Böyle bir uygulamayı nasıl hayata geçireceksiniz?
Hayata geçirdiğinizde bu ülkenin toplumsal barışına nasıl bir katkı sağlamayı
düşünüyorsunuz? 
Bizim
sunduğumuz teklifler belli. Biz, Orta Doğu’da genel olarak temel politikayı
değiştirmeniz gerektiğini söylüyoruz. Kürt düşmanlığı üzerinden yürüttüğünüz
politikalar iflas etti, bir bir iflas ediyor. Bakın, Münbiç’te de iflas etti.
Bu arada vahşi, barbar IŞİD çetelerine karşı Münbiç’i özgürleştirmiş olan bütün
demokratik Suriye güçlerini buradan selamladığımızı ve dayanışma duygularımızı
ifade ettiğimizi belirtmek istiyorum. Umarım ki Münbiç’in özgürleşmesi,
demokratik Suriye cumhuriyetinin hızla hayata geçmesi ve Suriye’de bir barış
sürecinin hızla sonuçlanması açısından katkı sağlayıcı olacaktır. Siz, Orta
Doğu politikasını çözüm ve barış temelinde değiştirirseniz, Kürtlerle ittifak
temeline oturtursanız, Yüksekova’yı da Cizre’yi de il yaptığınızda orada sınır
ticareti başta olmak üzere Orta Doğu’ya referans olacak merkezler
oluşturursunuz, cazibe merkezleri oluşturursunuz. Bunun için de Şırnak’ı veya
Hakkâri’yi ilçe statüsüne falan almanıza gerek yok. Zaten her 4 il de olası
Kürt politikasının değişmesi durumunda bölgesel açıdan son derece önemli
merkezler hâline gelecektir, ama dış politikadaki temel yanlışlarda yanlış
üstüne yanlış yapmanıza rağmen, o yanlışlarla sürekli yüzleşmenize rağmen ısrar
etmeye devam ediyorsunuz. 
Bakın,
bugün Cumhurbaşkanı Erdoğan, Putin’le görüşüyor. Daha birkaç ay öncesinde
Putin’le ilgili, Rusya’yla ilgili ağza alınmayacak sözler söylediğinizde yanlış
yapıyorsunuz dedik, bu ülkenin turizmini, tarımını, güvenliğini, Orta Doğu
politikasını düşünmeden bu tarz efelenmeler yaparsanız yarın öbür gün bu ülkeyi
küçük duruma düşürürsünüz dedik. Bunun için, biz, bu halk bedel ödemesin diye
Rusya’ya gittiğimizde ne vatana ihanetimizi bıraktınız ne bu ülkenin kuyusunu
kazma edebiyatlarını bıraktınız. Ee, ne oldu? Nereye geldiniz? Hangi aşamaya
geldiniz? Bakın, dün Putin için “Zalim Esad rejimine destek vererek birlikte
halkı katlediyorlar. Bunu kabul etmemiz mümkün değil.” diyordunuz. Erdoğan’ın
da Davutoğlu’nun da sayısız açıklamaları var burada. Bugün Putin’le Suriye’ye
barış geleceğini söylüyorsunuz. Bu kadar çelişkili, bu kadar kendi kendini
yalanlayan, ülkeyi bu kadar küçük düşüren bir politikada niye hâlâ ısrar
ediyorsunuz? 
Orta
Doğu’nun temel politikasını Orta Doğu’nun kadim halklarına dayamak
zorundasınız. Ne Amerika’sı ne Rusya’sı ne Avrupa’sı, küresel emperyal güçlerle
Orta Doğu politikasını şekillendirmeye kalkarsanız çelişkiler yumağında bu
şekilde kendi yanlışlarıyla yüzleşen bir hükûmet pozisyonuna düşersiniz. Orta
Doğu’nun kadim halkları olan Araplar, Türkler, Kürtler ve Farslarla ilgili ve
yine Ermeniler, Asuri Süryaniler, Nusayriler başta olmak üzere kadim halklarla
ilgili bir temel politikayı mutlaka tartışıp dış politikanın ana yörüngesine
oturtmak zorundasınız; bunu yapmadığınız sürece buraya getireceğiniz teknik
uluslararası sözleşmeler, hiçbir soruna çözüm üretmeyen, tamamen vakit kaybı
olarak bile değerlendirebileceğimiz birtakım tartışmaları ortaya çıkaracaktır
ama biz vakit kaybı olmasın diye bu anlaşmalar çerçevesinde Türkiye’nin temel
meselelerini bu kürsüden ifade etmeye devam edeceğiz diyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederiz Sayın Baluken. 
Sayın
milletvekilleri, tasarının tümü üzerinde başka konuşmacı yok. 
Şimdi,
yirmi dakika süreyle soru-cevap işlemini gerçekleştireceğiz. Yirmi dakikanın on
dakikası sayın milletvekillerine, diğer geri kalan on dakikası da cevap vermek
için Sayın Bakana aittir. 
Şimdi,
sisteme giren sayın milletvekillerine sırasıyla söz vereceğim. 
Sayın
Bircan…
ERDİN
BİRCAN (Edirne) – Edirne’nin sorunlarıyla ilgili konuşacağım. 
Maalesef,
300 bin kişinin yaz aylarında devamlı kullandığı Keşan-Enez yolu, her taraf
duble olurken orası yıllardır kağnı arabalarının geçtiği, üstüne asfalt yapılan
bir yol hâlinde ve her yıl yüzlerce insanımız ölmektedir.
Bir
de bu yıl ayçiçeği rekoltesi çok düşük düzeyde. Geçen yıllarda olduğu gibi yine
aynı çalışmalar yapılırsa ve bununla ilgili de -maalesef- geçen yıllarda olan
rekolte yüksekliği gibi fiyat politikası yapılırsa çiftçi perişan olur ve
çiftçiyi hakikaten perişan ederler.
Bizim
Mecidiye beldemizde daha önceden taş ocaklarımız vardı; bu taş ocaklarıyla ilgili
burada soru önergesi de vermiştim. Turizm alanı olan bölgemizde hâlâ taş
ocakları devam etmekte…
(Mikrofon
otomatik cihaz tarafından kapatıldı)
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Evet, ben de güncel bir konudan bahsetmek istiyorum.
Toprak
Mahsulleri Ofisi, uyguladığı alım politikalarıyla şu anda üreticiyi mağdur
ediyor. Sivas Divriği, Kangal, Şarkışla’da üreticiler perişan. Toprak
Mahsulleri Ofisi yerinde alım yapmıyor; üreticiler, 100 kilometre mesafe
katederek ürünlerini tüccarlara satıyor. Randevulu alım yapıyor, çok kesinti
yapıyor, Adana’daki mısır üreticisi perişan. Toprak Mahsulleri Ofisi 725
liradan mısır alımı yapıyor ancak, tüccar 630 liradan alım yapıyor. Bu
nedenlerden dolayı tüccar tercih ediliyor. Trakya’da Toprak Mahsulleri Ofisi
zaten yanlış yaptığını açıklamıştı, fiyatı sonradan açıklayarak piyasaya girdi.
Aynı hatayı çeltikte yapmaması, çeltik üreticisini perişan etmemesi için
şimdiden uyarıyorum. 
Teşekkür
ediyorum. 
BAŞKAN
– Sayın Arslan…
KAZIM
ARSLAN (Denizli) – Sayın Başkan, biraz önce İç Tüzük’ümüzün 37’nci maddesi
gereğince muhtarlarımızın özlük haklarının ve temel giderlerinin devletçe
karşılanması yönünde vermiş olduğumuz kanun teklifinin doğrudan gündeme
alınması için vermiş olduğum önergemiz, AKP’nin oylarıyla reddedilmiştir.
İktidar, bir kez daha muhtarlarımızın taleplerini kabul etmediğini
göstermiştir. Büyükşehir Yasası’nın değişmesinden sonra yetkileri azaltılan,
gelirleri düşen mahalle ve köy muhtarlarımızın çalışma oda ve binalarının
teslimi ne zaman yapılacaktır? Muhtarlarımızı sürekli saraya davet ediyorsunuz,
ziyafetler veriyorsunuz da neden özlük haklarını vermiyorsunuz, günlük
giderlerini neden karşılamıyorsunuz? 
Teşekkür
ederim. 
BAŞKAN
– Sayın Sarıhan…
ŞENAL
SARIHAN (Ankara) – Bu ayın 19’unda Meclisin tatile gireceği yolunda basında
bazı bilgiler var. Hepimizin bilgileri içinde olduğu gibi, kanun hükmündeki
kararnamelerin otuz günlük süre içinde Meclisimize gelmesi gerekiyor ve
onaylanması gerekiyor. 19’u, 20 Temmuzda başlamış olan ilk kanun hükmünde
kararnameye göre hesaplanmış bir tarih midir? Meclis denetiminden bu
kararnamelerin kaçırılmaya çalışılmasının anlamı nedir? Bunun bir hukuksuzluk
olduğunu anımsatmak isterim. 
Teşekkür
ederim. 
BAŞKAN
– Sayın Arık…
ÇETİN
ARIK (Kayseri) – Teşekkür ederim Sayın Başkan. 
Hafta
sonu Kayseri’nin Felahiye ilçesinde Sıtmapınar Şenlikleri’ne katıldım. Oradaki
halkımız, on beş yıl önce kendilerine söz verilen Felahiye ilçesinin Göğdere
yolunun ne zaman yapılacağını soruyorlar. Ali Özbay isimli bir vatandaşımız
“Seçime kadar ‘milletin adamıyız’ diyorlar, seçimden sonra milleti
unutuyorlar.” dedi. Bunu özellikle iletmemi istediler size. 
Yine,
ilçenin sürekli göç verdiğini söylüyor ve bu göçü engellemek için yüksekokul
istiyorlar; “Kalkınmayı kırsaldan başlatacağız.” dediğinizi ve ellerinden
adliyelerini ve postanelerini aldığınızı söylüyorlar. Ellerinden alınan postane
ve adliyelerini tekrar geri istiyorlar.
Teşekkür
ediyorum.
BAŞKAN
– Sayın Purçu…
ÖZCAN
PURÇU (İzmir) – Teşekkür ederim Sayın Başkanım. 
İzmir’in
sorunları saymakla bitmiyor. Hükûmetin, iktidarın İzmir’e doğru düzgün bir
yatırımı söz konusu değil, sadece tünel ve yol yapılıyor. Onun dışında
“Turistlerin gelmesi için, büyük gemilerin yanaşması için yanaşma alanı
yapılsın.” dedik, yapılmadı, “Türk Hava Yolları direkt yurt dışına uçsun.” dedik,
uçmadı; birçok çalışma var İzmir’le alakalı, turizmle alakalı hiçbiri
yapılmadı. 
Bunun
dışında, bu Hükûmet döneminde doğru düzgün fabrika açılmadı. İşsizlik had
safhada, “Yüzde 10-11” diyorlar, hepsi hikâye, yüzde 30’a yüzde 35’e yakın
işsizlik söz konusu. Maalesef gençlerimiz işsizlikten kırılıyor, üniversite
mezunları iş bulamıyor. Bu alanda Hükûmetin çalışma yapması lazım, acil ve
ivedilikle tarımı desteklemesi, turizmi desteklemesi lazım. 
Teşekkür
ediyorum Başkanım.
BAŞKAN
– Sayın Gürer...
ÖMER
FETHİ GÜRER (Niğde) – Teşekkürler Sayın Başkan. 
Orman
ve Su İşleri Bakanlığına iki tane net soru sordum: “Niğde Şekerpınarı suyunun
içme suyu olarak Niğde, Bor ve Ulukışla’ya getirilmesi için bir çalışma var
mıdır? Ecemiş suyunun, sulama suyu olarak Niğde iline getirilmesi için bir
proje çalışması var mıdır?” dedim. Bunlara verilen yanıtta: “Konya Kapalı
Havzası Master Plan İşi kapsamında hazırlanan Ecemiş Kaynaklarından Su Temini
Ön Raporu ile Aksaray ve Niğde illeri, Konya Emirgazi ilçesinin 2050 yılına
kadar olan içme suyu ihtiyaçları incelenmiştir. 
Söz
konusu çalışmayla Niğde kent merkezi, Kemerhisar, Altunhisar ve Bor ilçeleri,
Konya ili Emirgazi ilçesi, Aksaray kent merkezi ve Taşpınar ilçesine verilecek
su, temin edilecek miktar ile birim su maliyetinin 1,76 metreküp/lira olması
belirtilmiş. Ecemiş Kaynaklarından Su Temini Ön Raporu’nda sulama suyu teminine
yönelik herhangi bir çalışma bulunmadığı belirtilmektedir. 
Keza
Şekerpınarı’ndan Niğde iline içme suyu temini için çalışmalarına devam edilen
Konya Kapalı Havzası Master Planı kapsamında incelenmekte olup söz konusu…”
(Mikrofon
otomatik cihaz tarafından kapatıldı)
BAŞKAN
– Sayın Bektaşoğlu... Yok.
Sayın
Pekşen…
HALUK
PEKŞEN (Trabzon) – Sayın Başkan, özellikle Türkiye’nin ekonomik krize girdiği
dönemlerde devletin ivedilikle almış olduğu çeşitli tedbirler var. Bunlardan en
önemlisi de borç yapılandırma tedbirleridir. Türkiye bugünlerde olağanüstü zor
bir ekonomik sürecin içerisinden geçiyor, sektörün sırtında çok ciddi bir borç
yükü var, piyasada çok ağır ekonomik koşullar var ama borç yapılandırmasına
ilişkin herhangi bir yasal tedbir alınmamış. Çok sayıda şirketin iflas
ertelemek gibi olağanüstü ağır bir sürece doğru sürüklendiği, herkesin bildiği
bir gerçek. Buradan Hükûmeti uyarıyorum: İvedilikle borç yapılandırması
konusunda yasal bir prosedürün hazırlanması ve Parlamentodan bu prosedürün
geçirilmesi büyük önem arz etmektedir. 
Teşekkür
ediyorum.
BAŞKAN
– Sayın Yiğit…
ALİ
YİĞİT (İzmir) – Teşekkür ederim Sayın Başkan.
Darbe
girişiminden sonra el konulan mallar nedeniyle, alacakları olanlar alacaklarını
alamıyorlar, borcu olanlar da borcunu ödemekte sıkıntı çekiyorlar. Çok küçük
bir örnek vermek istiyorum: Gaziantep’te el konulan bir hastaneye borcu olan
bir şirket, borcunu ödemek istiyor, ödeyemiyor, parayı bloke ediyor, kimin
alacağı belli değil; üçüncü, dördüncü şahıslara satılmış çekler. Bunlar, tabii,
“çekini ödeyemeyen şirket” durumuna düşmüş oluyor, sıkıntı çekiyor. Bu konuda
acil bir önlemin alınması… En azından, ödese de suçlu, ödemese de suçlu duruma
geldi insanlar. Bu konuda acil bir çözüm bulunması gerekiyor.
Teşekkür
ediyorum.
BAŞKAN
– Sayın Akar…
HAYDAR
AKAR (Kocaeli) – Sayın Bakan, Batman ilinde Kozluk’a bağlı Kaletepe, Cevizli,
Kavaklı köylerinin 3’ünün de trafosu sökülmüş. Yani, elektrik dağıtım şirketi
tarafından gerekçesi ne olursa olsun 3 tane köyün trafosu sökülmüş ve şu anda
elektrik olmadığı için içme suyu kuyularından da su çekemiyorlar. Bu yaz
sıcağında, 35-40 dereceleri gösteren bir sıcakta elektrik dağıtım şirketinin
hangi yetkiyle bir köyün trafosunu söktüğünü anlamış değilim. Bunun çok hızlı
bir şekilde giderilmesi, o köylülerimizin mağduriyetinin önlenmesi gerekiyor.
Tabii,
sadece bu su kaynaklarını oradaki vatandaşlarımız kullanmıyor, hayvanlar var
baktıkları, topraklar var ektikleri; suya en ihtiyaç olan dönemi yaşıyoruz.
Bunun ivedilikle mutlaka giderilmesi gerektiğini düşünüyorum. 
Gereğinin
yapılmasını saygılarımla arz ederim.
BAŞKAN
– Teşekkür ederiz.
Sayın
milletvekilleri, sorular bitti. 
Sayın
Bakan, geri kalan süre size ait. 
Buyurun.

GÜMRÜK
VE TİCARET BAKANI BÜLENT TÜFENKCİ (Malatya) – Teşekkür ederim Sayın Başkanım.
Değerli
arkadaşlar, öncelikle hepinize teşekkür ediyoruz. Özellikle 15 Temmuz akşamı
Meclisi açan, milletimizle beraber darbeye karşı direnen bütün
milletvekillerimize, Parlamentomuza teşekkür ediyoruz, milletimize teşekkür
ediyoruz. Milletimiz, o gün gerçekten sivil direniş nedir, nasıl olması
gerekir, bütün dosta ve düşmana göstermiş oldu, dünyaya göstermiş oldu. Kurşunlara
karşı, tanklara karşı göğsünü siper ederek bu milletin iradesine sahip çıkma
noktasında âdeta hayatlarını vererek göstermiş oldular. Tabii, orada
milletimiz, hiçbir zaman silah da kullanmadı, kurşun da atmadı, sadece imanıyla
göğsünü siper ederek orada bulundu. Milletvekillerimiz de Meclisi açarak buna
katkıda bulundular, kendilerine teşekkür ediyoruz.
Bu
noktada biz de bundan sonra millete hizmet etme noktasında elimizden gelen
gayreti ve çalışmayı ortaya koyacağız, hep beraber koyacağız. Onun için hem
Meclisimizi hem Hükûmetimizi daha fazla çalıştırarak millete hizmet etme
noktasında, milletle beraber yol yürüme noktasında gayretimizi hep beraber
göstermiş olacağız. Özellikle 15 Temmuzdan sonra oluşan, siyasi partilerimizin,
genel başkanlarımızın ortaya koymuş olduğu birlik ve beraberlik, milletimiz
tarafından gerçekten takdirle karşılandı. Özellikle 7 Ağustosta yapılan
“Demokrasi ve Şehitler Mitingi”ne siyasi parti liderlerimizin katılması, her
kesimden insanımızın katılması ve orada millî bir duruş sergileyerek
demokrasiye sahip çıkılması, şehitlere sahip çıkılması her türlü takdirin
üzerinde. Bu noktada da bütün milletvekillerimiz alanlardaydı, o alanlarda
milletimizle beraber bulundular, katkı verdiler. Bunu da milletin takdir
ettiğini görüyoruz. 
Değerli
arkadaşlar, bu girişten sonra sorulara gelince: Biraz önce Denizli
Milletvekilimiz Kazım Bey, özellikle muhtarlarla ilgili görüşünü ve sorusunu
ifade etti. Kendisine teşekkür ediyoruz. Biz de AK PARTİ olarak iktidara
geldiğimizden bu yana muhtarların hem özlük haklarını iyileştirme hem de
maaşlarını iyileştirme noktasında sürekli gayret gösterdik, çalışma ortaya
koyduk. Onların hizmet verme noktasında, daha iyi binalarda hizmet vermeleri
açısından, belediyelerimizin hizmet binaları üretme noktasında, hem AK PARTİ’li
belediyeler hem de CHP’li belediyeler veya diğer belediyeler de muhtarlarımızın
hizmet alanlarının güzelleştirilmesi noktasında gayret gösterdiler. 
Ayrıca,
çağa uygun olarak bilgisayarlı hizmet vermeleri noktasında, onların İnternet’e
erişmeleri noktasında Hükûmetimiz ve belediyelerimiz çok ciddi katkılar
sağladılar ve bugün gelinen nokta itibarıyla, yeterli olmamakla beraber, 1.350
lira asgari ücret noktasına getirerek muhtarlarımızın maaşlarını da ciddi
anlamda yükseltmiş olduk. Bunda herkesin katkısı vardır. Meclisimizde
onaylandı. İnşallah, bütçe imkânları elverirse, önümüzdeki dönemler içerisinde
yine muhtarlarımızın hem maaşının hem özlük haklarının yeniden düzenlenmesine
bu Mecliste hep beraber katkı vermiş oluruz.
Borç
yapılanmasıyla ilgili yine bir soru vardı. Bununla ilgili özellikle zaman
zaman, sizlerin de bildiği gibi, AK PARTİ hükûmetleri tarafından borç
yapılandırmaları gerçekleşti. Daha geçtiğimiz günlerde esnafa yönelik bir borç
yapılanmasını hayata geçirdik. Orada 400 milyon TL’lik bir yapılanma vardı. 
Çiftçilerimize
yönelik de Meclisimize inşallah gelecek. Bununla ilgili yapılandırmalarımız
var, borç yapılandırmamız bulunmaktadır. 
Yine,
geçtiğimiz günlerde yasalaşan, Maliye Bakanlığımız tarafından birtakım cezalara
ve vergi borçlarına yönelik yapılandırmalar vardı. Bu yapılandırmaları biz
hayata geçirdik, geçirmeye de devam edeceğiz. Genel anlamıyla da, özellikle
sanayicimizin, reel yatırımcımızın önündeki engelleri kaldırma noktasında
Hükûmetimiz elinden gelen gayreti ortaya koyuyor; bürokrasiyi azaltma
noktasında gerçekten son zamanlarda ciddi ilerlemeler kaydedildi. Tabana
yayılan, esnafımızın, çiftçimizin, iş adamımızın, sanayicimizin ekonomik
anlamda devletle olan sıkıntılarını giderme, onlarla el sıkışma, onlarla
barışma, mümkün olduğu kadar davaları azaltma stratejisi içerisinde bu
yapılandırmaları hayata geçiriyoruz. 
Sadece
devletle olan davaları azaltmak veya borçları yapılandırmak yetmiyor,
özellikle, sizin de bildiğiniz gibi, Türkiye'nin yatırım ortamını iyileştirme,
reel yatırımcıyı destekleme, dış yatırımcıyı Türkiye’ye getirebilme adına da
önemli çalışmalarımızın olduğunu buradan ifade etmemiz gerekiyor. Tek noktada,
yatırımcının, işlerini halledeceği bir ofis veya yine yatırımcının bu darbe
teşebbüsünden en az etkilenebilmesi adına soruşturmaları dikkatli ve sınırlı
tutmak, piyasanın olumlu gidişine katkı sunmak adına birtakım girişimlerimiz de
var. 
Yine,
arkadaşlarımızın, özellikle bizim Bakanlığın dışında diğer bakanlıkları
ilgilendiren birtakım soruları oldu. Bununla ilgili sizler de takdir edersiniz
bizler o bakanlıklara iletir ve oralardan inşallah cevapları yazılı olarak
sizlere ulaştırırız.
Değerli
arkadaşlar, tabii, ülkemizin içerisinde bulunduğu konum itibarıyla bizim de
Bakanlığımızı ilgilendiren, özellikle gümrüklerde, yine iç ticaretin
düzenlenmesi noktasında önemli projelerimiz var, bunların bir kısmını sizlerle
paylaşmak istiyorum. Önümüzdeki hafta içerisinde inşallah sizlerin huzuruna
gelecek taşınır malların rehni noktasında önemli bir düzenleme. Biraz önce
Kazım Bey’in de ifade ettiği gibi, esnafımıza, küçük işletmelerimize,
KOBİ’lerimize önemli bir destek. Burada kredi başvurusunda bulunan esnafın veya
küçük işletmelerin bankalara gayrimenkul teminatı dışında başka teminatlar da
göstermesine imkân tanıyan bir yasa tasarısı. Burada çiftçilerimiz mahsulleri,
ağaçları veya makineleri -torna tesviye makinesi gibi veya başka makineler
gibi- veya stoklarında bulunan ham maddeleri ya da ürettikleri malzemeleri
rehin olarak bankaya sunabiliyorlar. Ayrıca, ticari projelerin krediye tabi
tutulması noktasında, siz bir bankaya gittiğinizde eğer şu anda bir ticari
projeniz olsa başka teminat gösteremediğiniz için o ticari projeye destek
veremiyor banka veya kredi veremiyor. Şimdi, getireceğimiz yasayla birlikte o
ticari projeye de, ticari anlamda sadece projeye de kredi verebiliyor.
Yine,
markaların marka değerine veya patent hakkını almış ürünlere, lisans almış
ürünlere bankalar teminat kabul ederek kredi verebilecekler. Buradaki amacımız,
tamamen, küçük işletmelerimize, krediye erişmekte zorlanan işletmelerimize
kolaylıklar tanımak. Bunları yaparken de o işletmelerin “Üretim dışında ben
nereden para bulurum? Nereden bunu finanse ederim?” bunu düşünmemelerini
sağlamak için bu yasa tasarısını hazırladık. Umarım bütün partilerdeki
arkadaşlarımız, milletvekillerimiz bu yasaya sahip çıkarak, özellikle
esnafımızın ve küçük çiftçimizin finansa erişimini kolaylaştıracak bu yasayı
hep beraber Meclisten geçirebiliriz, geçirmiş oluruz. 
Değerli
arkadaşlar, diğer bir nokta da biliyorsunuz, 15 Temmuzdan sonra yurt dışına
kaçmak isteyen bu  FETÖ terör örgütüne mensup, Fethullahçı terör örgütüne
mensup insanların yurt dışına çıkışını engelleme noktasında…
(Mikrofon
otomatik cihaz tarafından kapatıldı) 
BAŞKAN
– Tamamlayınız lütfen.
Buyurunuz.
GÜMRÜK
VE TİCARET BAKANI BÜLENT TÜFENKCİ (Malatya) - …Bakanlığımız üzerine düşen
görevi yapmış ve sınırlardan kapıları kullanarak yurt dışına kaçmak isteyen, bu
örgüte mensup yaklaşık 89 insanı o gece veya iki üç gün içerisinde engellemiş
durumda. Bununla ilgili çalışmaları da çok dikkatli bir şekilde yürütüyoruz.
Teşekkür
ederiz.
BAŞKAN
– Teşekkür ederiz Sayın Bakan.
Sayın
milletvekilleri, tasarının tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum:
KARADAĞIN KUZEY ATLANTİK ANTLAŞMASINA KATILIMINA İLİŞKİN PROTOKOLÜN
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 19 Mayıs 2016 tarihinde Brüksel’de imzalanan “Karadağ’ın Kuzey
Atlantik Antlaşmasına Katılımına İlişkin Protokol”ün onaylanması uygun
bulunmuştur.
BAŞKAN – 1’inci madde üzerinde Halkların Demokratik
Partisi Grubu adına Diyarbakır Milletvekili Sayın Altan Tan. 
Süreniz on dakika Sayın Tan.
Buyurun. (HDP sıralarından alkışlar)
HDP GRUBU ADINA ALTAN TAN (Diyarbakır) – Sayın Başkan,
sayın milletvekilleri; bugün çok önemli bir görüşme cereyan ediyor Sayın
Cumhurbaşkanı Recep Tayyip Erdoğan ile Rusya Devlet Başkanı Putin arasında. Şu
an içinde bulunduğumuz saatlerde de bu görüşmeler ve diyaloglar devam ediyor.
Değerli arkadaşlar, Türkiye'nin Rusya da dâhil olmak
üzere çevresindeki bütün ülkelerle, bütün kuruluşlarla sorunlarını çözmesi, iyi
ilişkiler içerisinde olması hepimizin isteği. Ancak bunu söylerken şöyle bir
eleştiride de bulunmak istiyorum: Türkiye öyle bir gemi hâline geldi ki, açık
denizlerde rotadan çıkmış, yelkenleri yırtılmış, patlamış, kürekleri denize
düşmüş, dalgaların bir oraya bir buraya sürüklediği bir ülke hâline geldi. Bunu
da asla kabul etmek, doğru görmek ve sürdürülebilir bir pozisyon olarak kabul
etmek mümkün değil. Niye mümkün değil, kısaca bunu izah etmeye çalışacağım. 
Değerli arkadaşlar, biliyorsunuz, Necmettin Erbakan
döneminden başlarsak, Türkiye'de Refah Partisi kademe kademe, 1984 yerel
seçimlerinde yüzde 4,45 oydan yüzde 21 oya kadar geldi ve 1995 seçimlerinde
Türkiye'nin 1’inci partisi oldu ve arkasından bir koalisyon hükûmeti kuruldu
Doğru Yol Partisiyle. Ondan önce de olan ayak oyunları ayrı, uzun uzadıya
anlatmıyorum ama Necmettin Erbakan Başbakan olarak hükûmeti kurdu. Çok kısa bir
müddet sonra ciddi bir kıskaç altına alındı, yapmak istediği D8 toplantıları
engellenmeye çalışıldı ve bildiğiniz gibi -yine, uzatmadan, bu on dakikayı en
verimli şekilde kullanabilmek için söylüyorum- 28 Şubata gelindi. Necmettin
Erbakan’ın o dönemde sıkıştırılmasının ve iktidarı hileyle, cebren elinden
alınarak bir köşeye itilmesinin veya yasaklanmasının esas sebebi az veya çok
namaz kılması veya özel hayatı değildi. O dönemde, yine, bugünkü gibi, dünya
siyasetini yöneten güçler, çevreler bir hesaplaşma içerisindeydi ve Erbakan’ın
D8’lerle kurduğu bu ilişkiler, Almanya, İran ve diğer ülkelerle kurduğu
diyaloglar bugün “Batı Bloku” olarak nitelendirdiğimiz Avrupa Birliği, ABD,
İngiltere ve İsrail’i ciddi şekilde rahatsız etti. Ondan sonra, biliyorsunuz,
parti kapatıldı, yeni bir süreç başladı ve daha sonra Adalet ve Kalkınma
Partisi kuruldu. 
Adalet
ve Kalkınma Partisi ilk dönemlerde ABD’den, İngiltere’den, İsrail’den,
dünyadaki Yahudi Kongresinden, küresel sermayeden, bütün bu güçlerden ciddi bir
destek aldı. Bunun gizlisi saklısı, öylesi böylesi yok. Ondan sonra Avrupa
Birliği sürecinde Türkiye çok ciddi adımlarla düzenlemeler yapmaya koyuldu;
2010 yılına kadar, 2011 yılına kadar, tabiri caizse bu balayı devam etti. O
dönemde, bugün en fazla tartışılan cemaat de bu konsorsiyumun içinde büyük bir
ortak olarak yerini aldı. Ama ne zaman ki Arap Baharı başladı, Tunus’ta,
Mısır’da, Libya’da ardı ardına iktidarlar değişmeye başladı, Türkiye’nin de bu,
Avrupa Birliği, ABD, İngiltere’yle olan ilişkilerinde çatırdamalar, önce
cızırtılar, sonra ciddi görüntü bozuklukları ortaya çıktı. Kavganın esası budur
değerli arkadaşlar. 
Tabii,
burada, bizim başta İslami medya da olmak üzere hepsi “Yeter artık bu zillet,
bu mihnet.” diye o güne kadar kullanmadıkları bütün bir üslupla olayın asli
gidişatını tamamen çarpıtarak “Yeter artık, biz tek başımıza ayağa kalkmak
durumundayız. Orta Doğu’da bizden habersiz bir yaprak kıpırdamamalı ve biz
artık tek belirleyici olmalıyız.” diye pozisyon aldı. 
Keşke
böyle olsaydı. Hani derler ya: “İstemeyenin bilmem kimi ölsün.” Ama bu yeni
süreçte ABD’yle, Avrupa Birliğiyle, küresel sermayeyle yollar ayrılırken bir
proje ortaya konulamadı. Suriye ne olacak? Nasıl bir İslami anlayış olacak?
Mısır’da ne olacak? Laiklerle diyaloglar nasıl gelişecek? Etnik sorunlar için,
Kürt sorunundan Berberi sorununa kadar, Ezidilerden Süryanilere kadar Orta
Doğu’da nasıl bir ilişki biçimi geliştirilecek ve belki de çok önemli bir madde
olarak, en az bunlar kadar önemli bir madde olarak bu ekonomik düzen, ilişkiler
nasıl yapılandırılacak? Yüz yıldır Körfez’de olan İngiltere, ABD -önce
İngiltere, sonra ABD- Kuveyt’ten, Bahreyn’den, Birleşik Arap Emirlikleri’nden,
Dubai’den, Abu Dabi’den, Suudi Arabistan’dan bir günde nasıl çekip gidecek?
Bütün bir Afrika sömürge hâline gelmişken Sierra Leone’den, Gambiya’dan,
Senegal’den Somali’ye kadar, İngilizler, Fransızlar, Portekizliler, İspanyollar
bir günde nasıl bavulunu alıp gidecek? Bunun bir projesi, hazırlığı, altyapısı,
kadroları maalesef olmadı. Terzi kendi söküğünü dikemezmiş, berber kendi
kendini tıraş edemezmiş misali, kapısının önündeki bir Kürt sorununu nasıl
çözecek? Suriye Kürtleriyle ilgili nasıl bir pozisyon alacak? Yeni Suriye’de
Kürtlerin nasıl yeri olacak? Suriye Kürtleri, Baas Partisi veya İran’ın,
Rusya’nın eline bırakılacağına Türkiye burada nasıl bir politika izleyerek,
güvence vererek Suriye Kürtlerini de Suriye ulusal muhalefetinin içine katacak?
Bunların hiçbirisi doğru düzgün düşünülmedi ve yapılamadı.
Bizzat
ben ve birçok arkadaş, bu kürsüden, son beş yılda -o günden bugüne- defalarca
bunları dile getirdik; zabıtlarda var bunlar. Bu politikanın karaya vuracağını,
bir yere gidemeyeceğini, yeni bir siyasetin şart olduğunu, Türkiye'nin Orta
Doğu’da İslam ülkeleriyle, halklarla tarihî bağlarını yeniden canlandırması
gerektiğini ama bunun mutlaka bir millî politika hâline gelmesini, burada enine
boyuna tartışılması gerektiğini ve bir makrosiyaset belirlenmesi gerektiğini bu
kürsülerde defalarca tartıştık, konuştuk ama maalesef bunların hiçbiri ciddiye
alınmadı. Bugün geldiğimiz noktada da altı ay evvel, sekiz ay evvel kavga
ettiğimiz Rusya’yla, neredeyse savaşın eşiğine geldiğimiz Rusya’yla tekrar bir
balayı yaşıyoruz ve bu sefer, dönüyoruz, Avrupa Birliğine, ABD’ye,
İngiltere’ye, bütün Batı’ya meydan okuyoruz ve biz “Rusya’yla, İran’la, Çin’le
yeni bir Avrasya dengesi kurabiliriz.” diyoruz. 
Keşke
bu da o kadar kolay ve basit olabilseydi. Hatırlarsanız, Millî Güvenlik Kurulu
Genel Sekreteri Orgeneral Tuncer Kılınç da aynen bu cümleleri bundan on-on iki
yıl evvel, on üç yıl evvel tekrarlamıştı ama bunları tekrarladıktan sonra da
biz yine Ergenekon ve Balyoz soruşturmalarında Türkiye'de “Kemalist, Atatürkçü”
diye nitelendirilen 68 generalin tutuklandığını gördük. İnan edin, arkadaşlar,
bu kadar tansiyon çıkıp inmesi bir mandayı, camızı, fili bile yere devirir. Bu
ülke bu kadar tansiyonu kaldırmaz. 
Bugün
yapılması gereken, yine hurra bir yandan bir yana doğru koşmak, kaçmak değil,
gelip burada tartışmak; Türkiye'nin yirmi beş yıllık, elli yıllık, yüz yıllık
stratejisi ne olacak, Orta Doğu’yla, Afrika’yla, İslam ülkeleriyle, Rusya’yla,
İran’la, Avrupa Birliğiyle nasıl bir makrosiyaset ortaya koyacağız, ondan sonra
kiminle ne kadar yakınlaşacağız, kimden ne kadar uzaklaşacağız ve kapımızın
önündeki Kürt meselesini içeride ve dışarıda nasıl çözeceğiz? Bunları
yapamazsak, inan edin, üç ay sonra belki Hindistan’da, belki Çin’de olacağız. 
Saygılar
sunarım. (HDP sıralarından alkışlar) 
BAŞKAN
– Teşekkür ederiz Sayın Tan. 
Gruplar
adına ikinci konuşmacı, Cumhuriyet Halk Partisi Grubu adına Eskişehir Milletvekili Sayın Gaye
Usluer. 
Süreniz
on dakika. 
Buyurun.
(CHP sıralarından alkışlar) 
CHP
GRUBU ADINA GAYE USLUER (Eskişehir) – Sayın Başkan, değerli milletvekilleri;
ben de hepinizi saygıyla selamlıyorum. 
15
Temmuzda gerçekleşen kanlı darbe girişimini bir kez daha nefretle kınıyorum ve
demokrasi şehitlerimize Allah’tan rahmet diliyorum. 
Evet,
15 Temmuz bir darbe girişimiydi. 16 Temmuzda hepimiz yüce Meclis çatısı altında
toplandık ve tüm siyasi partiler demokrasi, ortak değerlerimiz adına konuşmalar
yaptı. Hepimizi birleştiren, bu ülkeye olan inancımız, bu ülkenin değerlerine
olan inancımız ve demokrasiye olan inancımızdı ancak bir hafta sonra yüce Meclis
çatısı altında 81 ilde olağanüstü hâlin ilan edilmesiyle parlamenter
demokrasinin de hemen ardından rafa kaldırılacağının işaretini görmüş olduk. 
Değerli
milletvekilleri, sokaklara çıkmakla, akşamları toplanmakla, “Meydanlarda
demokrasi mitingi yapıyoruz.” demekle demokrasi olmaz. Demokrasi bir inanç
işidir. Demokrasi sadece sandıktan ibaret olmadığı gibi, demokrasi insan
haklarına saygıdır, demokrasi özgürlüklerdir, demokrasi eşitliktir. 
Ülke
OHAL’deyken, ülkede OHAL ilan edilmişken, bugün Meclisin bu hâline bakıyorum ve
üzüntüyle izliyorum. Ülkenin bu hâli, ülkenin OHAL’i, görüyorum ki yüce
Meclisi, yüce Meclise seçilerek gelmiş milletvekillerini hiç mi hiç
ilgilendirmiyor. OHAL’in ardından endişe ettik “Cadı avı başlayacak.” diye ve
yine endişe ettik “Kurunun yanında yaş da yanmasın.” diye. Ve bugün geldiğimiz
noktada herkesin yanabileceğini görüyoruz; kuru da yanıyor, yaş da yanıyor,
insanlar “imdat” diyorlar ve Meclis sıraları bomboş. OHAL’i ilan edenler, OHAL
için “evet” oyunu kullananlar Meclisin sıralarını dolduramıyorlar ne yazık ki. 
Bugün
Türk Silahlı Kuvvetleri, askerî öğrenciler, yargı tüm aşamalarında ve eğitim
esir alınmış durumda. Öğretmenler, öğrenciler, öğretim üyeleri, hepsi korku
içinde “Ya ben de yanarsam ne olacak?” diye. Ve sizler diyorsunuz ki: “Her yere
sızmışlar.” Ancak ben de diyorum ki her yere sızarken neredeydiniz? Kim
sızdırdı? Kim sızmasına müsaade etti?
Geçtiğimiz
hafta bakıyoruz ki “Barış İçin Akademisyenler” grubundan yani “Bu suça ortak
olmayacağız.” diye bildirgeyi imzalayanlardan açığa alınanlar… Eskişehir’de
Anadolu Üniversitesinde cuma günü 21 akademisyenin görevden alındığını biliyor
musunuz değerli arkadaşlar? Veya biliyorsanız sizin canınız yandı mı? Benim
canım yandı. Bugün FETÖ terör örgütüyle savaşacağız derken, terör örgütündeki
kişileri işten el çektireceğiz derken barış bildirgesine imza atan
akademisyenlerden ne istiyorsunuz?
Bu
akademisyenler için soruşturma açıldı mı? Evet, açıldı. Bu akademisyenler için
hukuksal süreçler devam ediyor mu? Evet, devam ediyor. Peki, sayın
milletvekilleri, neden, neden FETÖ terör örgütü araştırılırken, FETÖ terör
örgütüyle ilişkisi olan öğretim üyeleri üniversitelerde oturmaya devam ederken
barış bildirgesini imzalayan akademisyenlerde eliniz var? Bu bir fırsattan
istifadecilik mi, bu, cadı avının ta kendisi mi, sizlere soruyorum? 
Bakınız,
Türkiye’de vakıf üniversitelerinin öz geçmişine: İlk vakıf üniversitesi 1984
yılında Bilkent Üniversitesi olarak başladı, ardından Koç Üniversitesi,
ardından Sabancı Üniversitesi. 
Bakınız,
önemli rakamlar: 1990-2000 yılları arasında Türkiye’de 19 yeni vakıf
üniversitesinin açıldığını görüyoruz. 
Gelelim,
2000-2011 yılları arasına. Yani Adalet ve Kalkınma Partisinin yoğunluklu olarak
Hükûmette olduğu döneme baktığımızda, 43 yeni vakıf üniversitesi açıldığını
görüyoruz. Bugün 193 üniversitesi olan Türkiye Cumhuriyeti’nde, bu
üniversitelerin tam 76’sı vakıf üniversitesi. 
Değerli
milletvekilleri, bu üniversiteleri, vakıf üniversitelerini, Yükseköğretim
Kurulunun teklifiyle, yasayla sizler çıkardınız ve bugün kapattığınız,
Fethullah Gülen terör örgütüyle ilişkili olduğu için kapattığınız 15 vakıf
üniversitesini el birliğiyle, kol kola, birlikte açtınız -resimleri duruyor,
videoları duruyor- Fethullah Gülen terör örgütüyle kimlerin, nasıl kol kola olduklarını,
kimlerin, nasıl mutluluk içerisinde o okulları açtıklarını biliyoruz. 
Peki,
bu okulları kapattınız. Elbette ki terör örgütüyle ilişkisi varsa iyi de
yaptınız kapatmakla ama bu okullarda öğretim üyesi olan kişilerin, bu okullarda
çalışan idari personelin ve bu okullarda okuyan 65 bin öğrencinin vebali kimin
üzerine kalacak?
Yine,
dediniz ki 667 sayılı Kanun Hükmünde Kararname’yle bu okulları kapattıktan
sonra: “Öğrencileri mağdur etmeyeceğiz.” Gerçekten, vakıf üniversiteleri
kurulurken, her vakıf üniversitesine ait bir garantör üniversite var ve dediniz
ki: “Bu öğrencileri garantör üniversitelere yerleştireceğiz, bu okuldan mezun
olan öğrencilere her iki okulun da diplomasını birlikte vereceğiz.” Hatta bu
arada bazı öğrencilere garantör üniversitelere ait kimlik belgelerini bile
verdiniz. Sonra ne yaptınız? Vazgeçtiniz. Neden vazgeçtiniz bilmiyorum.
Vazgeçtiniz ve bu defa dediniz ki: “Garantör üniversitelere değil, bu
öğrencilerin üniversite sınavına girdiği yıldaki puanlarına bakılarak, yatay
geçişte taban puan hesaba alınmaksızın, puanları nereyi tutacaksa bu
öğrencileri oraya göndereceğiz.” 
Bize
çok “mail” geliyor, bize sosyal medyada taciz edici çok fazla mesaj geliyor,
bize çok telefon geliyor. Ama bize gelenden daha fazlalarının sizlere geldiğini
biliyorum çünkü bu suç, bu vebal sadece ve sadece sizlere ait. 65 bin
öğrencinin ailesi telefon açıyor “Çocuğum nerede okuyacak?” diye. Bir başka
anne ağlayarak diyor ki: “Kızım intihar etmeyi düşünüyor.” Bu çocukların
vebalinin altından nasıl kalkacaksınız? 
Hâlihazırda,
Adalet ve Kalkınma Partisi OHAL’le tam da sıfır noktasında durmakta. Bence ne
yapacağınızı siz de bilemez durumdasınız. Ancak, bizler, muhalefet partisi, ana
muhalefet partisi olarak, mitinglerde “demokrasi” diye çığırtkanlık yapmak yerine,
tam da çözümü birlikte oluşturmamız gerektiği noktasında durmaktayız. (CHP
sıralarından alkışlar) 
Değerli
milletvekilleri, değerli siyasi parti temsilcileri; buradan hepinize
sesleniyorum: Bu 65 bin öğrencinin sorununu çözecek yer yüce Meclistir. OHAL
kapsamındaki kanun hükmünde kararnamelerle, 3 kişiyle, 4 kişiyle bu
öğrencilerin sorunları asla ve asla çözülemez. Size iki önerim var; birincisi:
Doğru olan, bu öğrencilerin garantör üniversitelere yerleştirilmesidir. Ancak,
siyaseten bu noktada nasıl bir engelle karşılaştınız bilmiyoruz ama eğer bunu
yapamıyorsanız, o zaman gelin el koyduğunuz üniversiteleri devlet üniversitesi
hâline getirelim ve çocukların bu okullarda okumalarını sağlayalım. 
Sözlerimi
bitirirken, rahmetli Erdal İnönü’nün bir cümlesini belki aklınızda kalır diye
tekrar etmek istiyorum: “Demokrasi su ise laiklik su testisidir. Su testisi
kırıldığında bu toplumu hiçbir kuvvet bir arada tutamaz.” 
Saygılar
sunuyorum. (CHP sıralarından alkışlar) 
BAŞKAN
– Teşekkür ederiz Sayın Usluer.
1’inci
madde üzerinde Milliyetçi Hareket Partisi Grubu adına Antalya Milletvekili
Sayın Mehmet Günal.
Sizin
de süreniz on dakika Sayın Günal.
Buyurun.
(MHP sıralarından alkışlar) 
MHP
GRUBU ADINA MEHMET GÜNAL (Antalya) – Gazi Meclisimizin değerli milletvekilleri,
sizleri ve yüce Türk milletini saygıyla selamlıyorum.
Uluslararası
bir anlaşma görüşüyoruz NATO’yla ilgili ama bugün yaşadığımız konularda NATO
Sözleşmesi’yle ilgili olan hususlarımız var, terörle mücadeleyle ilgili konular
var. 
Öncelikle,
Osman Bey bakıyor orada -geçen hafta Londra’daki temaslarımızda da beraberdik-
onun da tabiriyle NATO’nun sınırı Suriye sınırda başlıyor. Türkiye’nin sınırı
ile NATO’nun sınırı özdeşleşmiş durumda ve NATO’nun yeni stratejik konseptinde
de en önemli konu uluslararası terör ve bununla mücadele. Bakanlar
toplantısından sonra yapılan bildirilerde, bütün toplantılarda ve daha önce
katıldığımız NATOPA, AGİTPA toplantılarında da bu hususlar baş konu olarak
değerlendiriliyor. Ancak, biz, o dilek ve temennilerin veya sonuç bildirgelerinde
yazılan hususların tam olarak uygulandığını göremiyoruz. Yaptığımız temaslarda
-diğer arkadaşlarımızla da görüştük diğer ülkelerde- darbe teşebbüsü sonrası
yapmış olduğumuz temaslarda anlattık ama bu, bugünün sorusu da değil, sadece
darbe teşebbüsüyle ilgili de değil. Maalesef, en önemli üyeleri olan Amerika
Birleşik Devletleri, Almanya, Fransa başta olmak üzere, bu konularda biraz daha
ikircikli davranıyorlar. Tabii, bugün, FETÖ terör örgütüyle ilgili bu darbe
teşebbüsü ve son dönemdeki gelişmelerin ötesinde, PKK’yla, PYD’yle yapılan
mücadelede bu destekleri maalesef göremediğimiz gibi, karşı tarafı şımartan,
kollayan, koruyan, hatta onların elbisesiyle gidip orada mücadele eden Batılı
askerleri görüyoruz. Bunu buradan uyarmak istiyorum, bir an önce bu
sözleşmelere uyulması gerekiyor.
Bu
kapsamda da, tabii ki darbe teşebbüsüyle ilgili de -arkadaşlarımızla biz Londra
heyetindeydik, temaslarda bulunduk- maalesef, Batı’nın bakış açısında da hâlâ o
ikircikli tutumu devam ediyor. Bizler de bütün milletvekilleri olarak,
muhalefet partilerine mensup milletvekilleri olarak kendilerine buradaki
gelişmeleri anlattık, görüştük. Biz MHP olarak en baştan beri -olayın haber
alınmasından itibaren Sayın Genel Başkanımız parti genel merkezinde yakından
izledi- buna karşı olduğumuzu anında belirttik, sonrasında da Sayın Meclis
Başkanımızın çağrısı üzerine, burada bulunan bazı milletvekili arkadaşlarımızla
beraber, Cumhuriyet Halk Partisinden ve Adalet ve Kalkınma Partisinden
arkadaşlarla burada sabaha kadar onu yaşadık. Bu gelişmeleri de anlattık. Bizim
MHP olarak tavrımız ilkesel; demokrasiye karşı yapılacak her türlü saldırıya
karşı durduğumuzu söyledik. Sizlere her zaman buradan ifade ediyoruz: Biz,
milliyetçilik ve demokrasiyi ikiz kardeş gibi gören bir partiyiz. Bu kapsamda
da, “milletin iradesi” demek olan, “milletin kendi kendini yönetmesi” demek
olan demokraside de milliyetçiliğin en önemli unsur olduğunu ve ikisi arasında
böyle bir ilişki olduğunu tekraren ifade etmek istiyorum.
Bu
kapsamda, hem terörle mücadele açısından önemli olan hem de darbe teşebbüsü
açısından en fazla yıpratılan kurum olan Türk Silahlı Kuvvetlerinin kurumsal
kimliğiyle ilgili hususlarda çok daha dikkatli olmamız gerekiyor. Dün basın
mensuplarıyla sohbet ederken programda da sordular. Benim için, bizim için
Yenikapı ruhunun en önemli unsuru, Silahlı Kuvvetlerimize gösterilen, Sayın
Genelkurmay Başkanının nezdinde ama Türk Silahlı Kuvvetlerine bir kurum olarak
gösterilen teveccüh gerçekten önemli bir mesaj içeriyordu; hem içeriye hem dışarıya,
dosta güven, düşmana korku veren bir gelişme olması gerekiyordu. 
Onun
için, baştan beri kurumların yıpratılmaması gerektiğini, şahısların buradaki
sorumluluğunu kurumlara yüklememek gerektiğini söyledik. Tabii, alınan bazı
önlemlerde kurumların kapatılması çözüm gibi görülebiliyor ama bunların
yeniden, KHK’ların Mecliste görüşülmesi sırasında ele alınması gerektiğini ve
yapısal düzenlemelerin daha gerçekçi şekilde yapılması gerektiğini düşünüyoruz
çünkü şu anda, her ne kadar FETÖ terör örgütüyle mücadeleye yoğunlaşılmışsa da
ülkemizin diğer bölgelerinde PKK’yla mücadele devam ediyor, teröristbaşının
yandaşları, yardakçıları hâlâ bizi tehdit edebiliyorlar; daha bugün, yine
medyada bazı şeyler yer alıyordu. Onun için, o mücadelenin kararlılıkla devam etmesi
lazım. Karadeniz’deki illerimize varıncaya kadar terör olayları devam ediyor.
Bir an önce bu olağanüstü hâl durumundan çıkıp normalleşmemiz lazım, kurumları
yeniden çalıştırmamız lazım. Bunu yapmak için de bir an önce bu şeyleri bırakıp
yeniden bu süreci çalıştırmamız gerekir. 
Türk
Silahlı Kuvvetlerinin moralini yüksek tutmamız lazım. Artık, oralardaki
barajları, engelleri de kaldırıp Türk Silahlı Kuvvetlerinin mücadelesinin önünü
açmak lazım. Bu kapsamda, Türk Silahlı Kuvvetlerimizin başı olarak Sayın
Genelkurmay Başkanına bütün milletimizin orada göstermiş olduğu teveccühü
önemsiyorum. “Peygamber ocağı” dediğimiz ordumuzun yıpratılmaması, analarımızın
kınalayarak gönderdiği o kuzularımızın birkaç tane teröristle, kendini bilmez
bölücüyle aynı kefeye konulmaması gerekiyor. Bu konuda hassas olmamız gerekiyor
değerli arkadaşlar. Bu çapta yapılacak çalışmalarda bu hassasiyetleri dikkate
almamız lazım. 
Sadece
askeriyede değil, diğer hususlarda da bir olağanüstü hâl var diye yaş ile
kuruyu karıştırmamamız lazım. Bizler de iyi niyetli bir şekilde anlattık, yurt
dışında da anlattık, burada da arkadaşlarla görüşüyoruz ama çok fazla şikâyet
geliyor, bize de arada herhâlde masum kişiler de gidiyor gibi geliyor. Bu
hususlarda biraz daha dikkatli çalışma yapılması gerekiyor çünkü kurunun
arasında yaş hakikaten yanabiliyor. Bir de empati yapmamız lazım. Sayın
Cumhurbaşkanı başta olmak üzere bazı yöneticiler bunu yapıyorlar, diyor ki:
“Biz Allah’tan af diliyoruz, milletimizden özür diliyoruz bunları görememişiz
diye.” Ben de size aynen o mantıkla sesleniyorum: Bunları göremeyen, aldanan
vatandaşlarımızı da onun içinde olan, örgütsel faaliyette bulunan, finanse
edenlerden ayrı tutmamız lazım. Herhangi bir şekilde okuluna çocuğunu göndermiş
veya dershanesine göndermiş ki o zaman gidilmesini sizler de teşvik ediyordunuz
yani oraya giden arkadaşlarımız da var, şimdi töhmet altında bırakmamak lazım.
Yani, gerçekten o suça katılan, bölücü faaliyetlere katılan, darbe teşebbüsüne
katılan varsa onları zaten yargı yargılayacak ama toptancı bir yaklaşımla
bunları götürmememiz lazım ve bir an önce de normalleşmeyi sağlayarak değerli
arkadaşlar, uzağına düşmeye başladığımız 2023 vizyonuna ilişkin hedeflerimize
yeniden odaklanmamız lazım; yapısal önlemleri bir an önce, ekonomik, sosyal,
siyasi olarak tamamlamamız gerekiyor. 
Araya
darbe teşebbüsü girdi ama bu konular hassasiyetini devam ettiriyor. Her ne
kadar bir torba kanun çıkardık, şu anda da –sizin belki haberiniz yoktur-
Komisyonda hâlâ arkadaşlar görüşüyor, yeni bir tane daha geldi;
vatandaşlarımızın sıkıntısını giderecek, öteleyecek şeyler yapıyoruz ama
sıkıntının kalıcı olarak çözümü için yapısal önlemleri almamız lazım. Yarayı
tedavi etmek, geçici olarak pansuman yapmak başka ama ameliyatla o işi normale
döndürmek gerekiyor. Onun için, bir an önce bu önlemleri almamız lazım. Biz,
Milliyetçi Hareket Partisi olarak her zaman yapıcı, yol gösterici, uzlaşmacı
bir siyaset anlayışına sahibiz, “Önce ülkem ve milletim, sonra partim.” diyen
bir anlayışa sahibiz. Onun için de en başta ülkemiz için doğru olan neyse,
terörle mücadele edilecekse bu konuların da arkasındayız. Sosyal, siyasi
konulardaki çekincelerimiz ayrıdır. Bir darbe teşebbüsü, demokrasiye karşı
yapılan bir teşebbüs varsa onun da karşısındayız ve Türk milleti olarak hep beraber
buna karşı çıktık, çıkacağız. İnşallah, bunların da hepsini aşmamız lazım ama
bunları aşarken de Yenikapı’da örneğini sergilediğimiz bu millî duruşu tüm Türk
milleti olarak bütün unsurlarıyla, iktidarıyla, muhalefetiyle, medyasıyla,
sivil toplum kuruluşlarıyla, özel sektörüyle hep birlikte yaşatmamız lazım.
Bu
kapsamda, Sayın Genel Başkanımızın Yenikapı’da konuşması sırasında bahsettiği
birkaç cümleyle konuşmama son vermek istiyorum. O gün de belirtildiği gibi,
bizim anımız bir, hatıralarımız bir, atimiz bir, hep beraber bunun üzerine
çalışmamız gerekiyor, aksi takdirde biz yok olmakla karşı karşıyayız, Türklüğe
kastedenler çok fazladır. 
Bunu
anlamanın tek yolu, bunu önlemenin tek yolu, hep birlikte, iktidarıyla,
muhalefetiyle ve bütün sivil toplum kuruluşlarıyla, medyasıyla el ele vererek
yeniden bu yaraları sarmalı ve önümüzdeki 2023 hedeflerine kilitlenmeliyiz.
Bunu yapmak için ne yapmamız gerekir? 
Sayın
Genel Başkanımızın tabiriyle, biz eğer hasbi olursak, biz kesrete yüz çevirip
vahdet denizine hep birlikte açılırsak bizi kimse yenemez, bize kimse boyun
eğdiremez. O zaman bin yıllık kardeşliği sabote etmeye çalışanların da
emellerini boşa çıkarırız, hep birlikte 2023’te lider ülke, 2053’te süper güç
olmaya doğru devam ederiz diyor, hepinize saygılar sunuyorum. (MHP sıralarından
alkışlar)
BAŞKAN
– Teşekkür ederiz Sayın Günal.
1’inci
madde üzerinde şahsı adına Edirne Milletvekili Sayın Okan Gaytancıoğlu. (CHP
sıralarından alkışlar)
Süreniz
beş dakika.
Buyurun.
OKAN
GAYTANCIOĞLU (Edirne) – Sayın Başkan, değerli milletvekilleri, bizleri
televizyonlarının karşısında izleyen değerli Türk halkı; 407 sıra sayılı
-uluslararası anlaşma- Kanun Tasarısı hakkında şahsım adına söz almış
bulunmaktayım. Yüce Meclisi saygıyla selamlıyorum.
Evet,
konumuz uluslararası anlaşmalar ama gündemde 15 Temmuz darbe girişimi var. 
Evet,
büyük bir felaketi atlattık, Gazi Meclis sayesinde sağa sola savrulmaktan
kurtulduk, uzun yıllar sonra iktidarıyla muhalefetiyle büyük bir uzlaşma
sağladık. 15 Temmuz öncesi bu yoktu. Çok somut doğrulardan bahsediyorduk
burada, örneğin benim de araştırma önergesi verdiğim birkaç konu olmuştu, hatta
size çok somut bir gelir önermiştim, onu bile kabul etmediniz. Atık yağlardan
nasıl para kazanabiliriz, nasıl ekonomiye katkı sağlayabiliriz diye bir önerim
vardı, bunu bile kabul etmediniz, hatta “Çok güzel.” demenize rağmen. 
Bu
uzlaşmanın devam etmesi Türkiye Cumhuriyeti’nin çıkarları doğrultusundadır.
Demokratik parlamenter sistemi, rejimi güçlendirmek zorundayız; biz Cumhuriyet
Halk Partisi olarak hep bunu söylüyoruz. Neden söylüyoruz? Çünkü, birlikten
kuvvet doğar. Hepimiz aynı düşünmeyebiliriz ama burada ortak paydamız Türkiye
Cumhuriyeti. Peki, dış dünya bizde bir darbe olduğuna inanıyor mu? O kadar
görüntü veriyoruz, daha da vermeye devam edeceğiz ama hâlen dışarıdaki
itibarımız iyi değil çünkü geçmişe bakıyorlar, geçmişte neler yapıldığına
bakıyorlar. Türkiye geçmişte bu coğrafyada itibarlı bir ülkeydi, ara bulucu bir
ülkeydi, İran-Irak savaşında o savaşı bitiren bir ülkeydi. Libya’da kriz çıkıyor,
Türkiye ara bulucu; NATO’da önemli bir konu oluyor, Türkiye ara bulucu. Ama
sonra, e Suriye’nin iç işlerine karışan bir ülke de olduk, Rusya’yla kriz
yaşayan bir ülke de olduk; Avrupa Birliği bizi dikkate bile almadı. 
Bakın,
dış dünyaya karşı darbe olduğunu ancak güçlü olursak, birlikte olursak
anlatabiliriz çünkü biz bunu yaşadık, yaşayacağımızı da biliyorduk. Nereden
biliyorduk? Çünkü, Ulu Önder Mustafa Kemal Atatürk bize güçlü olmamız
gerektiğini söylemişti. Kaldı ki bu coğrafyada güçlü olmak zorundayız.
Nutuk’unda ne demişti Ulu Önder Mustafa Kemal Atatürk: “Ey Türk gençliği!
Birinci vazifen…”le başlayan, “Dâhilî ve haricî bedhahların olacaktır… O yüzden
güçlü olmak zorundasın, tarihi çok iyi bilmek zorundasın.” demişti. İşte, bu
coğrafya gerçekten çok stratejik bir coğrafya olduğu için, bizi dışarıdan
yıkamayan dış mihraklar içeride otuz beş kırk yıldan beri iğneyle oya oya
işleyerek içeri girdiler. Korkuyoruz, destek olanlar da oldu, yani sızma
harekâtı değil belki de yerleştirme harekâtı da oldu. Büyük Orta Doğu Projesi
yapacağını herkes söyledi, bütün uluslararası strateji uzmanları “Evet, bu
coğrafyadan 22 tane ülke çıkartacağız.” dediler. Bunlara karşı bizim hazırlıklı
olmamız gerekmez mi, bilgili olmamız gerekmez mi, eğitim sistemimizi buna göre
düzenlememiz gerekmez mi, çocuklarımızı tehlikelere karşı eğitmemiz gerekmez
mi, üniversitelerimize, bilim adamlarımıza buna göre çalışmalar yaptırmamız
gerekmez mi? Bunlar hep söylendi: Birbirimizi sevmek zorundayız, hukukun
üstünlüğüne inanmak zorundayız, eğitimli ve bilgili olursak… Sadece kendi
yandaşlarımızı kucaklarsak olmaz. Liyakati ön plana çıkarmak zorundayız. “Bu,
benim sendikamdandır, bu benim gibi düşünüyor.” değil, “Bu, Türkiye
Cumhuriyeti’nin bir vatandaşı, herkes eşit vatandaş.” mantığıyla hareket
edersek bu şekilde biz Türkiye’yi muasır medeniyetler seviyesine, çağdaş
uygarlık düzeyine çıkarabiliriz. 
Kamudaki
atamalarda, maalesef, bugüne kadar hep yandaşlarınıza yer verdiniz; “Benim
sendikamdan olsun.”, “Benim gibi düşünsün.” dediniz. Hatta, neredeyse Kanarya
sevenler derneğinde bile sizin gibi düşünenler olsun istediniz. Liyakati
göz önüne almadınız; insanlar çok çalışmalarına, çok emek sarf etmelerine
rağmen sınavlarda başarılı olamadılar ve maalesef, haklarını arayabilecek bir
merci bulamadılar. O yüzden, artık yeter diyoruz. Bu uzlaşma ortamını hep
beraber, birbirimizi severek, birbirimizin yanlışları da olsa katlanarak devam
ettirelim diyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Gaytancıoğlu. 
1’inci
madde üzerinde konuşmalar tamamlandı. 
Soru-cevap
işlemi yok. 
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
2’nci
maddeyi okutuyorum: 
MADDE 2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde Halkların Demokratik Partisi Grubu adına Siirt
Milletvekili Sayın Kadri Yıldırım. (HDP sıralarından alkışlar) 
Süreniz
on dakika Sayın Yıldırım.
Buyurun.

HDP
GRUBU ADINA KADRİ YILDIRIM (Siirt) – Sayın Başkan, değerli milletvekilleri;
hepinizi saygılarımla selamlıyorum. 
Ben
de bugün AK PARTİ’nin Kürt dili projelerine karşı FETÖ’nün paralel Kürt dili
projeleri ve Mardin Artuklu Üniversitesinde bu bağlamda bana kurulan bir kumpas
örneğinden bahsetmek istiyorum. 2008 yılından günümüze kadar gelen bu projeler
maalesef, Kürtlerin beklentilerine göre yürütülmedi. Dolayısıyla, Kürtleri bu
bağlamda oyalamak yerine onlar için, dilleri için kalıcı çözümler getirmek
gerekir diye düşünüyorum. 
AK
PARTİ, 26 Ocak 2008 tarihinde TRT Şeş’i test yayınıyla açtı. Kendim o kanalda
“Zimân û Wêje” yani Dil ve Edebiyat adlı, aşağı yukarı iki yıl süren bir
programı yürüttüm. AK PARTİ’nin 2008 yılındaki bu projesine karşı FETÖ, iki yıl
sonra paralel Dünya TV projesini hayata geçirdi. 4 Haziran 2010 tarihinde yayın
hayatına başladı bu TV. Bunun programlarına katılmayı kendim uygun görmediğim
için o sıralarda mimlendim ve bir kenara atıldım yani bir tarafa yazıldım. AK
PARTİ seçmeli Kürtçe dersi projesini 2011 yılında devreye koydu. FETÖ iki yıl
sonra ana dilde eğitim projesini devreye koymak için harekete geçti. AK PARTİ
bu projeyi Mardin Artuklu Üniversitesiyle başlattığı bir sırada, ben ve ekibim
o seçmeli Kürtçe dersinin ders kitaplarını hazırlamak için çalışmalara başladık
ve Millî Eğitim Bakanlığı tarafından bastırılan şu 2 örneğini elimde gördüğünüz
ders kitaplarını hazırladık. Şu anda elimde gördüğünüz 5’inci sınıf yani orta
1’in Zazakî lehçesinden hazırlanmış ders kitabı. Şu elimde gördüğünüz de 7’nci
sınıf yani orta 3’üncü sınıf için hazırlanmış Kurmancî lehçesinden hazırlanmış
bir ders kitabı. 
Evet,
bu projeye paralel olarak iki yıl sonra Fethullah Gülen 24 Haziran 2013 yılında
Erbil’de Kürtçe yayımlanan “Rudaw” gazetesine verdiği demeçte Kürtlerin diliyle
ilgili ana dilde eğitim hakkındaki görüşlerinde şöyle diyordu: “Kürtler için
ana dilde eğitim ilke planda kabul edilmelidir. Ana dilde eğitim, devletlerin
vatandaşlarına karşı adil olmasının bir gereğidir. Bunu kabul ettikten sonra
pratikte karşılaşılan problemler ayrıca ele alınmalıdır. Bu bir lütuf değildir,
Cenab-ı Allah’ın insan olarak hepimize bahşettiği haklardır, özgürlüklerdir. Bu
eşitliği baştan tanımadan adalet de olmaz, hukuk da olmaz.” Evet, Fethullah
Gülen’in bunu söylerken besbelli ki amacı, Kürtleri AK PARTİ projesinden kendi
projesine doğru kaydırmaktı.
Başka
bir madde: AK PARTİ’nin belli bazı üniversitelerde -ki Mardin Artuklu
Üniversitesi bunların ilkidir- Kürt dili bölümleri açmasına karşılık FETÖ de
Diyarbakır’da Selahaddin Eyyubi Üniversitesini açtı ve Irak Kürdistanı’nda da
20 civarında okul açtı ki bugün bu okullarda eğitim gören yaklaşık 13 bin
öğrenci bulunmaktadır. Türkiye makamları Irak Kürdistanı’nın bölgesel hükûmet
yetkililerine bu okulların kapatılması yönünde teklifte bulunurken onların
verdiği cevap şudur: “Bu okulların açılması için siz teşvik ettiniz, şimdi de
kapatılması için bizi zorluyorsunuz.” 
Şimdi,
Kürt dili bölümlerinin açıldığı üniversitelerin başında dedim ki Artuklu
Üniversitesi gelir ve kumpas da orada kuruldu. Ekibimle birlikte Millî Eğitim
Bakanlığı için -kitap olarak- bu seçmeli Kürtçe derslerini hazırlarken ve
programa yüksek lisans öğrencisini alırken o öğrencilerden -eski ve yeni
tabirle- 50 kuruş veya 50 lira bağış olarak aldık. Maalesef, bu bağışlar öyle
bir döndürüldü ki başımıza ihale olarak, çorap olarak yolsuzluk olarak örüldü
ve küçücük bir idari konu iken bu, adliyelik oldu, yargılık oldu ve o kumpasın
hâlâ da devam ettiği bir süreç içerisindeyiz. İnanın ki bu darbe olmasaydı
bunun kumpas olduğunu söylemeye bile cesaret edemezdik çünkü hâlâ süreç devam
ediyor, yarın öbür gün yine aynı savcı ve hâkimlerin eline düşmeme garantisi de
yoktu. 
Bu noktada,
tabii, FETÖ ve AK PARTİ’nin henüz aralarının bozulmadığı bir süreçti. Biz bu
programa öğrenci de alırken, öğretim elemanı da alırken elime bu bölümün yetkilisi
ve sorumlusu olarak listeler tutuşturuluyordu. FETÖ tarafından elime
tutuşturulan bu listelerden bir tanesi 42 kişilikti. Ben, hem öğrencilerimin
hem de öğretim elemanı arkadaşlarımın huzurunda bu listeyi yırtmamla birlikte
zaten kara listeye alındım ve biraz önce bahsettiğim kumpas da başıma çorap
olarak örüldü, hâlâ da o örülme işi devam ediyor. O sırada yine bana
deniliyordu ki: “Bu bölümlere öğrenci alırken ve öğretim elemanı alırken sabıka
kayıtlarına bakıyor musunuz?” Bakın, hiçbir üniversitenin hiçbir bölümünde
öğrenciler master veya doktora programına alınırken veya öğretim elemanı
alınırken bir enstitü müdürünün kendini hâkim, savcı yerine koyarak onların
asla ve asla sabıka kaydını istemek gibi bir lüksü yoktu ama benden o istendi.
Ben de şunu dedim: Kürt diliyle ilgili içinden çıkılmaz bir sürece, o kadar
pahalıya mal olacak şeyler yaptınız ki, eğer iyi Kürtçe bilen bir eleman varsa
şunu bilin ki mutlaka sabıkası var; eğer sabıkası olmayan bir Kürt arıyorsanız
şunu bilin ki o Kürtçe bilmiyor, Kürt dili bölümünde ne öğretim üyeliğine
yarıyor ne de master ve doktora programına yarıyor. Ha, böyle bir Kürt’ü
arıyorsanız gidin kendiniz arayın, bulun ve getirin, burada istihdam edin,
görevlendirin, yetiştirin. 
Dolayısıyla,
arkadaşlar, ortaya çıktı ki FETÖ’nün Kürt diliyle ilgili projesi de tutmadı,
maalesef AK PARTİ’nin Kürt diliyle ilgili projesi de tutmadı çünkü ne FETÖ’nün
ne de AK PARTİ’nin bu Kürt dili bölümlerine alınacak olan elemanların liyakat
derecelerine bakmak gibi bir lüksleri, bir gerekçeleri veya bir ihtiyaçları
olmadı. Her iki taraf da benim üzerimde kurdukları baskılarla “Ha, şunu alın;
ha, bunu alın.” dediler ve AK PARTİ’ye bu durumu şikâyet ettiğimde de maalesef,
hiçbir cevap almadım, hiçbir sahiplenme görmedim. Meclise kadar geldim, yine
derde deva bir çare bulamadım ve böylece kendi derdimle yana yana bugüne kadar
geldim ve ilk kez böyle bir kumpastan burada bahsediyorum çünkü dediğim gibi,
şimdiye kadar bahsetmem hâlinde tekrar o savcıların ve hâkimlerin eline
düşmemek ve uydurma bazı gizli tanıklar yoluyla üzerimde oynanan oyunların
pratiğe geçirilmemesi gibi bir garanti yoktu, şimdi de hâlâ belki yoktur diye
düşünüyorum. O hâlde, Kürtleri dil noktasında oyalamak yerine ister AK PARTİ
olsun ister başka partiler olsun, mutlaka, gelin birlikte ana dilde eğitim
çerçevesinde bir araya gelelim...
(Mikrofon
otomatik cihaz tarafından kapatıldı) 
KADRİ
YILDIRIM (Devamla) - ...buna kalıcı bir problem olarak bakalım ve kalıcı bir
çözüm bulalım. Böyle bir ümidin gerçekleşmesi dileğiyle hepinize saygılar
sunuyorum. (HDP sıralarından alkışlar)
BAŞKAN
- Teşekkür ederiz Sayın Yıldırım.
2’nci
madde üzerinde gruplar adına başka konuşmacı? Yok. 
Şahıslar
adına İstanbul Milletvekili Sayın Gülay Yedekci.
Buyurun.
(CHP sıralarından alkışlar)
Süreniz
beş dakika Sayın Yedekci.
GÜLAY
YEDEKCİ (İstanbul) – Sayın Başkan, değerli milletvekilleri; yüce Meclisi
saygıyla selamlıyorum. 
“Bizim
ahenktar, zengin lisanımız yeni Türk harfleriyle kendini gösterecektir.”
diyerek 9 Ağustos 1928 tarihinde Harf Devrimi’ni duyuran Başkomutanımız Mustafa
Kemal’i bir kez daha rahmetle anıyoruz. (CHP sıralarından alkışlar) 15 Temmuz
tarihinde ülkemizde yaşanan darbe girişiminde hayatını kaybedenlere Allah’tan
rahmet, yakınlarına sabır, yaralılar acil şifalar diliyorum. 
Ülkemizin
içinde bulunduğu coğrafya ve her zaman değişmeyen o konjonktürel durumlar
nedeniyle Türkiye’de çok uluslu güçler ve küresel güçler her zaman için çeşitli
hayaller kurmuş, çeşitli hesaplar yapmışlar, ayrıntılı planlar kurmuşlardır
ancak bir şeyi hesaplayamamışlardır: 15 Temmuzda olduğu gibi, çılgın Türkleri
hesaplayamamışlardır. Buradan milletimize bir kez daha selam olsun. (CHP
sıralarından alkışlar)
Sayın
Başkan, değerli milletvekilleri; gelin el ele verelim. Çöken, yıllardır
çökertilmek istenen, içine çeşitli cemaatlerin yerleştirildiği, karşı devrim
sürecinde can çekişen eğitim sistemimize el verelim, can verelim, tekrar ayağa
kaldıralım. Gençlerimizin, çocuklarımızın muasır medeniyet seviyesine ülkemizi
çıkarması için onlara samimiyetle ve iyilikle yaklaşalım. NATO’da 2’nci ordu
olan Türk Silahlı Kuvvetlerine leke sürülmemesi için, şimdiye kadar ki emir
komuta zincirinde, sadece komutanından aldığı emri yerine getirdiği için
sokakta askerlerimizi darbeden bazı vatandaşlarımızın da en az darbeciler kadar
ceza alması için biz de katkı sunalım. 
Bu
süreçte, bu yaşanan süreçte demokratik, laik parlamenter sistemin, Atatürk
cumhuriyetinin önemi bir kez daha anlaşılmıştır. Yıllardır bütün uyarılarımıza
rağmen kitaplardan fotoğraflarını kaldırmak istediğiniz, stadyumlardan adını
sildiğiniz, caddelerden, sokaklardan adını sildiğiniz Mustafa Kemal Atatürk ve
onun devrimlerinin değeri bir kez daha çok açık bir şekilde ortaya çıkmıştır,
kalpaklı fotoğrafları da Yenikapı semalarını süslemiştir. (CHP sıralarından
alkışlar)
Bizim
anlayışımız nettir, açıktır, hiç değişmemiştir: Kuvayımilliye sınırları
içerisinde vatan bir bütündür, bölünemez. Biz bütün renkleriyle, bütün
vatandaşlarımızın eşit olduğuna inanıyoruz. Atatürk’ün ışığında aydınlanmanın
devam etmesini istiyoruz, kardeşliğimizin devam etmesini istiyoruz. Tıpkı son
zamanlarda Hükûmet üyelerinin de çokça kullandığı, Nazım Hikmet’in dediği gibi:
“Kapansın el kapıları bir daha açılmasın,
Yok
edin insanın insana kulluğunu,
Bu
davet bizim.
Yaşamak
bir ağaç gibi tek ve hür,
Ve
bir orman gibi kardeşçesine,
Bu
hasret bizim.” (CHP sıralarından alkışlar)
Çok
şükür, yıllardır zedelemeye çalıştığınız cumhuriyetimiz çok güçlü temellere
sahiptir, çok güçlü kurumsal yapılara sahiptir. “Neden?” diye sorarsanız,
vatandaşımız cemaatten icazet almasın diyedir. 
Devlette
görevlendirmelerde liyakat esas alınmalıdır, sadakat değil. Artvin’de,
İstanbul’da, Antalya’da, Malatya’da, Diyarbakır’da, Kars’ta bütün
vatandaşlarımız eşittir, eşit olmalıdır; insanlarımızı “Senin adamın”, “Benim
adamım” diye ayırmamalıyız. 
Mustafa
Kemal Atatürk’ün dediği gibi “Türkiye Cumhuriyeti şeyhler, dervişler, müritler
ülkesi olamaz. En doğru, en gerçek tarikat uygarlık tarikatıdır.” Cumhuriyete,
laikliğe, demokrasiye, parlamenter sisteme sahip çıkacağız. Ortaya konulan bu
birlik anlayışı takiye olmamalıdır, samimiyetle devam etmelidir. Bu süreçten
endişelenen vatandaşlarımız endişelenmesin, biz varız. Nazım’ın da dediği gibi
“Yok öyle umutları yitirip karanlıkta savrulmak/ Unutma, aynı gökyüzü altında bir
direniştir yaşamak.”
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Yedekci.
2’nci
madde üzerinde konuşmalar tamamlanmıştır.
Soru-cevap
işlemi yoktur.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü
maddeyi okutuyorum: 
MADDE 3- (1) Bu Kanun hükümlerini Bakanlar Kurulu yürütür.
BAŞKAN
– Üçüncü madde üzerinde gruplar adına, Halkların Demokratik Partisi Grubu adına
Gaziantep Milletvekili Sayın Mahmut Toğrul.
Süreniz
on dakika.
Buyurun.
(HDP sıralarından alkışlar)
HDP
GRUBU ADINA MAHMUT TOĞRUL (Gaziantep) – Teşekkür ederim Sayın Başkan.
Değerli
milletvekilleri, Genel Kurulu saygıyla selamlıyorum. Bizi televizyonları
başında izleyen yurttaşlarımıza da selam ve saygılarımı yolluyorum. 
Değerli
milletvekilleri, 15 Temmuzda bir kanlı darbe girişimi oldu ve arkasından, bir
hafta sonra, biliyorsunuz, olağanüstü hâl ilan edildi ve maalesef, “FETÖ
çetesiyle uğraşıyoruz.” adı altında bugün kamuda görevden alınma sayısı 70 bine
ulaşmış durumda. Şimdi, bunların kamuya nasıl yerleştiğini ve görevden alınan
bu 70 bin kişinin nasıl, hangi gerekçelerle alındığının üzerinde biraz durmak
istiyorum. 
Değerli
arkadaşlar, biz partimizden bir komisyon olarak geçen hafta kimi sendika çevrelerini
ziyaret ettik, görevden alınan üyelerinin alınma gerekçelerini sorduk. Kimisi
kendince “Ya, beni niye almış olabilirler? Ben bir ara NT diye bir kırtasiye
vardı, oradan alışveriş yaptım, acaba ondan mı almışlardır?” diyor, kimisi
diyor ki: “Ya, ben bir ara faturalarımı Bank Asyaya yatırdım, acaba bundan mı
aldılar?” Yani, öyle bir cadı avı hâlinde yürüyor ki iş çığırından çıkmış
bulunuyor. 
Bakın
değerli arkadaşlar, üniversitelerde aynı furya devam ediyor. Geçen hafta,
Akdeniz Üniversitesinde sonradan, yanlışlıkla görevden alındığı kabul edilen 20
akademisyen için Antalya Valisi ne diyor? Diyor ki: “Zaman zaman yanlış
yaptığımız oluyor, kurunun yanında yaşlar da yanıyor, bunun farkındayız. Bu
hengâme içinde bazen isim, bazen de olay benzerliği nedeniyle, bazen bir hesap,
bir telefon gibi farklı uygulamalarla ilgisiz arkadaşları da aldığımız oluyor.
Onlar da haklarını helal etsinler.” Nasıl haklarını helal etsinler, kim için
haklarını helal etsinler, nasıl edecekler? Siz onları alırken hangi sıfatla
alıyorsunuz? Darbe yapmış, Meclisi bombalamış, Kürt illerinde yıkım yapmış bir
çetenin yanına koyuyorsunuz, sonra “Bizi affetsinler.” diyorsunuz. 
Değerli
arkadaşlar, bu işi hukuk içinde yapmazsanız, bu işi adil bir şekilde
yapmazsanız, bu işi liyakati esas alarak yapmazsanız yarın bu iş, gerçekten,
geçmişte yapılan birtakım işlere döner, bugün KCK davalarındaki duruma döner.
Arkadaşlarımız beş yıl, on yıl cezaevlerinde yattılar; onların yatışına neden
olanlar bugün kendileri cezaevindeler. Arkadaşlarımız, maalesef, hâlâ o
davalardan dolayı yargılanıyorlar. Kamuda üniversite öğretim üyelerini, -bu
çetenin üniversitelere nasıl yerleştiğini bildiğimiz hâlde- onları alırken “Bu
ülkede savaş istemiyoruz, barış istiyoruz, çocuklar ölmesin.” diye Barış İçin
Akademisyenler bildirisine imza atanlar da bu arada bu çuvalın içine konulmak
isteniyor. Bakın, biraz önce, Sayın Gaye Usluer burada Anadolu Üniversitesinden
bahsetti. 
Değerli
arkadaşlar, sadece Anadolu Üniversitesinden değil, Anadolu Üniversitesi,
(Dersim) Tunceli Üniversitesi, Van Yüzüncü Yıl Üniversitesi, Hakkâri
Üniversitesi, Gazi İletişim Fakültesi aynı sorunu yaşadılar, yaşamaya devam
ediyorlar ve yarın öbür gün bu oyunların devam edeceği anlaşılıyor. 
Şimdi,
ömürleri çetelere karşı, bu cemaat çetesine karşı mücadeleyle geçmiş insanları
aynı çuvalın içine koyarak, aynı, savaştıkları çetenin yanında göstererek
görevden alınması sizce gerçekten hakkaniyete, hukuka, adalete yakışıyor mu,
bağdaşıyor mu bu durum? 
Değerli
arkadaşlar, kamuda işten alınmalar artık öyle bir hâle gelmiş ki ihbarcılık
başını almış gitmiş, keyfîcilik ve hukuksuzluk almış gitmiş, hatta artık iftira
seviyesine varmış durumdadır. 
Bakın,
bugün, Gaziantep TÜM BEL-SEN şubesinden bana bir yazı geldi. Gaziantep
Büyükşehir Belediyesi, TÜM BEL-SEN üyelerini ya emekli olmaya ya da sürgüne
zorluyor, “Ya bunu gönlünüzce yapın.” diyorlar -metin burada, diğer
milletvekillerine de gelmiştir- ya da şunu söylüyorlar: “Siz eğer bunu kabul
etmezseniz biz de size paralelci yaftası yapıştırır, o çerçeveden alırız.”
diyorlar. 
Bakın,
yine Gaziantep TÜMTİS’den gelen bir bilgi; bunlar basınla paylaşılmış metinler
değerli arkadaşlar. TÜMTİS üyeleri yandaş bir sendikaya bu arada kaydırılmaya
çalışılıyor. Bu arada, herkesin kendine göre çıbanbaşı gördüğü, rakip gördükleri
üzerine bir organizasyona dönmüş durumdadır. 
Değerli
arkadaşlar, KESK, hepiniz biliyorsunuz ki bu ülkede demokrasi mücadelesi
veriyor, emek mücadelesi veriyor ve KESK, başından beri bu paralelci çetenin
kamu kurumlarında örgütlenmesine karşı mücadele veriyor. Bugün kamuda işte bu
kumpasın içine dâhil edilerek işten çıkarılanların sayısı 319’a ulaşmış
durumdadır ve bunların içerisinde biraz önce söylediğim gibi BAK imzacıları
yani Barış İçin Akademisyenler barış bildirisini imzalayanlar da var. Belediyelerde,
bakanlıklarda, özellikle eğitim alanında EĞİTİM SEN üyeleri büyük bir tehdit
altındadır. Herkes herkesi tehdit ediyor, herkes herkese şantaj yapıyor: “Eğer
karşı çıkarsan paralelci yaftasıyla yaftalanırsın.” deniyor. Şimdi,
baktığınızda gerçekten alınan KESK üyelerinin niye alınmış olabileceğini,
insanlar durup kendisine “Acaba beni niye aldılar?” diye neden üretmeye
çalışıyor. “Beni niye almış olabilirler?” diyor çünkü ömrü bunlarla, paralelle
mücadeleyle geçmiş. Siz düşünün ki mücadele ettiklerinizle sizi birileri aynı
kefeye koyuyor. 
Değerli
arkadaşlar, bu, asla kabul edilemez bir durumdur. 
Bir
diğer durum: Bunların gerçekten kamuda nasıl örgütlendiklerini ben bizatihi
yaşadığım, yirmi iki yıl öğretim üyesi olarak çalıştığım Dicle Üniversitesinden
anlatmak istiyorum. Dicle Üniversitesinde 2008 yılında rektörlük seçimleri
yapılırken, şimdi gözaltına alınan rektör, kamuya açık bir şekilde, cemaatlerin
adayı olduğunu deklare ederek aday oldu. Bunu, ararsanız basında da
göreceksinizdir ve bu rektör üçüncü sıradaydı yani toplam üniversite oylarının
yüzde 16’sını almıştı. Bu rektör seçildikten sonra Cumhurbaşkanı üçüncü sıradan
aldı, atadı. Şimdi bunun bir sorumluluğu yok mu? Peki atadı diyelim, ne yaptı
peki değerli arkadaşlar? 3 rektör yardımcısının her biri bir cemaatteydi;
açıktı bu, Dicle Üniversitesinde çalışmış en alttan en üst perdesine kadar tüm
personel bilir. Ayrıca, bir komisyon kurdular. İşe alınma, istihdam, görevde
yükseltilme işi bu komisyon marifetiyle yapılıyordu. Bunların hepsi açıktır.
Bugün, onu yapan rektör yardımcılarından bir tanesi etkin pişmanlıktan
yararlanmak istemiş; geldiği nokta bu. Bakın, nasıl alınıyordu? Akademisyen
eğer yardımcı doçent olacaksa, doktora tezinin adı, başlığı aranan koşullarda
yazılıyordu. Aranan şart doktora başlığıydı. Hiçbir şekilde liyakat vesaire
esas alınmadı. Şimdi kalkıyorsunuz, diyorsunuz ki: “Ya, bunlar nereden bu kadar
yerleşti?” 
Değerli
arkadaşlar, Dicle Üniversitesi fakülteleri paylaşıldı, cemaatler arasında
fakülteler paylaşıldı. Tıp fakültesi, veterinerlik fakültesi şu anda “paralel
çetesi” dediğiniz çeteye verilmişti ve burada öğretim üyeleri hızlı bir
şekilde, iki yılda, bir yılda doktoraları tamamlanmak suretiyle, Türkiye’nin
birçok üniversitesinde yerleştirildi, atandı.
(Mikrofon
otomatik cihaz tarafından kapatıldı)
MAHMUT
TOĞRUL (Devamla) – Şimdi dönüp en azından nedamet getirin ama “Bunlarla
mücadele ediyoruz.” diye kimseyi de, mücadele edenleri de bunların yanına koyup
kamuyu daha fazla zarara uğratmayın, daha fazla bu insanları zora uğratmayın
diyorum. 
Genel
Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Toğrul. 
3’üncü
madde üzerinde gruplar adına başka konuşmacı yok. 
Şahsı
adına Antalya Milletvekili Sayın Mustafa Akaydın. (CHP sıralarından alkışlar)
Süreniz
beş dakika Sayın Akaydın. 
Buyurun.

MUSTAFA
AKAYDIN (Antalya) – Sayın Başkan, çok değerli milletvekilleri; ben de, önceki
konuşmacılar gibi, 15 Temmuz darbe teşebbüsünü demokrasi adına şiddetle
kınıyorum ve bu teşebbüs sırasında kaybettiğimiz çok değerli şehitlerimizi
rahmetle anıyorum, gazilerimize sağlıklı, uzun ömürler diliyorum. 
Değerli
milletvekilleri, dünya tarihi çeşitli darbe teşebbüsleriyle doludur. Bunlardan
birisi de Türk tarihidir. Bundan tam iki bin iki yüz yirmi beş yıl önce, Türk
Silahlı Kuvvetlerinin kurucusu olan, Büyük Hun İmparatorluğu’nun kurucusu olan
Mete Han da babası Teoman’ı devirerek iktidara gelmiştir. Osmanlı tarihinde,
benim bildiğim kadarıyla, 14 padişah gene darbelerle devrilmiştir. Maalesef
bunlardan ilki de -çok yakında açılacak olan İstanbul’un 3’üncü köprüsüne adını
vermeyi düşündüğünüz- ilk darbeci padişah da Yavuz Sultan Selim’dir, babasını
darbeyle devirerek padişah olmuştur arkadaşlar. Bunu şunun için söylüyorum:
Darbeler, Silahlı Kuvvetler tarihinde ve demokrasi tarihinde vardır ama önemli
olan, bu darbelerin olmaması gereken siyasi ortamları hazırlamaktır. Sizleri,
bu konuda, sevgili Adalet ve Kalkınma Partili arkadaşlarım, son derece sorunlu
görüyorum. 
Bundan
yıllarca önce “Dindar ve kindar nesiller yetiştireceğiz.” dediniz, işte, dindar
ve kindar nesiller 15 Temmuzu getirdi Türkiye’ye. “Savcı Zekeriya Öz’ün
savcısıyız.” dediniz, işte, bunlar, 15 Temmuz 2016’yı getirdi. Şimdi diyorsunuz
ki: “Yüce Rabb’imden ve milletimden bizi bağışlamasını diliyoruz.” Yüce
Rabb’imizin sizi bağışlayıp bağışlamayacağını bilemiyorum ama ben, inanın,
kendi adıma kısmen de olsa sizi bağışlamaya hazırım Türkiye Cumhuriyeti’nin
bekası için ama bunun bir şartı var arkadaşlar; eğer sağlıklı bir demokrasinin,
darbesiz bir demokrasinin bu ülkede yaşanmasını istiyorsanız önce gerçekten
adaleti, gerçekten özgürlüğü bu ülkeye getirmeniz lazım, insanların barış
içinde yaşaması için gerekenleri yapmanız lazım, liyakat sistemini bu ülkeye
yerleştirmeniz lazım. 
Şu
son bir ay içinde yaşananlara bakıyorum, maalesef, bu konuda 15 Temmuz
darbesinden hiç ders almamış gibi görünüyorsunuz. Birçok arkadaşım burada dile
getirdi, çeşitli illerimizde gözaltına alınan masum insanları dillendirdi.
Bunun içinde çok çeşitli örnekler var, kendi ilim Antalya’dan söylüyorum: Mahir
Kaya isminde bir arkadaşım, gene Göksel Hanım isminde bir arkadaşım çocuklarını
Toros Kolejine kaydettirdikleri için gözaltındalar. Toros Kolejleri demiş ki:
“Öğretim görevlisi olduğunuz için sizlere indirim sağlayacağım.” Paşa paşa
gitmişler. Her nasıl olduysa, Bank Asyada da hiç haberleri olmadan Toros Koleji
bir hesap açmış, o hesaba da paralarını yatırmışlar. Şimdi bu insanları
gözaltında tutuklu tutmanın hakla ve adaletle hiç bağdaşabilir yanı var mı
arkadaşlar? Bunun sayısız örnekleri var Antalya’da. Bana diğer illerden de bu
konuda çok çeşitli duyumlar geliyor, sayısız örnek duyumları geliyor. Bu konuda
sizleri Cumhuriyet Halk Partisi olarak uyarıyoruz; kindar yapılanmalar kinle
çözülmez arkadaşlar, barışla çözülür, demokrasiyle çözülür, insan haklarıyla,
saygıyla düzelir. 
Değerli
arkadaşlarım, Türk Silahlı Kuvvetleri konusunda son zamanlarda OHAL
yasalarından güç alarak yaptığınız uygulamaları doğru bulmuyorum. Türk Silahlı
Kuvvetleri bu coğrafyada en önemli kurumlarımızdan biridir. Darbeler Türk
Silahlı Kuvvetlerini itibarsızlaştırır şimdi de olduğu gibi, Balkan Savaşı’nda
olduğu gibi sonuçlara yol açar. Silahlı Kuvvetlerin genleriyle oynanmaz. Şu
anda yaptığınız, Anayasa’ya da aykırı olmak üzere Silahlı Kuvvetlerin
genleriyle oynuyorsunuz. Silahlı Kuvvetler arasında emir komuta zinciri
bozulmaz. Silahlı Kuvvetlerin Genelkurmay Başkanı bir makama, Silahlı
Kuvvetlerin diğer kuvvet komutanları başka bir makama bağlanmaz. Bunların hepsi
de bu OHAL yasaları gündemden kalktıktan sonra Anayasa Mahkemesi tarafından
döndürülecek uygulamalardır. Daha önce darbe korkusuyla Türk Silahlı
Kuvvetlerinin genleriyle oynayan Abdülhamid ve ondan önceki son Osmanlı
padişahlarının hepsi hüsranla karşılaşmış ve darbeyle, Abdülhamid dâhil yok
olup gitmişlerdir.
NURETTİN
YAŞAR (Malatya) – Bravo! Aferin, aferin!
MUSTAFA
AKAYDIN (Devamla) – Bu konuda sizleri uyarıyorum. 
Hepinize
sevgiler, saygılar sunuyorum. (CHP sıralarından alkışlar) 
BAŞKAN
– Teşekkür ederiz Sayın Akaydın.
3’üncü
madde üzerinde konuşmalar tamamlanmıştır.
Soru-cevap
işlemi yoktur.
3’üncü
maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
Oylama
işlemini başlatıyorum. 
(Elektronik
cihazla oylama yapıldı) 
BAŞKAN
– Sayın milletvekilleri, Karadağın Kuzey Atlantik Antlaşmasına Katılımına
İlişkin Protokolün Onaylanmasının Uygun Bulunduğuna Dair Kanun Tasarısı açık
oylama sonucu: 
“Kullanılan
Oy Sayısı : 236
Kabul : 235
Çekimser : 1 (X)
 Kâtip
Üye  Kâtip Üye 
 Emre
Köprülü Sema Kırcı
 Tekirdağ Balıkesir”
Sayın milletvekilleri, tasarı kabul
edilmiş ve kanunlaşmıştır. 
Birleşime
beş dakika ara veriyorum. 
Kapanma Saati: 18.49
ÜÇÜNCÜ OTURUM
Açılma Saati:19.09
BAŞKAN: Başkan Vekili Pervin BULDAN
KÂTİP ÜYELER: Emre KÖPRÜLÜ (Tekirdağ), Sema KIRCI (Balıkesir)
-----0-----
BAŞKAN
– Sayın milletvekilleri, Türkiye Büyük Millet Meclisinin 123’üncü Birleşiminin
Üçüncü Oturumunu açıyorum.
2’nci
sırada yer alan, Türkiye Cumhuriyeti Hükümeti ile Kuzey Kıbrıs Türk Cumhuriyeti
Hükümeti Arasında Su Temini ve Yönetimine İlişkin Hükümetlerarası Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
2.- Türkiye Cumhuriyeti Hükümeti ile Kuzey
Kıbrıs Türk Cumhuriyeti Hükümeti Arasında Su Temini ve Yönetimine İlişkin
Hükümetlerarası Anlaşmanın Onaylanmasının Uygun Bulunduğuna Dair Kanun Tasarısı
(1/719) ve Dışişleri Komisyonu Raporu (S. Sayısı: 406)
BAŞKAN - Komisyon? Yok. 
Ertelenmiştir. 
3’üncü sırada
yer alan, Nükleer Enerjinin Barışçıl Amaçlarla Kullanımına Dair Türkiye
Cumhuriyeti Hükümeti ile Çin Halk Cumhuriyeti Hükümeti Arasında İşbirliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
3.- Nükleer Enerjinin Barışçıl Amaçlarla
Kullanımına Dair Türkiye Cumhuriyeti Hükümeti ile Çin Halk Cumhuriyeti Hükümeti
Arasında İşbirliği Anlaşmasının Onaylanmasının Uygun Bulunduğuna Dair Kanun
Tasarısı (1/475) ve Dışişleri Komisyonu Raporu (S. Sayısı: 208) (x)
BAŞKAN - Komisyon? Burada.
Hükûmet? Burada. 
Komisyon raporu 208 sıra sayısıyla
bastırılıp dağıtılmıştır.
Tasarının tümü üzerinde konuşma yok.
Soru-cevap işlemi yok.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:
NÜKLEER ENERJİNİN BARIŞÇIL AMAÇLARLA KULLANIMINA DAİR TÜRKİYE CUMHURİYETİ
HÜKÜMETİ İLE ÇİN HALK CUMHURİYETİ HÜKÜMETİ ARASINDA İŞBİRLİĞİ ANLAŞMASININ
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 9 Nisan 2012 tarihinde Pekin’de imzalanan “Nükleer Enerjinin Barışçıl
Amaçlarla Kullanımına Dair Türkiye Cumhuriyeti Hükümeti ile Çin Halk
Cumhuriyeti Hükümeti Arasında İşbirliği Anlaşması”nın onaylanması uygun
bulunmuştur.
BAŞKAN
– 1’inci madde üzerinde gruplar adına konuşmalar yok.
Soru-cevap
işlemi yok.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde konuşmalar yok.
Soru-cevap
işlemi yok.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü
maddeyi okutuyorum:
MADDE 3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde konuşmalar yok.
Soru-cevap
işlemi yok.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
Oylama
için üç dakika süre vereceğim. bu süre içerisinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Nükleer Enerjinin Barışçıl
Amaçlarla Kullanımına Dair Türkiye Cumhuriyeti Hükümeti ile Çin Halk
Cumhuriyeti Hükümeti Arasında İşbirliği Anlaşmasının Onaylanmasının Uygun
Bulunduğuna Dair Kanun Tasarısı’nın yapılan açık oylama sonucunu
açıklıyorum:
“Kullanılan
oy sayısı : 216
Kabul : 215
Çekimser : 1 (x)
 Kâtip Üye Kâtip
Üye
 Sema Kırcı Emre
Köprülü
 Balıkesir Tekirdağ”
Tasarı
kabul edilmiş ve kanunlaşmıştır.
4’üncü
sırada yer alan, 35 sıra sayılı Dışişleri Komisyonu Raporu’nun görüşmelerine
başlıyoruz.
4.- Türkiye Cumhuriyeti Hükümeti ile
Surinam Cumhuriyeti Hükümeti Arasında Dostluk ve İşbirliği Anlaşmasının Onaylanmasının
Uygun Bulunduğuna Dair Kanun Tasarısı (1/337) ve Dışişleri Komisyonu Raporu (S.
Sayısı: 35)
BAŞKAN
- Komisyon? Yok.
Ertelenmiştir.
5’inci
sırada yer alan, 83 sıra sayılı Dışişleri Komisyonu Raporu’nun görüşmelerine
başlıyoruz.
5.- Türkiye Cumhuriyeti Hükümeti ile Çin
Halk Cumhuriyeti Hükümeti Arasında Ulaştırma Altyapısı ve Denizcilik Alanında
İşbirliği Mutabakat Zaptının Onaylanmasının Uygun Bulunduğuna Dair Kanun
Tasarısı (1/407) ve Dışişleri Komisyonu Raporu (S. Sayısı: 83)
BAŞKAN
- Komisyon? Yok.
Ertelenmiştir.
Bundan
sonra da komisyonun bulunamayacağı anlaşıldığından, alınan karar gereğince
kanun tasarı ve teklifleri ile komisyonlardan gelen diğer işleri sırasıyla
görüşmek için 10 Ağustos 2016 Çarşamba günü saat 14.00’te toplanmak üzere
birleşimi kapatıyorum.
Kapanma Saati: 19.17




(x) 407 S. Sayılı Basmayazı tutanağa
eklidir. 


(X) Açık oylama kesin sonuçlarını
gösteren tablo tutanağa eklidir. 


(x) 208 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




