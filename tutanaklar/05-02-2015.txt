



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 52’nci
Birleşim
 5
Şubat 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili İsmail Tamer'in, 4 Şubat Dünya
Kanser Günü’ne ilişkin gündem dışı konuşması
2.- Mardin Milletvekili Erol Dora'nın, cemevlerine
yapılan ayrımcılık ile elektrik faturalarını ödemeyen cemevlerine haciz
uygulanmasına ilişkin gündem dışı konuşması
3.- Trabzon Milletvekili Mehmet Volkan Canalioğlu'nun,
Trabzon ilinin sorunlarına ilişkin gündem dışı konuşması

IV.- AÇIKLAMALAR
1.- Burdur Milletvekili Ramazan Kerim Özkan'ın,
Burdur’da köy yollarının bakımı için bütçeden kaynak aktarılması ve Karaçal
Barajı altında bulunun köylerin tarla toplulaştırması programına alınması
gerektiğine ilişkin açıklaması
2.- İstanbul Milletvekili Kadir Gökmen Öğüt'ün,
eğitimde on iki yıldır süregelen kaosa ilişkin açıklaması
3.- İstanbul Milletvekili Haluk Eyidoğan'ın, üniversite
öğrencilerinden katlamalı harç alınmaması için Hükûmeti düzenleme yapmaya
çağırdığına ilişkin açıklaması
4.- Ardahan Milletvekili Orhan Atalay'ın, Ankara
Milletvekili Levent Gök’ün 4 Şubat 2015 Çarşamba günkü 51’inci Birleşimde
yaptığı açıklamasındaki bazı ifadelerine ilişkin açıklaması
5.- Mersin Milletvekili Aytuğ Atıcı'nın, Mersin’in
Erdemli ilçesindeki narenciye paketleme fabrikasında çıkan yangına ve Mersin
Büyükşehir Belediyesinde işçi kıyımının devam ettiğine ilişkin açıklaması
6.- Muğla Milletvekili Nurettin Demir'in, MPS Tip 4-A
hastalığı konusunda Sağlık Bakanlığının daha yoğun çalışma yapmasını talep
ettiğine ve Mor Çatı Kadın Sığınağı Vakfı’nın İstanbul’daki kamu hastanelerinde
kürtajla ilgili yaptığı araştırmaya ilişkin açıklaması
7.- Erzincan Milletvekili Muharrem Işık'ın, Hükûmetin
üst düzey bürokratlardan evleri dolaşarak seçim propagandası yapmalarını
istemesine ilişkin açıklaması
8.- Samsun Milletvekili Cemalettin Şimşek'in,
Türkiye’nin geleceği adına kaygılı olduğuna ilişkin açıklaması
9.- Muğla Milletvekili Tolga Çandar'ın, Muğla’nın
Türkevleri ile Çökertme yörelerinde çıkan yangında köylülerin uğradıkları
zararların tazmin edilmesi gerektiğine ilişkin açıklaması
10.- Trabzon Milletvekili Aydın Bıyıklıoğlu'nun,
Trabzon Milletvekili Mehmet Volkan Canalioğlu’nun yaptığı gündem dışı
konuşmasındaki bazı ifadelerine ilişkin açıklaması
11.- Ankara Milletvekili Levent Gök'ün, laiklik
ilkesinin Anayasa’ya girişinin 78’inci yıl dönümüne, Cumhuriyet Halk Partililer
olarak Atatürk’e ve Meclise yapılan her türlü saldırının karşısında olduklarına
ilişkin açıklaması
12.- Trabzon Milletvekili Mehmet Volkan Canalioğlu'nun,
Trabzon Milletvekili Aydın Bıyıklıoğlu’nun yaptığı açıklamasındaki bazı
ifadelerine ilişkin açıklaması
13.- Mersin Milletvekili Ali Rıza Öztürk'ün, Mersin’in
Erdemli ilçesindeki narenciye paketleme fabrikasında çıkan yangına ilişkin
açıklaması
14.- Şırnak Milletvekili Hasip Kaplan'ın, Meriç, Tunca
ve Arda Nehirlerindeki taşkınlar konusunda Hükûmetin önlem alması gerektiğine
ilişkin açıklaması
15.- Mersin Milletvekili Mehmet Şandır'ın, Mersin’in
Erdemli ilçesindeki narenciye paketleme fabrikasında çıkan yangına ilişkin
açıklaması
16.- Sinop Milletvekili Engin Altay'ın, Enerji ve Tabii
Kaynaklar Bakanı Taner Yıldız’ın sataşma nedeniyle yaptığı konuşmasındaki bazı
ifadelerine ilişkin açıklaması
17.- İzmir Milletvekili Oktay Vural'ın, Enerji ve Tabii
Kaynaklar Bakanı Taner Yıldız’ın (11/43) esas numaralı Gensoru Önergesi
üzerinde yaptığı konuşmasındaki bazı ifadelerine ilişkin açıklaması
18.- Şırnak Milletvekili Hasip Kaplan'ın, Enerji ve
Tabii Kaynaklar Bakanı Taner Yıldız’ın (11/43) esas numaralı Gensoru Önergesi
üzerinde yaptığı konuşmasındaki bazı ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Tokat Milletvekili Orhan Düzgün ve 27
milletvekilinin, emniyet teşkilatının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1194)
2.- Kayseri Milletvekili Mehmet Şevki Kulkuloğlu ve 27
milletvekilinin, çiftçilerin ve ailelerinin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1195)
3.- İzmir Milletvekili Hülya Güven ve 41
milletvekilinin, engellilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1196)

VI.- GENSORU
A) Ön Görüşmeler
1.- Ankara Milletvekili Bülent Kuşoğlu ve 20
milletvekilinin; Soma maden sahasında redevans ve hizmet alım sözleşmeleriyle
çalışan firmaları kolladığı, bu firmalara işlerin ihalesiz ve usulsüz
verilmesini sağladığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin önergesi (11/43)

VII.- SATAŞMALARA İLİŞKİN KONUŞMALAR
1.- Sinop Milletvekili Engin Altay'ın, Malatya
Milletvekili M. Mücahit Fındıklı’nın (11/43) esas numaralı Gensoru Önergesi
üzerinde AK PARTİ Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
2.- Mersin Milletvekili Ali Rıza Öztürk'ün, Malatya
Milletvekili M. Mücahit Fındıklı’nın (11/43) esas numaralı Gensoru Önergesi
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
3.- İstanbul Milletvekili Aykut Erdoğdu'nun, Malatya
Milletvekili M. Mücahit Fındıklı’nın (11/43) esas numaralı Gensoru Önergesi
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
4.- Sinop Milletvekili Engin Altay'ın, Enerji ve Tabii
Kaynaklar Bakanı Taner Yıldız’ın (11/43) esas numaralı Gensoru Önergesi
üzerinde yaptığı konuşması sırasında CHP Grubuna sataşması nedeniyle konuşması
5.- İstanbul Milletvekili Aykut Erdoğdu'nun, Enerji ve
Tabii Kaynaklar Bakanı Taner Yıldız’ın (11/43) esas numaralı Gensoru Önergesi
üzerinde yaptığı konuşması sırasında şahsına sataşması nedeniyle konuşması
6.- Ankara Milletvekili Bülent Kuşoğlu'nun, Enerji ve
Tabii Kaynaklar Bakanı Taner Yıldız’ın (11/43) esas numaralı Gensoru Önergesi
üzerinde yaptığı konuşması sırasında şahsına sataşması nedeniyle konuşması
7.- Enerji ve Tabii Kaynaklar Bakanı Taner Yıldız'ın,
Sinop Milletvekili Engin Altay, İstanbul Milletvekili Aykut Erdoğdu ile Ankara
Milletvekili Bülent Kuşoğlu’nun sataşma nedeniyle yaptıkları konuşmaları
sırasında şahsına sataşmaları nedeniyle konuşması

VIII.- YAZILI SORULAR VE CEVAPLARI
1.- Ankara Milletvekili Aylin Nazlıaka'nın, 2011-2014
yılları arasında yolsuzluk nedeniyle soruşturma veya dava açılan üst düzey
bürokratlar ile görevden alınan personele ilişkin sorusu ve Gümrük ve Ticaret
Bakanı Nurettin Canikli’nin cevabı (7/58736)
2.- Ardahan Milletvekili Ensar Öğüt'ün, Türkiye İş
Kurumu personeline yapılan ek ödemelere ilişkin sorusu ve Çalışma ve Sosyal
Güvenlik Bakanı Faruk Çelik’in cevabı (7/58915)
5 Şubat 2015
Perşembe
BİRİNCİ OTURUM
Açılma Saati:
14.02
BAŞKAN: Başkan
Vekili Şükran Güldal MUMCU
KÂTİP ÜYELER: Dilek
YÜKSEL (Tokat), Mine LÖK BEYAZ (Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 52’nci Birleşimini açıyorum.
Görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Dünya Kanser Günü
hakkında söz isteyen Kayseri Milletvekili İsmail Tamer’e aittir.
Buyurunuz Sayın Tamer. (AK PARTİ
sıralarından alkışlar)
III.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Kayseri Milletvekili İsmail Tamer'in, 4 Şubat Dünya Kanser Günü’ne ilişkin
gündem dışı konuşması
İSMAİL TAMER (Kayseri) – Sayın Başkan,
değerli milletvekilleri; 4 Şubat Kanser Günü nedeniyle şahsım adına söz almış
bulunuyorum. Hepinizi saygıyla selamlıyorum.
Kanser dünya genelinde giderek artan
bir sağlık problemidir ve toplumlarda önemli bir sosyoekonomik yüke, bireylerde
de maddi ve manevi kayıplara yol açmaktadır. Bunun yanı sıra kanserin önemli
bir kısmının önlenebilir olmasına ve bu konuya verilen önemin de giderek
artmasına yol açmıştır. 
Dünya Kanser Günü her yıl 4 Şubat
kanserle ilgili bir farkındalık oluşturmak adına düzenlenmektedir ve yapılmaktadır.
Kansere bağlı erken ölümlerin engellenmesiyle beraber kanser tanısı alanlarda
yaşam oranlarının ve yaşam kalitesinin arttırılması en önemli etken olarak
belirtilmiştir. Kanser kontrol planları hasta yakınlarının duygusal, zihinsel
ve bedensel iyiliğine etki eden tüm faktörlere yönelik psikolojik destek
sağlayacak bir şekilde hazırlanmaktadır. Unutulmamalıdır ki gerçek kayıtçılık
ve tarama gerekirse gerek tedavide ve palyatif bakım olsun birden fazla alt
başlığı bulunan bu başlıklar arasında çok önemli bir koordinasyon, planlama ve
bütünlüğü getirerek kanser ile mücadele şüphesiz ki etkin bir ulusal kontrol
programının bulunması en önemli hadiselerin başında gelmektedir. Bu amaç
doğrultusunda dünya genelinde bilimsel ve sağlıklı politikalardaki konuyla
ilgili gelişmeler takip edilerek ve daha önce uyguladığımız 1’inci fazdan
edindiğimiz tecrübelerle özellikle 2013 ve 2018 yılları arasında
uygulayacağımız 2’nci faz Ulusal Kanser Programı’nın uygulamaya geçtiğini ifade
etmek istiyorum. 
Sağlıklı yaşamayı seçmek imkânsız
değildir. Sağlıklı bir beslenme biçiminin seçilmesi, fiziksel aktivitenin
arttırılması ve alkol kullanımının azaltılmasıyla önlenebileceği konusunda da
önemli etkenler
mevcuttur. Sigara da -etkilenilen- bu rakam 150’ye ulaşmaktadır. 
Ayrıca, ultraviyole ve radyasyondan korunmayla cilt
kanserlerinin önlenmesi mümkündür. Meslek ve çevresel maruz kalmalara,
ülkemizde bu konuya oldukça fazla önem verilmektedir ki özellikle tütün ve
obeziteyle mücadele eylem planlarımızda çok başarılı sonuçlarla hızla devam
etmektedir. 
Bu programa ek olarak -kanser özellikle- Türkiye radon
haritasının çıkarılması, elektromanyetik alanların, sağlık etkinliklerimizin
izlenmesi gibi çok yeni programları da başlatmış bulunuyoruz. 
Kanserde erken tanı imkânsız değildir. Türkiye son yıllarda,
özellikle kanserle ilgili önemli erken tanı metotlarını ortaya koymuştur. Meme
kanserlerinde, kolorektal kanserlerde ve yine servisk kanserlerinde önemli
gelişmeler sağlamıştır. Kanserde erken tanı programlarını, toplumun sağlık çalışanları
ve politika oluşturucuların bilgisiyle artırmayı hedefledik. Bu hedefimize de
ulaşmış durumdayız. 
Kanser erken teşhis, tarama ve eğitim merkezlerimizin yani
kısaca “KETEM” dediğimiz merkezlerin son yıllarda sayısını artırdık.
Başlangıçta 126 olan bu sayıyı, bugün 40 daha yeni KETEM merkezi açarak
artırmış bulunmaktayız. Yine, 10 mobil üniteyi de ayrıca hizmete sunmuş
oluyoruz. 
Meme, servisk ve kolorektal kanser taramaları bu merkezlerde
ücretsiz olarak yapılmakta, yapılan kanser tarama sayısı hem Türkiye genelinde
hem de birinci basamak düzeyinde inanın rekorlara imza atmıştır. (AK PARTİ
sıralarından alkışlar) Sadece birinci basamakta 2012 yılında yapılan 146 bin
meme kanseri taraması 2014 yılında 335 bine yükselmiştir. Neredeyse 2 katı
artırmışız bu konuyu. 
Yine, rahim ağzı taramalarını 214 binden 510 bine
yükseltmişiz. Yine, kolorektal kanserlerde de 59 binden 774 bine kadar bir kanser
taraması gelişmiştir ki bu çok önemlidir. Bir de Türkiye'nin her bölgesinde,
her sağlık ocağında ve aynı zamanda da…
(Mikrofon otomatik cihaz tarafından
kapatıldı) 
BAŞKAN – Teşekkür ederiz Sayın Tamer.
İSMAİL TAMER (Devamla) – Teşekkür
ediyorum. (AK PARTİ sıralarından alkışlar) 
BAŞKAN – Gündem dışı ikinci söz,
cemevlerine elektrik faturası nedeniyle haciz uygulanması hakkında söz isteyen
Mardin Milletvekili Erol Dora’ya aittir.
Buyurunuz Sayın Dora. (HDP sıralarından
alkışlar) 
2.- Mardin
Milletvekili Erol Dora'nın, cemevlerine yapılan ayrımcılık ile elektrik
faturalarını ödemeyen cemevlerine haciz uygulanmasına ilişkin gündem dışı
konuşması
EROL DORA (Mardin) - Sayın Başkan,
değerli milletvekilleri; Alevi yurttaşlarımızın ibadethaneleri olan cemevlerine
yapılan ayrımcılıklar konusunda söz almış bulunuyorum. Genel Kurulu saygıyla
selamlıyorum.
Uluslararası birçok bağlayıcı sözleşme,
insan hakları hukuku kapsamında herkesin düşünce, din veya inanç özgürlüğü
hakkını güvence altına alır. Türkiye de bu belgelerin altına imza koyan
devletlerden birisidir.
Düşünce, din veya inanç özgürlüğü
hakkının tüm yurttaşlar için etkili bir biçimde korunması için uygun bir
ortamın oluşturulması ve bu ortamın korunması bir hukuk devletinin en asli
görevlerinden birisidir. Bu bağlamda, bir devletin farklı inançlara mensup
yurttaşlarına karşı sergilediği yaklaşımlar, hukukun üstünlüğü ilkesinin ne
kadar işletildiğinin de önemli bir göstergesidir.
Değerli milletvekilleri, evrensel hukuk
belgelerince güvence altına alınan en önemli haklardan birisi, ibadet etme
özgürlüğü ve ibadet yeri kurma ve yaşatma hakkıdır. Buna rağmen Alevi yurttaşlarımızın
inanç hürriyeti kapsamında en çok mağdur edildikleri konulardan birisi de
ibadet yeri kurma ve yaşatma hakkının engellenmesidir.
Türkiye'de Alevi yurttaşlarımızın
cemevlerinin ibadet yeri statüsü kazanmasına yönelik yaptıkları başvurular
devlet makamlarınca sürekli reddedilmiştir. Söz konusu başvurulara olumsuz
yanıtlar verilmesinin gerekçesi ise hukuki değil siyasidir.
Değerli milletvekilleri, şunu açık ve
seçik olarak kavramalı ve tekrar tekrar belirtmeliyiz ki: İbadet yeri
statüsünün belirlenmesine ilişkin kararları siyasetçiler veremezler. Devleti
yöneten hükûmetlere ve siyasetçilere düşen asli görev, yurttaşların inanç
özgürlüklerini korumak ve bunu yasalarla güvence altına almaktır.
İbadet yeri statüsünün tanınmasına
ilişkin kararlarda devlet, herhangi bir dinî görüşü esas almamak da dâhil olmak
üzere, tarafsızlık yükümlülüğüne riayet etmelidir.
Sayın Başkan, değerli milletvekilleri;
bildiğimiz gibi, Avrupa İnsan Hakları Mahkemesi, cemevlerinin cami, kilise ve
sinagoglarda olduğu gibi elektrik faturasından muaf tutulma talebinin Türkiye
mahkemeleri tarafından olumsuz karşılanması üzerine yapılan başvuruyu Aralık
2014'te karara bağladı. AİHM, cemevlerinin de ibadethane olduğuna, bu nedenle
ayrımcılık yapılamayacağına karar verdi. AİHM kararı, Türkiye'de Alevilere din
temelinde ayrımcılık yapıldığının bir kez ifşa edilmiş olması açısından büyük
önem taşımaktadır. Bu kararla bir kez daha tescillenmiştir ki Türkiye, Avrupa
İnsan Hakları Sözleşmesi'nin ayrımcılığı yasaklayan 14'üncü maddesini ve ayrıca,
düşünce, inanç ve din özgürlüğünü garanti altına alan 9'uncu maddesini ihlal
etmiştir.
Değerli milletvekilleri; takip
ettiğimiz üzere, AİHM'in bu kararından sonra Alevi vakıf ve dernekleri,
cemevlerine çıkarılan elektrik faturalarını ödememe yönünde karar almış
bulunmaktadırlar. Buna karşın, elektrik dağıtım şirketlerinin elektrik
faturasını ödemeyen cemevlerine yönelik elektrik kesme ve akabinde icra
işlemlerine kalkışma biçiminde girişimlerde bulunduklarına yönelik basına
haberler yansımış bulunmaktadır. AİHM'in söz konusu kararlarına ilişkin
Hükûmetçe hiçbir düzenleme yapılmadığı gibi, Hükûmet yetkilileri “AİHM'in
kararı bizi bağlamaz." biçiminde sorumsuz ve hukuk dışı açıklamalar yapmış
bulunmaktadırlar. 
Değerli milletvekilleri, AİHM kararı
doğrultusunda Demokratik Bölgeler Partisine bağlı belediyeler başta olmak
üzere, diğer bazı belediyeler, yerel yönetimler bazında cemevlerini ibadethane
olarak kabul eden Meclis kararları almışlardır. Bu karar doğrultusunda
belediyelerce ibadethanelere sunulan hizmetlerden cemevleri de
faydalanabilmektedir. Buradan bu duyarlılığı gösteren ve ayrımcılıkla mücadele
eden tüm belediyelerin ilgili kararlarını kutluyorum. Hükûmetin de cemevlerine
uygulanan antidemokratik politikalardan vazgeçerek, AİHM’in kararını da dikkate
alarak acil adımlar atması gerekmektedir. Cemevlerine de diğer ibadethanelere
sağlanan imkânların bir an önce sağlanması hukuki ve ahlaki bir zorunluluktur.
Laik bir devletin ve devleti temsil eden Hükûmetin bir ibadethaneye ayrımcılık
politikaları uygulaması, bu yolla Alevi yurttaşlarımızı rencide etmeye devam
etmesi kabul edilemez. 
Bu kapsamda, Alevi yurttaşlarımızın
mağduriyetlerinin giderilmesi için Hükûmet, öncelikle, AİHM'in, inanç özgürlüğü
hakkının ihlali kapsamında Türkiye'yi kusurlu bulduğu konularda ciddi adımlar
atmalı ve gerekli yasal düzenleme ve idari uygulamaları acilen hayata
geçirmelidir.
Bu duygu ve düşüncelerle Genel kurulu
tekrar saygıyla selamlıyorum. (HDP ve CHP sıralarından alkışlar)
BAŞKAN – Teşekkür ederiz Sayın Dora. 
Gündem dışı üçüncü söz, Trabzon ilinin
sorunları hakkında söz isteyen Trabzon Milletvekili Mehmet Volkan Canalioğlu’na
aittir. (CHP sıralarından alkışlar)
OSMAN KAHVECİ (Karabük) – Trabzon’da
sorun kaldı mı ya?
BAŞKAN - Buyurunuz Sayın Canalioğlu. 
3.-
Trabzon Milletvekili Mehmet Volkan Canalioğlu'nun, Trabzon ilinin sorunlarına
ilişkin gündem dışı konuşması
MEHMET VOLKAN CANALİOĞLU (Trabzon) –
Sayın Bakanım, sayın vekilim...
Teşekkür ederim Sayın Başkan. 
Sayın Başkan, değerli milletvekilleri;
yüce Meclisi ve sizleri sevgiyle saygıyla selamlıyorum. 
Şimdi, burada dört yıla yakın bir
süredir Trabzon’un sorunlarını konuşuyoruz. Her ne kadar sayın milletvekilimiz
oturduğu yerden “Trabzon’umuzun sorunu kaldı mı?” diye söyledi. Ben vereceğim
notlarla sonucu kendisinin takdirine bırakacağım. 
Öncelikle bazı kısa notlar vermek
istiyorum Trabzon’la ilgili: Trabzon’umuzun yüz ölçümü 4.685 kilometrekare,
nüfusu 758.237. 2023’te beklenen nüfus 758.130. Aldığı göç 2013 yılı itibarıyla
25.115, verdiği göç 29.988; net göç eksi 4,878, net göç hızı eksi 6,41. Bu
rakamlara bakıldığında, Trabzon göç veren il olma özelliğini hâlen sürdürüyor,
göç veren iller arasında 24’üncü. Trabzon istihdam açısından 38’inci sırada,
nüfusun yüzde 46,6’sı istihdam ediliyor ancak. Ücretli çalışanlarda Trabzon’un
plakası yani 61’inci sırada, ücretli çalışanların günlük kazançları 47 lira 98
kuruş. İş yeri sayısı 15.879. İşsizlik oranı yüzde 7,4; il sıralamasında
35’inci sırada. Elektrik tüketiminde iller arasında 63’üncü sırada, kişi başına
tüketilen elektrik 293 kilovat. Trabzon’a 2014 yılında 84.077 yabancı turist
gelmiş. Otomobil sayısında iller arasında 50’nci sırada, bin kişiye 92 otomobil
düşüyor. Kişi başına ödenen brüt vergide iller arasında 19’uncu, kişi başı
ortalama 2.088 TL vergi ödüyor. Kişi başı yıllık harcama tutarı 71,80 TL ile
Türkiye 11’incisi. Ücretlinin nüfusa oranı yüzde 14,85; il sıralamasında
23’üncü. Hava kirliliğinde yüzde, 84, iller arasında 18’inci sırada. Kişi başı
teşvik sağlanan yatırım tutarında 46’ncı sırada. 
Değerli arkadaşlarım, bunları ben
söylemiyorum, bir gazetenin yapmış olduğu anket sonuçlarında vermiş olduğu
rakamlar. Bu anket sonucu çok uzun sürüyor, zaman kısa olduğu için ben ana
hatlarıyla vermiş oldum.
Trabzon üretimde maalesef yok ve bir
bölgede üretim olmazsa değerli milletvekilleri, bilindiği gibi, nüfus da
artmaz, göç olur ve zenginlik de olmaz. AKP Hükûmeti ve AKP Trabzon
milletvekilleri “Trabzon’a şu kadar yatırım yaptık, bu kadar yatırım yaptık.”
diye her fırsatta, seçmenlerin olduğu alanda söylüyorlar, burada bir tek
konuşmalarını dinlemedim. Şimdi burada beni dinliyorlar, varsa bir eksiğimiz
gelir burada açıklarlar. Ama Trabzon ilinde 6360 sayılı Büyükşehir Yasası’ndan
sonra, 30 Mart 2014 seçimlerinde AKP’li Belediye Başkanı kazandı ve yapılan
anket çalışmasında 16 büyükşehir belediye başkanı arasında 1’inci sırada
Kayseri, 16’ncı sırada Trabzon Büyükşehir Belediye Başkanı değerli arkadaşlar.
Şimdi, bir örnek vereceğim. Ocak ayı
içerisinde kar yağdı, hâlen kardan kapalı 688 tane köy yolu var. Muhtarlara
değer verilmiyor, muhtarlar geliyorlar belediyeye, izah ediyorlar,
anlatıyorlar, verilmiyor. 
Sürem daralıyor ve çabuk geçiyorum.
Seçim zamanı verilen sözlerin hiçbiri yerine getirilmemiştir, “Getirilmiş.”
diyorlarsa gelsinler burada açıklasınlar. Ben şimdi söylüyorum, verilen
sözlerden, hani güney çevre yolu? Hani Çömlekçi, Hızırbey, Tabakhane, Esentepe,
Gülbahar Hatun Mahallesi, Kaymaklı Mahallemizin kentsel dönüşümleri?
Vatandaşlar mağdur, “Evini al.” almıyor, “Ver.” vermiyor; “Yapacağım, tamir
edeceğim.” diyor, “Yok, yapamazsın, kentsel dönüşümde.” Bu da bir muamma. Hani
Sürmene Çamburnu tersanesi? Hani hafif raylı sistem? Hani Boztepe teleferik
projesi? Hani şehir hastanesi? Hani lojistik merkez? Hani yatırım adası? Hani
ikinci havalimanı pisti? Hani ağız ve diş sağlığı hastanesi? Hani Çakırgöl
kayak merkezi? Hani işsizliğin çözülmesi? Hani esnafımızın icralık olmasının
kurtarılması? Ki, 2014 yılı içerisinde 2.745 iş yeri açıldı, buna karşılık
4.268 iş yeri kapandı. Hani fındıkta don olayından zarar görenlerin
zararlarının karşılanması? Hani çaydaki yüzde 8 katma değerin 1’e indirilmesi?
Bunların hiçbiri gerçekleştirilmemiştir ve AKP milletvekillerinin Trabzon’da
söyleyecek hiçbir şeyi kalmamıştır, Trabzon milletvekilleri için söylüyorum. 
Yüce Meclisi saygılarımla, sevgilerimle
selamlıyorum. (CHP sıralarından alkışlar)
BAŞKAN – Teşekkür ediyoruz Sayın
Canalioğlu.
Gündeme geçmeden önce sisteme giren
sayın milletvekillerine birer dakika söz vereceğim.
İlk söz Sayın Özkan’a ait.
Buyurunuz.
IV.-
AÇIKLAMALAR
1.- Burdur
Milletvekili Ramazan Kerim Özkan'ın, Burdur’da köy yollarının bakımı için
bütçeden kaynak aktarılması ve Karaçal Barajı altında bulunun köylerin tarla
toplulaştırması programına alınması gerektiğine ilişkin açıklaması
RAMAZAN KERİM ÖZKAN (Burdur) – Sayın
Başkan, teşekkür ederim.
Burdur ili tarım ve hayvancılıkta,
ticarette, ulaşımda, taşımada, doğal taşta, mermerde ve turizmde örnek bir
ildir. Büyük katma değer yaratmasına rağmen, 186 köyün köy yolları, arazi
yolları bakım ve onarım istemektedir ancak özel idare bütçesi yeterli olmadığı
için hizmetlerde aksama olmaktadır. Acilen genel bütçeden Burdur’a kaynak
aktarılması gerekmektedir. Hükûmetin ve Maliye Bakanının bu konuya önem
vermesini Burdur halkı adına talep ediyorum.
Yine ayrıca, Burdur Karaçal Barajı
altında bulunan Karaçal, Düger, Hacılar, Yarıköy, Yazıköy, Aşağımüslümler,
Akyaka, Yassıgüme köyleri tarla toplulaştırması programına alınmasına rağmen,
bir türlü toplulaştırma başlamamıştır; sabırsızlıkla köylülerimiz bu
toplulaştırmanın Gıda, Tarım ve Hayvancılık Bakanlığı tarafından bir an önce
yapılmasını talep etmektedirler. 
Hükûmetten rica ediyor, söz verdiğiniz
için size de teşekkür ediyorum.
BAŞKAN – Teşekkür ederiz Sayın Özkan.
Sayın Öğüt…
2.-
İstanbul Milletvekili Kadir Gökmen Öğüt'ün, eğitimde on iki yıldır süregelen
kaosa ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Eğitimde on iki yıldır süregelen kaos
devam etmekte. Çalınan sorular, usulsüz sınavlar, yeterli öğretim kadroları
olmadığı halde pıtrak gibi açılan resmî ve özel üniversiteler, vakıf
üniversiteleri eğitim düzeyini düşürmekte. 1970’lerin parayla satılan
diplomaları hatıra gelmektedir. YÖK, tıp ve hukukta taban puan sınırını
getirdi, öğretmenlik de dâhil diğer branşlarda taban puan aranmaması
kalitesizliği getirecektir. Bunlar eğitimde özelleştirmelerin sonucudur.
Yeterlilik sınavları mutlaka uygulanmalıdır. Güya Hükûmet harçları kaldırmıştı,
katlamalı harçlar inanılmaz boyutlara varmıştır, ikinci öğrenim dâhil harçlar
mutlaka ve derhâl kaldırılmalıdır. Mesleki teknik ortaöğretim kurumlarından
mezun olan öğrencilerin ön lisans programlarına başvuru süresini kaçıranlara ek
süre verilmesi talep edilmektedir. Binlerce öğrenci bu müjdeli haberi
beklemektedir.
Teşekkür ediyorum.
BAŞKAN – Teşekkür ederiz Sayın Öğüt.
Sayın Eyidoğan…
3.-
İstanbul Milletvekili Haluk Eyidoğan'ın, üniversite öğrencilerinden katlamalı
harç alınmaması için Hükûmeti düzenleme yapmaya çağırdığına ilişkin açıklaması
HALUK EYİDOĞAN (İstanbul) – Teşekkür
ederim Başkan.
Üniversite yüksekokul öğrencilerinin
katlamalı harç konusuna itirazı var. Katlamalı harç alınması AKP tarafından
6569 sayılı Kanun’un 29’uncu maddesi ve 2547 sayılı Yükseköğretim Kanunu’nun
46’ncı maddesinde yapılan değişiklikle düzenlenmiştir. Katlamalı harç, dört
yıllık bölümde ilk dört yıl içerisinde bir dersi üç veya daha fazla alma
durumunda veya yüksekokullarda ikinci yıldan sonra, dört yıllık fakültelerde
dördüncü yıldan sonra her alınan dersten alınan ek ders ücretine denir. Normal
öğretim süresi içinde bir ders üçüncü kez alınıyorsa kredi başına katkı payı ve
öğrenim ücreti yüzde 50 fazlası, dördüncü kez alınıyorsa yüzde yüz fazlası, beş
veya daha fazla alıyorsa yüzde 300 fazlası. Okul uzadıysa, bir ders birinci kez
alındığında kredi başına katkı payı ve öğrenim ücretinin yüzde 100 fazlası,
ikinci kez alındığında yüzde 200 fazlası, üçüncü kez alındığında yüzde 300
fazlası, dört veya daha fazla alındığında yüzde 400 fazlası alınır. İkinci
öğretim öğrencilerinin durumu ise daha vahimdir. Hükûmeti bu konuda duyarlı
olmaya, öğrencilerimizden bu yüksek harçların alınmaması için yeni bir
düzenleme yapmaya çağırıyoruz.
Teşekkür ederim.
BAŞKAN – Teşekkür ederiz Sayın
Eyidoğan.
Sayın Atalay…
4.-
Ardahan Milletvekili Orhan Atalay'ın, Ankara Milletvekili Levent Gök’ün 4 Şubat
2015 Çarşamba günkü 51’inci Birleşimde yaptığı açıklamasındaki bazı ifadelerine
ilişkin açıklaması
ORHAN ATALAY (Ardahan) – Teşekkür
ederim Başkanım.
Dün benim de içinde bulunduğum bir grup
milletvekili arkadaş Anayasa’nın ve Meclis İçtüzüğü’nün kendilerine vermiş
olduğu düşünce ve ifade hürriyeti hakkını kullanarak hiçbir şahıs ismi
kullanmaksızın, kimseye de hakaret etmeksizin kendi düşüncelerini ifade edince
CHP Grup Başkan Vekili bu hak kullanımını terbiyesizlik olarak nitelemiş. 
İstiklal Harbi’nin büyük
komutanlarından Rauf Orbay’ın “Mahkeme değil eşkıya yatağı, memleketteki vicdan
buhranının temel nedeni.” olarak tanımladığı İstiklal Mahkemelerinin
kararlarına yaptığımız bu eleştiriler şayet bir terbiyesizlik ise o
terbiyesizliği bin kere işleyeceğiz, değil ise o kem sıfatı ve sözü Sayın Gök’e
misliyle iade ediyorum.
Teşekkür ediyorum.
BAŞKAN – Teşekkür ederiz Sayın Atalay.
Sayın Atıcı...
5.- Mersin
Milletvekili Aytuğ Atıcı'nın, Mersin’in Erdemli ilçesindeki narenciye paketleme
fabrikasında çıkan yangına ve Mersin Büyükşehir Belediyesinde işçi kıyımının
devam ettiğine ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, Mersin’in Erdemli
ilçesinin Arpaçbahşiş beldesinde narenciye paketleme fabrikasında bir yangın
çıkmış, bu yangında 3 yurttaşımız ölmüş, 6’sı da yaralanmıştır. Ülkemizde
bazıları kaçak sarayda rahat rahat uyurken, bazıları da, özellikle garibanlar
da koyun koyuna yatmakta ve birlikte ölmeye devam etmektedir. Ölenlere
Allah’tan rahmet, yaralılara da geçmiş olsun dileklerimi iletiyorum.
Sayın Başkan, değerli arkadaşlar;
Mersin Büyükşehirde işçi kıyımı devam etmektedir. İşçi kıyımı devam ettiği gibi
memurlara da ağır mobbing yani bezdirme uygulanmaktadır. Bunun en yakın örneği,
zabıtaların tamamının bıyıkları zorla kestirilmiştir. Bıyık kesme, faşistlerin,
zamanında uyguladıkları bir işkence yöntemidir. Büyükşehir Belediyesinin böyle
bir uygulamayı başlatmasını kınıyorum ve derhâl yetkililerin olaya el koymasını
ve bu zalimce uygulamanın kaldırılması gerektiğini hatırlatmasını istiyorum.
Teşekkür ederim.
BAŞKAN – Teşekkür ederiz Sayın Atıcı.
Sayın Demir...
6.- Muğla
Milletvekili Nurettin Demir'in, MPS Tip 4-A hastalığı konusunda Sağlık
Bakanlığının daha yoğun çalışma yapmasını talep ettiğine ve Mor Çatı Kadın
Sığınağı Vakfı’nın İstanbul’daki kamu hastanelerinde kürtajla ilgili yaptığı
araştırmaya ilişkin açıklaması
NURETTİN DEMİR (Muğla) – Teşekkür
ederim Sayın Başkan.
Ender görülen genetik hastalıklardan
birisi olan Mukopolisakkaridoz, kısaca MPS Tip 4-A, 200 binde 1 görülüyor.
Türkiye’de 250 çocuk bu hastalıkla mücadele ediyor. Hastalığın tedavisi için
gerekli olan “Vimizim” adlı ilaç yurt dışından getirilmektedir. MPS hastaları,
ilaçlarının SGK yurt dışı için ödenecek ilaçlar listesine alınabilmesi için
uzun zamandır mücadele ediyor. Hükûmet ve Sağlık Bakanlığının bu konuda daha
yoğun, daha sıkı çalışma yapmasını talep ediyorum.
Mor Çatı Kadın Sığınağı Vakfı,
İstanbul’daki 37 kamu hastanesine telefonla “Kürtaj yapıyor musunuz?” diye
sorarak bir araştırma yapmıştır. Birçok hastanenin yapmadığını ve bir kurul
tarafından ancak bazı özel durumlarda yapıldığını söylüyor ama kamuoyunda ve
dünyada Türkiye’de kürtajın on haftaya kadar serbest olduğu biliniyor ama
Cumhurbaşkanı Recep Tayyip Erdoğan ve AKP Hükûmetinin ısrarlı bir şekilde
yürüttüğü…
(Mikrofon otomatik cihaz tarafından
kapatıldı)
BAŞKAN – Teşekkür ederiz Sayın Demir. 
Sayın Işık…
7.-
Erzincan Milletvekili Muharrem Işık'ın, Hükûmetin üst düzey bürokratlardan
evleri dolaşarak seçim propagandası yapmalarını istemesine ilişkin açıklaması
MUHARREM IŞIK (Erzincan) – Teşekkür
ediyorum Sayın Başkanım. 
Sayın Başkanım, hiç şaşırmayacağınız
bir şey söyleyeceğim: Hükûmet tüm üst düzey bürokratlara, müdürlere,
yöneticilere talimat vererek “Bölgelerinizde eşinizle birlikte akşamları ev
ziyareti yaparak çay içip resmen seçim propagandası yapın ve AKP’ye oy
isteyin.” diyorlarmış. Bir de “Gittiğiniz yerlerde not alın, geri dönüş yapın.”
diyorlarmış. Tabii, Cumhurbaşkanı Anayasa’yı rafa kaldırdı, yetmedi, bir de siyaset
yapmaları yasak olan memurlara da Anayasa’yı hiçe sayarak siyaset yaptırmak
yakışıyor herhâlde. Cumhuriyet savcısı varsa göreve çağırıyorum Sayın Başkanım.

BAŞKAN – Teşekkür ediyoruz Sayın Işık.
Sayın Şimşek…
8.- Samsun
Milletvekili Cemalettin Şimşek'in, Türkiye’nin geleceği adına kaygılı olduğuna
ilişkin açıklaması
CEMALETTİN ŞİMŞEK (Samsun) – Teşekkür
ederim Sayın Başkan. 
Sayın Başkan, Türkiye nereye gidiyor?
Bir sabah kalkıyoruz, başta emniyet teşkilatı olmak üzere kamu görevlilerine
bir operasyon yapılmış. Bir gün bakıyoruz, birkaç savcının yürüttükleri bir
soruşturmayla ilgili dosyaları ellerinden alınmış, daha sonra, görev yerleri
değiştirilmiş, haklarında soruşturmalar açılmış. Önceki akşam da hiçbir sorunu
görünmeyen bir bankaya kamu gücü kullanılarak eşkıya mantığıyla el konulmuştur.
Bir Cumhurbaşkanı var, evlere şenlik; her gün bir siyasi parti genel başkanının
ötesinde propaganda yapıyor. “O banka zaten battı, daha bu operasyonların
arkası gelecek. İnlerine girdik, gireceğiz.” diye kamu görevlilerini ve
toplumun bir kesimini hedef gösteriyor. 
Ülkenin bir bölümü terör örgütüne
teslim edilmiş. Biz gerçekten, ülkemizin geleceği adına kaygılıyız. 
Teşekkür ederim Sayın Başkan. 
BAŞKAN – Teşekkür ederiz Sayın Şimşek.
Sayın Çandar…
9.- Muğla
Milletvekili Tolga Çandar'ın, Muğla’nın Türkevleri ile Çökertme yörelerinde
çıkan yangında köylülerin uğradıkları zararların tazmin edilmesi gerektiğine
ilişkin açıklaması
TOLGA ÇANDAR (Muğla) – Teşekkür ederim
Sayın Başkanım. 
Geçen yıl, ülkemizin cennet köşelerinden,
Muğla’mızın da cennet köşesi Gökova’da, Türkevleri, Çökertme yöresinde çok
büyük bir yangın felaketi yaşandı. Bu yangın felaketinde büyük bir alan ne
yazık ki kül oldu. Bu alanların üçte 2’si zeytinlik alanlardı yani bu zeytinlik
alanın büyük bir bölümü
de köylülere aitti. Yangın uçaklarının yetersiz kalması nedeniyle, aynı zamanda
itfaiye erlerinin, itfaiye görevlilerinin kıyafetlerinin yangına uygun olmayışı
nedeniyle çok ciddi bir kayba uğrayan Türkevleri, Çökertme köylülerinin zararı
tazmin edilmelidir. Defalarca girişimde bulunmamıza rağmen bu konuda herhangi
bir çalışma yapılmamıştır. 
Bu konuyu hatırlatır, saygılar sunarım. 
BAŞKAN – Teşekkür ederiz Sayın Çandar.
Sayın Bıyıklıoğlu…
10.-
Trabzon Milletvekili Aydın Bıyıklıoğlu'nun, Trabzon Milletvekili Mehmet Volkan
Canalioğlu’nun yaptığı gündem dışı konuşmasındaki bazı ifadelerine ilişkin
açıklaması
AYDIN BIYIKLIOĞLU (Trabzon) – Teşekkür ederim Sayın
Başkanım. Trabzon vekilimiz bazı bilgiler verdi, o bilgilerin doğru olan
biçimlerini ifade etmek istiyorum. 
Trabzon’da kentsel dönüşümle alakalı verdiği bilgiler eksik;
sebebi şudur: Trabzon’da Çömlekçi, Tabakhane, Zağnos Vadisi’nde ve diğer
yerlerde kentsel dönüşüm devam etmekte. Anlaşma yapılmış olan vatandaşların
paraları ödenmiş, anlaşmaya yanaşmayanların da mahkeme kanalıyla belirlenecek
olan ücretleri ödeniyor ve bu devam ediyor. Bunun haricinde Trabzon’daki erişim
noktasında büyük projelerden Kanuni Bulvarı, Erdoğdu, Ahi Evren,
Karşıyaka-Uğurlu, Akyazı Projesi ve çift tünel geçişi; bunların hepsi şu anda
devam etmekte olan projelerdir, hiçbirinde aksama söz konusu değildir.
Büyük şehir hastanesinden bahsetti. Büyük şehir hastanesi şu
anda planlamamızdadır fakat 500-600 dönümlük bir yere ihtiyaç göstermekte.
Bununla ilgili çalışmalarımız devam ediyor ve bu da yine Trabzon’a…
(Mikrofon otomatik cihaz tarafından kapatıldı) 
BAŞKAN – Teşekkür ederiz Sayın Bıyıklıoğlu.
Sayın Gök, buyurunuz.
11.-
Ankara Milletvekili Levent Gök'ün, laiklik ilkesinin Anayasa’ya girişinin
78’inci yıl dönümüne, Cumhuriyet Halk Partililer olarak Atatürk’e ve Meclise
yapılan her türlü saldırının karşısında olduklarına ilişkin açıklaması
LEVENT GÖK (Ankara) – Sayın Başkan, bugün laiklik ilkesinin
Anayasa’mıza girişinin yıl dönümü. 5 Şubat 1937 yılında laiklik ilkesi
Anayasa’mıza girmiştir. Bugün de laiklik ilkesine ne kadar ihtiyacımız olduğu
ve bunun ne kadar önemli olduğu, Atatürk’e saldıranların, onu önemsiz ve
değersiz kılmaya çalışanların bütün haksız saldırıları karşısında her zaman
haklı olarak karşımıza çıkmaktadır. Laiklik İlkesi, Türkiye’yi muasır medeniyet
seviyesine çıkartmak açısından Orta Doğu coğrafyasında çok önemli bir unsur
olarak öne çıkmış ve bütün dünyanın da gıptayla izlediği bir yönetim tarzı
olarak da Anayasa’mızda yer almıştır, ilke olarak da yer almıştır. 
Elbette laik cumhuriyeti bizler,
Cumhuriyet Halk Partililer sonsuza kadar yaşatacağımıza ant içen fertler olarak
Atatürk’e yapılan her türlü saldırının da karşısında olduğumuzu, Atatürk’ün
kurduğu bu Meclise, Atatürk’e hakaret edenlere de, onlara da izin
vermeyeceğimizi bir kez daha belirtiyor, Atatürk’ü ve cumhuriyetimizi kuranları
bir kez daha saygıyla, sevgiyle selamlıyorum. 
BAŞKAN – Teşekkür ederiz Sayın Gök. 
Sayın Canalioğlu…
12.-
Trabzon Milletvekili Mehmet Volkan Canalioğlu'nun, Trabzon Milletvekili Aydın
Bıyıklıoğlu’nun yaptığı açıklamasındaki bazı ifadelerine ilişkin açıklaması
MEHMET VOLKAN CANALİOĞLU (Trabzon) -
Teşekkürler Sayın Başkan. 
Biraz önce Trabzon milletvekili
arkadaşımız, bana cevaben bir iki şey söyledi. Ben konuşmamda 15 madde saymıştım
“Hani bunlar nerede?” diye ama bunlar arasında yalnızca Çömlekçi ve
Tabakhane’de kentsel dönüşümün devam ettiği söyleniyor. Ama buradaki şeyin
tamamen bitmiş durumda olmadığını ifade etmek istiyorum. 
Ayrıca şehir hastaneleriyle ilgili de
şu anda çalışmalar ne zaman olacak, ne zaman bitecek noktasında bir gelişme
yoktur. 
Diğer konularda söylediğimiz her söz
doğrudur ve bunlarla ilgili hiçbir şey yapılmamıştır. 
Teşekkür ediyorum. 
BAŞKAN – Teşekkür ediyoruz Sayın
Canalioğlu. 
Sayın Öztürk… 
13.- Mersin
Milletvekili Ali Rıza Öztürk'ün, Mersin’in Erdemli ilçesindeki narenciye
paketleme fabrikasında çıkan yangına ilişkin açıklaması
ALİ RIZA ÖZTÜRK (Mersin) – Sayın
Başkanım, Erdemli’de bir limon fabrikasında meydana gelen yangında 3
yurttaşımız yanarak can vermiştir. Bunlardan 2 tanesi Silifkelidir -birisi
Sömek köyünden, birisi de Örenköy’dendir- diğer yurttaşımız da doğudan bir
yurttaşımızdır. Bu olay bile tarımda bile işçi sağlığı ve iş güvenliği
konusunda alınması gereken önlemlerin alınmadığını, asıl o sektörde, tarım
sektöründe insanların çaresizliğe ve perişanlığa terk edildiğinin somut
göstergesidir. 
İlgililerden bu konuya eğilmelerini
istiyorum. Ölenlere rahmet diliyorum. 
BAŞKAN – Teşekkür ederiz Sayın Öztürk. 
Sayın Kaplan… 
14.-
Şırnak Milletvekili Hasip Kaplan'ın, Meriç, Tunca ve Arda Nehirlerindeki
taşkınlar konusunda Hükûmetin önlem alması gerektiğine ilişkin açıklaması
HASİP KAPLAN (Şırnak) – Teşekkür ederim
Sayın Başkan. 
On iki senedir AKP iktidarı döneminde
Meriç, Tunca, Arda nehirleri taşıyor, Edirne hep sular altında kalıyor ve her
gün bu görüntüleri izliyoruz. 
Sayın Bakan Eroğlu, Tunca, Arda,
Meriç’i birleştirip bir kanalla Çömlekköy’e aktaracaklarını söylemişti ve bunu
önümüzdeki sene bitireceğiz diye söz verdi, megabir Trakya kanalı projesi gibi
sundu. Umarız ki sözünde durur ve bir dahaki sene bu sel baskınlarıyla
insanlarımızın mağdur olması önlenmiş olur. Göz göre göre Bulgaristan ve
Yunanistan tarafındaki barajların sularının bırakılmasıyla bu felaketler
meydana geliyor ve bunlar göründüğü hâlde Hükûmetin önlem almadığı gözüküyor.
İnşallah sözünde durur ve Trakyalıların meşhur bir sözüyle de cevap vermek
gereğini bize bıraktırmaz diye düşünüyorum.
BAŞKAN – Teşekkür ediyoruz Sayın
Kaplan.
Sayın Şandır…
15.-
Mersin Milletvekili Mehmet Şandır'ın, Mersin’in Erdemli ilçesindeki narenciye
paketleme fabrikasında çıkan yangına ilişkin açıklaması
MEHMET ŞANDIR (Mersin) – Çok teşekkür
ederim.
Sayın Başkanım, değerli
milletvekilleri; maalesef, bu gece Mersin’in Erdemli ilçesinde bir narenciye
paketleme fabrikasında çıkan, yatakhanede çıkan yangın sonucu Murat Bulut,
Mücahit Ünal ve Umut Gönül isimli çalışanlarımız, işçilerimiz, kardeşlerimiz
Hakk’ın rahmetine yürümüştür, hayatlarını kaybetmişlerdir, 6 işçimiz de
dumandan yaralanmıştır, hastaneye kaldırılmışlardır. Ölenlere yüce Allah’tan
rahmet diliyorum, aile yakınlarına ve tüm Erdemli halkına başsağlığı diliyorum.
Milliyetçi Hareket Partisi Grubu olarak Erdemlililerin acısını paylaşıyoruz.
Bir daha böyle acıların yaşanmamasını da yüce Allah’tan diliyorum. 
Söz verdiğiniz için size de teşekkür
ederim.
Saygılar sunuyorum.
BAŞKAN – Teşekkür ederiz Sayın Şandır.
Gündeme geçiyoruz sayın
milletvekilleri.
Meclis araştırması açılmasına ilişkin
üç önerge vardır, ayrı ayrı okutuyorum:
V.-
BAŞKANLIĞIN GENEL KURULA SUNUŞLARI
A) Meclis
Araştırması Önergeleri
1.- Tokat
Milletvekili Orhan Düzgün ve 27 milletvekilinin, emniyet teşkilatının
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1194)
Türkiye Büyük
Millet Meclisi Başkanlığına
Ülkemiz için çok
önemli ve zor sorumluluklar yüklenmiş olan emniyet teşkilatının çok ciddi ve
acilen çözüm bekleyen, kronikleşmiş sorunları vardır. Polis demek asayişin,
emniyetin ve düzenin güvencesi demektir, huzur ortamı ancak işini severek
yapan, verimli çalışan moral düzeyi ve aidiyeti yüksek bir polis teşkilatıyla
sağlanabilir.
Türk emniyet görevlilerinin yüzde
92,31’i -210.897 kişi- hiçbir kariyer olanağı olmayan mutsuz rütbesizlerden,
yüzde 3,96'sı -9.055 kişi- komiserlerden oluşan orta sınıf rütbeliden, yüzde
3,73'ü -8.513 kişi- ise emniyet amir-müdürlerinin oluşturduğu mutlu azınlıktan
oluşmaktadır.
Birçok meslek grubunun sorunları gerek
grevler gerek sendikalar ve gerekse basın-yayın aracılığıyla gündeme
getirilmekte olup devlet yöneticilerinin kendileriyle ilgilenmesi
sağlanmaktadır, lakin tüm bu kesimlerden daha çok birikmiş sorunu olan polis
memurları hep bir sabır ve beklenti içinde sorunlarını dile getirebilecekleri
bir sendikaları olmadığı için mağdur ve mahzun kalmaktadırlar.
Polis Koleji, Polis Akademisi, polis
okulları ve polis eğitim merkezleri diye yapılanmış ve hiçbir ülkede olmayan,
maliyeti çok yüksek bir eğitim sistemi sonucunda karmaşık ve düzensiz bir
yapının ortaya çıkması, daha liyakat ve kabiliyete bakılmaksızın keskin bir
amir-memur ayrımı yapılarak Polis Akademisi mezunlarının oluşturduğu amir
sınıfını ihtiva eden ve her konuda kayırılan imtiyazlı bir kesimi ortaya
çıkarmıştır. Belirsiz, düzensiz ve uzun çalışma saatleri ve özlük haklarındaki
adaletsizlik, eşit işe eşit ücret verilmemesi en büyük sıkıntılarındandır.
Makamında oturarak üstlerinden rütbe
bekleyen, emeklilik için gün sayarak dert ve sıkıntıları görmezden gelen bir
kısım müdürler yerine, Türk emniyetinin iskeletini oluşturan, bütün iş yükünü
üstlenen, fedakârca çalışan, yeri geldiğinde insanların dertleriyle dertlenen,
gerektiğinde suçlularla silahlı çatışmaya girip şehit düşen, toplumun her
kesimiyle bire bir muhatap olan ve teşkilatın yüzde 90,4’lük kısmını oluşturan
polis memurları birinci derecede dikkate alınmalıdır.
Emniyet teşkilatında komiser
rütbesinden tutun da en tepedeki rütbeliye kadar neredeyse herkesin altında bir
makam aracı vardır ve bu araçlar evrak üzerinde hizmet aracı olarak
gözükmektedir. Her bir makamda, birer gün arayla çalışmak üzere, 2 tane de
polis memuru şoför olarak çalışmaktadır ve sadece İstanbul ilinde görev yapan
34 bin polisten 6 bine yakını şoför olarak çalıştırılıyor ise bu rakam
gerçekten de ürkütücü boyutlara ulaşmış denilebilir ve bu düpedüz kamu
kaynaklarını israftır.
EGM mevcut yapısı ve yönetim şekliyle
günün ihtiyaçlarına ve personelinin beklentilerine cevap verememektedir. EGM
personelinin yüzde 5-7'lik seçkinler kısmı hariç çoğu bıkkınlık ve boş
vermişlik içindedir. 
Milletimizin hizmetinde olan Emniyet
teşkilatı kapsamlı reform ve düzenlemelerin yapılarak; polisin, zor şartlar
altında çok çalışan, yüksek riskli işler yapan, psikolojisi bozulmuş kişiler
görüntüsünden kurtarılması ve hak ettiği özgüvenli, halka güven ve sükûnet
telkin eden kanun adamı vasfının kendisine kazandırılarak milletimizin huzur ve
asayişinin temini açısından azami önem taşımaktadır. Özellikle çalışma
şartları, özlük hakları ve yaşadıkları mobbingle ilgili sorunların tespiti ve
çözümlenmesi için Anayasa’mızın 98’inci maddesi ve Türkiye Büyük Millet Meclisi
İçtüzüğü’nün 104 ve 105’inci maddeleri gereğince bir araştırma komisyonu
kurularak konunun tüm boyutlarıyla araştırılmasını saygılarımızla arz ederiz.
1)
Orhan Düzgün (Tokat)
2)
Mustafa Sezgin Tanrıkulu (İstanbul)
3)
Muharrem Işık (Erzincan)
4)
Hülya Güven (İzmir)
5)
Celal Dinçer (İstanbul)
6)
Ali Haydar Öner (Isparta)
7)
Mehmet Hilal Kaplan (Kocaeli)
8)
Haydar Akar (Kocaeli)
9)
Ali Özgündüz (İstanbul)
10) Ali Sarıbaş (Çanakkale)
11) İhsan Özkes (İstanbul)
12) Ramazan Kerim Özkan (Burdur)
13) Namık Havutça (Balıkesir)
14) Ali Serindağ (Gaziantep)
15) Haluk Ahmet Gümüş (Balıkesir)
16) Rahmi Aşkın Türeli (İzmir)
17) Mevlüt Dudu (Hatay)
18) Hasan Ören (Manisa)
19) Hasan Akgöl (Hatay)
20) Ali Demirçalı (Adana)
21) Mehmet Ali Ediboğlu (Hatay)
22) Mustafa Serdar Soydan (Çanakkale)
23) Hurşit Güneş (Kocaeli)
24) Ahmet İhsan Kalkavan (Samsun)
25) Veli Ağbaba (Malatya)
26) Ali Rıza Öztürk (Mersin)
27) Haluk Eyidoğan (İstanbul)
28) Osman Aydın (Aydın)
2.- Kayseri
Milletvekili Mehmet Şevki Kulkuloğlu ve 27 milletvekilinin, çiftçilerin ve
ailelerinin sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1195)
Türkiye Büyük
Millet Meclisi Başkanlığına
Ülkemizde yapılmakta olan tahıl
ziraatı, kış aylarının mevsim normallerinin üzerinde sert ve soğuk geçmesi ve
akabinde bahar aylarında yağması beklenen yağmurların geç yağması sebebiyle,
2012 yılında yapılan tahıl hasadında beklenen rekoltelerden, bölgelere göre
değişmekle birlikte yüzde 70-80 civarında ürünlerde kayıplar yaşanmıştır.
Yaşanan bu kayıplar çiftçi ailelerini
maddi ve manevi olarak zor durumda bırakmaktadır. Çiftçilerimiz çoğu bölgelerde
tarlaya ektikleri tohum miktarı kadar dahi hasat elde edememiştir. Ülkemizde
yükselen tarım girdi maliyetleri yüzünden üreticiler zor durumdadır ve
borçlarını ödeyememektedir. Bu yıl yaşanan don ve kuraklık tahıl hasadının
yüzde 70-80 oranında düşmesiyle tahıldan beklediği hasılatı alamayan üreticiler
ekonomik ve sosyal bir kriz batağına düşmektedir.
Artık tahıl ziraatı çiftçi için
sürdürülebilir ve katma değer sağlayan bir uğraş olmaktan çıkmaktadır. Tahıl
ziraatıyla geçimini sağlayan çiftçi ailelerinin sorunlarını ve çözüm yollarının
tespiti için Anayasa’nın 98’inci ve TBMM'nin 104 ve 105’inci maddeleri gereğince
Meclis araştırması açılmasını saygılarımla arz ederim.
Gerekçe:
Dünya genelinde yaşanan aşırı soğuk
havalar, devamında ise yaşanan kuraklık nedeniyle birçok tarım ürününde
beklenen rekolteler olağanüstü bir şekilde düşüş göstermiştir. Ülkemizde de beklenen
tahıl hasatının yüzde 70-80 oranında düşmüş olması gerek mazot gerek tarım
kredi kooperatiflerine ve gerekse çiftçinin diğer kredi borçlarını ödenemez
duruma getirmiştir.
Ayrıca, tahıl ziraatı yapmakta olan
çiftçilerimiz daha önce iki yıl ödemesiz yedi yıl vadeli ve faizsiz olarak
almış oldukları gebe düvelerin ilk iki yılı dolmuş ve bu yıl ödemeye
başlayacaklardır. 
6.000 ila 8.000 TL arasında alınan gebe
düveler 3.000 ila 3.500 TL’den alıcı bulamamaktadır. Faizsiz olarak alınan gebe
düvelerin fiyatlarının da yarı yarıya düşmesi neticesinde beslediği
hayvanlarının yüzde 50 değer kaybına uğraması çiftçinin zararını bir kat daha
artırmıştır. Borçlanarak aldığı hayvanları ancak mevcut borçlarının yarısı
etmektedir. Ayrıca, aldıkları bu hayvanlarını beslemek için de ayrıca masraf
etmiş ve emek sarf etmişlerdir. 
Tahıldaki rekolte düşüklüğü aynı
zamanda saman verimini de, dönümde 40 balyalardan 2-3 balyaya kadar
düşürmüştür. 1 ton saman fiyatı 60-70 TL’den 700-750 TL’ye yükseltmiştir.
Görüldüğü üzere don ve kuraklık sadece
tahıl ziraatını değil hayvancılığı da olumsuz etkilemiş ve çiftçinin hayata
tutunabilmesinin sebeplerini ortadan kaldırmıştır. Bu yaşanan olumsuz tablo
köyden kente göç olgusunu tetiklemektedir.
Önümüzdeki yıllarda tarım ve
hayvancılığın devam edebilmesi ve üretimin sürdürülebilir olabilmesi için tahıl
ziraatıyla hayatını idame ettiren çiftçi ve çiftçi ailelerinin sorunlarının
çözümü önem arz etmektedir.
1) Mehmet Şevki
Kulkuloğlu  (Kayseri)
2) Mustafa
Sezgin Tanrıkulu  (İstanbul)
3)Metin Lütfi
Baydar  (Aydın)
4) Muharrem Işık
 (Erzincan)
5) Gürkut Acar  (Antalya)
6) Celal Dinçer (İstanbul)
7) Yıldıray
Sapan  (Antalya)
8) Hasan Ören (Manisa)
9) Ali Haydar
Öner (Isparta)
10) Mehmet Hilal
Kaplan (Kocaeli)
11) Ali Sarıbaş (Çanakkale)
12) Ramazan
Kerim Özkan (Burdur)
13) İhsan Özkes  (İstanbul)
14) Namık
Havutça (Balıkesir)
15) Ali Serindağ (Gaziantep)
16) Haluk Ahmet
Gümüş (Balıkesir)
17) Rahmi Aşkın
Türeli (İzmir)
18) Mevlüt Dudu (Hatay)
19) Hasan Akgöl (Hatay)
20) Ali
Demirçalı  (Adana)
21) Mehmet Ali
Ediboğlu (Hatay)
22) Mustafa
Serdar Soydan (Çanakkale)
23) Hurşit Güneş (Kocaeli)
24) Ahmet İhsan
Kalkavan (Samsun)
25) Veli Ağbaba (Malatya)
26) Hülya Güven (İzmir)
27) Haluk
Eyidoğan (İstanbul)
28) Osman Aydın (Aydın)
3.- İzmir Milletvekili Hülya Güven ve
41 milletvekilinin, engellilerin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1196Türkiye Büyük Millet Meclisi Başkanlığına
Engellilerin
özellikle sağlık sorunlarıyla ilgili talep ve şikâyette bulundukları
görülmektedir. Bu nedenle de Aile ve Sosyal Politikalar Bakanlığınca
engellilerin sağlıkla ilgili taleplerini karşılamak ve sağlık sorunlarına çözüm
bulmak amacıyla çeşitli kongre ve çalıştaylara katıldığı, seminerler
düzenlediği ve raporlar hazırladığı, konuya çözüm aradığı bilinmektedir.
Bu seminer ve
toplantılara örnekler verilecek olursa; Aile ve Sosyal Politikalar Bakanlığı
Özür ve Yaşlı Hizmetleri Genel Müdürlüğü tarafından 7 Aralık 2011 tarihinde
Hacettepe Üniversitesinde düzenlenen "Sağlık Uygulama Tebliği
(SUT)-Ortopedik Özürlülerin Yaşadığı Sorunlar ve Çözüm Önerileri
Çalıştayı" Maliye Bakanlığı, Sağlık Bakanlığı, üniversiteler, üretici ve
dağıtıcı firmalar ve özürlü sivil toplum örgütlerinden katılımcılarla
gerçekleştirilmiştir. Özürlü ve Yaşlı Hizmetleri Genel Müdürlüğü tarafından
ilgili tüm konularda sorunların çözümlenmesine odaklanan toplantılar serisinin
sürdürülmesinin hedeflendiği ve sorunlara çözüm üretilmesi için müdürlüğün girişimlerde
bulunmaya devam edeceği belirtilmiştir.
15-16 Ekim 2012
tarihleri arasında Aile ve Sosyal Politikalar Bakanlığı Özürlü ve Yaşlı
Hizmetleri Genel Müdürlüğü tarafından Afyon'un Sandıklı ilçesinde insan hakları
ve engellilik konusunda kamu kurum ve kuruluşlarına yönelik seminer
düzenlenmiştir. Seminerin ülkemizde engellilere yönelik oluşturulacak tüm
politika ve uygulamalarda 28 Ekim 2009 tarihinden bu yana ülkemizi bağlayan
"Birleşmiş Milletler Engelli Hakları Sözleşmesi"nin esas alınmasının
teşvik edilmesi için düzenlendiği Müdürlük tarafından ifade edilmiştir.
26-29 Eylül 2012 tarihleri arasında
Antalya'nın Manavgat ilçesinde Türkiye Ortez-Protez Bilim Derneği ve Ulusal
ISPO tarafından düzenlenen ve çeşitli dernek ve üniversitelerle Aile ve Sosyal
Politikalar Bakanlığı tarafından da desteklenen "8. Ulusal Ortez-Protez
Kongresi"nde ortopedik engellilerin sağlık sorunlarına ilişkin
engellilerin SUT ile ilgili sorunlarına çözüm önerileri getirilmiştir.
Ülkemizde engellilerden sorumlu birim
7/7/2005-8/6/2011 tarihleri arasında Başbakanlık, 8/6/2011 tarihinden bu yana
da Aile ve Sosyal Politikalar Bakanlığı bünyesinde yer almıştır. Hükûmet
"Birleşmiş Milletler Engelli Hakları Sözleşmesi”ni 30 Mart 2007 tarihinde
ilk imzalayan ülkelerden biri olması ile öğünmektedir.
Sözleşme'nin "Sağlık"
başlıklı 25’inci maddesinde:
"Taraf devletler engellilerin
engelliliğe dayalı ayrımcılığa uğramaksızın ulaşılabilir en yüksek sağlık
standardından yararlanma hakkını tanır. Taraf devletler engellilerin sağlıkla
ilgili olarak rehabilitasyon da dâhil olmak üzere, cinsiyete duyarlı sağlık
hizmetlerine erişimini mümkün kılmak için uygun tüm tedbirleri alır."
denilmiştir.
Sözleşmenin 26’ncı maddesinde de
özetle; taraf devletlerin engellilerin azami bağımsızlığını, tam fiziksel,
zihinsel, sosyal ve mesleki becerilerini elde etmelerini ve yaşamın her alanına
tam katılımlarını sağlamak için akran desteği dâhil uygun tedbirleri etkin bir
şekilde alacakları, bu bakımdan taraf devletlerin özellikle sağlık alanında
kapsamlı rehabilitasyon ve rehabilitasyon hizmetlerini sunacakları, mevcut
hizmetleri güçlendirecekleri ve genişleteceklerine hükmedilmiştir.
Bu bakımdan, engellilerimizin sağlık ve
gereksinimleri olan tıbbi cihaz, araç ve gereçlerle ilgili sorunlarının yapılan
toplantılara ve önerilere, çıkarılan raporlara rağmen çözümlenmediği
görülmektedir.
Engellilerin öncelikle sağlık, tıbbi
cihaz, araç, gereçler ve sağlık hizmetlerine erişimleriyle ilgili sorunlarının
detaylı olarak araştırılması, 28 Ekim 2009 tarihinden bu yana ülkemizi bağlayan
"Birleşmiş Milletler Engelli Hakları Sözleşmesi"nin hükümlerine ve
hatta Aile ve Sosyal Politikalar Bakanlığının bu konudaki çalışmalarına rağmen
neden çözümlenmediğinin ve çözümlerinin araştırılması konusunda Anayasa’mızın
98’inci maddesi ve TBMM İçtüzüğü’nün 104 ve 105’inci maddeleri gereğince bir
araştırma komisyonu kurulmasını saygılarımızla arz ederiz. 7.11.2012
1) Hülya Güven  (İzmir)
2) Alaattin Yüksel  (İzmir)
3) İlhan Cihaner  (Denizli)
4) Oğuz Oyan  (İzmir)
5) Kemal Ekinci  (Bursa)
6) Haydar Akar  (Kocaeli)
7) Melda Onur  (İstanbul)
8) Ayşe Eser Danışoğlu  (İstanbul)
9) Osman Taney Korutürk  (İstanbul)
10) Osman Oktay Ekşi  (İstanbul)
11) Aykut Erdoğdu  (İstanbul)
12) Engin Altay  (Sinop)
13) Mevlüt Dudu  (Hatay)
14) Turgut Dibek  (Kırklareli)
15) Sakine Öz  (Manisa)
16) Turhan Tayan  (Bursa)
17) Mustafa Moroğlu  (İzmir)
18) Turgay Develi  (Adana)
19) Gürkut Acar  (Antalya)
20) Mahmut Tanal  (İstanbul)
21) Celal Dinçer  (İstanbul)
22) Ali Özgündüz  (İstanbul)
23) Selahattin Karaahmetoğlu  (Giresun)
24) İdris Yıldız  (Ordu)
25) Arif Bulut  (Antalya)
26) Emre Köprülü  (Tekirdağ)
27) Metin Lütfi Baydar  (Aydın)
28) Hasan Ören  (Manisa)
29) Yıldıray Sapan  (Antalya)
30) Ümit Özgümüş  (Adana)
31) Mehmet S. Kesimoğlu  (Kırklareli)
32) Ali Serindağ  (Gaziantep)
33) Birgül Ayman Güler  (İzmir)
34) Kamer Genç  (Tunceli)
35) Aytuğ Atıcı  (Mersin)
36) Candan Yüceer  (Tekirdağ)
37) Ali Sarıbaş  (Çanakkale)
38) Namık Havutça  (Balıkesir)
39) Mustafa Serdar Soydan  (Çanakkale)
40) Uğur Bayraktutan  (Artvin)
41) Aylin Nazlıaka  (Ankara)
42) Hüseyin Aygün (Tunceli)
BAŞKAN – Bilgilerinize sunulmuştur. 
Önergeler, gündemdeki yerlerini alacak
ve Meclis araştırması açılıp açılmaması konusundaki görüşmeler, sırası geldiğinde
yapılacaktır. 
Sayın milletvekilleri, on dakika ara
veriyorum.


Kapanma Saati:
14.49
İKİNCİ OTURUM
Açılma Saati:
15.05
BAŞKAN: Başkan
Vekili Şükran Güldal MUMCU
KÂTİP ÜYELER:
Bayram ÖZÇELİK (Burdur), Mine LÖK BEYAZ (Diyarbakır) 
-----0-----
BAŞKAN – Sayın milletvekilleri, Türkiye
Büyük Millet Meclisinin 52’nci Birleşiminin İkinci Oturumunu açıyorum.
Alınan karar gereğince gündemin “Özel
Gündemde Yer Alacak İşler” kısmına geçiyoruz.
Bu kısımda yer alan, Ankara
Milletvekili Bülent Kuşoğlu ve 20 milletvekilinin; Soma maden sahasında
redevans ve hizmet alım sözleşmeleri ile çalışan firmaları kolladığı, bu
firmalara işlerin ihalesiz ve usulsüz verilmesini sağladığı iddiasıyla Enerji
ve Tabii Kaynaklar Bakanı Taner Yıldız hakkında bir gensoru açılmasına ilişkin
(11/43) esas numaralı Gensoru Önergesinin gündeme alınıp alınmayacağı
hususundaki görüşmelere başlıyoruz. 
VI.-
GENSORU
A) Ön
Görüşmeler
1.- Ankara
Milletvekili Bülent Kuşoğlu ve 20 milletvekilinin; Soma maden sahasında
redevans ve hizmet alım sözleşmeleriyle çalışan firmaları kolladığı, bu
firmalara işlerin ihalesiz ve usulsüz verilmesini sağladığı iddiasıyla Enerji
ve Tabii Kaynaklar Bakanı Taner Yıldız hakkında bir gensoru açılmasına ilişkin
önergesi (11/43)
BAŞKAN – Hükûmet? Yerinde.
Önerge daha önce bastırılıp dağıtıldığı
ve Genel Kurulun 3/2/2015 tarihli 50’nci Birleşiminde okunduğu için tekrar
okutmuyorum.
Sayın milletvekilleri, Anayasa’nın
99’uncu maddesine göre bu görüşmede önerge sahiplerinden bir üyeye, siyasi
parti grupları adına birer milletvekiline ve Bakanlar Kurulu adına Başbakan
veya bir bakana söz verilecektir. 
Konuşma süreleri, önerge sahibi için on
dakika, gruplar ve Hükûmet için yirmişer dakikadır. 
Şimdi, söz alan sayın üyelerin
isimlerini okuyorum: Önerge sahibi olarak Mersin Milletvekili Ali Rıza Öztürk,
Halkların Demokratik Partisi Grubu adına Şanlıurfa Milletvekili İbrahim Binici,
Milliyetçi Hareket Partisi Grubu adına Manisa Milletvekili Erkan Akçay, Adalet
ve Kalkınma Partisi Grubu adına Malatya Milletvekili Mahmut Mücahit Fındıklı,
Cumhuriyet Halk Partisi Grubu adına Ankara Milletvekili Bülent Kuşoğlu, Hükûmet
adına da Enerji ve Tabii Kaynaklar Bakanı Taner Yıldız konuşacaktır.
İlk söz olarak, önerge sahibi Mersin
Milletvekili Ali Rıza Öztürk’ü çağırıyorum.
Buyurunuz Sayın Öztürk. (CHP
sıralarından alkışlar) 
Süreniz on dakikadır.
ALİ RIZA ÖZTÜRK (Mersin) – Sayın
Başkan, değerli milletvekilleri; önerge sahibi olarak söz aldım, gensoru
önergesi sahibi olarak söz aldım. Hepinizi saygıyla selamlıyorum.
Değerli milletvekilleri, Soma’da 301
kişinin ölümüyle sonuçlanan bir cinayet oldu, arkasından Konya Ermenek’te
cinayet oldu, o arada yine madenlerde meydana gelen iş cinayetlerinde 50’yi
aşkın yurttaşımız hayatını kaybetti, yine, değişik yerlerde madenlerde, iş
sağlığı ve iş güvenliği konusunda gerekli önlemler alınmadığı için pek çok
işçimiz sakat kaldı ya da yaralandı. Bunların hepsini bir kenara koyuyoruz
bugün, bu meydana gelen kazalar aslında Enerji ve Tabii Kaynaklar Bakanlığında
yolsuzlukları da gündeme getirmeye başladı, Enerji ve Tabii Kaynaklar Bakanlığı
Türkiye’de “yolsuzluk” denilince akla gelen ilk bakanlık olmaya başladı. 
Gensorumuzun konusu çok basit. Soma’da
2 tane şirket var. Soma Linyitleri Türkiye Kömür İşletmelerine ait, ruhsat
sahibi Türkiye Kömür İşletmeleri. Burada 2 tane şirket redevans ve hizmet alımı
yoluyla üretim yapıyor; bunlardan birisi İmbat AŞ, diğeri de Soma AŞ’dir. Bugün
ben o kazalardaki Enerji Bakanlığının sorumluluklarını bir kenara bırakıyorum,
sadece yolsuzluklarla ilgili kısmı açık ve net olarak söyleyeceğiz.
Şimdi, değerli milletvekilleri, burada
soru çok basit. TKİ Genel Müdürlüğü başlangıçta iki firmaya işler veriyor. Bu
işleri ya redevans usulü veriyor ya da hizmet alımı. İki sözleşme; biri
redevans alımı, birisi hizmet alımı sözleşmesi. Redevansla verdiği işin TKİ
redevans yönetmeliğine uygun olması lazım, hizmet alımı suretiyle verdiği işin
de İhale Yasası’na uygun olması lazım.
Şimdi, İmbat AŞ 4/10/2004 tarihinde
işletme ruhsatı 1918, 4623 ve 4009 sayılı sahalarla ilgili 31/12/2015 tarihine
kadar redevans sözleşmesi imzalamış. Dikkatinizi çekiyorum, 4/10’da imzalıyor,
süresi 31/12/2015. 12/4/2006 tarihinde Yönetim Kurulu kararıyla bir uyarlama
yapıyor. Yine, 2007 yılında Yönetim Kurulu kararıyla ek iş veriliyor 5 milyon
589 bin ton kömürün üretimi için. Buraya kadar herhangi bir sorun yok. Burada
Yönetim Kurulu kararına göre sözleşmelerin usulüne uygun olarak uzatılma işlemi
var. Ancak, 8/10/2013 tarihinde, henüz sözleşmenin süresi dolmadan, 4/10/2004
tarihinde imzalanan sözleşmenin 31/12/2015 tarihine kadar süresi varken,
Yönetim Kurulu kararı olmaksızın, ek protokolle sözleşme süresi 1/10/2028
tarihine kadar uzatılmıştır. Önceki ek iş için Yönetim Kurulu kararı alınırken
ve o kararlarda süre uzatımı söz konusu değilken, bu defa daha kapsamlı ve daha
büyük bir iş için ve asıl işten daha büyük bir işin verilmesi söz konusuyken
Yönetim Kurulu kararı alınmasına bile gerek duyulmamış olması ilginçtir. Bu
usulsüz işlemle on üç yıllık bir süre uzatımı söz konusu, 39 milyon ton ilave kömür söz konusu.
Yine benzer olay Soma AŞ açısından da
geçerli. Soma AŞ açısından 8/9/2005 tarihinde imzalanan 18 milyon ton kömür
üretimiyle ilgili olarak ilk ilave 5 milyon 982 bin ton olarak, 30/6/2011
tarihinde mevzuata uygun olarak yapılıyor. Hatta, damga vergisi falan da
kesiliyor, ödeniyor, bir sorun yok. Soma AŞ’ye ikinci ilave 1/3/2012 tarihinde
yine Yönetim Kurulu kararıyla 2 milyon 136 bin ton ek iş verilmek suretiyle
yapılıyor. Ancak, Geventepe mevkisinde bulunan işe verilen ek iş, Merkez
Yeraltı Ocağı denilen yerde, Mumya mevkisindedir. Asıl iş Geventepe’de, ilavesi
çok farklı bir yer olan Merkez, Mumya’da olup ruhsat numarası 2535’tir. 
Değerli milletvekilleri, burada da
yine dördüncü ilave yapılıyor. 2013 tarihli ek protokolle yapılan 8/9/2005
tarihli sözleşmenin süresinin Yönetim Kurulu kararı olmaksızın 31/12/2026
tarihine kadar… Yani on yıllık bir süre uzatımı söz konusu, 30 milyon ton ilave
bir kömürden bahsediyoruz. Şimdi, bu ikisi de hem TKİ’nin redevans
yönetmeliğine hem de 4734 sayılı İhale Kanunu’na açıkça aykırıdır. 
Sayın Bakan açıklamasını yaparken
Yönetim Kurulunun bu yetkisinin, 31/7/2007 tarih ve 18/379 sayılı Karar’la
Genel Müdüre devredildiğini söylemektedir. Ancak, o devir yetkisinin kapsamı
incelendiğinde, bu söylediğimiz olayı kapsamadığını aslında Sayın Bakan da
bilmektedir, bürokratları da bilmektedir değerli milletvekilleri. 
Aslında, Enerji ve Tabii Kaynaklar
Bakanlığının… Soma’da meydana gelen bu yolsuzluğu çok abartmak, Sayın Bakana
göre ya da o anlayışa göre, bence yanlış. Bu ülkede o kadar yolsuzluk oluyor
ki, AKP’nin oylarıyla, işte, 17 ve 25 Aralıkta meydana gelen yolsuzluklar
kapatılmaya çalışılıyor ve 4 bakan bu Mecliste AKP oylarıyla aklanabiliyor.
Böyle bir olay söz konusuyken Sayın Bakanın bu olayı tabii ki önemsememesi
mümkündür. Zaten Sayın Bakan gazeteye verdiği bir demeçte aynen şunu söylüyor
değerli arkadaşlarım: “Bir yolsuzluğun ve usulsüzlüğün üzerine gitmek bizim
temel görevimiz. Ancak, bir ihalede yanlışlık yapıldı, usulsüzlük yapıldı diye
kenara çekilmek yok, ‘O zaman sen komple kenara çekil.’ demek mümkün değil,
böyle bir şey yok.”
Değerli
arkadaşlarım, bu kapsamda Sayın Bakana bu yolsuzluklarla ilgili somut sorular
soruyorum:
Bir: Türkiye
Petrolleri Anonim Ortaklığındaki yöneticilerin dernek ve vakıflara para
aktardığı bilgisi vardır. Son on yılda TPAO, “kongre” adı altında şirketlere ne
kadar para aktarmıştır? En son, Rusya Federasyonu’nda düzenlenen Dünya Enerji
Kongresi’ne 2 milyon dolar, 60’ıncı yıl TPAO’nun kuruluş yılı etkinliğinde 3
milyon dolar para harcanmış mıdır? Son beş yılda TPAO kongrelerine ne kadar
para aktarılmıştır?
Yine, TPAO, on
yıl Karadeniz ve Akdeniz’de data topladıktan, 10'a yakın kuru kuyu açtıktan
sonra herhangi bir başarı gösterememişken 250 milyon dolara sismik gemi
Barbaros Hayrettin Paşa’yı almış fakat işletememiştir. Buna rağmen, dünyanın
hiçbir büyük petrol şirketi böyle bir tasarrufta bulunmaz iken TPAO’nun üst
yönetimi o zamanın Başbakanı şimdinin Cumhurbaşkanı Sayın Recep Tayyip
Erdoğan’ı yanlış bilgilerle yönlendirerek millî şirket TPAO’yu zarara uğratmış
mıdır? Bununla birlikte TPAO’nun 60’ıncı yıl etkinliklerinde TPAO yönetiminin,
Sayın Cumhurbaşkanına yanlış, temelsiz bilgilerle, denizlerde ekonomik bir
keşif olmadan 3 milyar dolar platform yaptırmasının amacı nedir? Karadeniz’de
sınırlı bir rezervuara sahip olduğu bilinen Akçakoca sahasının sanki rezervi
bilinmiyormuş gibi geliştirilmesi amacıyla yapılacak bu harcamaların miktarı
nedir?
Petrolün varil
fiyatının  100 dolar olduğu dönemlerde Azerbaycan'da faaliyet gösteren yabancı
şirketlerden biri olan Total'den üretim sahası için TPAO yönetimi 500 milyon
dolar bankalardan kredi çekerek saha almış mıdır? Petrolün fiyatının önümüzdeki
aylarda daha da düşeceği dikkate alındığında, doların da giderek yükselme
trendine girdiği düşünüldüğünde TPAO’ya yüklenen bu zararı kim karşılayacaktır?
 Azerbaycan’da üretim sahası alınırken,
on beş yıl önce binbir vaatlerle Kazakistan’dan alınan üretim sahalarından
neden vazgeçilmiştir?
TPAO, 300 milyon dolar harcanarak
yatırım yapılan Libya’dan neden çekilmiştir?
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – TPAO arama
bütçesini 15 kat arttırırken üretimi yerinde sayıyor. Bu kâr-zarar ilişkisi
neden hesaplanmamıştır? Acaba TPAO’nun özelleştirilmesinin önü mü açılıyor?
TPAO’yla ilgili, Sayın Bakan, elimde
yolsuzluk iddiaları çok fazla. Bunları ben size de verebilirim, bunlar
kanıtlanmış iddialar. Bugün TPAO’da gerçekten 71 civarında şirket kurulmuş,
bunların yönetim kurulu üyeleri var. Bu yönetim kurulu üyelerinden kimler maaş alıyor?
Neden alıyor hiçbir faaliyet yürütmeden? Bunları açıklamanızı istiyorum. Ben
size verebilirim. 
Değerli milletvekilleri, önergemizin
kabulünü istiyorum. Aslında bu Enerji Bakanı bu Meclisi çok yordu arkadaşlar;
AKP Grubunu da yordu, bizleri de yordu.
BAŞKAN – Teşekkür ediyoruz Sayın
Öztürk. 
ALİ RIZA ÖZTÜRK
(Devamla) - Yani yapılacak bir tek şey vardır, aslında istifa etmesi daha doğru
bir yoldur. Hiç olmazsa biz yorulmamış oluruz. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyoruz Sayın Öztürk. 
Halkların
Demokratik Partisi Grubu adına Şanlıurfa Milletvekili İbrahim Binici.
Buyurunuz Sayın
Binici. (HDP sıralarından alkışlar)
HDP GRUBU ADINA
İBRAHİM BİNİCİ (Şanlıurfa) – Teşekkür ediyorum Sayın Başkan.
Sayın Başkan,
değerli milletvekilleri; CHP Grubunun Enerji ve Tabii Kaynaklar Bakanı Sayın
Taner Yıldız hakkında gensoru açılmasına ilişkin verdiği önerge üzerine
Halkların Demokratik Partisi adına söz almış bulunuyorum. Bu vesileyle hepinizi
saygıyla selamlıyorum. 
Değerli milletvekilleri,
malumlarınız olduğu üzere, geride bıraktığımız yılın aralık ayının 9’unda Sayın
Taner Yıldız hakkında grubumuzun da verdiği gensoru önergesini görüşmüştük.
Soma ve Ermenek’te yaşanan madenci cinayetlerine sebep olarak özelleştirme adı
altında peşkeş çekilmiş maden ocaklarını ve gerçek denetimden uzak tutulan bu
ocakların, teknolojik donatılar yerine fıtratına teslim edildiklerini gerekçe
göstermiştik. Tüm bu uygulamalar neticesinde Soma’da yaşanan toplu cinayetlerin
bir numaralı sorumlusu olarak da Sayın Enerji Bakanını işaret etmiştik. Ancak,
ne yazık ki, her zaman olduğu gibi yine AKP sıralarından kalkan eller sonucunda
önergemiz reddedilmiş ve işleme alınmamıştı. 
Aynı Bakan hakkında aradan iki ay bile
geçmeden verilmiş olan bu önergenin gerekçesiyse madenci cinayetlerini işleyen
firmaların korunup kollanması ile verilen işlerin ihalesiz ve usulsüz
yapılmasıdır. 
Önergeye konu edilen usulsüzlüklere
geçmeden önce, bu türden uygulamaların aslında son iki yılda nasıl
rutinleştiğine, hatta AKP iktidarının devamını sağlama adına kirli bir
mekanizmanın nasıl hayata geçirildiğine bakmanın daha faydalı olacağını
düşünüyorum. 
Değerli milletvekilleri, AKP’nin
iktidara gelmesinin hemen ardından akıl hocaları tarafından iki önemli
tavsiyede bulunulmuştu. “Eğer AKP iktidarı ömrünü uzatacaksa iki şeyi mutlaka
kısa zamanda hayata geçirmelidir.” uyarısıyla yapılan bu tavsiyelerden
birincisi, AKP’ye koşulsuz destek veren, kamuoyunu yönlendiren ve algı
operasyonu yaratacak güçte bir medyası olmalıydı. İkinci ve en önemli tavsiye
ise AKP’ye mali sıkıntı yaşatmayacak, havuz medyasını besleyecek, parti
giderlerini karşılayacak, devlet eliyle yeni bir burjuvazinin ortaya
çıkartılmasıydı.
Akıl hocaları tarafından hararetle
önerilen bu tavsiyeleri gecikmesizin hayata geçirmeye koyulan AKP Hükûmeti,
daha öncesinde iktidar olduğu yerel yönetimlerde, özellikle de İstanbul’da
edindiği rant ve talan tecrübesini de sonuna kadar kullanmaktan çekinmedi. 
Değerli milletvekilleri, 2007 genel
seçimlerindeki propaganda dönemini şöyle bir hatırlayın. O şaşaalı TOKİ
açılışlarını, anahtar dağıtma törenlerini, özelde Başbakanlığın, genelde ise
devletin tüm imkânlarının AKP seçim mitingleri için nasıl fütursuzca seferber
edildiğini hatırlayın. O dönemde sahnelenen anahtar teslim mizansenleri ve
inceden inceye hesaplanmış bir plan neticesinde, TOKİ eliyle üretilen siyasal
rantın ilk meyveleri 2007 seçimlerinde toplandı. 
Kuşkusuz, AKP cenahı için TOKİ sadece
siyasal rant üreten bir mekanizmadan ibaret olamazdı, olmadı da. Altın
yumurtlayan tavuk misali kullanılan TOKİ’nin AKP’ye yarattığı siyasal rantın
yanında bir de ekonomik rantı vardı ki bu rantın bugün ulaştığı büyüklüğü net
olarak ifade edebilmek sanıyorum ancak mahşerde mümkün olacaktır. 
Bugünlerde hemen herkesin bozulduğundan
şikâyet ettiği İstanbul siluetinin müteahhitlerinin varlıklarını büyük bir
oranda TOKİ ve Türkiye Kömür İşletmeleri Kurumundan devşirdiklerine borçlu
olduklarını da ayrıca hatırlatmakta fayda görüyorum.
Değerli milletvekilleri, akıl hocaları
tarafından, AKP’ye mali sıkıntı yaşatmayacak, havuz medyasını da besleyecek,
parti giderlerini karşılayacak, devlet eliyle yeni bir burjuvazinin ortaya
çıkarılmasının tavsiye edildiğini az önce ifade etmiştim. AKP iktidarının
ekonomik ve siyasal rant uğruna kullandığı iki büyük kurumdan biri TOKİ, diğeri
de Türkiye Kömür İşletmeleri Kurumu yani TKİ’dir. Bu iki kurum, AKP siyasetine
finansman sağlamak, iktidarlarını yine ve yeniden üretmenin yanı sıra, yandaş
firmalar ile gizli ortaklarına sermaye birikimi sağlamak için dibine kadar
kullanılmışlardır.
Değerli arkadaşlar, peki, gizli
ortakları bir yana bırakacak olursak, yandaş müteahhitlere yapılan bu
kıyakların bir karşılığı veya bir bedeli olmayacak mıydı? Tabii vardı. Yeri ve
zamanı geldiğinde ödeyecekleri bedeli ya bir havuza ya da bir vakfa ya da
adresi verilmiş bir yatak odasına göndermeleri gerekiyordu. Yapılan bu
tahsilatların bir kısmı şahsi kullanıma ayrılırken önemli bir kısmı da AKP
siyasetinin finansmanında kullanılmak üzere istifleniyordu. Hâl böyle olunca
akan sular duruyor, ne ilke kalıyor ne ahlak ne de hukuk, her şey hızla irtifa
kaybediyor, balık baştan kokuyordu.
Değerli milletvekilleri, kendi yandaş
sermayesini oluşturma uğruna yağmaya ve talana dayalı düzenin temelleri AKP
iktidarının daha ilk yıllarında atılmıştı. O yıllar da henüz Enerji ve Tabii
Kaynaklar Bakanı olmayan Kayseri Milletvekili Sayın Taner Yıldız’ın redevans
sistemini hararetle savunduğu 26 Mayıs 2004 tarihli Genel Kuruldaki konuşmasını
aynen aktarıyorum: “Madenciliğimiz, içinde bulunduğu zor şartlar nedeniyle,
beklenen gelişmeyi gösterememiştir. Bürokratik işlemler çok fazla, mevzuat çok
fazla; bunları en aza indiriyoruz. Tabii, maden mevzuatından kaynaklanan
olumsuzlukların, özellikle ruhsat iptallerini öngören kısımlarının, özel
sektörün girişimcilik ruhunu etkilediğini görmüş bulunuyoruz ve ruhsat
iptallerini zor şartlara bağlıyoruz.” diye aktarıyordu. O dönemde sarf ettiği
bu sözlerden de anlaşılacağı üzere, Sayın Taner Yıldız, özel sektörün
girişimcilik ruhu üzerine özenle titremekte ve hassasiyet göstermektedir.
Ancak, ne yazık ki Sayın Bakan aynı hassasiyeti iş güvenliği ve işçi sağlığı
konusunda duymuyor olacak ki sadece 2014 yılında 335 madenci iş cinayetlerine
kurban verilmiştir. Bildiğiniz üzere, 13 Mayıs 2014 tarihinde Soma’da bağıra bağıra
geliyorum diyen maden faciasında 301 emekçi bilerek ölüme gönderilmişti.
Yaşanan bunca iş cinayetinden gerekli dersler çıkarılamamış olacak ki o
tarihten günümüze kadar 34 madenciyi daha bu ölüm dehlizlerine kurban ettiniz. 
Her şeyi, her doğruyu biz biliriz
edasından bir türlü vazgeçmeyip konunun uzmanlarıyla bu cinayetlerin
nedenlerini istişare etme gereğini bile duymuyorsunuz. Eğer lütfedip uzmanları
ve bilim adamlarını dinlerseniz devlet kurumlarını baypas ederek madenleri
yabancı sermayeye ve özel sektöre devreden yasanın getirdiği redevans
sisteminin madenlerdeki cinayetlerin başsorumlusu olduğunu sizler de
anlayacaksınız. 
Değerli milletvekilleri, Enerji ve
Tabii Kaynaklar Bakanı Sayın Taner Yıldız hakkında gensoru açılmasına ilişkin
verilen önergede kollandığı ifade edilen firmalardan birinin Soma’daki madenci
cinayetinin müsebbibi olan Soma AŞ’nin olması inanın beni de çok şaşırtmadı.
Sayın Bakanın 301 madenciye mezar olan o maden ocağını katliamdan dokuz ay önce
ziyaret edip methiyeler düzdüğünü daha dünmüş gibi hatırlıyoruz. Ölüm madeninde
“madenci babası” diyerek karşılanan Sayın Bakanın söylediklerini sizlere aynen
aktarıyorum: “Bunları yaparken iş sağlığı ve işçi güvenliğiyle alakalı
önceliklerimiz birinci planda yer almaktadır. Hepimizi derinden üzen kazalar,
bunlardan uzaklaşmamız lazım. Biz güvenlikle alakalı sistemlere para harcadıkça
işçi kardeşlerimizin veriminin arttığını gördük. Onların kaygılardan uzak
olmasını sağlamamız gerekiyor. Bugün Soma’dayız ve burada kömürle ilgili daha
mekanize çalışıldığı, daha otomasyonlu çalışıldığı bir ortama gelmiş
bulunuyoruz. Türkiye'deki madenciliğin hızla bu şekilde yer almasını inşallah
sağlamış olacağız.” demişti Sayın Bakan.
Evet, verilmiş
sadakamız varmış ki Sayın Bakanın son cümlesindeki niyeti veya çabası henüz
gerçekleşmemiş diyorum çünkü Sayın Bakanın "Türkiye'deki madenciliğin
hızla bu şekilde yer almasını inşallah sağlamış olacağız" temennisi eğer
gerçekleşecek olursa, maazallah, tek bir madenci bile sağ kalmayacak demektir.
Bu arada, unutmadan
şunu da söyleyeyim: Sayın Bakan ziyareti sırasında, maden ocağına asılmış olan
Tayyip Erdoğan posterini görüp Sayın Erdoğan'a da övgüler düzmeyi ihmal
etmemişti.
Değerli milletvekilleri, gensoru
önergesine konu edilen usulsüzlüğün özeti şu şekildedir: Katliamın
gerçekleştiği Soma maden sahasında TKİ Genel Müdürlüğünün sözleşme yaptığı iki
firma vardır. Bunlar redevans ve hizmet alım sözleşmeleriyle çalışan İmbat AŞ
ve Soma AŞ’dir. 
İmbat AŞ’yle 04/10/2004 tarihinde
yapılan ilk sözleşmeyle 31/12/2015 tarihine kadar yetki verilmiştir. 2006
yılında Yönetim Kurulu kararıyla uyarlama ve 2007 yılında ise ek iş verilmesi
yine Yönetim Kurulu kararıyla yapılmıştır. Ancak, ne hikmetse, 8/10/2013
tarihinde, henüz süre bitmeden ve Yönetim Kurulu kararı olmaksızın ek bir
protokol yapılıyor ve sözleşme süresi 1/10/2028 tarihine kadar on üç yıl daha
uzatılıyor. 
Diğer bir firma olan Soma AŞ’yle
8/9/2005 tarihinde ilk sözleşme mevzuata uygun olarak ve 31/12/2016 tarihine
kadar yapılıyor. Ara tarihlerde, farklı mevkilerde ek işler rezerv azlığı
gerekçe edilerek Yönetim Kurulu kararlarıyla veriliyor. Velhasıl, uzatmadan,
8/10/2013 tarihinde Yönetim Kurulu kararı olmaksızın ek bir protokol yapılarak
sözleşme süresi 31/12/2026 tarihine kadar uzatılıyor. 
Henüz süreleri bitmemiş bir tarihte ve
her iki firmayla yapılan sözleşme uzatımları başlı başına bir muamma olmakla
birlikte, yönetim kurulu kararı olmaksızın yapılan bu sözleşmeler Rödövans
Uygulama Yönergesi’ne alenen aykırılık teşkil etmektedir. Rödövans Uygulama
Yönergesi’nin 13’üncü maddesini aynen okuyorum: “Müstakil ruhsata sahip
olmayıp, rödövans veya rüçhan hakkı kullanımlı rödövans karşılığı, yeraltı
işletmesi olarak çalışan sahalarda, rezervin doğal yayılımı dikkate alınarak
müstakilen ihalesi teknik olarak mümkün görülmeyen ve TKİ’ce ekonomik
bulunmayan alanlar, ilave asgari üretim talep edilmeden mücavirdeki
işletmecilere ek iş olarak verilebilir.
Müstakil ruhsata sahip olmayıp,
rödövans veya rüçhan hakkı kullanımlı rödövans karşılığı, yer altı işletmesi
olarak çalışılan sahalarda, işletmecinin fiilî çalışma temposu ve yatırımları
dikkate alınarak, sözleşme konusu alandaki rezervin sözleşme süresince yeterli
gelmeyeceği yönünde işletmecinin talebi ve bu talebin TKİ'ce teyit edilmesi
halinde, işletme sahasının mücavirinde bulunan ve müstakilen ihale edilebilecek
alanların bir kısmı da ilave asgari üretim taahhüdü ve ana sözleşmede öngörülen
rödövans fiyatı veya TKİ payı karşılığında, yer altı işletmeciliğiyle üretim
yapılması koşuluyla işletmeciye ek iş olarak verilebilir. 
Her iki durumda da şartlar sözleşmeye
ek protokol ile düzenlenir ve protokol hükümleri TKİ Yönetim Kurulu onayından
sonra gerekli işlemlerin tamamlanmasını müteakip yürürlüğe girer. Ek işler ana
sözleşmenin süresini değiştirmez." deniliyor.
Son fıkra hükümleri dikkatle
incelediğinde her durumda Yönetim Kurulu onayının şart olduğu açık bir şekilde
anlaşılmaktadır. Dolayısıyla yapılan işlem mevzuata aykırıdır ve usulsüzdür.
Kasıtlı görünen bu işlemler neticesinde her iki firmaya 4 milyar lira açıkça peşkeş
çekilmiş ve yolsuzluk yapılmıştır.
Değerli milletvekilleri, Sayıştay
raporlarına rağmen, özellikle Soma AŞ'nin Bakan tarafından neden bu kadar
korunup kollandığını anlamakta gerçekten zorlanıyoruz.
Bakınız, değerli arkadaşlar, Sayıştay
raporları Soma AŞ hakkında neler söylemiş: Ege Linyitleri İşletme Müdürlüğünün
2013 dönemini inceleyen Sayıştay denetçilerinin raporunda Soma AŞ'ye de bir
bölüm ayrılmış. Rapora göre, redevans sistemiyle çıkardığı tüm kömürü kamuya
satan Soma AŞ'nin, düşük kalorili kömür sattığı vurgusu yapılmış. Sözleşmeye
göre kilosu 1.800 kilokalori altında kalan kömürün reddedilmesi ve alınmaması
gerekiyor.
Ayrıca, “Soma AŞ'nin çıkardığı kömürden
1 milyon 549 bin 311 tonu yıkamaya verilmiş, 780.520 tonu kayıp kömür olarak
atılmış ve geriye kalan kısımdan sadece 768.791 ton temiz kömür elde
edilebilmiştir.” deniliyor. Yani ocaklardan çıktığı hâliyle satın alınan
kömürün yaklaşık yarısı hiçbir işe yaramadığı için atılmıştır. Firma, düşük
kalorili kömür üretmiş olması nedeniyle sadece 3,8 milyon TL eksik ödeme almış.
Bir başka deyişle, Soma AŞ'ye 149,3 milyon TL yerine 145,5 milyon TL hak ediş
ödenmiştir. Ancak Ege Linyitleri İşletme Müdürlüğünün hem operasyon kayıpları
hem de satılabilir kömür miktarlarının azlığı nedeniyle uğradığı kayıplar çok
daha fazladır. 
Bu raporda açıkça kamuyu zarara
uğrattığı, kömür yerine taş ve toprak sattığı ifade edilen bu şirkete hâlen
sahip çıkan, koruyup kollayan zihniyeti buradan kınıyorum.
Bu kadar badireden ve aradan daha iki
ay bile geçmeden hakkında tekrar gensoru açılmasına ilişkin önerge verilen
Sayın Bakan için derhâl istifa etmek yapacağı en hayırlı iş olacaktır diyor,
hepinizi saygıyla selamlıyorum. (HDP ve CHP sıralarından alkışlar)
BAŞKAN – Teşekkür ediyoruz Sayın
Binici. 
Milliyetçi Hareket Partisi Grubu adına
Manisa Milletvekili Erkan Akçay. 
Buyurunuz Sayın Akçay. (MHP ve CHP
sıralarından alkışlar)
MHP GRUBU ADINA ERKAN AKÇAY (Manisa) –
Sayın Başkan, değerli milletvekilleri; Enerji ve Tabii Kaynaklar Bakanı Sayın
Taner Yıldız hakkında verilen gensoru üzerine Milliyetçi Hareket Partisi Grubu
adına söz aldım. Hepinizi saygıyla selamlıyorum. 
Değerli milletvekilleri, ben sözlerime
başlarken buradan, öncelikle Sayın Enerji ve Tabii Kaynaklar Bakanını tebrik
ederek başlamak istiyorum, gerçekten bunca olay, bunca iddia karşısında kaya
gibi sağlam durduğu için. Ama, taş olsa çatlardı deyim yerindeyse bugüne kadar
ve başkası da olsa muhtemelen harakiri bile yapardı ama Sayın Bakanın bunca
olay ve iddialar karşısında kılı kıpırdamamaktadır. 
Geçtiğimiz aylarda Sayın Bakanın
istifası istendi; istifası istenince Başbakana soracağını, danışacağını ifade
etti. Ben buradan soruyorum: Acaba, Başbakana istifasını sundu mu, sunmadı mı?
Çünkü, istifa izin alınacak, onay alınacak bir işlem değildir, tek taraflı bir
irade beyanıdır. Acaba, bu iradeyi gösterdi mi? Kaldı ki özellikle Enerji ve
Tabii Kaynaklar Bakanlığının görev alanı içerisinde o kadar büyük, vahim
olaylar yaşanıyor ki farz edelim Sayın Bakanın hiçbir sorumluluğu yok veya
hatası yok kabul edelim, gerçekten bu kadar sessiz kalınıp dayanıklılık da yani
ayrı bir yetenek gerektiren bir husustur. Bazı olaylar var ki tek başına dahi
bir bakanın istifasını gerektirir. 
Şimdi, elektrik kesintileri artmaya
başladı. Elektrik kesintileri neden artıyor değerli arkadaşlar? Çünkü, elektrik
şirketleri, firmaları özelleştirildi ve özelleştirilen şirketler de artık
yatırım yapmıyor ve pek çok yer de elektrik mağduriyeti yaşıyor köylü, çiftçi
başta olmak üzere. Ve devleti elektrik şirketlerinin tahsildarı hâline getirdiniz.
Masum vatandaşları elektrik kayıp kaçağını öder duruma getirdiniz.
Maden ruhsatları: İşte, Maden Kanunu
görüşülürken de gündeme geldi. 1.224 ruhsat başvurusu Başbakanlık genelgesi
nedeniyle dönemin Başbakanının, herhâlde şimdiki Cumhurbaşkanının onayını
bekliyor. Bu kanunla da Bakana yetki verdiler. Aslında, herhâlde Başbakanı
baypas etmek istiyorlar. İnşallah, Sayın Cumhurbaşkanıyla istişare ederek
yapmaz Sayın Bakan bunları ama bizim endişemiz odur ki bu öyle olacak. 
Şimdi, gensoru konusu fevkalade önemli
iddiaları içeriyor. Sayın Bakanın burada teknik olarak, teferruatla bu
bilgileri vermesi gerekirdi. İddialar vahimdir ve inandırıcıdır.
Şimdi, taraflara baktığımızda, Enerji
Bakanlığı ve Türkiye Kömür İşletmeleri ve Soma’daki İmbat ve Soma Kömür İşletmeleri
Anonim Şirketleri konunun tarafları ve bu bahsettiğim bazı maden işletmeleri
ile -aslında pek çok maden işletmesi var da- Hükûmet arasındaki ilişkiler maden
ocaklarının işletilmesinde birtakım yolsuzluk ve usulsüzlük olaylarını gündeme
taşımıştır ve bir kısmını da ortaya çıkarmıştır. 
Enerji ve Tabii Kaynaklar Bakanlığı ve
Türkiye Kömür İşletmeleri tarafından Soma’daki İmbat ve Soma AŞ açıkça
kayırılmıştır. Bu şirketlerin üretim rakamlarında, bilançolarında da bu
kayırmayı görmek mümkün. Nitekim, Soma Kömür İşletmeleri 2005 yılında 12,7
milyon liralık hasılat elde ederken 2013 yılında 310 milyon liralık çok dikkat
çekici, abartılı bir rakam ortaya çıkıyor, 2014 yılının ilk altı ayında 182
milyon liralık hasılat elde ediyor. İmbat AŞ ise 2005 yılında 53 milyon lira
hasılat elde ederken 2013 yılında 342 milyon liralık bir hasılata ulaşıyor ve
2014 yılının ilk altı ayında 254 milyon liralık hasılat elde ediyor. Bu
rakamlar, Türkiye Kömür İşletmelerinin bize göre usulsüz, mevzuata uygun
olmayan süre uzatımı ve ek iş vermesi neticesinde ve tabii, aynı zamanda alım
garantisi de var, bunun sonucunda ortaya çıktığını düşünüyoruz. Her iki
şirkette de yıllar itibarıyla olağanüstü artan fahiş kazançlar söz konusudur. 
Değerli arkadaşlar, bunu verimlilikle,
rasyonel çalışmayla, teknik ve teknoloji yatırımlarıyla izah edemezsiniz. Hele
hele kazanın yaşandığı Eynez Maden Ocağı için zaten böyle bir durum söz konusu
değil. Maden ocaklarının işletme sözleşmesindeki usulsüzlükler, sözleşme
süresinin uzatılmasında ve ek işler verilmesinde görülüyor. Tabii, elbette ek
işlerin verilmesi… Yani, bütün işlemleri usulsüzdür demiyoruz, bazı işlemleri
usulsüzdür diyoruz, mevzuata uygun yapılanlar da var. 
Türkiye Kömür İşletmeleri Genel
Müdürlüğü, İmbat ve Soma Kömür İşletmeleriyle sözleşme imzalıyor. Türkiye Kömür
İşletmeleri daha sonra, sözleşme süreleri dolmadan, mevzuata aykırı olarak,
Yönetim Kurulu kararı da olmadan sözleşme süresini on üç yıl, on yıl gibi
sürelerle uzatıyor. Bu işlerin toplamı da 4 milyar liralık bir kapsamda
oluşuyor, eski parayla 4 katrilyon, dolara vurursak 2 milyar doları da geçen
bir rakam söz konusu. Tespitlere göre de bu 4 defa tespit ediliyor. TKİ ile
İmbat AŞ Soma’da 1918, 4623, 4900 ruhsat no.lu maden sahaları için 4 Ekim 2004
tarihinden 31 Aralık 2015 tarihine kadar geçerli olan redevans sözleşmesi
imzalıyor. 12 Nisan 2006 tarihli ve 16/154 sayılı Yönetim Kurulu Kararı’yla
uyarlama yapılıyor ve ikinci olarak 26 Eylül 2007 tarihinde 25/466 sayılı
Yönetim Kurulu Kararı’yla 5 milyon 589 bin ton ek iş veriliyor. Bu
sözleşmelerde sözleşme süresi uzatılmamış, sadece ek iş verilmiştir. Ancak, 8
Ekim 2013 tarihinde Yönetim Kurulu kararı alınmaksızın usulsüz bir ek
protokolle sözleşme süresi 1 Ekim 2028 yılına kadar uzatılmıştır. Önceki ek iş
için Yönetim Kurulu kararı alınırken ve o kararlarda süre uzatımı söz konusu
değilken, süre uzatımı ve asıl işten daha büyük bir işin verilmesinde Yönetim
Kurulu kararının alınmaması oldukça dikkat çekici bir durumdur. On üç yıllık
yapılan bu süre uzatımında en az 39 milyon ton ilave kömür üretimi
hesaplanmaktadır.
Soma AŞ’yla 1841-2406 ruhsat no.lu
sahalarla -Geventepe oluyor burası- ilgili olarak 8 Eylül 2005 tarihinde
imzalanan 18 milyon tonluk kömür üretimiyle ilgili olarak 30 Haziran 2011
tarihinde, mevzuata uygun olarak 5 milyon 982 bin tonluk ilave ek iş sözleşmesi
yapılmış ve damga vergisi de kesilmiş. Mevzuata uygun mu? Uygun. 
İkinci olarak, 1 Mart 2012’de 9/80
sayılı Yönetim Kurulu Kararı’yla 2 milyon 136 bin tonluk ek iş verilmiştir.
Burada usulsüzlük vardır. Ek iş başka bir maden sahasını kapsamaktadır.
Başlangıçta Geventepe mevkisinde bulunan işe verilen ek iş, Merkez Yeraltı
Ocağı denilen yer de Mumya mevkisindedir. Asıl iş Geventepe’de, ilave iş ise
çok farklı bir yer olan Merkez Mumya’da olup ruhsat numarası 2535’tir. İlave iş
sözleşmesi için ortaya konulan gerekçe ise Sözleşmede taahhüt edilen toplam
üretim miktarını karşılayacak rezerv miktarının bulunmamasıdır.
Aynı sözleşmeye üçüncü ilave 8 Kasım
2012 tarihinde 35/429 sayılı Yönetim Kurulu Kararı’yla yapılıyor ve “8 Eylül
2005 tarihli, Işıklar sahasında bulunan rezervin -ruhsat no 944- 31/12/2016
tarihine kadar Soma Kömür AŞ firmasına işlettirilmesine…” denilmektedir.
Işıklar sahası ayrı bir saha olup yaklaşık 35 milyon ton rezerve sahiptir. 
Soma Kömür İşletmeleriyle yapılan
sözleşmelerin seyrine baktığımızda da Geventepe mevkisiyle başlayan işletme
sahasının önce Mumya mevkisine, ardından Işıklar mevkisine genişletildiği
anlaşılmaktadır. Bu konular mevzuata aykırıdır. 
Dördüncü olarak, 8/10/2013 tarihli ek
protokolle 8 Eylül 2005 tarihli sözleşmenin süresi, Yönetim Kurulu Kararı
olmadan 31 Aralık 2026 tarihine kadar uzatılmıştır. On yıllık bu süre
uzatımıyla Soma Kömür AŞ’ye 30 milyon ton ilave kömür üretimi hakkı
tanınmaktadır.
 Şimdi, Kamu İhale Sözleşmeleri
Kanunu’nun 24’üncü maddesine baktığımızda, yapılacak ek iş artışları için en
fazla yüzde 20 oranında artış olabileceği öngörülüyor. Oysa, TKİ ile firma
arasında imzalanan sözleşme buna aykırı. 
 Yine, TKİ’nin Rödövans Uygulama
Yönergesi’nin 13’üncü maddesinde, işletmecinin talebinin TKİ tarafından uygun
görülmesi hâlinde, işletme sahasının mücavirinde bulunan alanların işletmeciye
ana sözleşme şartlarında ek iş olarak verilebileceği ve bu kapsamda
düzenlenecek ek protokol hükümlerinin TKİ Yönetim Kurulu onayından sonra
yürürlüğe gireceği hükme bağlanmaktadır. Aynı madde hükmünde, ek işlerin ana
sözleşme süresini değiştiremeyeceği de ifade edilmektedir. Yani, bu
sözleşmeler, süre uzatma işlemleri mevzuatımıza aykırı görülmektedir. 
Süre uzatılmasına ilişkin yetkinin 31
Temmuz 2007 tarihli ve 18/379 sayılı Karar’la Genel Müdüre devredildiği iddia
edilmektedir. Bu, açık ve net bir durum değildir, konu fludur ve hangi
konularda yetki devri yapıldığı da belirtilmemiş, hazırlanan birtakım takrire
atıfta bulunulmakla yetinilmiş. 2007 yılında yapıldığı söylenen bu yetki
devrinin diğer hangi işler için kullanıldığı da tabii, tarafımızca
bilinmemektedir. Bu mevzuata aykırı işlemler sonucunda, ihale zorunluluğundan
da kaçınmak maksadıyla, bu şirketlere haksız kazanç sağlandığı kanaati söz
konusudur. 
Değerli arkadaşlar, bu, çok önemli ve
vahim bir örnektir. Yalnız, tabii tek bir örnek değil. Adalet Kalkınma Partisi
Hükûmetinin bazı maden şirketleriyle çok özel, informel, gayrihukuki birtakım
çıkar ilişkileri söz konusudur. Bunu, çeşitli defalar yine bu kürsüden, çeşitli
platformlarda defaatle dile getirdik. Yani, o kadar çok emare var ki artık,
ayan beyan hâle geldi fakat Hükûmetin ve Enerji Bakanlığının pervasızlığını ben
hayretler içerisinde karşılıyorum, hayretler içerisinde kalmamak mümkün değil. 
Şimdi, maden işçileri AKP’nin
mitinglerine Soma’da zorla götürülüyor, zorla, bütün emareler öyle; kumanyası
veriliyor, servis araçları, benzini, yevmiyesi verilmek suretiyle götürülüyor.
Şirket, çalışan maden işçilerini AKP’ye
yönlendiriyor. “AKP kazanmazsa işsiz kalırsınız.” diye gerek şirket
yöneticileri gerekse bir AKP Manisa milletvekili tarafından seçim öncesi
yapılan mitingde işçiler açıkça tehdit edilmiştir.
Bu şirketin üst düzey yöneticilerinin
birtakım aile yakınlarının belediye Meclisi üyesi olması, geçmiş dönemlerde
parti yönetimlerinde yer alması, ayrıca madende işe girmek isteyenlerin açık
açık cep telefonu mesajlarıyla AKP ilçe teşkilatlarına müracaatının yapılması
duyuruları basına da yansıyan yani kamuoyunun da malumu olan hususlardır. Soma
Kömür İşletmelerindeki maden ocaklarına alınan işçilerin büyük çoğunluğu da
AKP’ye üye yapılmıştır. Bu, iradi değil, gayriiradidir. “Bize oy vermezseniz
maden ocağını kapatırlar, siz de işsiz kalırsınız.” diye tehdit edilmişlerdir.
Ancak, Somalı maden işçileri işsizdir. 1 Aralıkta 2.831 maden işçisi işten
atıldı, ocaklar kapatıldı, Enerji Bakanlığından ne bir ses ne bir nefes. 
Bu bir çürük yönetim anlayışından
kaynaklanmaktadır değerli arkadaşlar. Bu yönetim anlayışı çürük bir yönetim
anlayışıdır. Yani, Bakanlığın denetim hizmetlerini yapan daire başkanı Bakan
onayıyla 2 Mayısta TKİ’nin Yönetim Kuruluna getiriliyor yani denetlemek
durumunda olduğu bir kuruma yönetici olarak atanıyor. Hem denetleyici hem
yöneticiyse orada işlerin allak bullak olması, ilişkilerin kirlenmesi ve
düzenin bozulup çürümesi kaçınılmazdır. Adalet Kalkınma Partisinin bunca yıllık
iktidarı döneminde, maalesef, anlayamadığı şeylerden birisi de budur. Başka
örnekleri de vardır. 
Hiç madencilikle alakası olmayan
AKP’nin milletvekilleri, il başkanları, yöneticileri, akrabaları, eş ve
dostları yurt dışına geziye gönderiliyor, geziye götürülüyor madencilikle
ilgili bilgi, görgü artırmak maksadıyla. 
Ramazan ayında yer altında maden
işçileriyle iftar açarak siyasi şov yapan Sayın Enerji Bakanı ne hikmetse
Soma’da madencilerimiz hayatını kaybederken sorumluluğu başkasının üzerine
atmaya çalışıyor. İftar şovda işçilerle berabersin, 2.831 işçi işten atılınca
yanlarında değilsin. Ne olacak bu işçilerin hâli? Nerede istihdam edeceksiniz?
Bülent Arınç, iki ay oldu “Aç açıkta bırakacak değiliz.” demişti. Ne yaptınız,
ne yapmayı düşünüyorsunuz? 
Somalı vatandaşlarımız, esnafımız,
madenciler, bir an evvel gerekli güvenlik tedbirlerinin de alınarak madenlerin
işletmeye açılmasını bekliyorlar, bu kadar açık ve net talepleri. 
Geçmişte de bu Uyar Madencilikle ilgili
–vaktimiz de kalmadığı için maalesef ifade edemiyorum- 804 işçi iki aylığını
alamamış, tazminatlarını alamamış. Yine bu 1 Aralıkta işten atılan işçilerin
tazminatlarının ne olacağı konusunda Hükûmet ne yapıyor, belli değil. Bu
tazminatlar nasıl ödenecek Sayın Bakan, ne yapıyorsunuz bu konuda? Yani, hiç mi
sorumluluğunuz yok. Hep siz yetki kullanmak için mi görev yaparsınız? Hiç
sorumluluğunuz yok mudur sizin? Yetkiyi kullanacaksınız ancak soruna gelince
yok. Kaza olunca da “Bu işin fıtratında var.” Vallahi, sizin iktidarınızın
fıtratında da bu anlattıklarım var. Bu da düzgün bir fıtrat değil. 
Soma’da “fıtrat” deyince tabii,
vatandaşlar Başbakana tepki gösterdi, ondan sonra markette kurtuldu. O market
de o “paralel” dediğiniz cemaatin marketiydi. Ve Soma'nın bu tepkisinden sonra
Adalet Kalkınma Partisi âdeta Soma’yı sildi. Devlet hastanesi inşaatı durdu, organize
sanayi bölgesi durdu, çevreyolu çalışmaları askıda, fakülte Millî Eğitim
Bakanlığı engeline takıldı, termik santrali de özelleştirdiniz, firma ile
vatandaşı da karşı karşıya getirerek vatandaşa dayak da attırdınız, ellerine
kelepçe de taktırdınız. Ondan sonra…
OKTAY VURAL (İzmir) – Tekmelemişlerdi
zaten.
ERKAN AKÇAY (Devamla) – Evet, vatandaşı
da tekmelediniz. 
Söylenecek çok şey var. 
Toplanan yardımların ne olduğu bile
meçhul. 25 Ağustosta Galatasaray-Fenerbahçe maçı yapıldı, ondan sonra ne
bileyim…
(Mikrofon otomatik cihaz tarafından
kapatıldı) 
ERKAN AKÇAY (Devamla) – …Atletico
Madrid maçı var, Chelsea-Beşiktaş-Fenerbahçe… Bunlardan toplanan bağış ve
yardımların ne olduğu da belli değil.
Diğer görüşlerimizi de ilk fırsatta
ifade etmek üzere, bu gensoru lehine oy kullanacağımızı ifade eder, hepinize
saygılar sunarım. (MHP sıralarından alkışlar)
BAŞKAN – Teşekkür ediyoruz Sayın Akçay.

Adalet ve Kalkınma Partisi Grubu adına
Malatya Milletvekili Mahmut Mücahit Fındıklı. 
Buyurunuz Sayın Fındıklı. (AK PARTİ
sıralarından alkışlar)
AK PARTİ GRUBU ADINA M. MÜCAHİT
FINDIKLI (Malatya) – Sayın Başkan, değerli milletvekilleri; Cumhuriyet Halk
Partisinin vermiş olduğu gensoru önergesi üzerinde AK PARTİ Grubunun
görüşlerini ifade etmek üzere huzurlarınızdayım. Hepinizi saygıyla
selamlıyorum.
Öncelikle, gensorunun kendisiyle
alakalı, içeriğiyle alakalı, gensorunun manasıyla alakalı şahsi görüşlerimi
paylaşmak isterim.
Gensoru, bir partinin siyasi
stratejisini, enerji stratejisini eleştiren, diğer partilerin kendi stratejilerini
ortaya koyan bir konu değil; gensoru, tamamen, yönetimde olan bakanlarla
ilgili, onların yaptığı uygulamalarla, şahsiyetleriyle, onurlarıyla ve yaptığı
işlemlerle ilgili bir iddia içermektedir. Dolayısıyla, bir gensoru üzerinde
konuşma yaparken gensorunun başta başlığına ve sonunda da içeriğine ciddi
anlamda bakmak gerekir. 
Cumhuriyet Halk Partisinin vermiş
olduğu bu gensoru önergesi… Ben şunu çok arzu ederdim: Cumhuriyet Halk Partisi
içerisinde hem madencilikten anlayan hem iş dünyasından gelen çok değerli
insanlar vardı; keşke bu önergeyi verenler önce bu arkadaşlarımıza bu iddiaları
bir inceletseydi, onlardan yeterli bilgiyi alsaydı bu gensoruyla ilgili bu
iddiaları ve bu çelişkileri bugün yaşamamış ve mahcup duruma düşmemiş
olacaklardı. 
Şimdi…
AHMET TOPTAŞ (Afyonkarahisar) – Ne
mahcubiyeti ya?
M. MÜCAHİT FINDIKLI (Devamla) – Onu
izah edeceğim.
İddia şu, başlığı şu: “…bu firmalara
işlerin ihalesiz ve usulsüz verilmesini sağladığı…”, Başlıkta bu yazıyor ve “Bu
işi de Taner Yıldız yaptı.” diyor. Şimdi içini okuyacağım. “Bu iki firmayla
başlangıçta yapılan sözleşmeler mevzuata uygun, sorun taşımayan sözleşmeler
olmuştur, usulüne uygun olmuştur.”
ALİ RIZA ÖZTÜRK (Mersin) – Söyledim
onu, anlattım.
M. MÜCAHİT FINDIKLI (Devamla) –
Geleceğim.
İki: Ek işler verdiği hususu. TKİ Genel
Müdürlüğünü, bu ek işlerle ilgili 30/6/2011 tarihinde mevzuata uygun olarak ek
işler verildiğini de burada iddia ediyor ve yine işin başından beri bu işin
redevans işi olduğunu ve Kamu İhale Kurumuna da bağlı olmadığını burada
zikrediyor, süre uzatımında da dönüyor, “Kamu İhale Kurumuna niye tabii
değildir?” diyor.
ALİ RIZA ÖZTÜRK (Mersin) – Redevans
yönergesine niye uygun değildir? 
M. MÜCAHİT FINDIKLI (Devamla) –
Geleceğim, 13’üncü madde, ona da geleceğim.
Şimdi, başlığını okuyorsunuz, ciddi bir
iddia var; içeriğini okuyorsunuz içinde kendisiyle çelişen birçok olay var ve
insanların kafası karışıyor. Dolayısıyla, ben yerinizde olsaydım bu önergeyi
kendi içinizde madencilikten iyi anlayan çok değerli insanlarla oturup hazırlar
ve ortaya getirirdim.
AYKUT ERDOĞDU (İstanbul) – En iyisi
hazırlandı, sen merak etme.
M. MÜCAHİT FINDIKLI (Devamla) – Sakin
ol, sakin ol, bir dinle.
Konu tamamen siyaseten baş edemeyen,
mücadele edemeyen, siyaseten bir varlık gösteremeyen bir muhalefetin
çırpınışlarıyla alakalı bir konudur.
AHMET TOPTAŞ (Afyonkarahisar) – 301
insan öldü ya hangi varlıktan bahsediyorsun? 301 insan öldü orada ya hangi
siyasetten bahsediyorsun?
AYKUT ERDOĞDU (İstanbul) – 301 insan
ölmüş, yok kabul ediyorsun.
M. MÜCAHİT FINDIKLI (Devamla) – Ben
iddianı söylüyorum. Gensoruyu getirip, onun içerisine başka şeyler koyup Petrol
Ofisiyle alakalı bahsetmek demek “Bu gensorunun içeriğine inanmıyorum, ben
başka konulara giriyorum.” demektir.
AYKUT ERDOĞDU (İstanbul) – İhalesiz
nasıl verdiniz onu, siz onu söyleyin.
ALİ RIZA ÖZTÜRK (Mersin) – Benimkilere
cevap verin, iddialara.
M. MÜCAHİT FINDIKLI (Devamla) – Şimdi,
bakın, arkadaşlar mevzu ne olmuş: 1985 yılında müfettişler bir inceleme
yapmışlar Soma sahasıyla
alakalı. Verdikleri rapor şu, diyorlar ki: “Soma sahasında devletin sahaları
var. Devletin sahaları içerisinde firmaların da sahası var. Dolayısıyla,
kaliteli bir işletme yapabilmek için bu firmaların ocaklarını da devletin
içerisine katın.” Bunun üzerine TKİ bu iki firmayla konuşuyor ve bu iki
firmayla oturup anlaşıyor. Kömür sahalarını TKİ’nin sahasına katıyorlar,
karşılığında da redevans ve ikili sözleşmeyle alakalı bir sözleşme imzalıyorlar
ve adamların tesisleri de dâhil bunun içerisine katıyorlar. Peki, bu konu
inceleniyor mu? Evet, inceleniyor, ihalesiz yapıldı diye. 2004 ve 2005
yıllarında bu anlaşmalar imzalanıyor, redevans özel hukuk hükümlerine göre
karma akit, rüçhan alımlı redevans sözleşmeleri imzalanıyor. Firmaların…
AYKUT ERDOĞDU (İstanbul) – Ya, nasıl 4734 sayılı Kanun
varken böyle bir hukuk olur Hocam? Yapmayın ya!
M. MÜCAHİT FINDIKLI (Devamla) – Ya, sakin olursun, gelir
konuşursun. Oradan laf atma. Niye laf atıyorsun?
AYKUT ERDOĞDU (İstanbul) – Niye? 
M. MÜCAHİT FINDIKLI (Devamla) – Bir laf atma, otur da dinle,
sizi dinledik yani.
AYKUT ERDOĞDU (İstanbul) – Dinliyoruz, yanlış şeyler
söylüyorsun. Bu kadar insanı yanlış bilgilendiriyorsun.
M. MÜCAHİT FINDIKLI (Devamla) – Her seferinde aynısını
yapıyorsun.
BAŞKAN – Lütfen karşılıklı konuşmayınız.
M. MÜCAHİT FINDIKLI (Devamla) – Hangi komisyona gidersen,
hangi yere gidersen edep hudutlarını aşarak her türlü şeyi yapıyorsun.
AYKUT ERDOĞDU (İstanbul) – Benim edebimi sen
belirleyemezsin, haddini bil! Burası Meclis. 
M. MÜCAHİT FINDIKLI (Devamla) – Taner Yıldız’la ilgili kişisel
bir meselen olabilir ama burası Türkiye Büyük Millet Meclisi. 
BAŞKAN – Lütfen karşılıklı konuşmayınız.
M. MÜCAHİT FINDIKLI (Devamla) – Burası Türkiye Büyük Millet
Meclisi. O kişisel kinini burada genelleştiremezsin.
AYKUT ERDOĞDU (İstanbul) – Ne alakası var? 
M. MÜCAHİT FINDIKLI (Devamla) – Evet. Aynı şeyleri
komisyonda da gelip yaptı.
AYKUT ERDOĞDU (İstanbul) – Yaparım tabii, halkın hakkını
savunuyorum.
M. MÜCAHİT FINDIKLI (Devamla) – Yapamazsın. 
AYKUT ERDOĞDU (İstanbul) – Madenci mafyasının hakkını
savunmuyorum. 
M. MÜCAHİT FINDIKLI (Devamla) – Şimdi, ihalesiz, redevanssız
sözleşmesi yapıldığı söyleniyor. Enerji Bakanlığının Teftiş Kurulu bunu
inceliyor ve Teftiş Kurulu diyor ki: “Burada herhangi bir usulsüzlük yok.
TKİ’nin kârına, menfaatinedir.” 
ALİ RIZA ÖZTÜRK (Mersin) – Ne zaman diyor?
M. MÜCAHİT FINDIKLI (Devamla) – Devlet Denetleme Kurulu
inceliyor, o da aynı kanaate varıyor. 
ALİ RIZA ÖZTÜRK (Mersin) – Ne zaman dediğini söylesene.
M. MÜCAHİT FINDIKLI (Devamla) – O da yetmiyor, Ankara Cumhuriyet
Savcılığına müracaat ediliyor.
ALİ RIZA ÖZTÜRK (Mersin) – 2009’da o.
M. MÜCAHİT FINDIKLI (Devamla) – Ankara Cumhuriyet Savcılığı
da diyor ki: “Burada TKİ’nin menfaati var, devletin menfaati var, herhangi bir
usulsüzlük yok.”
ALİ RIZA ÖZTÜRK
(Mersin) – Ne zaman diyor sayın konuşmacı, tarihini söyle, tarihini!
M. MÜCAHİT
FINDIKLI (Devamla) - Geleceğim, geleceğim, oraya da geleceğim. 
ALİ RIZA ÖZTÜRK
(Mersin) – Tarihini söyle canım, “Şu tarihte.” de.
M. MÜCAHİT
FINDIKLI (Devamla) – Oraya da geleceğim, 2013’ten sonrasına da geleceğim. 
ALİ RIZA ÖZTÜRK
(Mersin) – Kardeşim “Şu tarihte.” desene.
M. MÜCAHİT
FINDIKLI (Devamla) - Bir sabırlı ol, bir sabırlı ol.
ALİ RIZA ÖZTÜRK
(Mersin) – Ya, niye söylemiyorsun tarihini?
M. MÜCAHİT
FINDIKLI (Devamla) - Şimdi, Kamu İhale Kurumuna müracaat ediliyor. Kamu İhale
Kurumu da diyor ki: “Burada bir ihale söz konusu değil, burada karşılıklı,
ikili bir anlaşma var. Dolayısıyla, bu Kamu İhale Kurumunun dışında bir iştir,
özel hükümlere tabidir ve karşılıklı anlaşmaya tabidir.” 2006 yılında da Ankara
Cumhuriyet Savcılığı, bunun, redevans ihalesinin yani bu yapılan sözleşmenin
hukuka uygun olduğunu, devletin menfaatine olduğunu söylüyor. 
ALİ RIZA ÖZTÜRK
(Mersin) – Ben de öyle söyledim 2006’da.
AYKUT ERDOĞDU
(İstanbul) – Yok öyle bir şey!
M. MÜCAHİT
FINDIKLI (Devamla) - 25/7/2014’te Resmî Gazete’de yayımlanan Anayasa
Mahkemesinin metnine göre de redevans sözleşmelerinin Anayasa’nın eşitlik
ilkesine aykırı olmadığı söyleniyor. Şimdi, yapılan ihalelerde, sözleşmelerde
bütün kurum ve kuruluşlar gerek müfettişler gerek hâkimler, savcılar, Anayasa
Mahkemesi, hepsi diyor ki: “Bu işte bir problem yok.” Problem ne? Şu…
ALİ RIZA ÖZTÜRK
(Mersin) – 8/10/2013’ü söyle!
M. MÜCAHİT
FINDIKLI (Devamla) - Bir dinle. Geliyorum, geliyorum, bir sabırlı ol. 
ALİ RIZA ÖZTÜRK
(Mersin) – Ya, geveleyip durma! Niye söylemiyorsun? Gezeleyip duruyorsun.
M. MÜCAHİT
FINDIKLI (Devamla) – Bir sabırlı ol, bir sabırlı ol. Sen gezdin gezdin… 
ALİ RIZA ÖZTÜRK
(Mersin) – 8/10/2013’ü söyle!
M. MÜCAHİT
FINDIKLI (Devamla) - Sen bir sus, sen bir sus, dinle, rahatsız olma. 
ALİ RIZA ÖZTÜRK
(Mersin) – 8/10/2013’ten bahset.
M. MÜCAHİT
FINDIKLI (Devamla) - Şimdi, 2013’e geliyor, 2013’te iddia şu: Diyorlar ki:
“Genel müdür süre uzatımı verdi.” Efendim, Yönetim Kurulunun genel müdüre
verdiği böyle bir yetki yok. 
ALİ RIZA ÖZTÜRK
(Mersin) – Evet, yetkinin kapsamında yok.
M. MÜCAHİT
FINDIKLI (Devamla) - Bu yetkiyle nasıl süre uzatımı yapabilir? Şimdi, Teftiş
Kurulu Başkanının, başmüfettişin, bunların önerisiyle Yönetim Kuruluna sunulmasını
tensip ettikleri, işlerin yoğunluğu ve işlerin daha hızlı yürümesi adına genel
müdüre kanun gereğince çerçeveleri belirlenmiş yetkilerin verilmesiyle alakalı
bir rapor sunuyor ve bu rapor Yönetim Kuruluna giriyor, Yönetim Kurulunda genel
müdür hangi yetkileri kullanacak tek tek tadat ediliyor ve Yönetim Kurulundan
da bu çıkıyor. 
ALİ RIZA ÖZTÜRK (Mersin) – Say bakalım,
say.
M. MÜCAHİT FINDIKLI (Devamla) – Bu
Yönetim Kurulunda, 3’üncü sayfasında, sözleşmelerin süresinin onayı, süresinin
uzatılma onayı genel müdürün yetkisine veriliyor bu Yönetim Kurulunda.
ALİ RIZA ÖZTÜRK (Mersin) – Nasıl
veriyor? Onay Yönetim Kurulunda.
M. MÜCAHİT FINDIKLI (Devamla) -
Dolayısıyla, sizin “Genel müdür, Yönetim Kurulu kararı olmadan süre uzatımını
veriyor.” diye iddia etmeniz asılsızdır ve yanlıştır ve Yönetim Kurulunun
verdiği yetkiyi genel müdür kullanmıştır. 
İki, burada bir konu daha var: “Bu süre
uzatımıyla beraber yeni sahalar ve yeni rezerv alanları verildi. 30 milyon ton,
oradan da 4 milyar dolar gibi bir hesaba gelir.” El insaf, merhamet! Burada
böyle bir şey yok, 30 milyon tonu nereden çıkardınız, nereden uydurdunuz?
Bunların hepsi uydurma şeyler.
AYKUT ERDOĞDU (İstanbul) – Ya, Sayıştay
yaptı, nereden uyduracağız?
M. MÜCAHİT FINDIKLI (Devamla) -
Dolayısıyla, yapılan iş yalnızca süre uzatımıyla alakalı bir iştir. İşin
gerçeği de şudur: Süre uzatımıyla alakalı, firma, yapacağı yeni yatırımlarda
kredi imkânlarını kullanabilmesi, uluslararası kredi firmalarından kredi
alabilmesi için süreleriyle alakalı bir uzatım istemektedir. Bu süre uzatımında
yeni rezerv alanları yoktur, bu süre uzatımında usulsüz yeni tahsis edilen
yerler yoktur.
ERKAN AKÇAY (Manisa) - Var, var, olmaz
mı? 
M. MÜCAHİT FINDIKLI (Devamla) – …bu
süre uzatımında yeni sahaların verilmesi yoktur. Bunların hepsi çok açık ve
nettir. 
Ben şunu tekrar ediyorum: Ümit ederdim
ki Cumhuriyet Halk Partisi, kendi içerisindeki maden mühendisleri ve bu işi
bilen arkadaşlarla oturup...
ALİ RIZA ÖZTÜRK (Mersin) – Beyefendi
ben maden mühendisiyim, sen nesin, senin mesleğin ne, senin mesleğin ne?
M. MÜCAHİT FINDIKLI (Devamla) - ...bunu
çalışsalardı...
ALİ RIZA ÖZTÜRK (Mersin) – Ben maden
mühendisiyim, senin mesleğin ne? Ben hem hukukçuyum hem maden mühendisiyim. Sen
okuduğunu bile anlamıyorsun. 
M. MÜCAHİT FINDIKLI (Devamla) -
...burada olmazdı. 
ALİ RIZA ÖZTÜRK (Mersin) – Sen gel
2013’ten bahset. 2013’te Yönetim Kurulu kararı var mı, yok mu, onu
söyle.
AYKUT ERDOĞDU (İstanbul) - En ufak bir
fikri yok. 
M. MÜCAHİT FINDIKLI (Devamla) – Ben
şimdi şunu isterdim: Efendim, Taner Yıldız’la ilgili...
ALİ RIZA ÖZTÜRK (Mersin) – Senin
mesleğin ne? Sen madencilikten ne anlarsın?
M. MÜCAHİT FINDIKLI (Devamla) –
Bağırmadan be. Ne bağırıyorsun?
BAŞKAN – Lütfen sakin olunuz, lütfen
sakince dinleyiniz. 
ALİ RIZA ÖZTÜRK (Mersin) – Ne anlarsın
madencilikten sen?
M. MÜCAHİT FINDIKLI (Devamla) –
Bağırma, edepli ol! 
ALİ RIZA ÖZTÜRK (Mersin) – Sabahtan
beri hakaret ediyorsun be!
M. MÜCAHİT FINDIKLI (Devamla) –
Bağırma, edepli ol! Kürsüye böyle müdahale edemezsin. 
ALİ RIZA ÖZTÜRK (Mersin) – Senin
mesleğin ne?
BAŞKAN – Lütfen devam ediniz. 
ALİ RIZA ÖZTÜRK (Mersin) – Ben
madenciyim. Sabahtan beri hakaret ediyor ya.
M. MÜCAHİT FINDIKLI (Devamla) – Şimdi,
Taner Yıldız’la alakalı bir önerge verdiler, iki verdiler, üç verdiler, dört
verdiler, beş verdiler, altı verdiler.
Yani daha düne kadar Maliki’nin yanında
yer almadınız mı ekonomi politikaları, enerji politikalarıyla ilgili? “Irak’ı
bölüyorsunuz, bilmem şurayı bölüyorsunuz.” diye, dünya kadar bu kürsüden
konuşmalar yaptınız. 
AYKUT ERDOĞDU (İstanbul) – Ne alakası
var ya?
M. MÜCAHİT FINDIKLI (Devamla) – Ne
oldu? Sonuç ne oldu? Enerji stratejilerinde Türkiye bir adım daha öne gitti.
Maliki yerinde mi? Yok. Taner Yıldız yerinde. 
ALİ HAYDAR ÖNER (Isparta) – Yarın sen
de yerinde olmayacaksın.
M. MÜCAHİT FINDIKLI (Devamla) – Maliki
yerinde mi? Yok. (AK PARTİ sıralarından alkışlar) O günün suçladığınız
Başbakanı bugün Türkiye'nin Cumhurbaşkanı oldu.
AHMET TOPTAŞ (Afyonkarahisar) – Yüz
lazım, yüz!
M. MÜCAHİT FINDIKLI (Devamla) – Yani,
Cumhuriyet Halk Partisinin ne enerji stratejisi ne ekonomi stratejisi ne de
halkla ilgili sosyal stratejileri var.
AHMET TOPTAŞ (Afyonkarahisar) – Yüz
lazım! 301 insan öldü. Yerinde kalmak için yüz lazım. 
M. MÜCAHİT FINDIKLI (Devamla) – Bütün
türküleri, bütün söylemleri Tayyip Erdoğan üstüne, AK PARTİ’nin politikaları
üzerine. 
ALİ HAYDAR ÖNER (Isparta) – 301 madenci
hayatta mı? Yok. 
M. MÜCAHİT FINDIKLI (Devamla) – Kendi
politikanız var mı? Yok.
ALİ RIZA ÖZTÜRK (Mersin) – Ya,
iddialara cevap ver, iddialara! 2013’e cevap ver sen!
M. MÜCAHİT FINDIKLI (Devamla) – “HES’e
karşı çıkarım, nükleere karşı çıkarım, doğal gaza karşı çıkarım, rüzgâra karşı
çıkarım...” 
ALİ RIZA ÖZTÜRK (Mersin) – Var mı
diyeceğin, çıkarım. Hırsızlığa karşı çıkarım.
AYKUT ERDOĞDU (İstanbul) – Biz
yolsuzluğa da karşıyız.
M. MÜCAHİT FINDIKLI (Devamla) - Geriye
ne kaldı? Geriye bir güneş ile tezek kaldı. Türkiye'nin enerji politikası böyle
yürütülmez.
ALİ RIZA ÖZTÜRK (Mersin) – Hırsızlık
yapacaksınız, biz seyredeceğiz. Hırsızlığı sen seyredebilirsin ama ben seyretmem.
M. MÜCAHİT FINDIKLI (Devamla) –
Türkiye’de muhalefetin ciddi anlamda oturup Türkiye'nin geleceğiyle ilgili,
Türkiye'nin stratejileriyle ilgili, enerji stratejileriyle ilgili... 
ALİ RIZA ÖZTÜRK (Mersin) – Sen ne
bilirsin Türkiye'nin geleceğini be!
M. MÜCAHİT FINDIKLI (Devamla) – Buradan
çıkarmanız lazımdı. Taner Yıldız’a taş atarak, Taner Yıldız’a saldırarak prim
yapacağınızı düşünüyorsanız, ne burada ne AK PARTİ Grubunda ne de halk nezdinde
bir parça faydanız olmayacak. 
ALİ RIZA ÖZTÜRK (Mersin) - Tabii canım,
siz 4 bakanı da yolsuzluktan akladınız.
M. MÜCAHİT FINDIKLI (Devamla) – Şunu
gönül rahatlığıyla söyleyebilirim: Taner Yıldız Türkiye'nin en başarılı Enerji
Bakanlarından biridir. Türkiye'nin enerji politikalarıyla ilgili, strateji
olarak arkasında güçlü bir Hükûmetle birlikte, Türkiye’yi Orta Doğu’da bir
enerji oyuncusu yapmıştır. 
MALİK ECDER ÖZDEMİR (Sivas) – Ya, Taner
Yıldız kendisini savunacak kardeşim, sen fikirlerini söyle. 
M. MÜCAHİT FINDIKLI (Devamla) –
Rusya’yla olan ilişkilerde, doğal gaz boru hatlarıyla, petrol boru hatlarıyla
ilgili yaptığınız tenkitlerin hepsi burada, sizle, yerle bir olmuştur ama Taner
Yıldız’ın ve Türkiye'nin geleceği her zaman açık olmuştur. 
AHMET TOPTAŞ (Afyonkarahisar) – Hangi
işi aldın, hangi işi? Seni bakan yardımcısı yaparlar. 
M. MÜCAHİT FINDIKLI (Devamla) – Şunu
kesinlikle, samimiyetle söylüyorum: Eğer Türkiye’de bir devlet aklı varsa Taner
Yıldız’ın tecrübelerinden, yaptığı çalışmalardan ve birikiminden Enerji
Bakanlığı ve hükûmetlerin Taner Yıldız’ın bundan sonraki hayatından da istifade
etmesi gerekmektedir. 
MALİK ECDER ÖZDEMİR (Sivas) – Bu kadar
yağcılık... Ayıp ama yakışmıyor sana, Bakan yağcılığı yapma burada. Bakan
kendisini savunacak zaten ya.
M. MÜCAHİT FINDIKLI (Devamla) – Buraya
çıkıp ulu orta taş atmakla Taner Yıldız’a bir şey olmaz. 
AHMET TOPTAŞ (Afyonkarahisar) – Hâlâ
yalakalık yap.
M. MÜCAHİT FINDIKLI (Devamla) –
Kayseri’nin bir evladı Everest Tepesi gibi, Erciyes tepesi gibidir; istediğiniz
kadar taş atın, Taner Yıldız dünyada enerji politikalarında sözü dinlenen,
onunla tartışılan, ağzına bakılan, ağzından çıkan lafa bakılan bir Bakandır, en
başarılı bakanlarımızdan biridir. 
ALİ RIZA ÖZTÜRK (Mersin) – “Yolsuzluk”
dedin mi aklıma hep Enerji Bakanı geliyor.
M. MÜCAHİT FINDIKLI (Devamla) – Dolayısıyla,
burada uyduruk birtakım şeylerle, içinde ciddi anlamda çelişkiler yaşayan… 
ALİ RIZA ÖZTÜRK (Mersin) – Cevap ver
ya! 2013’e cevap versene, 2013’e.
M. MÜCAHİT FINDIKLI (Devamla) – …ve
olayları çarpıtarak bir Bakanı suçlamak hem de kişisel anlamda suçlamak… 
Bakın, bütün bu eleştirilerinizi enerji
politikalarımızla ilgili yapsaydınız saygıyla karşılar ve tartışırdım ama
gensoru dediğiniz şey ciddi bir iştir, insanın kişiliğiyle, onuruyla muhatap
olduğunuz bir konudur. 
AYKUT ERDOĞDU (İstanbul) – Yahu, 301
madenci ölmüş, bunu anlatamıyor muyuz sana?
M. MÜCAHİT FINDIKLI (Devamla) – Siz
eğer uyduruk şeylerle bir insanın kişiliğini, onurunu, haysiyetini tartışmaya
açarsanız, unutmayın, siz de kişiliğinizi, onurunuzu ve haysiyetinizi
tartışmaya açmış olursunuz. Bu konuyu ciddiye almanız lazım. 
ALİ RIZA ÖZTÜRK (Mersin) – Hadi
tartışalım, alnımız ak, yüzümüz pak; bizim fıtratımızda hırsızlık yok,
yolsuzluk da yok. 
M. MÜCAHİT FINDIKLI (Devamla) –
Dolayısıyla, bu duygu ve düşüncelerle, yalnızca yıpratmaya yönelik, gündem
saptırmaya yönelik ve başarılı politikaları gölgelemeye çalışmaya yönelik
yaptığınız bütün bu gensoru çalışmalarının hem halk nezdinde geriye döneceğini
hem de grubumuz olarak aleyhinde olduğumuzu bildirir, hepinizi saygıyla
selamlarım. (AK PARTİ sıralarından alkışlar) 
AHMET TOPTAŞ (Afyonkarahisar) – Daha
dört dakika var, dört dakika var daha, anlat biraz daha.
BAŞKAN – Teşekkür ederiz Sayın
Fındıklı.
ENGİN ALTAY (Sinop) – Sayın Başkan…
BAŞKAN – Efendim Sayın Altay.
ENGİN ALTAY (Sinop) – Sayın hatip
konuşmasında enerji politikalarıyla ilgili olarak partimizi politikasızlıkla
suçladı. Açık bir sataşmadır, söz talep ediyorum efendim. 
ALİ RIZA ÖZTÜRK (Mersin) – Sayın
Başkan…
BAŞKAN – Sizin talebiniz nedir?
ALİ RIZA ÖZTÜRK (Mersin) – Efendim, baştan
aşağı benimle ilgiliydi konuşmaları zaten, biliyorsunuz. “Uyduruk şeyler
söyledi.” dedi, işte “Maden mühendisi hazırlasaydı, madencilere sorsaydı.”
dedi, önerge sahibi… Zaten benim mesleğim madencilik, ondan bile haberi yok o
beyefendinin. Ben de onun için söz istiyorum.
AYKUT ERDOĞDU (İstanbul) – Sayın
Başkan…
BAŞKAN – Evet, sizin nedir Sayın
Erdoğdu?
AYKUT ERDOĞDU (İstanbul) – Sayın
Başkanım, kürsüden açık olarak kendisi edep dışı konuştuğum, Komisyonda da bunu
yaptığım gibi hem hakaret hem sataşma içerikli konuşma yapmıştır. Ben de söz
istiyorum.
BAŞKAN – Tamam.
Önce Sayın Altay’a söz vereceğim. 
Buyurunuz Sayın Altay. (CHP
sıralarından alkışlar)
VII.-
SATAŞMALARA İLİŞKİN KONUŞMALAR
1.- Sinop
Milletvekili Engin Altay'ın, Malatya Milletvekili M. Mücahit Fındıklı’nın
(11/43) esas numaralı Gensoru Önergesi üzerinde AK PARTİ Grubu adına yaptığı
konuşması sırasında Cumhuriyet Halk Partisine sataşması nedeniyle konuşması
ENGİN ALTAY (Sinop) – Teşekkür ederim
Sayın Başkan.
Sayın hatibe önce şunu bir göstermek
isterim ve okumasını da tavsiye ederim, ayrıca bunu Sayın Bakanın da okumasını
tavsiye ederim. Ben hem Sayın Bakana ve hem AKP adına konuşan hatibe bir soru
soracağım: Sizden önce enerjide ne kadar dışa bağımlıydık, şimdi ne kadar dışa
bağımlıyız? Enerji Bakanlığı Kuruluş ve Teşkilat Kanunu’nu okudunuz mu? 
İDRİS ŞAHİN (Çankırı) – Bizden önce
Türkiye’de doğal gaz var mıydı?
ENGİN ALTAY (Devamla) – Enerji
Bakanlığının Kuruluş ve Teşkilat Kanunu’nda Enerji Bakanlığının görevleri
sayılıp enerji için de bazı kriterler ortaya atılmıştır: “Millî olacak” der,
“ucuz olacak” der, “dışa az bağımlı olacak” der.
El insaf sayın hatip! Bu kürsüyü boş
buldunuz diye şu milletin gözünün içine baka baka, enerjiyle ilgili burada
pembe bir tablo çizerek on iki yılda yanlış enerji politikalarıyla ve şüpheli,
şaibeli, hırsızlık kokan, yolsuzluk kokan enerji politikalarıyla Türkiye’yi
nereye getirdiğinizi bu millete yutturabileceğinizi mi zannediyorsunuz? (CHP
sıralarından alkışlar)
İlaveten, “Maliki yok.” dedi. Benim
bildiğim kadarıyla Maliki şimdi Irak Cumhurbaşkanı Yardımcısı; bir. 
ALİ ÖZGÜNDÜZ (İstanbul) – Aynen öyle.
Haberi yok, haberi.
ENGİN ALTAY (Devamla) - Eğer, bölgeyle
ve enerjiyle ilgili doğru politikanız olsaydı Sayın Bakanın Erbil’e giden uçağı
Kayseri’ye iner miydi? Allah aşkına! Allah’tan korkmuyorsunuz, şu milletten, şu
kameralardan utanın! (CHP sıralarından alkışlar) 
Bu kürsü yalan söyleme, milleti ve
Genel Kurulu yanlış bilgilendirme kürsüsü değildir. 
Taner Yıldız’la ilgili biraz sonra
Bülent Kuşoğlu madde madde, kelime kelime, rakam rakam devleti ne kadar zarara
uğrattığını, ne kadar usulsüzlük ve yolsuzluk yapıldığını belgeleriyle ortaya
koyacak. Buraya gelip hamaset yaparak yolsuzluğu aklayamazsınız tıpkı 17 ve 25
Aralık asrın rüşvet yolsuzluğunu kamuoyunda, kamu vicdanında aklayamadığınız
gibi. Bunun altında ezim ezim ezileceksiniz.
Teşekkür ederim. (CHP sıralarından
alkışlar)
BAŞKAN – Teşekkür ederiz Sayın Altay.
Buyurunuz Sayın Öztürk.
2.- Mersin
Milletvekili Ali Rıza Öztürk'ün, Malatya Milletvekili M. Mücahit Fındıklı’nın
(11/43) esas numaralı Gensoru Önergesi üzerinde AK PARTİ Grubu adına yaptığı
konuşması sırasında şahsına sataşması nedeniyle konuşması
ALİ RIZA ÖZTÜRK (Mersin) – Sayın Başkan, değerli milletvekilleri; Adalet
ve Kalkınma Partisi Grubu adına konuşan arkadaşımız o kadar bilgisiz ki
önergeyi hazırlayan…”İçinizde çok iyi maden mühendisleri var.” diyor. 
Evet, sayın hatip, ben maden
mühendisiyim, İstanbul Teknik Üniversitesi mezunuyum. Senin mesleğin ne acaba,
senin madencilikle ilgin nereden geliyor? Ben on iki sene de maden mühendisliği
yaptım ve camiamda da iyi bir mühendis olarak bilinirim, aynı zamanda
hukukçuyum.
BAŞKAN – Lütfen Genel Kurula hitaben
konuşunuz.
ALİ RIZA ÖZTÜRK (Devamla) –
Sözleşmeleri yorumlayabilecek kadar hukuk bilgim vardır. Adalet ve Kalkınma
Partisinin milletvekilleri de benim ne kadar hukuk bilgim olduğunu bilirler.
Sen cahilliğini başkasına saldırarak mı örtmek istiyorsun?
M. MÜCAHİT FINDIKLI (Malatya) – Cahil
sensin. 
ALİ RIZA ÖZTÜRK (Devamla) – Benim
soruma yanıt vereceksin, buraya geleceksin benim soruma yanıt vereceksin. Bakın
ben ne diyorum, bir daha gel yanıt ver?
Değerli arkadaşlarım…
M. MÜCAHİT FINDIKLI (Malatya) – Cahil
sensin! 
Sayın Başkan, müdahale edin.
ALİ RIZA ÖZTÜRK (Devamla) – Sus,
terbiyesizlik yapma! Terbiyesizlik yapma!
M. MÜCAHİT FINDIKLI (Malatya) –
Terbiyesiz sensin!
MAHİR ÜNAL (Kahramanmaraş) – Sayın
Başkan, hatibi… (AK PARTİ sıralarından gürültüler)
BAŞKAN – Lütfen Sayın Öztürk, Genel
Kurula hitap edin ve lütfen sözlerinize dikkat edin.
ALİ RIZA ÖZTÜRK (Devamla) – 8/10/2013
tarihinde henüz süresi bitmeden, 4/10/2004 tarihinde imzalanan sözleşme
31/12/2015 tarihine kadar süresi varken Yönetim Kurulu kararı olmadan 1/10/2028
tarihine kadar uzatılmış mıdır? Soru bu, soru bu. 2013’ten öncesi yok, onu
zaten ben anlattım burada.
İkinci soru: Yine, Soma AŞ’yle ilgili,
8/10/2013 tarihli ek protokolle, imzalanan ek protokolle 8/9/2005 tarihli
sözleşmenin süresi yönetim kurulu kararı olmaksızın 31/12/2026 tarihine kadar
uzatılmış mıdır, burada Yönetim Kurulu kararı var mıdır? Sizin bahsettiğiniz
savcılık, mahkeme 2009’a ait. Orada sordum, tarih ver dedim, vermiyorsun. Eğer
sen iddialarında samimiysen… O soru çok basit, 2013’le ilgili. 2009’dan
bahsediyorsun, ben yerimden söylüyorum; tarih ver diyorum, tarih veremiyorsun. 
Bizim fıtratımızda yolsuzluk yoktur,
hırsızlık yoktur, yolsuzlukları örtmek de yoktur, yolsuzluk yaparken seyretmek
de yoktur; o sizin fıtratınızda varsa o senin bileceğin iş! (CHP sıralarından
alkışlar)
BAŞKAN – Teşekkür ederiz Sayın Öztürk.
HAKAN ÇAVUŞOĞLU (Bursa) – Sarıgül,
Sarıgül…
ALİ RIZA ÖZTÜRK (Mersin) – Hadi oradan!
Seninle her zaman yüzleşiriz.
M. MÜCAHİT FINDIKLI (Malatya) – Otur
yerine!
BAŞKAN – Lütfen sakin olunuz, yerinize
geçiniz, lütfen.
ALİ RIZA ÖZTÜRK (Mersin) – Senin karşında
kirlilik yoktur! 
BAŞKAN – Lütfen sakin olunuz.
ALİ RIZA ÖZTÜRK (Mersin) – Önce
mesleğini söyle, öğrenmek istiyorum!
ZÜLFÜ DEMİRBAĞ (Elâzığ) – İSKİ de yok,
Şişli de yok, Amerikan mafyası da yok.
BAŞKAN – Lütfen, sakin olunuz.
M. MÜCAHİT FINDIKLI (Malatya) – Sayın
Başkan...
BAŞKAN – Bir şey mi söylemiştiniz?
M. MÜCAHİT FINDIKLI (Malatya) – Sayın
Başkan, burada konuşurken terbiye sınırlarını aşan bütün ifadelerini kendisine
iade ediyorum.
ALİ RIZA ÖZTÜRK (Mersin) – Sen ona
layıksın, layık!
M. MÜCAHİT FINDIKLI (Malatya) – Sen
daha layıksın!
ALİ RIZA ÖZTÜRK (Mersin) – Senin
mesleğin ne, mesleğin ne senin? 
M. MÜCAHİT FINDIKLI (Malatya) –
Edebinin seviyesini tartışırım.
ALİ RIZA ÖZTÜRK (Mersin) – Sen layıksın
ona, sen daha fazlasına layıksın!
M. MÜCAHİT FINDIKLI (Malatya) – Senin
edebinin seviyesini tartışırım!
ALİ RIZA ÖZTÜRK (Mersin) – Seviyesiz
sensin, kirli adam sensin! Karanlık adamsın!
M. MÜCAHİT FINDIKLI (Malatya) – Ben,
sözleşmenin Yönetim Kurulu kararıyla uzatılmadığını söyledim çünkü genel müdüre
verilen yetkiden bahsettim. Hem sürenin uzatılmasından bahsettim ve
uzatıldığını söyledim hem de bunun genel müdürün yetkisinde olduğunu söyledim
ve Yönetim Kurulu kararını okudum. Dolayısıyla, lafı çarpıtıp laf yarıştırmak
ve ergen gibi davranmak, ergen gibi düşünmek koca başlı adama yakışmaz.
Kendisine aynen iade ediyorum.
ALİ RIZA ÖZTÜRK (Mersin) – Ne, ne, ne;
ne, ne? Senin mesleğin ne, mesleğin?
BAŞKAN – Lütfen, lütfen sayın
milletvekilleri. Bir konuyu tartışıyoruz, bir konuyu müzakere ediyoruz, bir
gensoru görüşmesindeyiz. Lütfen, lütfen, sözlerinize çok dikkat ediniz, konuyu
özünden çarpıtıp kişiselleştirmeyiniz; lütfen, konuyu konusunun içinde ve
özüyle tartışınız.
ZÜLFÜ DEMİRBAĞ (Elâzığ) – Yahu,
seviyesi müsait olmayanlarla muhatap olmamak lazım.
MUHAMMET RIZA YALÇINKAYA (Bartın) –
Yahu, sus sen de be, otur be!
BAŞKAN – Lütfen, lütfen sakin olunuz.
Buyurunuz Sayın Erdoğdu. (CHP
sıralarından alkışlar) 
3.- İstanbul Milletvekili Aykut Erdoğdu'nun, Malatya
Milletvekili M. Mücahit Fındıklı’nın (11/43) esas numaralı Gensoru Önergesi
üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
AYKUT ERDOĞDU (İstanbul) – Sayın
Başkan, benim amacım, burada bu seviyesizliğe cevap vermek değil ama bu
milletvekillerini ve halkımızı doğru bilgilendirmek. 
Bakın, konuşmacı buraya gelip diyor ki:
“Biz bir sözleşme yaptık, bunun adı redevans sözleşmesi.” Ve bu redevans
sözleşmesinde iki işlem yapıyorlar: Bir, kömür alıyorlar; iki, maden
kiralıyorlar. 
Şimdi, devlet kurumu olan Türkiye Kömür
İşletmeleri, 4734 sayılı Kamu İhale Kanunu’na tabi mi? Tabi. Her kurum gibi
ihale yaparak kömür alması gereken kurum, hangi cesaretle, hiçbir ihale
yapmadan “redevans” diye -aslında bir karma sözleşmedir- uyduruk bir şeyle bu
kömürü fahiş fiyatlarla alıyor. Buna cevap vermiyorlar, buna cevap
veremiyorlar. 
İkincisi: Yeni sahalar veriliyor. İhale
yok, bir şey yok. Hangi cesaretle verebilirsiniz ya? Ve bir sözleşmenin en asli
unsuru süre uzatımını genel müdür tek imzayla yapıyor ve bir raporun arkasındaki
çizelgeden bahsediyor. 233 sayılı Kanun Hükmünde Kararname’den yani KİT’lerle
ilgili kanun hükmünde kararnameden konuşmaya vakit yok. 
Ama, sonuçta ne oluyor biliyor musunuz?
O 301 madenci öldü ya, o 301 madenci kazayla ölmedi; işte, bu sözleşmelerin koyduğu
o dayıbaşı düzeniyle, o “hadi hadi” düzeniyle katledildi, öldürüldü, onların
gözetiminde öldürüldü. Enerji ve Tabii Kaynaklar Bakanı görevini yapmadığı
için, işte bu firmalardan fahiş fiyatlarla 1,5 milyon ton kapasiteli madenden
3,5 milyon ton kömür üreterek, her ton kömürde de devleti soydukları için
öldürüldü. Ve, o işçilerin kanı gidildi, Maslak’taki o 52 katlı rezidansın
binasının çimentosunda kullanıldı; işte, bu Enerji ve Tabii Kaynaklar Bakanının
önünde kullanıldı. (CHP sıralarından alkışlar) 
Şimdi, gelmişler bize, ellerinde…
Savcıdan bahsediyorsunuz, diyorsunuz ki: “Kamu İhale Kurumunun yazısı var.”
Çıkıp diyor musunuz o Kamu İhale Kurumunun yazısı sadece harçlarla ilgiliydi?
Anlattığına göre şöyle söylüyorsun, Kamu İhale Kurumu bununla izin vermiş
gibi…O, şu kadar bir yazıdır, ben devletten geldim, o yazıyı gördüm. Bana da o
genel müdür gönderdi, “Bu, uygunluk yazısı.” dedi. Zor bela yazıyı buldum, güç
bela yazıyı buldum ki vergiyle alakalı bir durum. Ve bunlar Kamu İhale Kurumuna
gitmişler, bundan onay almaya çalışmışlar, o Kamu İhale Kurumu bunlara onay
vermedi. Yıllar yılı her kurum Kamu İhale Kurumuna bilgi vererek ihale yapmak
zorundayken bunlar Kamu İhale Kurumundan saklayarak ihalesiz, fahiş fiyatlarla
milyarlarca dolar kömür aldı. Sonuç ne oldu? O kömürle, o doğal gaz
yolsuzluklarının üstüne elektrik fiyatları 2 katına çıktı. Millet inim inim
inliyor ya. 
Geliyorsunuz burada… Yazık değil mi
kendi milletvekilini yanlış bilgilendiriyorsun ve bu eksik ve yanlış
bilgilerinle gelip bir de üstüne hakaret ediyorsun. Hakaret etmiyorum çünkü
mevcut durumunuz zaten çok ağır, benim bir şey söylememe gerek yok. 
Saygılar sunuyorum. (CHP sıralarından
alkışlar) 
BAŞKAN – Teşekkür ederiz Sayın Erdoğdu.

VI.-
GENSORU (Devam)
A) Ön
Görüşmeler (Devam)
1.- Ankara
Milletvekili Bülent Kuşoğlu ve 20 milletvekilinin; Soma maden sahasında
redevans ve hizmet alım sözleşmeleriyle çalışan firmaları kolladığı, bu
firmalara işlerin ihalesiz ve usulsüz verilmesini sağladığı iddiasıyla Enerji
ve Tabii Kaynaklar Bakanı Taner Yıldız hakkında bir gensoru açılmasına ilişkin
önergesi (11/43) (Devam)
BAŞKAN - Cumhuriyet Halk Partisi Grubu
adına Ankara Milletvekili Bülent Kuşoğlu. 
Buyurunuz Sayın Kuşoğlu. (CHP
sıralarından alkışlar) 
CHP GRUBU ADINA BÜLENT KUŞOĞLU (Ankara)
– Sayın Başkan, değerli milletvekilleri; gensoru hakkında CHP Grubu adına söz
almış bulunuyorum. Hepinizi bu vesilesiyle saygıyla selamlıyorum. 
Değerli arkadaşlarım, gensoru metnini
okudunuz mu? Genellikle gensoru metinleri okunmaz, bu sefer de biraz ani olarak
gündeme geldi, okumamışsınızdır gündemin yoğunluğu nedeniyle, komisyon
çalışmaları nedeniyle. 
Ben size çok kısaca anlatayım: Bu, 301
kişinin öldüğü facia alanı olan Soma maden sahasında Türkiye Kömür İşletmeleri
Kurumunun, TKİ Genel Müdürlüğünün çalıştığı iki firma var; bunlar: İmbat AŞ ve
Soma AŞ. Bu firmalarla başlangıçta, 2004 ve 2005 yıllarında yapılan sözleşmeler
gayet makul, mevzuata uygun sözleşmeler iken, daha sonraki yıllarda bunlarla
ilgili ek işler de yine mevzuata uygun verilmişken 2013 tarihine geliniyor,
bakın, 8/10/2013 tarihinde her iki firmayla da süre uzatımı yapılıyor. Bu ikisi
de, her iki firmayla yapılan bu süre uzatımı anlaşmaları da, hem kamu ihale
mevzuatına hem de TKİ’nin kendi redevans yönergesine aykırı. Mevzuata aykırı
işlem yapılmış ve bu işlemlerle, bu süre uzatımıyla, ek iş verilmesiyle iki
firmaya toplam 4 milyar liranın üzerinde, bakın 4 milyar liranın üzerinde, en
az 2 milyar doların üzerinde -ki bunu farklı bir şekilde de hesaplayabilirim,
biraz sonra ayrıntılı olarak göstereceğim- bir ayrıcalık tanınmış, avantaj
tanınmış; konu bu, çok basit, karmaşık bir tarafı yok. Bununla ilgili olarak
detaylarına gireceğim.
Değerli arkadaşlarım, ben buraya bir
gensoruyla, bir yolsuzluk mevzusuyla gelmekten de mutlu değilim, bakın onu
açıkça söyleyeyim. Bir Türkiye Cumhuriyeti Bakanını burada gelip de suçlamak
güzel bir hadise değil bir milletvekili için; ben de bundan mutluluk
duymuyorum. Bu konuya da mal bulmuş Mağribî gibi saldırmadım. 
Bakın, bu konu aylar önce geldi. Geçen
yıl konu gündeme geldiğinde ben Sayın Bakanla yan yana oturdum kendisine
anlattım, konuyu anlattım, açıkladım. Dedim ki: Sayın Bakan, böyle böyle bir
durum var, bunu söylüyorlar, bununla ilgili bir şeyler yapın. Yani yazıya
girmeyecek konuları da, resmî yazışmalarda olmaması gereken konuları da
kendisine söyledim, “Tamam.” dedi. Daha sonra yazılı soru önergeleri verdim.
Daha sonra konu torba kanun sırasında -bir madde vardı- tekrar gündeme geldi,
sonra bütçe görüşmeleri sırasında tekrar gündeme geldi. Kendisiyle tekrar
tekrar bunları konuştum ama hiçbirisinde cevap veremedi. 
Ayrıca, değerli arkadaşlarım, ben,
Sayın Bakana, bakın, 9 sayfalık bir mektup yazdım, 9 sayfalık. Bu mektupta
konuyu da anlattım ayrıca, 9 sayfalık bu mektubu yazdım. Bütçe görüşmeleri
sırasında dedim ki: “Sayın Bakan, niçin cevap vermediniz mektuba?” Bu mektubu
ben Çalışma ve Sosyal Güvenlik Bakanına da gönderdim, kendisi teşekkür etti.
Konuşmamı anlatmam. Sayıştay Başkanına da gönderdim, bu mektubu Plan ve Bütçe
Komisyonu Başkan ve üyelerine de gönderdim, KİT Komisyonu Başkan ve üyelerine
de gönderdim. Çok önemli iddialar var. Sayın Bakandan çıt çıkmadı. Bütçe
Komisyonunda dedi ki: “Bana göndermedin.” Tarih numarası ile hangi gün teslim
alındıysa onları da verdim kendisine. Yani böyle durup dururken ortaya çıkıp da
“Ah, yakaladık bir bakanı, onu mahvedelim.” diye çıkmadım ortaya. Yani
yapılması gereken ne varsa bütün hepsini fazlasıyla yaptım çok büyük bir
titizlikle. Ondan sonra bu noktaya kadar geldi, ondan sonra cevap alınamadığı
için şimdiye kadar gensoru vermek zorunda kaldık. Yani tutup da konuya
balıklama atlamış değiliz, çok detaylı olarak incelemiş, ondan sonra konuyu
gündeme getirmiş durumdayız. 
Bir konuya değineceğim. Dün bir
gazetede Değerli İstanbul Milletvekili Burhan Kuzu “Gensoru müessesesi
işlemiyor, milletvekilleri kendi partilerinden olan bakanların aleyhine oy
kullanmıyorlar, bir denetim olmuyor yani. Evet, şeklen gensoru müessesesi var
ama bu müessese işlemiyor.” demiş. 
ENGİN ALTAY (Sinop) – O da hain demek
ki! Al, içinizden bir hain daha çıktı!
BÜLENT KUŞOĞLU (Devamla) – Bu dün bir
gazetede yer aldı. İnşallah böyle olmaz, bu sefer çok açık, net iddialar
karşısında sizler de konuya dikkat edersiniz. Benim titizlikle getirdiğim bu
iddialar karşısında bu Meclis, bu yüce Meclis gerekeni inşallah yapar. Çünkü
değerli arkadaşlarım, yolsuzluk bireyler tarafından yapılıyor, usulsüzlük,
yanlışlıklar kişiler tarafından, bireyler tarafından yapılıyor ama topluma mal
oluyor, toplum kültürü oluyor. Bireylerle ilgili o yanlışı, yolsuzluğu
yapanlarla ilgili gereken yapılmazsa toplum kültürü oluşuyor maalesef ve buna
müsaade etmek yolsuzluk yapmaktan daha büyük bir günahtır, vebaldir,
sorumluluktur. Bu yüce Meclisin buna izin vermeyeceğini, müsaade etmeyeceğini
umuyorum. Bunu iyi niyetle söylüyorum. Bu toplumun ruhunun yolsuzluklarla
yoğunlaşmaması gerekir. Onun için bu yüce Meclisin bu konuda özellikle gerekeni
yapmış olmasını diliyorum. 
Değerli milletvekilleri, mademki bir
arada yaşıyoruz hangi fikirden olursak olalım, kurallar koymak, bu kuralları
uygulamak zorundayız hep birlikte, bu kuralları uygulamak zorundayız. Kurallara
bağlı olmak zorundayız ve adaleti gerçekleştirmek zorundayız. Bunlar işin
hukuki boyutu, resmî boyutu, demokratik boyutu ama diğer boyutu da var, vicdani
boyutu da var. Yarın cuma namazında çoğunluğumuz hutbede hocanın “Allah
adaleti, iyiliği ve akrabaya yardımı emreder.” ayetini duyacaksınız. Adaleti
birlikte gerçekleştirmemiz gerekir. Adaleti istememiz lazım değerli
arkadaşlarım. Adalet neyse onun tecellisi için vicdanen gereğini yerine
getirmemiz lazım hep birlikte. 
Değerli milletvekilleri, tekrar
gensorunun konusuna dönüyorum. Biraz önce özetledim, şimdi ayrıntılı olarak
vereyim. 
Şimdi, biliyorsunuz 13 Mayıs 2014’te
301 kişinin öldüğü maden sahasında -önemli bir kömür madeni sahasıdır- burada
biraz önce söylediğim gibi TKİ çalışır. TKİ’nin sözleşme yaptığı iki firma var.
Bunlardan bir tanesi İmbat AŞ’yle redevans sözleşmesi. Biraz önce sayın hatip
dedi ki: ”Bir sözleşme var.” Öyle değil, iki sözleşme var, iki tip sözleşme
var: Bir redevans sözleşmesi, bir hizmet alım sözleşmesi. Redevans sözleşmesi
TKİ’nin kendi yönergesine tabi ağırlıklı olarak, hizmet alım sözleşmesi ise
4735 sayılı Kamu İhale Sözleşmeleri Kanunu ile 4734 sayılı Kamu İhale Kanunu’na
tabi. Dolayısıyla, böyle, birbirinden ayrılması gereken, farklı konular. Önce,
müsaadenizle, redevansçı İmbat AŞ’yle yapılan sözleşmeden bahsedeyim.
Bakın, 4/10/2004 tarihinde İmbat AŞ’yle
bir sözleşme yapılmış. İR-1918, İR-4623, İR-4009, bunlar ruhsat numaraları; bu
sahalarla ilgili olarak 2004’te sözleşme yapılmış. 31/12/2015 tarihine kadar
redevans sözleşmesi geçerli olmuş. 12/4/2006’da uyarlama yapılmış 16/154 sayılı
Yönetim Kurulu Kararı’yla. Bakın, Yönetim Kurulu kararı var. Gelinmiş
26/9/2007’ye, burada da bir ek iş verilmiş, burada da 5 milyon 589 bin ton ek
iş verilmiş ama bunun için de 25/466 sayılı Yönetim Kurulu Kararı var, yine
Yönetim Kurulu kararı alınmış. Bunlarla ilgili herhangi bir iddiada
bulunmuyorum, bunlar normal, mevzuata uygun yapılan işlemler. 
Ancak, 8/10/2013 tarihine geliniyor,
8/10/2013 tarihinde, 2004’te yapılan sözleşme 1/10/2028 tarihine kadar
uzatılıyor, bakın, 2028 tarihine kadar uzatılıyor bu sefer. Daha önce Yönetim
Kurulu kararıyla yapılan işler… 5 milyon ek iş verilmiş, mesela onda Yönetim
Kurulu kararı var; uyarlama yapılıyor, Yönetim Kurulu kararı var. Bu sefer
2028’e kadar uzatılıyor, Yönetim Kurulu kararı yok, ihale de yok ama verilen
işi -bakın, on üç yıl- normalde 2015’te bitecek işi 2028’e kadar uzatıyor, on
üç yıl. İmbat AŞ’nin her sene, şu anda, en az 5 milyon, 6 milyon, 7 milyon tona
kadar kömür çıkarımları söz konusu, hepsinin detayı var bende. Buna göre, 3
milyon tondan hesaplıyorum, yıllık 3 milyon ton kömür çıkaracağını
hesaplıyorum. Bakın, 5, 6, 7 değil, 3 milyon ton, en düşüğünden hesaplıyorum. 3
milyon tondan on üç yıl 39 milyon ton kömür yapar. 39 milyon ton kömür
veriliyor ihalesiz, Yönetim Kurulu kararı olmaksızın bakın. 
AYKUT ERDOĞDU (İstanbul) – Rezalet!
BÜLENT KUŞOĞLU (Devamla) – TKİ’nin
şimdiye kadar İmbat AŞ’den aldığı kömürlerin -2014’ü saymıyorum- 2013’e kadar
ortalama fiyatı da ton başına 61,75. 61 lira 75 kuruş, 39 milyon ton; 2,5
milyar lira yapıyor, 2,5 milyar lira. Bunu 65 milyon ton olarak da hesaplamak
mümkün, o zaman da çok daha fazla -5 milyar lira- bir meblağa ulaşıyoruz.
Şimdi, bu yapılan işlemler -biraz önce
söyledim- TKİ’nin kendi redevans yönetmeliği var, burada, bu yönetmeliğin
13’üncü maddesi var, bu maddeye aykırı. Bu madde kapsamında olan ek işler
muhakkak, bakın, muhakkak çok net olarak Yönetim Kurulunun onayından geçmek
zorunda. Burada aynen böyle yazıyor, biraz önce HDP’li milletvekili arkadaşım
maddeyi de okudu, buna uygun olmak zorunda, uygun değil. 
Ayrıca, süre uzatımıyla ilgili böyle
bir yetkisi yoktur. Diyor ki: “Süreyi değiştirmek Yönetim Kurulunun yetkisinde
dahi değildir.” Bakın, biraz önce Mücahit Bey dedi ki: “Süre değiştirilmiş. Ne
oldu?” Süreyi değiştirmek yetkisinde dahi değil, hadi ek iş verebiliyor Yönetim
Kurulu ama süreyi değiştiremiyor. Bu kadar anormal işler yapılıyor yani bu
kadar açık, nasıl ifade edeyim. Sözleşme süresinin on üç yıl artırılarak en az
39 milyon ton kömür ve 2,5 milyar lira avantaj sağlandığı firmaya çok açıktır.
Sayın Bakan da buna seyirci kalmıştır, benim defalarca bunu anlatmama rağmen
çok açık, net olarak. Biraz sonra ne söylediğini, ne savunma yaptığını da
söyleyeceğim, nasıl geçersiz olduğunu da... 
Şimdi, geleyim, diğer firmaya. Bu
alandaki diğer firma Soma AŞ. Soma AŞ’yle de biraz önce söylediğim gibi
redevans değil, hizmet alım sözleşmesi yapılmış 8/9/2005 tarihinde.
İR-1841-2406 ruhsat no.lu saha, 18 milyon tonluk bir sözleşme bu, Geventepe
için yapılmış. Daha sonra ilk ilave 30/6/2011’de ilave iş olarak yapılmış. Bu
mevzuata uygun, Yönetim Kurulu Kararı da var çünkü süre uzatımı söz konusu
değil.
İkinci ilave iş olarak 1/3/2012’de
yapılmış. Yönetim Kurulu Kararı var, 2 milyon 136 bin ton. Bakın, çok net ama
ikinci ilave Merkez Mumya mevkisine aktarılmış. Geventepe verilmiş, daha başka
bir yer, Merkez Mumya’ya aktarılıyor. Bu da mevzuata aykırı. Ruhsat numarası
İR-2535, bunun da.
Üçüncü ilave 8/11/2012’de yapılmış,
Yönetim Kurulu Kararı var, 35/429. Yönetim Kurulu Kararı’nda diyor ki: “Işıklar
sahasında bulunan rezervin (İR-944) 31/12/2016 tarihine kadar Soma Anonim
Şirketi Firmasına işlettirilmesine…” Burası da tamamen ayrı bir yer. Burada 35
milyon ton rezerv var, kömür rezervi var ve bu rezervin 6 milyon tonu bu
firmaya veriliyor; 35 milyonun 6 milyon tonu. Yani Geventepe’de üretime
başlayan firma burada, Sincan gibi bir yerde devam ediyor. Önce Mumya
mevkisine, daha sonra da Işıklar’a geçiyor.
Dördüncü ilave bakın, iki firmaya da
8/10/2013 tarihinde süre uzatımı yapılıyor, aynı tarihte TKİ tarafından. Diyor
ki: “8/9/2005 tarihli sözleşme süresi 31/12/2026’ya kadar…” Normalde 2016’da
bitmesi gereken iş süresi 2026’ya kadar uzatılıyor. Yani on yıl uzatılıyor ama
Yönetim Kurulu Kararı yok, ihale yok yine. 30 milyon ton kömür üretimi söz
konusu on yıl için, aynı 3 milyondan hesaplıyorum. Kamu ihale mevzuatına göre,
Kamu İhale Sözleşmeleri Kanunu’nun 24’üncü maddesine göre yüzde 20 en fazla
artırım söz konusu olabilir, yüzde 20. Bakın, bu onu katbekat aşıyor, asıl işi
de aşıyor, böyle bir iş veriliyor. Soma AŞ’ye verilen kömürlerin ortalama
fiyatı 58,39 lira ton başına, çarpıyorum on yılla, en az 1 milyar 750 milyon
lira da buradan bir avantajı söz konusu. İki firmanın en az 4 milyar lira, 4
milyarın çok üzerinde, 2 milyar doların çok üzerinde. Bunlar, en azdan,
asgariden hesapladığım rakamlar. İmbat AŞ için 2,5, Soma AŞ için 1,750, toplam
4 milyarı aşan, 2 milyar doları aşan büyük rakamlar. Bunlar her yerde büyük
para, dediğim gibi, değerli arkadaşlarım. 
Şimdi, bu durum dikkate alınmayacak bir
durum değil, Sayın Bakanın da dikkate alması lazımdı. Burhan Kuzu Hoca’yı
mahcup edip burada bu Meclisin gerekeni yapacağını düşünüyorum tekrar. 
Şimdi, Sayın Bakan bunlarla ilgili
olarak ne dedi? Sayın Bakan farklı, aldatıcı, yanlış bilgiler verdi, biraz önce
Mücahit Bey de -kendisinin yapacağı bir şey yok- verilen bu bilgileri
tekrarladı. 31/07/2007 tarihinde 600000/580 no.lu bir Yönetim Kurulu Kararı
var. “2007 yılında alınan bu Yönetim Kurulu kararına istinaden yapıldı.”
deniyor. Böyle bir Yönetim Kurulu geçerli değil, takriri vardır yönetim
kurullarının. O takrirle sınır bellidir, o da kanuna uygun olur. Bu, yönergeye
de uygun değil, İhale Kanunu’na da uygun değil bir kere. (CHP sıralarından
alkışlar) Böyle bir yekti verilemez, böyle bir yetkinin Yönetim Kurulundan
genel müdüre aktarılması söz konusu olamaz bir kere. Aktarılmamıştır, 2007’deki
kısıtlıdır. Sayın Bakan içeriğini açıklasın bakalım, takrirde neler verilmiş,
hangi yetkiler verilmiş genel müdüre. Böyle bir yetki yok bir kere. Ondan sonra
diyor ki bu konularla ilgili olarak Sayın Bakan: “Ben bunu incelettim
müfettişlere.” Kendi müfettişlerine inceletiyor istediği gibi ama bu konuyu
değil. Bu konu 2013’te olmuş, geçmiş yıllardakini inceletmiş, bu yılı
inceletmemiş bir kere. 
İki: “Mahkeme kararı var.” diyor.
Mahkeme kararı da geçmiş yıllardakiyle ilgili var, onu bilmiyorum, 2013’teki bu
olayla ilgili olarak mahkeme kararı da yok. Ben suç duyurusunda bulundum, bir
mahkeme kararı olacaksa bundan sonra olacak, suç duyurusunda da ayrıca
bulundum. “Eğer ciddiysen, erkeksen, kabadayıysan, suç duyurusunda bulunursun!”
demişti Plan ve Bütçe Komisyonunda Sayın Bakan bana, neden böyle bir şeye gerek
duydu bilmiyorum, hâlbuki o tarihte de bulunmuştum.
AYKUT ERDOĞDU (İstanbul) – Savcıları
ayarladı ya orada, onun için.
BÜLENT KUŞOĞLU (Devamla) – Konu
bağımsız yargıya da intikal etmiştir ama yüce Meclisin burada gerekeni yapacağına
inanıyorum. 
Değerli arkadaşlarım, yine size
sesleniyorum değerli milletvekilleri, Shakespeare’e ithaf edilen bir söz var,
bakın, bunu burada tekrarlamak istiyorum: “Sevmekten korkanlar, kaybetmekten
korkanlardır; düşünmekten korkanlar, sorumluluk almaktan korkanlardır;
konuşmaktan korkanlar, eleştirilmekten korkanlardır…” Gevezelik değil,
konuşmaktan korkanlardan bahsediyor. “…yaşlılıktan korkanlar, gençliğin ve
yaşamın kıymetini bilmeyenlerdir, yaşamaktan korkanlardır; unutulmaktan
korkanlar, dünyada kalıcı eser bırakmayanlardır; ölmekten korkanlar, ölüme
hazır olmadıkları için korkmaktadırlar.” Sayın Bakan da Bakanlığı bırakmaktan
korkuyor çünkü hesap vermekten korkuyor. (CHP ve MHP sıralarından alkışlar)
Şimdiye kadar da veremedi bu hesabı. Biraz önce söylediğim şekilde, defalarca
kendisiyle muhatap olduğum hâlde, Plan ve Bütçe Komisyonunda yazışmalarla
defalarca kendisine sorduğum hâlde, konuya cevap veremedi. Şimdiye kadar istifa
etmesi gerekirdi, hesap vermekten korktuğu için istifa edemedi. 
Değerli arkadaşlarım, başka konular da
var, onları da ilave olarak söylemek istiyordum ama yirmi dakikalık sürem
yeterli olmadı.
Biraz önce söylediğim gibi, burada
bulunmaktan çok mutluluk duymadım, bir yolsuzluk konusuyla ilgili olarak bir
cumhuriyet Bakanını suçlamaktan mutlu olmadım ama gerçek maalesef böyle. 
Ben sizlerin vicdanına sesleniyorum. 
(Mikrofon otomatik cihaz tarafından
kapatıldı) 
BÜLENT KUŞOĞLU (Devamla) – Bu konuyla
ilgili olarak gerekeni lütfen yapınız. 
Saygılar sunuyorum efendim. (CHP ve MHP
sıralarından alkışlar) 
BAŞKAN – Teşekkür ediyoruz Sayın
Kuşoğlu. 
Enerji ve Tabii Kaynaklar Bakanı Taner
Yıldız… 
Buyurunuz Sayın Yıldız. (AK PARTİ
sıralarından alkışlar)
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli milletvekili arkadaşlarım; sözlerime
başlamadan önce yüce heyetinizi saygıyla selamlıyorum. 
Sizlerin de çok iyi bildiği gibi,
Bakanlık olarak, Meclis denetim mekanizmasının çalışmasına en üst seviyede
dikkat ve özen gösteren kuruluşlardan bir tanesiyiz ve yaptığımız bütün işleri
bütün şeffaflığıyla beraber, hamdolsun, savunabilecek durumdayız. 
Şu ana kadar Bakanlığımızla alakalı,
göreve başladığımızdan buyana yaklaşık 2.500 tane soruya cevap verildi. Soru
önergelerinin cevaplandırılmasında sadece sizlerin bilgilendirilmesiyle alakalı
değil, öneri ve katkılarla beraber bunlar değerlendirildi ve Türkiye Büyük
Millet Meclisi İnternet sitesinde de bunlar yayınlandı. Yaklaşık 7 bin sayfa
civarında da bu bilgiler hep beraber yayınlanmış oldu. 
Tabii ki gensoru müessesesi, yüce
Meclisimizin milletvekillerine sunmuş olduğu bir sorgulama ve denetleme
mekanizmasıdır ve doğru kullanılmalıdır. Bundan öncekilerde de olduğu gibi,
bugün burada her konuştuğum cümlenin grup başkan vekillerine evrakları
dağıtılmak kaydıyla inşallah bu sözlerimi tamamlayacağım. 
Değerli arkadaşlar, şu ana kadar
yorumu, tavsiyesi, önerisi, eleştirisi, hakareti, ithamı, suçlaması olan bir
kısım konuşmalar yapıldı. 17 tane hakaret, 57 tane suçlama, 36 tane eleştiri ve
bir kısım cümleler edildi. Bunların hakaret olanlarını iade ediyorum, diğer
bütün cümlelerle alakalı konuşmama inşallah devam ediyorum. Ama hiçbir zaman
için görülmemiştir ki bir milletvekili bir bakanın televizyon konuşmasından
alıntı yaparak bunun gizemli bir durummuş gibi aktarılması Türkiye Büyük Millet
Meclisi Genel Kurulunda ilk defa olmuştur arkadaşlar. Libya’dan niçin
çekildiğimiz sorulmuştur. Güvenlik gerekçesiyle çekilmişizdir. Bunun herhangi
bir gizemi, herhangi bir saklısı, gizlisi yoktur. Bizim Total’den aldığımız hissenin
televizyonlarda lansmanıyla beraber yaptığımız programda acaba bunlar yapılmış
mıdır diye ilk defa soruluyor arkadaşlar. O yüzden burada her konuya
açıklığıyla beraber cevap vereceğim.
Şimdi, gensoru müessesi ciddi bir
müessese ve gensoruya muhatap olan bakanlar da bunu bütün yönleriyle beraber
değerlendirmek durumundadırlar. Ama CHP Grubunun bütün milletvekillerini
kapsamadığını şuradan belirtmek isterim: Bu gensoru ilk defa 9 Ocak 2015’te
verildi. 16 CHP’li milletvekili arkadaşımız imzasını geri çekti ve gensoru
düştü. Ondan sonra o milletvekillerinin 3’ünün haricinde 13 tane milletvekili
yeniden oraya imza koymadılar, ikinci gensoruya imza koymadılar. Sebebini biraz
sonra anlatacağım.
AYKUT ERDOĞDU (İstanbul) – Gensoruyu
saklamaya kalktığın için oldu o.
ENERJİ VE TABİİ KAYNAKLAR BAKANI TANER
YILDIZ (Devamla) – 
Şimdi, tabii ki
bu CHP’nin iç sorunu arkadaşlar. Bununla alakalı herhangi bir… Bu iddiaları
ciddi bulmadıkları için imzalarını çekmiş olabilirler, başka bir gerekçeyle
çekmiş olabilirler, bu CHP’nin kendi içindeki konu. İtham şu, bakın, bu cümleyi
lütfen dikkatli dinleyin arkadaşlar: “İki firmaya verilen iş hukuka uygundur
ancak iş süreleri Yönetim Kurulu kararı olmaksızın uzatılmıştır. Dolayısıyla,
mevzuata aykırı işlem yapılmıştır.” Hayır, iş sürelerinin uzatımı mevzuata
aykırı değildir. Şu anda 4 tane grup başkan vekilimize bunlarla alakalı
evrakları sunuyorum. Evrakta şunu söylüyor, biraz önce defalardır soruldu ama
bir kere cevap vermekte yeterlilik görüyorum. Yönetim Kurulu genel müdürüne diyor
ki: “Benim şu yetkilerimi falan, falan, falan yetkileri kullanabilirsin.”
Onları tadat etmiş; sınırsız da bir yetki vermiyor ama. Diyor ki: “Bunların
içerisinde iş programı değişikliği onayı, iş programı ve giderlerinin gider
grubu iç ödeneklere aktarmaları, sözleşmenin süre uzatımı onayı...” 
AYKUT ERDOĞDU (İstanbul) – Ya, on beş
yıl veremez Sayın Bakan.
ENERJİ VE TABİİ KAYNAKLAR BAKANI TANER
YILDIZ (Devamla) - Sözleşmenin süre uzatım onayını veriyor, Yönetim Kurulu
genel müdüre bu yetkiyi veriyor arkadaşlar.
ERKAN AKÇAY (Manisa) – Allahtan kork,
on beş sene, on sene süre uzatımı mı olur?
ENERJİ VE TABİİ KAYNAKLAR BAKANI TANER
YILDIZ (Devamla) - Şimdi, evrakını da arkadaşlar veriyorlar. (Gürültüler)
HAYDAR AKAR (Kocaeli) – Vermiyor,
vermiyor! Doğru söylemiyorsunuz.
ENERJİ VE TABİİ KAYNAKLAR BAKANI TANER
YILDIZ (Devamla) - Burada, değerli arkadaşlar, gensorunun cevabı bu noktada
bitmiştir, bu gensorunun cevabı burada tamamlanmıştır. Bundan sonraki
anlatacaklarımı da, lütfen, dikkatlerinize sunuyorum.
Yetki devriyle alakalı ayrıntıları
irdeleyecek olursak, Türk kamu hukukunda yetki devri hususu 3046 sayılı
Kanun’un 38’inci maddesinde hükme bağlanmış ve “Bakan, müsteşar ve her
kademedeki bakanlık ve kuruluş yöneticileri, gerektiğinde sınırlarını yazılı
olarak açıkça belirlemek şartıyla yetkilerinden bir kısmını astlarına
devredebilir. Ancak yetki devri yetki devreden amirin sorumluluğunu ortadan
kaldırmaz.” demiş. Yetkiler devredilebilir, sorumluluklar devredilmez. 
Bu düzenlemeye paralel bir hüküm de 233
sayılı Kanun Hükmünde Kararname’nin 9’uncu maddesinde, “Yönetim kurulları
sınırlarını açıkça belirlemek şartıyla yetkilerinden bir kısmını genel müdüre
devredebilirler. Ancak; yetki devri yönetim kurulunun sorumluluğunu kaldırmaz.”
der.
Şimdi, TKİ Yönetim Kurulu yetki devrini
31/7/2007 tarihinde ilgili sayı, rakamlarıyla beraber devrediyor ve bunu da
aynı şekilde açıklıyor, sözleşme sürelerinin uzatılmasında genel müdüre yetki
devredilebileceğini kayıtlıyor. Ve bunun da bütün maddeleri burada, Yönetim
Kurulu kararıyla beraber yine grup başkan vekillerine arzım olacak.
Dolayısıyla, Yönetim Kurulunun yetkilerinden bir kısmını genel müdüre
devretmesinde, genel müdürün de bu yetkiyi kullanmasında bu karara göre
herhangi bir mahzur yok.
Gensoruda imzası bulunan Sayın
Kuşoğlu’nun bu konuya ilişkin tarafıma verdiği (7/46984) ve (7/46986) numaralı
yazılı soru önergelerini geçtiğimiz yılın yedinci ayında cevapladım. Ufak bir
mevzuat araştırmasıyla dahi anlaşılabilecek, anlaşılması son derece kolay
olabilecek bir konunun niçin gensoru gündemine geldiğini bir kez daha sizlerle
paylaşmak isterim. Bu, bir yazısında kendisinin bunaldığını ama bu bunalmada
aynı cephede olduğu insanlar tarafından vurulduğunu, düşman kurşunuyla değil,
kendi kurşunuyla beraber vurulduğunu söylemesi bu gerekçelerden bir tanesi
olabilir, belki de olmayabilir. Benim bu konunun içerisine girecek hâlim yok.
Belki CHP’liliğini göstermek istiyor olabilir.
HAYDAR AKAR (Kocaeli) – Yazının
tamamını oku.
ENERJİ VE TABİİ KAYNAKLAR BAKANI TANER
YILDIZ (Devamla) - Ben bununla alakalı yorum yapamam ama teknik açıdan
baktığımızda siyasi yorumlamaları kendine ait olmak kaydıyla bunun, bu konunun
teknik detaylarına girmek isterim. 
AYKUT ERDOĞDU (İstanbul) – Sen ihalesiz
nasıl kömür aldın, onu anlat.
ENERJİ VE TABİİ KAYNAKLAR BAKANI TANER
YILDIZ (Devamla) - Çünkü, değerli arkadaşlar, bu gensorunun yalnızca CHP’nin
içerisinde değil, CHP milletvekillerinin içerisinde de ayrı görüşlere sahip
olunduğunu biraz sonra size evraklarıyla beraber sunacağım. 
HAYDAR AKAR (Kocaeli) – Sen
kendininkine bak, 50 milletvekili oy vermedi, sen onu söyle.
ENERJİ VE TABİİ KAYNAKLAR BAKANI TANER
YILDIZ (Devamla) - Eylül 2014’te Bakanlığımıza bir dilekçe veriliyor. Kasım
2014’te de cumhuriyet başsavcılığına suç duyurusunda bulunuluyor. 
AYKUT ERDOĞDU (İstanbul) – Sayın
Başkan, konuşmacıya söyler misiniz gensoruyla ilgili konuşsun, çok önemli bir
konu var, CHP dedikodusu yapıyor. Biraz ciddi olun ya!
ENERJİ VE TABİİ KAYNAKLAR BAKANI TANER
YILDIZ (Devamla) - Bu iddialar Kasım 2014 tarihinde bütçe görüşmeleri sırasında
Plan ve Bütçe Komisyonunda gündeme geliyor. Orada üç şeyden bahsediliyor
değerli arkadaşlar, aynı şahıs tarafından yalnız: TKİ Genel Müdürlüğünce 2
firmaya ihalesiz ve mevzuata aykırı şekilde iş verilmiştir. Bu işlerin süreleri
Yönetim Kurulu kararı olmadan uzatılmıştır ve bu işlemler sonucunda kamu zarar
etmiştir, üç tane itham var. Biz bunların hepsini Komisyonda anlattık ve
gücümüzü şeffaflığımızdan aldığımızı, Allah’a şükür veremeyeceğimiz bir hesabın
olmadığını belirttik. 
ERKAN AKÇAY (Manisa) – Hangi hesabı
verdin bugüne kadar?
ENERJİ VE TABİİ
KAYNAKLAR BAKANI TANER YILDIZ (Devamla) - Bu iddiaların doğru olmadığını ispat
eden belgeleri şu anda grup başkan vekillerimize gönderiyorum. Bu belgeler 1
adet Bakanlık Teftiş Kurulu kararı; 1 adet Başbakanlık Teftiş Kurulu kararı; bu yetmez, 2 adet Ankara Cumhuriyet
Başsavcılığı kararı; bu da yetmez, 1 adet mahkeme kararı, 1 adet Kamu İhale
Kurumu görüşü, 1 adet de akademik nitelikli hukuk görüşünü içeren rapor.
Değerli arkadaşlar, grup başkan vekillerimize bu 8 adet, başlıklı dosyayı
taraflarına şu anda arz ediyorum.
Ancak, Plan ve Bütçe Komisyonunda
yapılan bu 3 ithamın 2’sinden vazgeçilmiştir aynı şahıs tarafından. Niçin?
Konunun bir kısmı, önemli bir kısmı anlaşıldığı için. 
HASAN ÖREN (Manisa) - Sayın Bakan,
insanları zan altında bırakmayın, “Aynı şahıs” dediğiniz kim?
ENERJİ VE TABİİ KAYNAKLAR BAKANI
TANER YILDIZ (Devamla) - Demek ki konu yeterince anlaşılmış ve 2 firmaya
ihalesiz ve mevzuata aykırı şekilde iş verildiği ve bu işlemler sonucunda
kamunun zarar ettiği iddialarından vazgeçilmiştir.
Gensoru, defalarca vurgulanmış
olmasına rağmen… Gerçi CHP’nin tamamının böyle düşünmediğini, bir kısım
arkadaşların da böyle düşündüğünü biraz önce söylemiştim. Niçin? 
AYKUT ERDOĞDU (İstanbul) – CHP’nin tamamı senin
yolsuzluklara batık bir bakan olduğunu düşünüyor.
ENERJİ VE TABİİ KAYNAKLAR BAKANI
TANER YILDIZ (Devamla) - 2009 tarihinde cumhuriyet savcılığına bulundukları suç
duyurusunda bu iki sözleşmenin mevzuata aykırı, ihalesiz bir şekilde imzalandığı
ve kamuyu zarara uğrattığı iddia edilmiş. Bu konu cumhuriyet savcılığınca
işleme konulmamış ve kamu adına kovuşturmaya yer olmadığına karar verilmiştir. Savcılığın
bu kararına karşı bazı CHP milletvekilleri mahkemeye itiraz etmişler ve mahkeme
de bu itirazları reddetmiştir. 
AYKUT ERDOĞDU (İstanbul) – Kanunu değiştirdin mi? Kanunu
değiştirdin mi burada? Af kanunu çıkardın mı? 
ENERJİ VE TABİİ KAYNAKLAR BAKANI
TANER YILDIZ (Devamla) – Dolayısıyla, gensoru verilmesinin tek gerekçesi olan
ve bundan önceki CHP’nin verdiği gensorulardan bir tanesinin tekrar iade
edilmesine sebep olan ve burada tekrar suç bastırmaya yönelik cümlelerin itibar
görmediği bir ortamda bulunuyoruz arkadaşlar.
AYKUT ERDOĞDU (İstanbul) – İtibarsız olan sensin! 301
madencinin katilisin! Kimi işaret ediyorsun?
ENERJİ VE TABİİ KAYNAKLAR BAKANI
TANER YILDIZ (Devamla) – Belki bir ay daha geçseydi bu sunduğumuz bilgiler
yeterince okunmuş olurdu ve bu ikinci önergenin de altına imza atacak
milletvekili bulamayabilirlerdi. 
Sayın Başkan, değerli
milletvekilleri; başında da söylemiştim, şimdi bazı detaylara giriyoruz. Sayın
Kuşoğlu tarafından verilen gensoru önergesine konu maden sahasının TKİ’ye devri
karşılığında redevans sözleşmesi imzalanması ve kömür alımının ihalesiz
yapılmasının kamu ihale mevzuatına aykırı olduğu ve kamuyu zarara uğrattığı hususları
Yüksek Denetleme Kurulunun TKİ denetim raporlarında dile getirilmiştir. Yüksek
Denetleme Kurulu bunun incelenmesini istiyor. YDK bu konunun öncelikle
Bakanlığımız Teftiş Kurulu Başkanlığınca soruşturulmasını talep ediyor. Bu
talep üzerine konu Bakanlığımız ve Teftiş Kurulunca soruşturulmuş ve özetle, bu
iddiaların gerçeği yansıtmadığı, bu sahanın konumunun sağladığı avantajlar
nedeniyle, söz konusu işin adı geçen firmaya verilmesinin teknik ve
işletmecilik yönünde bir gereklilik olduğu ve bunun da kurum menfaatine olduğu
belirtiliyor. Ek 3’te bunu da grup başkan vekillerine sunuyorum. 
Başkanlığımız
Teftiş Kurulunun kararından sonra konunun Başbakanlıkça soruşturulması
isteniyor. Başbakanlık Teftiş Kurulu Başkanlığınca yapılan inceleme sonunda, bu
iddiaların gerçeği yansıtmadığı ve yapılan işlemlerin ceza tazmin edilmesini ve
disiplin cezası verilmesini gerektirmediği kararı veriliyor ancak konunun bir
kez de Ankara Cumhuriyet Savcılığınca değerlendirilmesi talep ediliyor. Ek 4’te
de bunun evraklarını kendilerine sunuyorum, o da şu arkadaşlar. Konu Ankara
Cumhuriyet Başsavcılığınca inceleniyor ve inceleme sonucunda 22/5/2006 tarih ve
2006/37977 soruşturma no.lu kararla beraber de TKİ Yönetim Kurulu üyelerinin
olayda herhangi bir suçunun oluşmaması nedeniyle haklarında kamu davasının
açılmasına gerek olmadığı ve işleme konulmamasına karar verildiği sunuluyor.
AYKUT ERDOĞDU
(İstanbul) – Öyle demiyor işte! “Kamu yararı vardır.” diyor, kamu yararının
arkasına saklıyor savcı kapatıyor! Öyle demiyor işte, o tarafını da söyle!
ENERJİ VE TABİİ
KAYNAKLAR BAKANI TANER YILDIZ (Devamla) - Değerli arkadaşlar, bunu da, Ek 5’i
de aynı şekilde grup başkan vekillerine, 4 partinin grup başkan vekillerine
birazdan tevdi ediyoruz. 
AYKUT ERDOĞDU
(İstanbul) – Oradaki o yazının tarihini de ver, Kamu İhale Kurumunun yazısını!
ENERJİ VE TABİİ
KAYNAKLAR BAKANI TANER YILDIZ (Devamla) - Aynı konu, bir grup CHP
milletvekilinin, 2009 yılında TKİ’nin fakir ailelere dağıtılan kömürün mevzuata
aykırı bir şekilde satın alındığı, usulsüzlük yapıldığı ve kamunun zarara
uğratıldığı iddialarıyla beraber Cumhuriyet Savcılığına suç duyurusunda
bulunuluyor ve yeniden dile getiriliyor. Ankara Cumhuriyet Başsavcılığı 6
Aralık 2012’de karara bağlıyor. Bir an için karma akdin kapsamına girdiğini
düşünsek bile, bakın, değerli arkadaşlar, Kamu İhale Kurumunun kapsamına
girdiğini düşünsek bile -çünkü konu öyle değil- kendisinden rüçhan alım yapılan
müteahhit, bu sefer de yukarıdaki belirtilen tek satış ölçütlerine göre
doğrudan teminci durumunda bulunmaktadır ve sırf bu nedenle de kendisinin
doğrudan temin yöntemiyle alım yapılmasında ihale mevzuatına aykırılık
bulunmamaktadır. 
Şimdi, değerli arkadaşlar, bütün
bunların çerçevesinde son cümleyi de şöyle tamamlıyor: “Sonuç olarak, burada
TKİ’nin normal şartlarda piyasa koşullarında kendi denetimindeki üretim
şartlarında üretim yaptırdığı üreticilerden kendisi için oluşturduğu avantajlı
fiyatın hazineyi de yararlandırması söz konusu olmaktadır.” ifadelerine yer
veriliyor. Bununla alakalı kamu davası açılmasına gerek olmadığına ve işleme
konulmamasına karar verildiğine; bu başlık altında incelenen işlemlerin daha
önceki tarihlerde de soruşturmalara konu edildiğine; idari ve adli süreçler
sonunda işlemlerin, uygulamaların, mevzuata uygun olduğunun belirlendiğine...
Sonuçta “Takipsizlik kararı verildiği, kararın kesinleştiği tespit olunmuştur.“
diyor. Bunu da, mahkeme kararları ve savcılıkla alakalı kararları Ek 6’yla
beraber grup başkan vekillerine dağıtıyoruz arkadaşlar. 
Ankara Cumhuriyet Başsavcılığının
yukarıda da verilen, adı geçen 6 Aralık 2012 tarih ve ilgili sayılı
kovuşturmaya yer olmadığına dair karara, şikâyetçi milletvekili tarafından
tekrar mahkemeye itiraz ediliyor ve... 
AYKUT ERDOĞDU (İstanbul) – O
milletvekili benim. Kanunu değiştirdin mi, değiştirmedin mi?
ENERJİ VE TABİİ KAYNAKLAR BAKANI TANER
YILDIZ (Devamla) - ...ağır ceza mahkemesi itirazın reddine karar veriyor. Bunu
da itirazın reddine karar vermesini de diğer bir ekle beraber grup başkan
vekillerine veriyoruz. Böylece bu iddialara ilişkin adli ve idari bütün
soruşturma süreçleri tamamlanıyor. 
Şimdi, değerli arkadaşlar, konu şu:
CHP’nin kurumsal olarak verdiği bu yapı gensoruda ne yazık ki zemin bulamıyor.
Buna baştan bir karar vermeleri lazım. CHP oturacak, kendi içinde bununla
alakalı bir karar alacak ve bunu kamuoyuyla paylaşacak. 
Sayın Başkan, değerli milletvekilleri;
hepimizin bildiği üzere, TKİ Genel Müdürlüğü 233 sayılı Kanun Hükmünde
Kararname kapsamında kurulmuş ve bu KHK çerçevesinde faaliyet gösteren, her
türlü faaliyet ve işlemlerinde -değerli arkadaşlar, burası önemli- Genel
Müdürlük Teftiş Kurulu Başkanlığına, Bakanlık Denetim Hizmetleri Başkanlığına,
Hazine Kontrolörleri Kurulu Başkanlığına, Başbakanlık Teftiş Kurulu
Başkanlığına, Cumhurbaşkanlığı Devlet Denetleme Başkanlığına, Kamu İhale Kurumu
Başkanlığına, Sayıştay Başkanlığına, adli yargı yerlerine ve idari yargı
yerlerine olmak üzere toplam 9 adet adli ve idari organın denetimine tabidir. 
TKİ Genel Müdürlüğünün 2013 yılına ait
denetim raporunda, Sayıştay Rapor Değerlendirme Kurulunun 13/10/2014 tarih ve
2014/54 sayılı oturumunda -burası da çok önemli arkadaşlar- üstelik Sayın
Kuşoğlu’nun Sayıştay Başkanlığına verdiği 19/9/2014 tarihli şikâyet
dilekçesinden sonra... Bir milletvekili şikâyet ediyor, Sayıştay Rapor
Değerlendirme Kurulu bunu rapora bağlıyor o şikâyet dilekçesinden sonra. Bu
raporda, TKİ Genel Müdürlüğünün 2013 yılındaki bütün karar ve işlemlerini
inceleyen ve toplumda 2013 yılı işlemlerine ilişkin 5, genele ilişkin olarak da
10 adet olmak üzere 15 tane öneri ve tavsiyede bulunuyor. Sayıştayın TKİ 2013
yılı denetim raporunda, gensoru önergesine konu edilen sözleşmelerin süre
uzatımlarına ilişkin bir inceleme veya soruşturma istenmemiş -Sayıştay raporunda
da- ve herhangi bir öneri veya tavsiyede de yer verilmemiştir.
HAYDAR AKAR (Kocaeli) – Sayın Bakan,
siz kurumlara yazı yazdınız mı “Sayıştayın teftiş taleplerini yerine
getirmeyin.” diye?
ENERJİ VE TABİİ KAYNAKLAR BAKANI TANER
YILDIZ (Devamla) - Bunun anlamı, TKİ’nin bu işlemlerini Sayıştayın hukuki ve
usule uygun gördüğü ve konuya Sayın Kuşoğlu gibi bakmadığıdır. Değerli
arkadaşlar, bununla alakalı ek raporu da “Ek 10” olarak grup başkan vekillerine
iletiyorum. 
Değerli arkadaşlar, gensoru her iki tarafı
keskin bir bıçaktır, karşıdakine dokunmazsa gelip size dokunur. O yüzden, bu
işin dünyası var, ahireti var; iftiralardan sizi sakınmaya davet ediyorum,
hepinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyoruz Sayın Yıldız.
(Gürültüler)
Sayın milletvekilleri, hepinizden bir
ricam olacak, bir arı kovanına döndürdünüz, öyle bir uğultu var ki Bakanı bile
doğru düzgün duymakta zorlandım. Lütfen, biraz sessiz olursanız talepleri daha
iyi dinleyeceğim ve daha iyi duyacağım, siz de daha iyi aydınlanacaksınız. 
ENGİN ALTAY (Sinop) – Sayın Başkan…
BAŞKAN – Buyurunuz Sayın Altay.
ENGİN ALTAY (Sinop) – Sayın Bakan
kendisiyle ilgili daha önce verdiğimiz gensoruyu çekme gerekçemizi Genel Kurula
yanlış aksettirdi. 
İlaveten, bu gensoru mahiyetiyle ilgili
Cumhuriyet Halk Partisi Grubunda bir bütünlük olmadığıyla itham etti,
grubumuzla ilgili bir yanlış bilgilendirmede ve sataşmada bulundu, açıklamada
bulunmak istiyorum.
AYKUT ERDOĞDU (İstanbul) – Sayın
Başkan…
BAŞKAN – Sayın Erdoğdu, siz ne
istiyorsunuz?
AYKUT ERDOĞDU (İstanbul) – Sayın
Başkan, daha önce verdiğimiz gensorunun konuşmacısı bendim, “o milletvekili”,
“itibarsız gensoru” diyerek şahsıma sataşmamış, hakaret etmiştir ve mütemadiyen
de bu hakareti yapıyor, kürsüden cevap vermek istiyorum efendim.
BAŞKAN – Sayın Kuşoğlu, sizin
talebiniz…
BÜLENT KUŞOĞLU (Ankara) – Sayın Bakan
konuşması sırasında benim… (Gürültüler)
BAŞKAN – Lütfen sessiz olur musunuz,
çok rica edeceğim sayın milletvekilleri. Yani daha ne söylememi beklersiniz ki
sessiz olmak için, duyamıyorum.
Buyurunuz.
BÜLENT KUŞOĞLU (Ankara) – Sayın Bakan
konuşması sırasında benim çok bunaldığımı ve CHP’liliğimi göstermek adına bu
tür bir gensoru verdiğimi söyledi, onunla ilgili olarak konuşmak istiyorum. 
BAŞKAN – Siz ne söylemiştiniz Sayın
Bakan?
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkanım, itibar konusu kişinin şahsıyla alakalı
değildir, o çok açık bir şekilde ifadelendirilmiştir. 
Sayın Altay’ın bahsettiği konu ise
şöyledir: Böyle olduğu tamamen…
BAŞKAN – Şimdi, onların konuşmalarından
sonra siz isterseniz cevap verin.
Buyurunuz Sayın Altay.
MUSTAFA ELİTAŞ (Kayseri) – Sayın Altay
açıklama hakkını kullanıyor herhâlde.
MAHİR ÜNAL (Kahramanmaraş) – Efendim,
düzeltme talep etmişti Sayın Altay.
BAŞKAN – Şimdi, sayın grup başkan
vekilleri, çok rica edeceğim, lütfen…
MUSTAFA ELİTAŞ (Kayseri) – Biz de
sizden rica ediyoruz “İç Tüzük’ü uygulayın.” diye.
BAŞKAN - Buyurunuz Sayın Altay.
VII.-
SATAŞMALARA İLİŞKİN KONUŞMALAR (Devam)
4.- Sinop
Milletvekili Engin Altay'ın, Enerji ve Tabii Kaynaklar Bakanı Taner Yıldız’ın
(11/43) esas numaralı Gensoru Önergesi üzerinde yaptığı konuşması sırasında CHP
Grubuna sataşması nedeniyle konuşması
ENGİN ALTAY (Sinop) – “Grubumuzun görüş
birliğiyle ilgili Genel Kurula yanlış bilgi verdi.” dedim.
Sayın Elitaş, Başkanlık makamıyla
konuşulurken, kürsüyle konuşulurken benim bildiğim, ayağa kalkılır. Tecrübeli
bir milletvekilisiniz, bunu da size hatırlatırım. (CHP sıralarından alkışlar)
Sayın milletvekilleri, Sayın Bakanın
ifadesi doğrudur. Daha önce Sayın Kuşoğlu’nun kaleme aldığı gensoruyu biz 9
Ocak tarihinde verdik ancak malum, 4 bakanla ilgili (9/8) esas numaralı
Soruşturma Komisyonu Raporu’nun görüşüleceği güne bu gensoruyu monte
edeceğinizden de adımız kadar emindik. Parlamentoda birbirinden çok ayrı iki
işi bir arada oldubittiye getirip aradan çıkarma zihniyetinde olan AKP Grubunun
bu niyetine dayalı olarak biz bir kısım arkadaşlarımızdan bu gensorudan -Başkanlığa
da verilip sıra sayısı aldığı için- imzalarını geri çekmelerini talep ettik ve
arkadaşlarımız bu sebeple sadece imzalarını geri çektiler, size güvendikleri,
sizin yaptığınız işlerde usulsüzlük ve suistimal olmadığına inandıkları için
değil.
Sayın Bakan diyor ki: “Efendim,
çektiler ama sonra 3 kişi imza atmadı. Birinci gensoruda imzası olan 3 CHP’li
milletvekili ikinci gensoru metnine imza koymadı yani gensoru metnine,
mahiyetine itibar etmedi.” 
MUSTAFA ELİTAŞ (Kayseri) – Olmayan şeyi
açıklamak ne kadar zor oluyor. Hiç inanmadan söylüyorsun bunları, inanmadan.
ENGİN ALTAY (Devamla) - Sayın Bakan,
bizde sahte imza atma ve attırma âdeti yok, o sizin partinize ait. (CHP
sıralarından alkışlar) Bu sebepten, burada olmayan arkadaşlarımızın yerine,
Ankara dışında olan arkadaşlarımızın yerine ne biz grup başkan vekilleri ne bir
parti yöneticimiz imza atamazdık. Bu bakımdan, bunun da altını çizmek isterim. 
Gene, “Bu gensorunun mahiyetine
Cumhuriyet Halk Partisi Grubunda inanmayanlar, doğru bulmayanlar, kabul
etmeyenler var.” ifadesini söyledi Sayın Bakan. Orada da şunu söylemek isterim:
Buradaki Cumhuriyet Halk Partisi Grubuna mensup bütün üyelerin Türkiye’nin
enerji politikalarının ve diğer bazı politikalarının dip doruk yolsuzluk
koktuğuna dair inançları tamdır. Bizi bırakın, CHP Grubunu bırakın, Türkiye’de
yaşayan 77 milyon vatandaşımızın tümünün -size oy verenler dâhil- bu Hükûmetin
yolsuzluk batağına bulaştığına dair inançları da tamdır. 
Saygılar sunarım. (CHP sıralarından
alkışlar) 
BAŞKAN – Teşekkür ederiz Sayın Altay.
Buyurunuz Sayın Erdoğdu.
5.-
İstanbul Milletvekili Aykut Erdoğdu'nun, Enerji ve Tabii Kaynaklar Bakanı Taner
Yıldız’ın (11/43) esas numaralı Gensoru Önergesi üzerinde yaptığı konuşması
sırasında şahsına sataşması nedeniyle konuşması
AYKUT ERDOĞDU (İstanbul) – Sayın
Başkan, bu gensoruda mütemadiyen şahsıma hakaretler ediliyor ama ben yine bu
Meclisi ve bu milleti bilgilendirmek üzere kürsüye çıktım.
Bir şeyi doğru söylüyor, Başbakanlık
Yüksek Denetleme Kurulu Soma’yla alakalı büyük bir yolsuzluk tespit etti. Konu
Başbakanlık Teftiş Kuruluna gitti; ben o zaman Hazinenin Teftiş Kurulundayım,
konunun içindeyim, ne baskıların olduğunu biliyorum. Başbakanlık Teftiş Kurulu
bir aklama raporu yazdı ama çekindiği için de sonucuna şöyle bir ibare koydu:
“Bir de savcılık baksın.” Gitti; Ankara Cumhuriyet Başsavcılığının bahsettiği
takipsizlik kararı elimde. Bakın, şu yazıyı getirip buraya koyacaksın.
“13/5/2003 tarih ve 3830 sayılı Yasa’da 4734 sayılı KİK kapsamı dışında
değerlendirildiği.” Ne anlıyorsunuz? Bu yazı diyor ki sanıyorsunuz “Kamu İhale
Kanunu kapsamı dışında değildir.” değil mi? Savcılık kararından okuyorum, bu
yazıyı buraya getirsin, bakalım yazının içeriğinde ne yazıyor, bir. 
İkinci mesele: Savcı karar veriyor
-bakın, bu hepimiz için çok hüzün verici bir şey arkadaşlar- savcının kararına
bakın: “Esasen ticari bir kuruluş olan TKİ yöneticilerinin kendi üretim
maliyetlerinin onda 1 maliyetiyle kömür üretimi yaptığı anlaşıldığından
suçlanamayacağı sonucuna varılmıştır.” Bu bir hukuki değerlendirme değil, bu
yargının var ya yüz kızartıcı durumu, “Onda 1 maliyetle değerlendirilmiş.”
diyor yani TKİ 100 liraya mal ederken bunlar 10 liraya mal etmiş. Şu kazada
görmedik mi 140 liraya mal etmiş. Şu savcı var ya şu savcı, şu savcının verdiği
karar yüzünden, bu Enerji Bakanının verdiği kararlar yüzünden o 301 can gitti,
o 301 can bundan gitti. 
Şimdi, benim raporuma geliyor. Ben bir
rapor yazdım. Ben o dedikoduları yapacak olsam Mehmet Şimşek’le odasında ne
konuştuğumu, senin o danışmanken Hilmi Güler’le ilgili neler olduğunu, hepsini
anlatırım ama ben böyle bir adam değilim, yine belgeyle konuşacağım sana.
Ben raporu yazdım. Bana ne zulümler
edildi Hazine Müsteşarlığında, aranızda bilenler var ne zulümler edildiğini
bana. Raporu götürdüm, cumhuriyet başsavcılığına verdim, bu Ali Babacan
göndermedi, kendim götürdüm. Benim üzerimdeki görevleri aldılar -Hazine
Müsteşarlığında çalışırken- ama rapor üzerinde yapacak hiçbir işlemleri yoktu.
Sizin grup, tuttunuz, af kanunu çıkardınız mı kömür yolsuzluğuyla? 4734 sayılı
Kanun’a (R) maddesini ekleyerek “Fakir ailelere kömür dağıtımı İhale Kanunu
kapsamı dışındadır.” dediniz mi, demediniz mi? Peki, bunu diyerek bunu ihale
kanunu dışına çıkararak akladınız mı, aklamadınız mı? Şimdi, buradan
bağırıyorsunuz. Kusura bakmayın, bu suçun ortağısınız.
Neye üzülüyorum biliyor musunuz? Size
oy veren insanlara üzülüyorum, ona yüreğim yanıyor. 
GÜLAY DALYAN (İstanbul) – Hadi oradan,
hadi oradan! (AK PARTİ sıralarından gürültüler)
AYKUT ERDOĞDU (Devamla) – Niye
aklıyorsunuz peki, fakirin parasını, yetimin hakkını, 301 madencinin
cinayetini? Yazıklar olsun! Gerçekten içim kan ağlıyor ya, bu kadar haksızlık
olmaz! (CHP sıralarından alkışlar) 
OSMAN KAHVECİ (Karabük) – Kuyruk acısı
var. (AK PARTİ sıralarından gürültüler)
BAŞKAN – Teşekkür ederiz Sayın Erdoğdu.
Buyurunuz Sayın Kuşoğlu. 
6.- Ankara
Milletvekili Bülent Kuşoğlu'nun, Enerji ve Tabii Kaynaklar Bakanı Taner
Yıldız’ın (11/43) esas numaralı Gensoru Önergesi üzerinde yaptığı konuşması
sırasında şahsına sataşması nedeniyle konuşması
BÜLENT KUŞOĞLU (Ankara) – Teşekkür
ederim Sayın Başkan.
Değerli arkadaşlarım, Sayın Bakanın
konuşması sırasında şahsıma yaptığı sataşma üzerine söz aldım ama ona cevap
vermeyeceğim konuyu saptırmamak için, benim CHP’liliğimden kimse şüphe edemez
zaten. (CHP sıralarından alkışlar) Ama konuyu saptırmamak gerekir.
Bakın, Sayın Bakana bir iddiada
bulundum ve bunu aylarca incelediğimi, kendisine yazılı olarak bildirdiğimi,
kendisine anlattığımı, Plan ve Bütçe Komisyonunda defalarca anlattığımı da çok
detaylı olarak söyledim.
Sayın Bakan, konuşmamda da belirttiğim
gibi, diyor ki: “2007 yılında bir Yönetim Kurulu kararı var, ona istinaden bu
yetki devri yapılmıştır.” Bakın, 2007 yılından sonra yapılan ek işlerle ilgili
daima Yönetim Kurulu kararı alınmış, bir.
İkincisi: Yeniden süre uzatımıyla
ilgili Yönetim Kurulunun yetkisi dahi yok. Yönetim Kurulu yetki devredemez
zaten, yetkisi yok süre uzatımıyla ilgili. Süre uzatımı ihaleyi gerektiriyor.
On sene ve on üç sene süre uzatılmış, Yönetim Kurulunun bu konuda yetkisi yok.
Yönerge çok açık, “Süre uzatımı devredilemez.” diyor; çok açık, yönerge çok
açık. Lütfen bunu görün, anlayın, böyle boşu boşuna gelmedik buraya. Bakın,
burada da diyor ki: “Devri yapılabilenlerin genel müdüre yetki verilmesine…”
Sadece yetki devredilebilenler devredilir diyor; çok açık bunlar. 
Sayın Bakan iyi bir hatip, iyi bir
siyasetçi, konusuna da vâkıf; karıştırdı konuyu, kafaları da karıştırdı. Bir
çok kişi konuyu çalışmamıştır ama doğru değil. Daha önce yapılan mahkeme
kararları 2013’le ilgili değil. Benim iddiam 2013’le ilgili, 2013’te olan bir
hadise; 2006’dan bahsediyor, 2009’dan bahsediyor. Teftiş kurulu kararları da,
raporları da, daha önceki mahkeme kararları da 2013’ten öncekilere ait, 2013’le
hiçbir ilgisi yok. 2013’le ilgili olarak iddia ettiği bir bu var. Bu da o
konuyla ilgili değil, arkasındaki eklere bakın, sadece demirbaşlarla ilgili
sözleşmeler. Yani, kömür çıkarımıyla ilgili sözleşmenin süre uzatımı değil bu,
farklı, çok basit konulardaki süre uzatımı ki süre uzatımı yetkisi yoktur
yönergeye göre zaten. Bunları Sayın Bakanın söylememesi lazımdı. Sayın Bakanın
şimdiye kadar, gerçekten, biraz önce söylediğim gibi, istifa etmiş olması
lazımdı. 
Bir de diyor ki: “Sayın Kuşoğlu bütçe
konuşmasında yaptığı 3 iddiasının 2’sinden vazgeçmiştir.” Kamunun zarar ettiği
çok açık, ondan vazgeçmedim; mevzuata aykırı yapılan işler çok açık,
vazgeçmedim; hepsini bir araya getirdim, daha derli toplu bir şekilde size
sundum; konu bu kadardır. Biraz devlette çalışmış olan, sözleşmeleri bilen,
ihale mevzuatını bilen, yönergeleri bilen bunu çok net olarak görür. 
Çok teşekkür ediyorum. (CHP
sıralarından alkışlar) 
BAŞKAN – Teşekkür ediyoruz Sayın
Kuşoğlu. 
Buyurunuz Sayın Yıldız. (AK PARTİ
sıralarından alkışlar)
7.- Enerji
ve Tabii Kaynaklar Bakanı Taner Yıldız'ın, Sinop Milletvekili Engin Altay,
İstanbul Milletvekili Aykut Erdoğdu ile Ankara Milletvekili Bülent Kuşoğlu’nun
sataşma nedeniyle yaptıkları konuşmaları sırasında şahsına sataşmaları
nedeniyle konuşması
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli milletvekili arkadaşlarım; huzurunuzu
çok fazla işgal etmeden 3 temel noktanın tekrar bir açıklıkla ifade edilmesine
gayret edeceğim. Öncelikle, konuşmamda dikkat ederek… Bu, CHP’nin tabii ki iç
meselesidir, bu meseleye girmek bizim haddimiz değildir. Ama, ama dedim… 
AHMET TOPTAŞ (Afyonkarahisar) – O zaman
kendi işine bak canım. O zaman kendi işine bak. 
ENERJİ VE TABİİ KAYNAKLAR BAKANI TANER
YILDIZ (Devamla) – Değerli arkadaşlar, şimdi, bakın, biraz önce dahi, sehven,
Sayın Altay “3 tane milletvekilimiz” dedi. 
ENGİN ALTAY (Sinop) – Siz dediniz “3
tane milletvekili imzasını atmadı.” diye.
ENERJİ VE TABİİ KAYNAKLAR BAKANI TANER
YILDIZ (Devamla) – Değil. Bakın, iki önergede imzası olanlar 5 kişi.
AYKUT ERDOĞDU (İstanbul) – Allah’ım biz
ne diyoruz, adam ne diyor! 
AHMET TOPTAŞ (Afyonkarahisar) – Yahu,
size ne, size ne?
ENERJİ VE TABİİ KAYNAKLAR BAKANI TANER
YILDIZ (Devamla) – Sadece birinci önergede imzası olanlar 16 kişi, sadece
ikinci önergede imzası olanlar 15 kişi.
MALİK ECDER ÖZDEMİR (Sivas) – Ne var,
ne var Sayın Bakan? Yani, orada imzasını atmayanlar sizin temiz olduğunuz anlamına
mı geliyor? 
ENERJİ VE TABİİ KAYNAKLAR BAKANI TANER
YILDIZ (Devamla) – Şimdi söylüyorum: 13 kişi imzasını çekti. 
MALİK ECDER ÖZDEMİR (Sivas) – Niye
çektiğini anlattı size. 
AHMET TOPTAŞ (Afyonkarahisar) – Düzenbazlığınızdan
çekti.
ENERJİ VE TABİİ KAYNAKLAR BAKANI TANER
YILDIZ (Devamla) – Çok tesadüftür ki, 16 kişi imzasını koymadı. Bakın, şuradaki
16 kişi imzasını koymadı ve bununla alakalı yalnızca bir bilgi düzeltiyorum,
herhangi bir şey söylemiyorum. Bunu ben yalnızca düzeltme…
HAYDAR AKAR (Kocaeli) – Ne anlatıyorsun
sen ne? Hırsızlığı anlat ya!
MALİK ECDER ÖZDEMİR (Sivas) – Çocuksu
bir şey, çok çocuksu çok. 
ENERJİ VE TABİİ KAYNAKLAR BAKANI TANER
YILDIZ (Devamla) – Arkadaşlar, bu bilgiden niçin sinirlenirsiniz, bu
sinirlenilecek bir bilgi değil ki.
MALİK ECDER ÖZDEMİR (Sivas) – Ya,
sinirlenmiyoruz, sinirlenmiyoruz. 
ENERJİ VE TABİİ KAYNAKLAR BAKANI TANER
YILDIZ (Devamla) – Bu bilgi çok açık bilgi, tutanaklarda var, her tarafta var.
AYKUT ERDOĞDU (İstanbul) – Ne alakası
var?
ENERJİ VE TABİİ KAYNAKLAR BAKANI TANER
YILDIZ (Devamla) – Niye? Ya, bu, endişe edilecek bir bilgi değil. Ya,
rahat olun diyorum, endişe edilecek bir bilgi değil. Bunu ben, kavaslarla
arkadaşımıza iletiyorum.
Değerli arkadaşlar, Yönetim Kurulu,
devrettiği bu imza yetkisini genel müdüre verdi. Sayın Altay’a aktarıyorum ben
bunu. Bu imza yetkisini, değerli arkadaşlar, 143 kere, 143 kere kullanmıştır.
OKTAY VURAL (İzmir) – Sayın Başkan,
sizin talimatınız olmadan dağıtılamaz.
ENGİN ALTAY (Sinop) – Gerek yok Sayın
Bakan.
AHMET TOPTAŞ (Afyonkarahisar) – Kendisine
ver, kendisine.
HAYDAR AKAR (Kocaeli) – İade ediyoruz
onu, iade.
BAŞKAN – Şimdi, lütfen, kuralları ihlal
etmeyiniz. 
ENERJİ VE TABİİ KAYNAKLAR BAKANI TANER
YILDIZ (Devamla) – Bakın, 143 kere, 143 kere kullanılan yetkiyle alakalı
herhangi bir hukuksuzluk yok, bununla alakalı hukuksuzluk var.
AYKUT ERDOĞDU (İstanbul) – On beş yıl
uzar mı, vicdanen söyle. On beş yıl ihalesiz uzar mı vicdanen söyle, ne olur
ya! 
ENERJİ VE TABİİ KAYNAKLAR BAKANI TANER
YILDIZ (Devamla) – Şimdi, değerli arkadaşlar, bakın, ben dedim ki: “Niçin Plan
Bütçedeki ifadenizi gensoruya yansıtmadınız?” Mademki eminsiniz, niye
yansıtmıyorsunuz? Sebebi: Değerli arkadaşlar, zarar ettiğini iddia ettiği
kurum, TKİ, 1 milyar 70 milyon 361 bin 600 TL kâr etmiştir de ondan dolayı. (AK
PARTİ sıralarından alkışlar) Bu bilgiyi kendilerine aktardığım için. 
AYKUT ERDOĞDU (İstanbul) – Hazineden ne
kadar para aktardın peki o zaman? Hazineyi soyup kâr ettin fakir aileler
üzerinden, kimi kandırıyorsun? 
ENERJİ VE TABİİ KAYNAKLAR BAKANI TANER
YILDIZ (Devamla) – Aynı şartlarda uzatılan miktar açısından bunların her türlü
detaylarını aktardım. 
Değerli arkadaşlar, benim bir önerim
var, son bir önerim var… Telaş etmeyin arkadaşlar. 
MALİK ECDER ÖZDEMİR (Sivas) – Kimsenin
telaşı yok Sayın Bakan, telaşlı olan sizsiniz!
AHMET TOPTAŞ (Afyonkarahisar) – Telaş
eden sensin! 
ENERJİ VE TABİİ KAYNAKLAR BAKANI TANER
YILDIZ (Devamla) - Son bir önerim var: Yaklaşık on tane evrakta ben size, bütün
grup başkan vekillerimize bilgi notu arz ettim. Lütfen onları milletvekillerine
çoğaltıp gönderin, gerçekleri daha fazla anlarlar.
Hepinizi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyoruz Sayın
Yıldız. 
Enerji ve Tabii Kaynaklar… 
ENGİN ALTAY (Sinop) – Sayın Başkan, en
azından bir düzeltme yapmamız gerekiyor. 
BAŞKAN – Düzeltiniz. 
IV.-
AÇIKLAMALAR (Devam)
16.- Sinop
Milletvekili Engin Altay'ın, Enerji ve Tabii Kaynaklar Bakanı Taner Yıldız’ın
sataşma nedeniyle yaptığı konuşmasındaki bazı ifadelerine ilişkin açıklaması
ENGİN ALTAY (Sinop) – Sayın Bakan
önceki gensorularla ilgili imzası bulunan milletvekillerini kırmızı, siyah
boyayarak bize göstermek suretiyle neyi amaçlamaktadır bilmiyorum ama kürsüde
bizatihi kendisi 3 milletvekilinin imzasının olmadığını söyledi. Ancak Sayın
Bakan Bakanlığın rahat koltuklarında herhâlde Meclis İçTüzüğü’nü de unutmuş.
Türkiye Büyük Millet Meclisi İçTüzüğü’ne göre, 20 milletvekilinin imzasıyla her
bakan hakkında gensoru verilebilir. Altını çizerek söylüyorum: Biz, Ankara’da
bulunmayan milletvekillerinin yerine sahte imza atmayız, sahte oy
kullandırmayız. Onun için bu isimler değişiktir. Sayın Bakana bir bunu söylemek
istiyorum.
GÜLAY DALYAN (İstanbul) – Allah Allah!
ENGİN ALTAY (Sinop) – Bir de kendisine
Cumhuriyet Halk Partisinin “Enerji Politikaları” kitabını postayla
göndereceğim. Bu kitabı okursa umarım ulusal enerji politikamızda birçok şey
daha iyi olacaktır. 
Saygılar sunuyorum. 
ENERJİ VE TABİİ KAYNAKLAR BAKANI TANER
YILDIZ (Kayseri) - Engin Bey, şimdi gönderin.
BAŞKAN – Sayın milletvekilleri, konu
anlaşıldı. 
BÜLENT KUŞOĞLU (Ankara) - Sayın Başkan…

BAŞKAN – Sayın Kuşoğlu, siz ne
istiyordunuz?
BÜLENT KUŞOĞLU (Ankara) - Sayın Başkan,
Sayın Bakan konuşması sırasında Plan ve Bütçe Komisyonunda kurumun, TKİ’nin
zarar ettiğini iddia ettiğimi… (Gürültüler) 
BAŞKAN – Hiç duyamıyorum… 
BÜLENT KUŞOĞLU (Ankara) - …ama burada o
iddiadan vazgeçtiğimi söylüyor. Öyle bir şey söz konusu değil; düzeltmek
istiyorum.
BAŞKAN – Tamam, tutanaklara geçti
efendim. 
Siz de bunu düzelttiniz, daha önce de
söylediniz böyle bir şey olmadığını. 
BÜLENT KUŞOĞLU (Ankara) - Böyle bir
iddiam yoktur; düzeltmek isterim. 
BAŞKAN - Onun için gayet net anlaşıldı
efendim.
Teşekkür ediyorum. 
BÜLENT KUŞOĞLU (Ankara) - Düzeltemez
miyim kürsüde Sayın Başkan? 
BAŞKAN – Onu düzelttiniz ama, daha önce
de düzeltmiştiniz, gene tekrar yineliyorsunuz, tutanaklara da geçti.
BÜLENT KUŞOĞLU (Ankara) – Ama tekrar
etti… 
BAŞKAN – Onu da şimdi düzeltmiş
oldunuz.
OKTAY VURAL (İzmir) – Sayın Başkan… 
BAŞKAN - Sayın Vural, siz ne talep
ediyorsunuz?
17.- İzmir
Milletvekili Oktay Vural'ın, Enerji ve Tabii Kaynaklar Bakanı Taner Yıldız’ın
(11/43) esas numaralı Gensoru Önergesi üzerinde yaptığı konuşmasındaki bazı
ifadelerine ilişkin açıklaması
OKTAY VURAL (İzmir) – Efendim, Sayın
Bakan “Birtakım belgeleri grup başkan vekilliklerine gönderiyorum.” diye
ifadede bulundu. Bu belgelerle ilgili inceleme yaptık ama bu belgeler Soma’da
yapılan usulsüzlüğü ortadan kaldıran belgeler değildir. Dolayısıyla Soma’da ve
kimi ihalelerde yapılan usulsüzlüklerle ilgili iddialarımız maalesef bu
belgeler ışığında açıkçası hilafı hakikat olduğuna ilişkin bir belge olmadığını
ifade etmek istiyorum. Biz irademizi bu çerçevede kullanacağız.
BAŞKAN – Teşekkür ediyorum efendim.
Sizin talebiniz nedir, en son sizi de
dinleyeyim.
18.-
Şırnak Milletvekili Hasip Kaplan'ın, Enerji ve Tabii Kaynaklar Bakanı Taner
Yıldız’ın (11/43) esas numaralı Gensoru Önergesi üzerinde yaptığı
konuşmasındaki bazı ifadelerine ilişkin açıklaması
HASİP KAPLAN (Şırnak) – Yok, talebim
değil, açıklama.
Sayın Bakan bana 5-6 tane ek göndermiş
fakat Soma’da Meclisin en son bir araştırma komisyonu gitti, orada inceleme
yaptı. O incelemede bizim de üyemiz vardı. Muhalefet şerhimiz de 200-300 sayfa
ve oradaki yolsuzlukları buraya gönderilen naylon belgelerin hiçbirisi aklamaz,
Soma’daki, birincisi bu. 
Benim ikinci talebim şu: Bize
gönderilen bu 5-6 tane eki üyelerimize de dağıtalım istedi Sayın Bakan. Lütfen
Sayın Bakan enerjiden para kazanılıyor, kazananlar var, lütfen siz dağıtın 550
milletvekiline. Bizim görevimiz mi bu? Postacılık yapmıyoruz yani kusura
bakmayın.
BAŞKAN – Teşekkür ederiz Sayın Kaplan.
VI.-
GENSORU (Devam)
A) Ön
Görüşmeler (Devam)
1.- Ankara
Milletvekili Bülent Kuşoğlu ve 20 milletvekilinin; Soma maden sahasında
redevans ve hizmet alım sözleşmeleriyle çalışan firmaları kolladığı, bu
firmalara işlerin ihalesiz ve usulsüz verilmesini sağladığı iddiasıyla Enerji
ve Tabii Kaynaklar Bakanı Taner Yıldız hakkında bir gensoru açılmasına ilişkin
önergesi (11/43) (Devam)
BAŞKAN – Şimdi, Enerji ve Tabii
Kaynaklar Bakanı Taner Yıldız hakkındaki gensoru önergesinin gündeme alınıp
alınmayacağı hususundaki görüşmeler tamamlanmıştır böylece.
Şimdi, gensoru önergesinin gündeme
alınıp alınmayacağı hususunu oylarınıza sunacağım: Gensoru önergesinin gündeme
alınmasını kabul edenler… Kabul etmeyenler… Gensoru önergesinin gündeme
alınması kabul edilmemiştir.
Şimdi, alınan karar gereğince kanun
tasarı ve teklifleri ile komisyonlardan gelen diğer işleri sırasıyla görüşmek
için 10 Şubat 2015 Salı günü saat 15.00’te toplanmak üzere birleşimi
kapatıyorum.
Kapanma Saati:
17.27



