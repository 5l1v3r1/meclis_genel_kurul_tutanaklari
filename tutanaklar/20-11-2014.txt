



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 17’nci
Birleşim
 20
Kasım 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Gökcen Özdoğan Enç'in,
Antalya’da yaşanan hayvan hakkı ihlallerine ilişkin gündem dışı konuşması
2.- İstanbul Milletvekili Sedef Küçük'ün, 20 Kasım
Dünya Çocuk Hakları Günü’ne ilişkin gündem dışı konuşması
3.- Eskişehir Milletvekili Ruhsar Demirel'in, 20 Kasım
Dünya Çocuk Hakları Günü’ne ilişkin gündem dışı konuşması
V.- AÇIKLAMALAR
1.- Giresun Milletvekili Selahattin Karaahmetoğlu'nun,
Giresun ve Ordu illerinin birleştirilerek tek il yapılması düşüncesine ilişkin
açıklaması
2.- Bolu Milletvekili Tanju Özcan'ın, Bolu’da ağaçlar
katledilerek orman örtüsüne zarar verildiğine ilişkin açıklaması
3.- İstanbul Milletvekili Mahmut Tanal'ın, İstanbul’un
Şile ilçesinin sorunlarına ilişkin açıklaması
4.- İstanbul Milletvekili Abdullah Levent Tüzel'in, 20
Kasım Dünya Çocuk Hakları Günü’ne, iş kazalarına, Meclis önünde açıklama yapan
sağlık emekçilerine kolluk güçleri tarafından şiddet uygulandığına ilişkin
açıklaması
5.- Mersin Milletvekili Aytuğ Atıcı'nın, 20 Kasım Dünya
Çocuk Hakları Günü’ne ilişkin açıklaması
6.- Antalya Milletvekili Gürkut Acar'ın, Antalya
Milletvekili Gökcen Özdoğan Enç’in yaptığı gündem dışı konuşmasındaki bazı
ifadelerine ilişkin açıklaması
7.- Afyonkarahisar Milletvekili Kemalettin Yılmaz'ın,
Eskişehir’deki evini şehit Astsubay Üstçavuş Nejdet Aydoğdu’nun eşine ve
çocuğuna bağışlayan Ali Dal’ı bu duyarlı davranışından dolayı tebrik ettiğine
ilişkin açıklaması
8.- Manisa Milletvekili Özgür Özel'in, Antalya
Milletvekili Gökcen Özdoğan Enç’in yaptığı gündem dışı konuşmasındaki bazı
ifadelerine ilişkin açıklaması
9.- Samsun Milletvekili Cemalettin Şimşek'in, Diş
Hekimleri Haftası’na ilişkin açıklaması
10.- Tunceli Milletvekili Kamer Genç'in, Başbakan Ahmet
Davutoğlu’nun Tunceli’ye gitmesi nedeniyle Tunceli Üniversitesinde sınavların
ertelenmesinin gençlere haksızlık olduğuna ilişkin açıklaması
11.- İstanbul Milletvekili Mehmet Akif Hamzaçebi'nin,
20 Kasım Dünya Çocuk Hakları Günü’ne ilişkin açıklaması
12.- Kayseri Milletvekili Yusuf Halaçoğlu'nun, 20 Kasım
Dünya Çocuk Hakları Günü’ne ve Başbakan Ahmet Davutoğlu’nun Madımak olaylarıyla
ilgili bazı ifadelerine ilişkin açıklaması
13.- İstanbul Milletvekili Mehmet Akif Hamzaçebi'nin,
Başbakan Yardımcısı Bülent Arınç’ın (3/1624) esas numaralı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
14.- İstanbul Milletvekili Mahmut Tanal'ın, İstanbul
Milletvekili Türkan Dağoğlu’nun sataşma nedeniyle yaptığı konuşmasındaki bazı
ifadelerine ilişkin açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Tekirdağ Milletvekili Candan Yüceer ve 26
milletvekilinin, çay üreticilerinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1120) 
2.- Manisa Milletvekili Sakine Öz ve 41
milletvekilinin, Manisa Alaşehir’de kurulması planlanan jeotermal elektrik
santralinin çevreye ve sultaniye üzümlerinin yetiştirildiği bağlara
verebileceği olası zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1121)
3.- Antalya Milletvekili Gürkut Acar ve 38
milletvekilinin, Türkiye’de göçün sosyal ve siyasal yaşama etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1122)
B) Tezkereler
1.- Hudut, şümul, miktar ve zamanı Hükûmetçe takdir ve
tespit edilmek üzere, Türk Silahlı Kuvvetlerinin, Avrupa Birliğinin Orta Afrika
Cumhuriyeti ve Mali’de icra ettiği harekât ve misyonlar kapsamında yurt dışına
gönderilmesi ve Hükûmet tarafından verilecek izin ve belirlenecek esaslar
çerçevesinde bu kuvvetlerin kullanılması için Hükûmete Anayasa’nın 92’nci
maddesi uyarınca bir yıl süreyle izin verilmesine ilişkin Başbakanlık tezkeresi
(3/1624)


VII.- ÖNERİLER
A) Siyasi Parti Grubu Önerileri
1.- HDP Grubunun, Kars Milletvekili Mülkiye Birtane ve
arkadaşları tarafından, Türkiye’de çocuk hakları kapsamında alınacak önlemlerin
ve yapılacak yasal düzenlemelerin belirlenmesi amacıyla 20/11/2013 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 20 Kasım 2014 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- MHP Grubunun, Bursa Milletvekili Necati Özensoy ve
arkadaşları tarafından, teröre finansman sağlayan kaynaklarla ilgili şüpheli
işlem bildirim yükümlülüğünün etkin bir şekilde yerine getirilmesi konularının
araştırılarak alınması gereken önlemlerin belirlenmesi amacıyla 21/3/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, çocuk işçiliği sorununun tüm
boyutlarıyla araştırılarak çözüm yollarının belirlenmesi amacıyla 20/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
B) Danışma Kurulu Önerileri
1.- Danışma Kurulunun, Genel Kurulun 21 Kasım 2014 Cuma
günü toplanmamasına ilişkin önerisi
VIII.- SATAŞMALARA İLİŞKİN KONUŞMALAR
1.- Gaziantep Milletvekili Ali Serindağ'ın, Sivas
Milletvekili Hilmi Bilgin’in MHP grup önerisi üzerinde yaptığı konuşması sırasında
şahsına sataşması nedeniyle konuşması
2.- İstanbul Milletvekili Mehmet Akif Hamzaçebi'nin,
İstanbul Milletvekili Türkan Dağoğlu’nun CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
3.- İstanbul Milletvekili Türkan Dağoğlu'nun, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
4.- İstanbul Milletvekili Mehmet Akif Hamzaçebi'nin,
İstanbul Milletvekili Türkan Dağoğlu’nun sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640)
4.- Kırıkkale Milletvekili Ramazan Can ve Isparta
Milletvekili Recep Özel ile 52 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Artvin Milletvekili Uğur Bayraktutan'ın; 1512 Sayılı Noterlik Kanunun
59. Maddesinde Noterlerin Hastalıkları Halinde Yapılacak İşlemlere İlişkin
Sorunların Giderilmesi Hakkında Kanun Teklifi, İstanbul Milletvekili Aydın Ağan
Ayaydın'ın; 2802 Sayılı Hakimler ve Savcılar Kanununda Değişiklik Yapılmasına
İlişkin Kanun Teklifi, Adalet ve Kalkınma Partisi Grup Başkanvekilleri Kayseri
Milletvekili Mustafa Elitaş, Adıyaman Milletvekili Ahmet Aydın, Kahramanmaraş
Milletvekili Mahir Ünal, İstanbul Milletvekili Mihrimah Belma Satır ve Amasya
Milletvekili Mehmet Naci Bostancı ile 33 Milletvekilinin; Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, İstanbul Milletvekili Bülent Turan ve Elazığ Milletvekili
Şuay Alpay ile 1 Milletvekilinin; Bazı Kanunlarda Değişiklik Yapılmasına Dair
Kanun Teklifi ile Adalet Komisyonu Raporu (2/2397, 2/2101, 2/2209, 2/2380,
2/2418) (S. Sayısı 655)
5.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
6.- Dünya Posta Birliği Kuruluş Yasasına Yedinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/337) (S. Sayısı: 73)
7.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ve Dışişleri Komisyonu Raporları (1/806) (S. Sayısı: 565)
8.- Türkiye Cumhuriyeti Hükümeti ile İsveç Krallığı
Hükümeti Arasında Askeri Alanda Eğitim, Teknik ve Bilimsel İş Birliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/702) (S. Sayısı: 387)
9.- 167 Sayılı İnşaat İşlerinde Güvenlik ve Sağlık
Sözleşmesinin Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/975) (S. Sayısı: 649)
X.- OYLAMALAR
1.- (S. Sayısı: 649) 167 Sayılı İnşaat İşlerinde
Güvenlik ve Sağlık Sözleşmesinin Onaylanmasının Uygun Bulunduğuna Dair Kanun
Tasarısı'nın oylaması
XI.- YAZILI SORULAR VE CEVAPLARI
1.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşların sosyal tesislerine ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/44655)
2.- İstanbul Milletvekili Mahmut Tanal'ın, gıda
ürünleri alımlarına ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/46732)
3.- Ankara Milletvekili Özcan Yeniçeri'nin, 2002-2014
yılları arasında bomba yapımında kullanıldığı değerlendirilen ve güvenlik
güçlerince ele geçirilen malzemenin miktarına ilişkin sorusu ve Millî Savunma
Bakanı İsmet Yılmaz’ın cevabı (7/49073)
4.- Ankara Milletvekili Özcan Yeniçeri'nin, 2002-2014
yılları arasında gerçekleşen seyahat giderlerine ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/50481)
5.- Ankara Milletvekili Özcan Yeniçeri'nin, 2002-2014
yılları arasında yurtdışından satın alınan mal ve hizmetlere ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/50482)
6.- Ankara Milletvekili Özcan Yeniçeri'nin, ülkemizde
faaliyet gösteren terör örgütlerinin finans kaynaklarının çökertilmesi adına
yürütülmekte olan çalışmalara ilişkin sorusu ve Dışişleri Bakanı Mevlüt
Çavuşoğlu’nun cevabı (7/52481)
7.- İstanbul Milletvekili Mahmut Tanal'ın, Adıyaman'ın
ekonomik durumuna ilişkin sorusu ve Ekonomi Bakanı Nihat Zeybekci’nin cevabı
(7/53363)
8.- İstanbul Milletvekili Umut Oran'ın, bir kanun
teklifinin komisyonlara havalesine ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/53526)
9.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından yapılan
İnternet erişim hizmeti alımlarına ilişkin sorusu ve Avrupa Birliği Bakanı
Volkan Bozkır’ın cevabı (7/53581)
10.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından yapılan
akaryakıt alımlarına ilişkin sorusu ve Avrupa Birliği Bakanı Volkan Bozkır’ın
cevabı (7/53582)
11.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından tüketilen elektrik
miktarına ilişkin sorusu ve Avrupa Birliği Bakanı Volkan Bozkır’ın cevabı
(7/53583)
12.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından mobil ve
sabit telefon hatları için yapılan harcamalara ilişkin sorusu ve Avrupa Birliği
Bakanı Volkan Bozkır’ın cevabı (7/53584)
13.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından satın alınan
servis aracı kiralama ve servis hizmetlerine ilişkin sorusu ve Avrupa Birliği
Bakanı Volkan Bozkır’ın cevabı (7/53585)
14.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından satın alınan
deprem performans analiz testi hizmetlerine ilişkin sorusu ve Avrupa Birliği
Bakanı Volkan Bozkır’ın cevabı (7/53586)
15.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlar tarafından tüketilen
elektrik miktarına,
2002-2014 yılları arasında Bakanlık ile bağlı kurum ve
kuruluşlar tarafından satın alınan deprem performans analiz testi hizmetlerine,
2002-2014 yılları arasında Bakanlık ile bağlı kurum ve
kuruluşlar tarafından yapılan İnternet erişim hizmeti alımlarına,
2002-2014 yılları arasında Bakanlık ile bağlı kurum ve
kuruluşlar tarafından satın alınan servis aracı kiralama ve servis hizmetlerine,
2002-2014 yılları arasında Bakanlık ile bağlı kurum ve
kuruluşlar tarafından yapılan akaryakıt alımlarına,
2002-2014 yılları arasında Bakanlık ile bağlı kurum ve
kuruluşlar tarafından mobil ve sabit telefon hatları için yapılan harcamalara,
İlişkin soruları ve Ekonomi Bakanı Nihat Zeybekci’nin
cevabı (7/53602), (7/53603), (7/53604), (7/53605), (7/53606), (7/53607)
16.- İzmir Milletvekili Rahmi Aşkın Türeli'nin, SGK'nın
ilaçta taban fiyat uygulamasına geçmesine ilişkin sorusu ve Çalışma ve Sosyal
Güvenlik Bakanı Faruk Çelik’in cevabı (7/53777)
17.- İzmir Milletvekili Rahmi Aşkın Türeli'nin, yaş ve
fiilî hizmet sürelerini dolduranların emekliye ayrılmalarına yönelik çalışmalara
ilişkin sorusu ve Çalışma ve Sosyal Güvenlik Bakanı Faruk Çelik’in cevabı
(7/54122)
18.- Ankara Milletvekili Özcan Yeniçeri'nin, Doğu
Türkistan'da idam edilen Uygurlar nedeniyle bir girişimde bulunulup bulunulmadığına
ilişkin sorusu ve Dışişleri Bakanı Mevlüt Çavuşoğlu’nun cevabı (7/54138)
19.- İstanbul Milletvekili D. Ali Torlak'ın, 17 Aralık
2013 tarihinden itibaren görevden alınan bürokratlara ilişkin sorusu ve Avrupa
Birliği Bakanı Volkan Bozkır’ın cevabı (7/54732)
20 Kasım 2014
Perşembe
BİRİNCİ OTURUM
Açılma Saati:
14.01
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
-----0-----
BAŞKAN – Türkiye Büyük Millet Meclisin
17’nci Birleşimini açıyorum. 
III.-YOKLAMA
BAŞKAN - Elektronik cihazla yoklama
yapacağız. 
Yoklama için üç dakika süre veriyorum
ve yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Antalya’da yaşanan
hayvan hakkı ihlalleriyle ilgili söz isteyen Antalya Milletvekili Sayın Gökcen
Özdoğan Enç’e aittir.
Buyurunuz Sayın Özdoğan Enç. (AK PARTİ
sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Antalya Milletvekili Gökcen Özdoğan Enç'in,
Antalya’da yaşanan hayvan hakkı ihlallerine ilişkin gündem dışı konuşması
GÖKCEN ÖZDOĞAN ENÇ (Antalya) – Sayın
Başkan, değerli milletvekilleri; Antalya’da yaşanan hayvan hakkı ihlalleriyle
ilgili söz almış bulunuyorum. Hepinizi saygıyla selamlıyorum.
Zorunlu olmadıkça bir hayvanın
öldürülmesi yaşama karşı suçtur. Hiçbir hayvana acımasızca, zalimce
davranılamaz. Hayvan hakları ihlalleri, ayrıca, Avrupa Adalet Divanı’nda
yargılanabilmekte. 
BAŞKAN – Sayın Enç bir saniye. 
Sayın milletvekilleri, sayın hatipin
sözlerini ben işitemiyorum. Arkadaşınız, hazırlık yapmış, lütfen, dinleyin.
Buyurun.
GÖKCEN ÖZDOĞAN ENÇ (Devamla) – Sayın
milletvekilleri, burayı çok dikkatlice dinlemenizi rica ediyorum. Şimdi sizlere
bir olay anlatacağım: Denizi, kumu, güneşi ve tarihî güzellikleriyle ülkemizin incisi
olan bir kentinde, konuşmamın başında ifade ettiğim konuların tam aksi
yaşanmış. Dönemin şehremini, yani kentin en güvenilir kişisi, halkın oylarıyla
seçilmiş, yıl 2009, canlar, mallar, her şey ona emanet. O da bu bilinçle,
ülkenin ilk hayvan morgunu yapmaya karar vermiş. Gerçi, insanlarla ilgili
parlak fikirleri vardı bu şehremininin. Onların, cenazelerin gömüleceği yer
olmadığı için insanlarla da ilgili krematoryum düşüncesi vardı. Konumuza
dönelim. Bu hayvan morgu için 52 bin TL harcamış -ki sürekli borç edebiyatı
yapan bir kardeşimizdi- 13 metreküplük bir odaya buna gerek duymuş çünkü belli
ki Cumhuriyet tarihinin en büyük hayvan katliamını yapmayı kafasına koymuş. Bu
da yetmemiş, katledilen hayvanlara özel krematoryum yaptırarak delilleri yok
etmek için de mücadele etmiş. 
Kıymetli
arkadaşlar, tam sayı veriyorum size: 4 bin kedi ve köpek bu özel yöntemlerle
2009-2014 yılları arasında hunharca katledilmiş. Bu arada, 2 metrekarelik bir
kafese 46 köpek konularak, bunlar da birbiriyle kavga ettirilerek kendilerini
yok etmeleri sağlanmış. Tabii, bizim şehreminimiz tüm bu olaylara kayıtsız
kalmış, “Benim hiçbir şeyden haberim yok.” demiş. 2004-2009 yıllarında bu güzel
kentte 1 tane kuduz vakası varken, 2009-2014 yılları arasında ne yazık ki 19
tane kuduz vakası görülmüş. Tarım Bakanlığının, yaban hayvanlarını bile kuduza
karşı aşıladığı dönemde, metropolün göbeğinde 19 tane kuduz vakasının
görülmesini de sizin takdirlerinize bırakıyorum.
Sonra ne mi
olmuş? Anlı şanlı hayvan hakları savunucularımız, sivil toplum örgütlerimizin
çok kıymetli temsilcileri, birdenbire kör olmuş, sağır olmuş, hiçbir şey
duymamış, bilmemiş! Her demeçlerinde haktan hukuktan bahsedenler, Akdeniz’in
cennet kentinde yaşanan bu vahşete sağır kalmışlar, ses çıkarmamışlar ama biz
susmuyoruz, bu vahşeti, bu katliamı Meclisin kürsüsünden dillendirmeyi milletvekilliği
görevinin dışında, bir Antalyalı, Antalya’da yaşayan bir kentli olarak
söylüyorum ve buradan savcıları göreve davet ediyorum. 
Değerli milletvekilleri, ağaçlar
yüzünden haksız bir şekilde protesto eylemleri yaparak ülkeyi savaş alanına
çeviren aktivistler, taraf oldukları siyasi partinin yereldeki karar vericisine
karşı neden suskunlar, neden ses çıkarmıyorlar? Bu ikiyüzlülük, çifte standart
sürdüğü müddetçe daha çok mücadele etmemiz gerekiyor.
Bu ülke, her türlü rengiyle, her türlü
canlısıyla hepimize ait, bizim ülkemiz. O renkleri ve canlıları korumak da bizim
görevimiz diyor, hepinizi saygıyla selamlıyorum.
Teşekkür ederim. (AK PARTİ sıralarından
alkışlar)
BAŞKAN – Teşekkür ederim Sayın Enç.
Gündem dışı ikinci söz, Dünya Çocuk
Hakları Günü hakkında söz isteyen İstanbul Milletvekili Sayın Sedef Küçük’e
aittir.
Buyurun Sayın Küçük. (CHP sıralarından
alkışlar) 
2.- İstanbul Milletvekili Sedef Küçük'ün, 20 Kasım
Dünya Çocuk Hakları Günü’ne ilişkin gündem dışı konuşması
SEDEF KÜÇÜK (İstanbul) – Sayın Başkan,
değerli milletvekilleri; Dünya Çocuk Hakları Günü’ne ilişkin gündem dışı söz
almış bulunmaktayım. Yüce heyetinizi saygıyla selamlıyorum. 
Değerli milletvekilleri, “Çocukların
yasa ve gerekli kurumların yardımı ile fiziksel, zihinsel, ahlaki, ruhsal ve
toplumsal olarak sağlıklı normal koşullar altında, özgür ve onuru
zedelenmeyecek biçimde yetişmesi sağlanmalıdır.” diye başlar Evrensel Çocuk
Hakları Bildirgesi.
Bu bildirgenin altında ülkemizin de
imzası var. Bu imza var olmasına var ama gereğini yerine getiriyor muyuz? İşte
tartışılacak olan konu bu. Bu sözleşmenin altında yalnızca imzanız var diye
çağdaş bir ülke olmuyorsunuz, eğer koşullar yerine getirilebiliyorsa çağdaş bir
ülke durumuna gelirsiniz.
Bu ülkede sayısı milyonlara ulaşan
çocuk işçi vardır, bu ülkede sayısı yüz binlere ulaşan çocuk gelin vardır, bu ülkede
sokakta yaşayan on binlerce çocuk vardır ve hepimiz, bu çocuklara borçluyuz.
Doğrudur, çocuklar hepimizin geleceği ama biz de onlara sağlıklı ve yaşanabilir
bir gelecek borçluyuz. 
Çocuklara nasıl bir gelecek
bıraktığımız, çocuk haklarını nasıl koruduğumuzun en temel göstergesidir. Eğer,
çocuklarımıza yeşili katledilmiş betondan bir ülke bırakıyorsak bunun ağır bir
vebali vardır. Eğer, çocuklarımızın babalarını madenlere kurban veriyorsak ve
bunu önlem alabileceğimiz hâlde önlem almadığımız için yapıyorsak bunun günahı
hepimizin boynunadır. Çocuklarımızın eğitimine, sağlığına, geleceğine
harcayacağımız paralarla kaçak saraylara trilyonlar harcıyorsak bu ülkenin
geleceği kararmış demektir.
Bu saraylarla çocuklarımıza ne
öğreteceğiz? Kibir ve debdebeyi mi? Ne söylenecek bu çocuklara? “Bu saraya
harcanan parayla sizler için 685 adet okul açabilirdik ama bunu tercih ettik.”
mi denecek? “Bu parayla bu ülkede yaşayan her çocuk için bir fidan
dikilebilirdi ama dikilmedi, bunun yerine binlerce ağaç sökmeyi tercih ettik.”
mi denilecek? Tabii ki hiçbir şey denilmeyecek. 14 yaşında sokaklarda canına
kıyılmış fidanların yuhalatıldığı ülkedir burası. 
Değerli milletvekilleri, Türkiye, OECD
ülkeleri arasında çocuk yoksulluğunda açık ara öndedir. Her 3 çocuktan 1’i yoksulluk
içinde yaşamaktadır. Her 4 çocuktan 1’i örgün eğitime devam edememektedir. Her
2 çocuktan 1’i ailesinden, öğretmeninden, akrabalarından şiddet görmektedir.
Yani, bu ülke, geleceğini şiddetle, eğitimsizlikle ve yoksullukla
biçimlemektedir. 
Eğitime ilişkin bir örnek vermek
gerekirse, OECD Eğitim Kalite Raporu bulgularına göre Türkiye, ortaöğretim
kalitesinde 44 ülke arasında 34’üncüdür. Uluslararası Öğrenci Değerlendirme
Programı verilerine göre Türkiye, 65 ülke arasında matematikte 44’üncü, okuma,
anlama becerilerinde 42’nci, fen bilgisinde 43’üncü sıradadır. Bu, bizim
çocuklarımızın diğer ülke çocuklarından daha az anlama yetisine sahip
olduğundan değil, eğitim kalitemiz yerlerde süründüğünden çıkan sonuçtur. Bu
kalite eksikliğine karşı Bakanlık ne yapıyor derseniz, kaç liseyi daha
imam-hatip lisesi hâline getirdiğiyle, örtünmeyi ilköğretime kadar indirmekle
övünüyor. Oysa eğitim hem de nitelikli eğitim, her çocuğun doğal ve vazgeçilmez
hakkıdır. Sağlıklı bir çevrede yaşamak da çocuklarımızın hakkıdır. HES’lere
kurban edilmemiş, denizleri kirletilmemiş, doğası katledilmemiş, zeytinlikleri
talan edilmemiş bir gelecek çocuklarımızın hakkıdır.
Değerli milletvekilleri, bu ülke,
çocuklarına eğitimiyle sağlığıyla, çevresiyle, yaşanabilir ve müreffeh bir ülke
borçludur. Hepimiz, çocuklarımıza ana sütü kadar helal bir gelecek borçluyuz.
Eğer bu borcu yok sayarsak, eğer bu borcu ertelersek, geleceğimiz, korkarım,
ellerimizden kayıp gidecek diyor, hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum Sayın Küçük.
Gündem dışı üçüncü söz, yine aynı
konuda söz isteyen Eskişehir Milletvekili Sayın Ruhsar Demirel’e aittir. 
Buyurun Sayın Demirel. Bugün hanımlar
günü, buyurunuz. (MHP sıralarından alkışlar)
3.- Eskişehir Milletvekili Ruhsar Demirel'in, 20 Kasım
Dünya Çocuk Hakları Günü’ne ilişkin gündem dışı konuşması
RUHSAR DEMİREL (Eskişehir) – Sayın
Başkan, salonda bulunan değerli milletvekilleri; hepinizi saygıyla
selamlıyorum.
Evet, bugün, Dünya Çocuk Hakları Günü
ve dolayısıyla toplumsal cinsiyet ayrımcılığı da böylece belli oluyor, konuyu
da hep kadın milletvekilleri dile getiriyor, analık duygusu olsa gerek,
çocuklarımızı koruma güdüsüyle olsa gerek.
Dilerdim, ülkemizdeki bütün çocuklar
şairin dediği gibi “Küçüktüm ufacıktım./Top oynadım, acıktım." diye
serzenişte bulunabilselerdi. Oysa bu ülkenin çocukları, sokaklarında rahat top
da oynayamıyorlar çünkü TOMA’lar müsaade etmiyor. Bu ülkenin çocuklarının
acıkması için efor harcaması gerekmiyor, açlıktan ölen bebekler var. 
Tabii, makul olan, sizlerce de, bugün
hakların, güzelliklerin konuşulması ama malum olan haksızlıklar varken, pek de
hakları konuşamıyoruz. Bu ülkede oturduğu yerde, yol anlamında ulaşım olmadığı
için sağlık hizmeti alamadığından vefatında babasının sırtındaki çuvalla
taşınan çocuk var. O yüzden çocuklarımız böyle şiirler okuyamıyorlar. 
Bu ülkede, gittiği anaokulunda üstüne
lavabo düşen, gittiği ortaokulda üzerine bayrak direği devrilerek ölen çocuklar
olduğu için, biz, artık, çocukları “şiirlerde oynayan çocuklar” diye
anabiliyoruz yalnızca. Ve maalesef bu ülkede, 7 aylık çocuğa tecavüz etmeyi 18
yaşındaki insanların zinasıyla mukayese edebilen, kendine büyük diyenler var,
cüssesi büyük olanlar. Ve maalesef ülkemizde çocuklar, yalnızca -bugün olduğu
gibi- seçilmiş günlerde anılıp seçilmiş günlerde kutlanıyor. 
Oysa Türkiye, Çocuk Hakları Evrensel
Beyannamesi’ne imza atalı çok oldu ve bu beyannamenin 42’nci maddesinde deniyor
ki: “İlgili devletler, vatandaşların hem büyüklerine hem küçüklerine bu hakları
öğretir.” Maalesef ülkemizde her 4 çocuktan yalnızca 1’i haklarını biliyor.
Bildirmiyoruz onlara haklarını. Çocuklara bildirmiyoruz, biz yetişkinler
yeterince biliyor muyuz ya da kullanma imkânımız oluyor mu? O da ayrı bir soru.
Haklarını bildirmediğimiz çocuklardan
haklarını kullanmalarını ve talep etmelerini istemek elbette ki haksızlık.
Bizlere düşen, onların haklarını bildirmekten öte, uygulayabilmeleri için imkân
sağlamaktır ama son on iki yılda maalesef çocuk haklarında çok da
gelişmişliğimiz yok. Mesela Çocuk Hakları Beyannamesi’nin 7’nci maddesi diyor
ki: “Her doğan çocuk, bir kimliğe sahip olur, bir ülkenin vatandaşı olur.”
Ülkemizde maalesef -ki biliyoruz- kimliksiz, nüfusa kayıtsız çok fazla çocuk
var, çoğu da kız. İşte bu kızlar, 12-13 yaşına geldiğinde, biraz işi yumuşatmak
adına “çocuk gelin” denilen, aslında erişkin olmayan insanların
evlendirilmesiyle evlerde iş gücü ya da farklı amaçlarla kullanılan insanlar
hâline geliyor. E peki, erkek çocuklarımız bundan muaf mı? 12-13 yaşına gelen
oğlanlar da ya işçilik için kullanılıyor ya başka amaçlar için okullardan
ayrılıyorlar, ortaöğretime devam etmeyip “çocuk işçiler” hâlinde ülkemizde
geziyorlar. 
Sonuç? Sonuçta şu oluyor: Gazetelere
bakıyorsunuz “sigara tüketimini azalttık” diye sevinen coşkulu haberlerin yanında
işte bu okullara gitmeyen, ne amaçla kullanıldıkları bilinmeyen çocuklar, kötü
eğitilmiş çocuklarımızın bonzaiden ölüm haberleri var gazetelerde hemen her
gün, televizyonlarda neredeyse günaşırı. Bunların neden olduğunu hiç
sorgulamıyoruz ve o çocuklarımıza haklarını hiçbir zaman bildirmiyoruz.
Haklarını bildirmediğimiz çocuklardan yarınları üstlenmelerini bekleyip
“Geleceğimizin teminatısın.” diyoruz ve o çocukların omuzlarına çok büyük bir
yük bırakıyoruz. Geleceği onlara devrederken nasıl bir bugün kurguluyoruz ki
onlar için geleceği onlara devredelim. Onlar için daha iyi bir ülke, daha iyi
bir dünya yapmak için, yalnızca seçilmiş günlerde konuşmak ve seçilmiş günlerde
kendimizi methetmekten öte ne yapıyoruz? Hiçbir şey. İşte, bugün yine
gazetelerde var: 14 yaşında bir kız çocuğuna tecavüz eden 24 yaşındaki yetişkin,
iyi hâlinden ötürü tahliye edildi ama sorarsanız ilgili bakanlıklara, o hâkim,
mutlaka toplumsal cinsiyet eşitliği konusunda eğitimden geçmiştir. 
Eğitimi tutum hâline çevirebileceğimiz,
çocuklarımızı gerçekten yarınlara hazırlayabileceğimiz, yetişkinlerimizin de,
bizlerin de bu sorumlulukta olabileceğimiz daha güzel günlerde görüşmek üzere. 
Çok teşekkür ediyorum. (MHP ve CHP
sıralarından alkışlar) 
BAŞKAN – Teşekkür ederim Sayın Demirel.

10 arkadaşımıza 60’ıncı maddeye göre
söz vereceğim. 
Sayın Karaahmetoğlu…
V.- AÇIKLAMALAR
1.- Giresun Milletvekili Selahattin Karaahmetoğlu'nun,
Giresun ve Ordu illerinin birleştirilerek tek il yapılması düşüncesine ilişkin
açıklaması
SELAHATTİN KARAAHMETOĞLU (Giresun) –
Sayın Başkan, Giresun ve Ordu kamuoyunun ciddiye almadığı ve tepki gösterdiği,
iki ilin birleşmesini öneren ve AKP milletvekillerinin de imzaladığı teklif,
ısıtılarak tekrar gündeme getirilmiştir. On iki yıllık iktidarlarında her seçim
döneminde propaganda malzemesi olarak kullandıkları Eğribel Tüneli ihalesinin
gecikmesinin arkasındaki asıl sebebin yakın müteahhitlere işi verme çabası
olduğu yönünde kamuoyunda tartışmalar vardır. Bir ilin milletvekilinin kendi
ilini diğer bir ilin ilçesi yapmak için verdiği mücadelenin arkasında ne
olabilir? İktidarlarında her projenin arkasında bir rant tartışması yapılan
Hükûmet ve mensuplarının bu birleşmeden de ne rant sağlayacakları bir merak
konusu olmuştur. 
Teşekkür ederim. 
BAŞKAN – Sayın Özcan…
2.- Bolu Milletvekili Tanju Özcan'ın, Bolu’da ağaçlar
katledilerek orman örtüsüne zarar verildiğine ilişkin açıklaması
TANJU ÖZCAN (Bolu) – Teşekkür ederim
Sayın Başkan. 
Sayın Başkan, biliyorsunuz, Bolu, orman
örtüsü bakımından Türkiye'nin en zengin ili. Ancak AKP iktidarı döneminden
başlayarak ağaçlar ciddi şekilde katledilir hâle geldi. Artık, orman köylüsünün
vicdanı sızlıyor. Bir de, dışarıdan getirilen yandaş müteahhitler, ormana
sokulan yandaş müteahhitler sayesinde Bolu orman örtüsü ciddi şekilde zarar
görmeye başladı artık. 
Son olarak, Bolu ili Seben ilçesi Kızık
bölgesi mevkisinde yapılan sorumsuz kesimler yüzünden o bölgede artık,
neredeyse, ağaç kalmadı. Burada Hükûmeti temsilen 2 sayın bakan oturuyor.
Lütfen, bu sözlerimi ciddiye alın, Bolu’daki bu ağaç kıyımına son verilmesi
konusunda bir adım atın.
Teşekkür ediyorum.
BAŞKAN – Sayın Tanal…
3.- İstanbul Milletvekili Mahmut Tanal'ın, İstanbul’un
Şile ilçesinin sorunlarına ilişkin açıklaması
MAHMUT TANAL (İstanbul) – Teşekkür
ederim Sayın Başkan.
İstanbul ilimizin Şile ilçemizin
sorunlarının başında işsizlik sorunu gelmekte, imar sorunu gelmekte, köylerin
yolları yapılmamakta. Şile merkezde otopark sorunu var. Şile’de hasta olan
vatandaşlarımız, her branşta doktor olmadığı için, tüm hastalar İstanbul’a
havale ediliyor ve Şile-İstanbul arasında belediye otobüsleri çalışmadığı için
halk otobüsleri çalışıyor. Bunlar küçük ve yetersiz. Vatandaşlar, istifleme
usulü üst üste biniyorlar. 
Şile’de yaşayan vatandaşlarımız
belirttiğim bu sorunlarla karşı karşıya ve mağdur. Siyasi iktidarın, bu
mağduriyeti bir an önce gidermesini arz eder, hepinize saygılarımı sunarım.
BAŞKAN – Sayın Tüzel…
4.- İstanbul Milletvekili Abdullah Levent Tüzel'in, 20
Kasım Dünya Çocuk Hakları Günü’ne, iş kazalarına, Meclis önünde açıklama yapan
sağlık emekçilerine kolluk güçleri tarafından şiddet uygulandığına ilişkin
açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan.
Öncelikle, Dünya Çocuk Hakları Günü’nde
çocuklarımıza aç ve eğitimsiz kalmayacağı, şiddetsiz bir gelecek, ana
dilleriyle, özgürlükleriyle bir yaşam diliyorum. 
Değerli Başkan, işçiler ölmeye devam
ediyor ne yazık ki. Kazan patlıyor, asansör düşüyor, iskele çöküyor. Antalya’da
2 kadın emekçi, Bingöl’de 2 işçi, Ankara’da 1 işçi, bildik iş cinayetlerine
kurban gitti.
Sağlık bütçesinin görüşüldüğü bugün
sağlıkta şiddet yaşandı. Saldırı bu kez hasta yakınlarından değildi. Meclis
önünde açıklama yapan sağlık emekçilerine devletin kolluğu, gazlı saldırı ve
şiddet uyguladı, 10 sağlık emekçisini gözaltına aldı. 
Günümüz Türkiyesi’ni yönetenler,
çocuğun, kadının, işçinin sağlık hakkını ortadan kaldırmaktadır. Zulümle âbâd
olamayacakların saray ve saltanatları er geç yıkılacaktır. Bu, böyle biline.
Teşekkür ederim.
BAŞKAN – Sayın Atıcı…
5.- Mersin Milletvekili Aytuğ Atıcı'nın, 20 Kasım Dünya
Çocuk Hakları Günü’ne ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, bugün, Dünya Çocuk
Hakları Günü. Bu günde AKP Hükûmetinin utanç tablosunu dikkatlerinize sunmak
istiyorum. TÜİK rakamlarına göre, 18 yaş altı evlenme oranı yüzde 32’dir, çocuk
gelin sayısı 181 bindir. 2012’de çocuk işçi sayısı, DİSK rakamlarına göre, 900
bindir. Tarımda çalışan ve sömürülen çocuklar kayıt dışıdır, bu rakama dâhil
değildir. 2013’te 1.235 işçi ölmüştür, bunun 59’u çocuktur. Ölen her 20 işçiden
1’i yoksulluktan dolayı çalışmak zorunda kalan çocuklardır. 4+4+4 eğitim
sistemi çocuk işçiliğini artırmıştır. 
AKP Hükûmetinin, çocuklara birçok
konuda özür borcu vardır. Hem bugünü onlara yaşatamadıkları için hem de 17-25
Aralıkta onların geleceğini çaldığı için derhâl ve acilen özür dilemelidir.
BAŞKAN – Sayın Acar…
6.- Antalya Milletvekili Gürkut Acar'ın, Antalya
Milletvekili Gökcen Özdoğan Enç’in yaptığı gündem dışı konuşmasındaki bazı
ifadelerine ilişkin açıklaması
GÜRKUT ACAR (Antalya) – Teşekkür ederim
Sayın Başkan.
Değerli Milletvekilimiz Gökcen Özdoğan
Enç, bir algı yönetimi yapıyor, “En iyi savunma, hücumdur.” taktiği uyguluyor.
AKP milyonlarca ağaç kestiriyor, binlerce işçi ölüyor; bütün bunları kapatmak
için -şimdi hayvan hakları herhâlde akıllarına geldi- bizim önceki Belediye
Başkanımızı suçlayarak bir puan kazanmaya çalışıyor. İlk defa Antalya’da köpek
parkları yaptıran, ilk defa kedi evleri yaptıran ve hayvanlara sahip çıkan bir
belediye yönetimini şimdi suçlamaya gidiyor. Hayvan mezarlığı için de yer
tahsisini yaptırdı ancak maalesef olmadan zamanı doldu. 
Türkiye Hayvan Hakları Federasyonu,
Antalya Belediyesini örnek belediye seçtiği gibi -basında da bu yer almıştır-
ayrıca PETA Hayvanları Koruma Örgütü 2 kez mektup yazmıştır, teşekkür mektubu
yazmıştır hayvanlara sahip çıktığı için. Sayın Enç, herhâlde son vezirin
taktiğini uyguluyor, “Senden öncekileri suçla.” taktiği ama onun 2 mektubu daha
var. 2’nci mektup: “Çevrendekileri suçla.” 3’üncü mektup: “Sen de 3 mektup
yaz.” Herhâlde bunların 3 mektup yazma zamanı geldi.
BAŞKAN – Sayın Yılmaz…
7.- Afyonkarahisar Milletvekili Kemalettin Yılmaz'ın,
Eskişehir’deki evini şehit Astsubay Üstçavuş Nejdet Aydoğdu’nun eşine ve
çocuğuna bağışlayan Ali Dal’ı bu duyarlı davranışından dolayı tebrik ettiğine
ilişkin açıklaması
KEMALETTİN YILMAZ (Afyonkarahisar) –
Teşekkür ederim Sayın Başkanım.
Fransa’da yirmi yedi yıldır sıva ustası
olarak çalışan gurbetçi hemşehrim Ali Dal, Eskişehir’de helal parasıyla ve
ruhsatlı olarak yeni yaptırdığı evini, 30 Ekim 2014 tarihinde Diyarbakır’da
eşiyle birlikte pazar alışverişi yaparken maskeli 2 PKK’lı teröristin
saldırısına uğrayarak şehit olan Astsubay Üstçavuş Nejdet Aydoğdu’nun eşine ve
çocuğuna bağışlamıştır. 
Hemşehrim Ali Dal’ı herkese örnek
olması gereken bu duyarlı davranışından dolayı tebrik ediyorum, takdirlerimi
sunuyorum. Allah’tan Ali Dal gibi hayırsever ve duyarlı insanlarımızın
sayısının artmasını diliyorum. 
Saygılarımla.
BAŞKAN – Sayın Özel…
8.- Manisa Milletvekili Özgür Özel'in, Antalya
Milletvekili Gökcen Özdoğan Enç’in yaptığı gündem dışı konuşmasındaki bazı
ifadelerine ilişkin açıklaması
ÖZGÜR ÖZEL (Manisa) – Teşekkür ederim
Sayın Başkan.
Biraz önce, Değerli Antalya
Milletvekilimizin konuşmasını dikkatle dinledik. Kendisine gerçekten muhalefet
yakışıyor. Mecliste gelecek sene partisiyle birlikte üstleneceği gelecek
dönemki göreve yapmış olduğu hazırlığa saygı duyuyoruz ama şunu da ifade etmek
isteriz ki kadın haklarını, çocuk haklarını, insan haklarını, hayvan haklarını,
kısacası yaşam hakkını savunmanın partisi, siyaseti olmaz. 
Bu konuda, geçtiğimiz hafta Manisa
Saruhanlı Belediyesi -aynı partiye mensuplar- sadece Büyükşehir Belediye
Kanunu’ndaki bir anlaşmazlıkla inatlaşmadan dolayı onlarca hayvanı kilitli bırakıp
birbirlerini yemeleri sonucundaki görüntüler hakkında kendisi ne yaptı merak
ediyorum ama partisinin ve kendisinin, geçtiğimiz sene bu tip durumların
araştırılması için kurulması istenen bir Meclis araştırması komisyonuna “hayır”
oyu kullandığını çok iyi biliyoruz. Bu yüzden dolayı, bu konularda bir iyi
niyet gösterilecekse gündem dışı konuşmada siyaset yapmak yerine, bu tip
araştırma komisyonlarını desteklemeli ve orada aktif görev almalıdır. 
Saygılar sunuyorum. 
BAŞKAN – Sayın Şimşek…
9.- Samsun Milletvekili Cemalettin Şimşek'in, Diş
Hekimleri Haftası’na ilişkin açıklaması
CEMALETTİN ŞİMŞEK (Samsun) – Teşekkür
ederim Sayın Başkan.
Türk diş hekimliğinin bilimselliğe
geçişinin 106’ncı yılını 22 Kasım 2014 tarihi itibarıyla kutlayacağız. Aradan
geçen 106 yılda Türkiye’de diş hekimliği, bilimsel manada çok önemli mesafe
kaydetmiştir. Bu konuda dünya standartlarında bilgi birikimi ve donanıma sahip
hocalarımız var. 40 adet diş hekimliği fakültemiz var, 7 bine yakını kamuda
olmak üzere toplamda 22 bin civarında diş hekimimiz bulunuyor. Ancak
vatandaşlarımızın, ağız ve diş sağlığı hizmetlerine erişimde sorunu var. Bunun
nedeni, AKP Hükûmetinin ağız ve diş sağlığı hizmetlerini, Türkiye genelinde
130’a yakın ağız ve diş sağlığı merkezinde 6-7 bin diş hekimiyle vermekte ısrar
etmesinden kaynaklanmaktadır. Hükûmet derhâl vatandaşlarımızın, temel ve
vazgeçilmez hakkı olan ağız ve diş sağlığı hizmetlerine erişimini sağlamalıdır.

Bu vesileyle tüm diş hekimlerimizin Diş
Hekimliği Haftası’nı kutlar, saygılar sunarım.
BAŞKAN – Sayın Genç…
10.- Tunceli Milletvekili Kamer Genç'in, Başbakan Ahmet
Davutoğlu’nun Tunceli’ye gitmesi nedeniyle Tunceli Üniversitesinde sınavların
ertelenmesinin gençlere haksızlık olduğuna ilişkin açıklaması
KAMER GENÇ (Tunceli) – Teşekkür ederim
Sayın Başkan.
Sayın Başkan, Başbakan Ahmet Davutoğlu
Tunceli’ye gidiyor diye Tunceli’de cumartesi ve pazar yapılması gereken
üniversite imtihanları ertelenmiş. Bu çok aptalca bir davranış biçimi. Ya,
böyle şey olur mu! Üniversite öğrencileri imtihana hazırlanmış, efendim,
Davutoğlu oraya gidiyor diye, rektör de kendisine yağ çeksin diye, böyle
kapatıyor. Böyle bir şey olmaz ki. Yani o zaman gitmesin oraya. Gittikleri
yerlerde okulları kapatıyorlar, sınavları erteliyorlar. Bu insanlık dışı bir
şey. Yani bu gençlere büyük bir haksızlıktır. 
Gidecekse Davutoğlu oraya, bir iki tane
şey yapsın. Mesela bir Pertek Köprüsü, yıllardır burada bu köprünün yapılması
lazım, yapılmıyor. Kara yollarının durumu çok facia. Yani araştıralım,
Türkiye’de en fazla, kara yolu kötü şartlarda olanlardan biri de Tunceli. Yani
ciddi bir şey yapılacaksa gitsinler oraya.
(Mikrofon otomatik cihaz tarafından
kapatıldı)
BAŞKAN – Sayın Hamzaçebi…
11.- İstanbul Milletvekili Mehmet Akif Hamzaçebi'nin,
20 Kasım Dünya Çocuk Hakları Günü’ne ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan.
Değerli milletvekilleri, bugün Dünya
Çocuk Hakları Günü. Bundan tam yirmi beş yıl önce, 20 Kasım 1989 tarihinde
Birleşmiş Milletler Genel Kurulu Çocuk Hakları Sözleşmesi’ni kabul etmiştir.
Çocuk Hakları Sözleşmesi’yle, çocukların hakları, yetişkinlerden farklı bir
şekilde, korumacı bir anlayışla, gayet bir güzel bir şekilde ortaya
konulmuştur. Çocuk Hakları Sözleşmesi’nin 25’inci yılında, Türkiye açısından
20’nci yılında Türkiye’de en önemli sorunlardan birisi, çocuklar açısından en
önemli sorunlardan birisi çocuk işçiliği sorunudur. Çocukların çocukluklarını
yaşamak yerine çalışmalarının, çalışma hayatında yer almalarının çocukların
gelişiminde çok önemli sorunlar yarattığı açıktır. Fiziksel ve ruhsal
gelişimlerini tamamlayamayan çocuklar erken yaşlarda çalışma hayatına girmek
suretiyle eğitim hakkından, sağlık hakkından da yoksun kalmaktadır.
Şimdi, Parlamentoya düşen görev, çocuk
hakları konusunda ve çocuk işçiliği konusunda gerekli iyileştirmeleri yapmak
üzere bir araştırma komisyonunu kurmaktır. Bugün bu çerçevede bir araştırma
önergemizi Genel Kurula getireceğiz ve onu Genel Kurulun takdirine sunacağız. 
Çocuk işçiliğinin önlenmesi dileğiyle
hepinize saygılar sunuyorum.
BAŞKAN – Sayın Halaçoğlu…
12.- Kayseri Milletvekili Yusuf Halaçoğlu'nun, 20 Kasım
Dünya Çocuk Hakları Günü’ne ve Başbakan Ahmet Davutoğlu’nun Madımak olaylarıyla
ilgili bazı ifadelerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım.
Biz de Milliyetçi Hareket Partisi
olarak, çocuk haklarıyla ilgili sadece gün kutlaması değil, onlarla ilgili
gerçek adımlar atılması tarafında bulunuyoruz. Özellikle çocuk istismarları,
tecavüzleri konusunda çok ciddi tedbirler alınması gerektiğini düşünüyoruz. 
Ayrıca, bu arada şunu da özellikle
belirtmek isterim antrparantez: Sayın Başbakan Filipinler’den gelirken Madımak
olaylarının Milliyetçi Hareket Partisi ve SHP tarafından yapıldığı gibi bir söz
sarf etti. Zannediyorum ki dil sürçmesiyle veya yanılmayla “MHP” dedi çünkü o
sırada MHP iktidarda değildi, SHP’yle iktidarda olan Doğru Yol Partisiydi.
Dolayısıyla, bunu -dil sürçmesiyse- düzeltmesi gerektiğini ifade ediyorum.
Saygılar sunuyorum.
BAŞKAN – Gündeme geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Tekirdağ Milletvekili Candan Yüceer ve 26
milletvekilinin, çay üreticilerinin sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1120) 
Türkiye Büyük
Millet Meclisi Başkanlığına
Ülkemizin çay üretimi açısından önemli
bir yere sahip olduğu ve üretilen çayın kalitesinin oldukça iyi bir seviyede
olduğu kuşku götürmez bir gerçektir. Günlük yaşamımızın vazgeçilmez keyif
kaynağı olan çay, ülkemizin özellikle Doğu Karadeniz Bölgesi’nde yetiştirilen
bir üründür. Bölgede bugün itibariyle 1.500 çeşit çay üretilmektedir. Bölge
halkının ana geçim kaynağı olan çay, ne yazık ki son dönemlerde üreticisinin
yüzünü güldürmemektedir. Birçok tarımsal üründe olduğu gibi çayda da
üretim-tüketim dengesizliği söz konusudur. Hükûmetlerin siyasal çıkarları için
dönemsel, günü kurtarıcı teşvik, istidam ve fiyatlandırma politikaları sonucu
çay tarımı ve çay üreticileri büyük sorunların içine saplanıp kalmıştır.
Çay sektöründe devletin payı uygulanan
politikalar vasıtasıyla bilinçli olarak azaltılmış, özel sektörün ise sürekli
artmıştır. 1990'lı yıllarda sektörde yüzde 25'lik bir paya sahip olan özel
sektör, 2000'li yıllarda bu oranı yüzde 50'lere çıkarmıştır. Üreticilerin
yaşadığı sıkıntıların başında ÇAYKUR'un kota ve kontenjan uygulamaları
gelmektedir. Çünkü ÇAYKUR çayın taban fiyatını 1 lira 22 kuruş olarak
açıklarken özel sektör bu fiyatı 60 kuruş olarak açıklamaktadır. Bu yıl 1
milyon 200 bin ton yaş çay üretimi yapılmasına rağmen ÇAYKUR geçen yıl
üreticiden 654 bin ton, bu yıl ise 600 bin ton çay almıştır. 2012 yılı yaş çay
kampanyası günlük 10 kg kontenjanla başlatılmıştır. Geçen yıl da ÇAYKUR'un kota
ve kontenjan uygulaması nedeniyle özel sektör üreticiden devletin verdiği
fiyatın çok altında çay satın almış ve çay üreticileri mağduriyet yaşamıştı. Bu
yıl yaş çay kampanyasının kontenjan uygulaması ile başlatılması, ÇAYKUR'un
üreticilerin çayını zamanında almaması ve fiyatları zamanında açıklamaması on
binlerce üreticinin mağduriyetinin devam edeceğini göstermektedir.
Diğer önemli konu ise çay ihracatının
her yıl biraz daha geriliyor olmasıdır. 2001 yılında 4.771 ton kuru çay ihraç
edilmişken bu rakam yıllar itibariyle giderek azalmış, 2007 yılına gelindiğinde
2.629 ton kuru çay ihracatı gerçekleşmiştir. Ülkeye sokulan kaçak çay sorunu da
ele alınması gereken ayrı bir konudur. Çünkü ihracat azalmasına rağmen hâlâ
yaklaşık 50 bin ton ucuz ve kalitesiz çay ithal edilmektedir. İthal edilen bu
kalitesiz çaylar “ÇAYKUR” etiketiyle basılarak piyasaya sürülmektedir. Bu da
hem çay sektörünün hem de bölge ekonomisinin zarar etmesine neden olmaktadır.
Yaşanan tüm bu olumsuzluklar çay
üreticilerini çileden çıkarmakta ve tek geçim kaynağı çay olan üreticiyi
çaresiz bırakmaktadır. Bir gıda maddesi olan çayın gıda maddelerine uygulanan
KDV oranına tabi tutulması, çay sektörüne verilen doğal gazın maliyetinin
seramik sektöründe yapıldığı gibi ÖTV maliyeti ile aşağıya çekilmesi, devletin
üreticiyi destekleyerek mağduriyet yaşamalarını önlemesine yönelik politikalar
geliştirmesi, kaliteli yaş çay alımını sağlaması, hijyenik olmayan yöntemlerle
çay üreten firmaların önüne geçilmesi için "Üretim İzin Belgesi"
şartı getirilmesi, üreticiyi önemli ölçüde mağdur eden don, sel, heyelan gibi
olaylara karşı çayın sigorta kapsamına alınması ve ulusal çay politikasının
oluşturulması gibi önlemlerin alınması çay üreticilerinin rahat bir nefes
almasına neden olacaktır.
Bu nedenle, çay üreticilerinin gerek
üretim gerekse ürünlerini pazarlama aşamasında yaşadıkları sorunların detaylı
bir şekilde tespit edilerek kalıcı çözüm yollarının bulunması, sivil toplum
kuruluşlarının da fikrini alarak tespit edilen sorunların ortadan
kaldırılmasına yönelik çalışmaların bir an önce başlatılması amacıyla
Anayasa’nın 98’inci ve Türkiye Büyük Millet Meclisi İçtüzüğü'nün 104 ve
105’inci maddeleri uyarınca Meclis araştırması açılmasını saygılarımızla arz ederiz.
1) Candan Yüceer (Tekirdağ)
2) Süleyman Çelebi (İstanbul)
3) Uğur Bayraktutan (Artvin)
4) Ali Haydar Öner  (Isparta)
5) Aytuğ Atıcı (Mersin)
6) İlhan Demiröz (Bursa)
7) Hülya Güven  (İzmir)
8) Hasan Ören  (Manisa)
9) Sakine Öz (Manisa)
10) Ali Özgündüz  (İstanbul)
11) Osman Aydın (Aydın)
12) İzzet Çetin (Ankara)
13) Ramazan Kerim Özkan (Burdur)
14) Mustafa Sezgin Tanrıkulu (İstanbul)
15) Mustafa Serdar Soydan (Çanakkale)
16) Melda Onur (İstanbul)
17) Muharrem Işık (Erzincan)
18) Kazım Kurt (Eskişehir)
19) Faik Tunay (İstanbul)
20) Veli Ağbaba (Malatya)
21) İhsan Özkes (İstanbul)
22) Ali Sarıbaş (Çanakkale)
23) Bülent Tezcan (Aydın)
24) Doğan Şafak (Niğde)
25) Haluk Eyidoğan (İstanbul)
26) Hasan Akgöl (Hatay)
27) Tolga Çandar (Muğla)
2.- Manisa Milletvekili Sakine Öz ve 41
milletvekilinin, Manisa Alaşehir’de kurulması planlanan jeotermal elektrik
santralinin çevreye ve sultaniye üzümlerinin yetiştirildiği bağlara
verebileceği olası zararların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1121)
Türkiye Büyük
Millet Meclisi Başkanlığına
Manisa'nın Alaşehir ilçesinde kurulacak
jeotermal elektrik santralinin çevreye ve özellikle dünyaca ünlü sultaniye
üzümünün yetiştirildiği bağlara verebileceği olası zararların araştırılması, bu
doğrultuda önlem alınabilmesi için Anayasa’mızın 98, TBMM İçtüzüğü’nün 104 ve
105’inci maddeleri gereğince bir Meclis araştırma komisyonu kurulmasını arz ve
talep ederiz.
1) Sakine Öz (Manisa)
2) Selahattin Karaahmetoğlu (Giresun)
3) Ali Serindağ (Gaziantep)
4) Muharrem Işık (Erzincan)
5) Sedef Küçük (İstanbul)
6) Ramis Topal (Amasya)
7) Engin Altay (Sinop)
8) Aytuğ Atıcı (Mersin)
9) Hasan Akgöl (Hatay)
10) Hülya Güven (İzmir)
11) Ali İhsan Köktürk (Zonguldak)
12) Mehmet Ali Ediboğlu (Hatay)
13) Emre Köprülü (Tekirdağ)
14) Dilek Akagün Yılmaz (Uşak)
15) Refik Eryılmaz (Hatay)
16) Ali Rıza Öztürk (Mersin)
17) Haluk Ahmet Gümüş (Balıkesir)
18) Kazım Kurt (Eskişehir)
19) Veli Ağbaba (Malatya)
20) Namık Havutça (Balıkesir)
21) Ahmet İhsan Kalkavan (Samsun)
22) Arif Bulut (Antalya)
23) Yıldıray Sapan (Antalya)
24) Mehmet Şevki Kulkuloğlu (Kayseri)
25) Aytun Çıray (İzmir)
26) Celal Dinçer (İstanbul)
27) İhsan Özkes (İstanbul)
28) Ayşe Nedret Akova (Balıkesir)
29) Mehmet Şeker (Gaziantep)
30) Ali Haydar Öner (Isparta)
31) Hasan Ören (Manisa)
32) Osman Aydın (Aydın)
33) Mustafa Serdar Soydan (Çanakkale)
34) Ali Özgündüz (İstanbul) 
35) Ramazan Kerim Özkan (Burdur)
36) Ali Sarıbaş (Çanakkale)
37) Bülent Tezcan (Aydın)
38) Doğan Şafak (Niğde)
39) Mustafa Sezgin Tanrıkulu (İstanbul)
40) Haluk Eyidoğan (İstanbul)
41) İzzet Çetin (Ankara)
42) Tolga Çandar (Muğla)
Gerekçe:
Jeotermal enerji dünyanın önem verdiği
zenginlik kaynaklarından biridir. Bu konuda şanslı bir ülke olan Türkiye,
jeotermalde en zengin kaynaklara sahip ülkeler sıralamasında 6’ncı sırada
bulunmaktadır.
Diğer fosil enerji kaynaklarıyla
kıyaslandığında, temiz, çevre dostu ve yenilenebilir olarak bilinen jeotermal
enerjinin uygulamalarında gerekli hassasiyet gösterilmezse, çevreye karşı
birçok olumsuz etkiler ortaya çıkabilmektedir.
Manisa'nın Alaşehir ilçesinde
çalışmaları sürdürülen jeotermal elektrik santraliyle ilgili, özellikle bölgede
çiftçilik yapan vatandaşlarımız endişeler taşımaktadır. Bu bölgenin ince
kabuğuyla ve farklı tadıyla dünyaca ünlü sultaniye üzümü üretiminin merkezi
konumunda olması, santral yapımıyla ilgili endişeleri arttırmaktadır.
Dünyadaki örnekler incelendiğinde,
jeotermal santrallerin çevreye zarar verebildiği anlaşılmaktadır. Bu
santrallerden atmosfere bırakılan hidrojen sülfür, özel durumlarda amonyum ve
cıva çevreyi tehdit etmektedir. Jeotermal suların içerisinde bitkilere yüksek
zararlar veren bor elementinin yer aldığı da bilinmektedir. Özellikle sulama
sularına borun karışması, tarım arazilerinin zarar görmesine yol açmaktadır.
Jeotermal elektrik santrallerinde
35-400 derece sıcaklıkta dışarıya akan jeotermal sıvı, akarsulara, nehirlere,
göllere ve yer altı sularına karışabilmektedir. Çoğu organizmaların, 10
derecelik sürekli değişimlere bile duyarlı olduğu bilinmektedir. Bunun mevcut
ekosistemde önemli değişikliklere sebep olabileceği kuşkusuzdur. Ayrıca,
jeotermal enerji ürünlerinin havuzlarda reenjeksiyon yapılarak tahliye edilmesi
sırasında çevreye zarar verilebileceği yönündeki endişelerin de bertaraf
edilmesi gerekmektedir.
Ayrıca, jeotermal elektrik üretiminde
yoğun buhar çekimi ve kullanılan suyu geri basmanın yarattığı "tetiklenmiş
depremsellik" dünyada önemli bir konu hâline gelmiştir. Bu nedenle,
jeotermal elektrik santrallerinin bulunduğu yerlerde depremi tetikleyici kimi
faaliyetler de oluşabilmektedir.
Manisa'nın Alaşehir ilçesinde kurulacak
santralle ilgili yukarıda sıralanan risklerle ilgili her türlü önlemin alınıp
alınmadığı belirsizliğini korumaktadır. Bu riskler, yalnızca üreticileri değil,
bölgede yaşayan birçok vatandaşı endişelendirmektedir. Sultaniye üzümlerinin
mükemmel bir dengede oluşan iklim koşullarında yetiştiği göz önüne alınırsa,
santralin kurulmasıyla ortaya çıkabilecek ekosistem değişikliğinin bu nadide
ürüne zarar verebileceği endişesini ciddiye almak gerekmektedir.
Kaldı ki bölgede santrali kurmak için
çalışma yapan özel firmanın Alaşehir Alkan köyü mevkisinde açtığı kuyuda
meydana gelen patlamalar, üreticilerin kaygılarının haklılığını ispatlamıştır.
Mayıs 2012'de başlayan ve bir buçuk aydan fazla süren patlamalar nedeniyle 200
dekara yakın üzüm bağı zarar görmüş, bu bağlarda artık tarım yapılamaz hâle
gelmiştir. Patlamaların yol açtığı zararlar ile yukarıda sıralanan endişeler
bir araya getirildiğinde, sultaniye üzümlerinin potansiyel bir tehdit altında
olduğu anlaşılmaktadır.
Türkiye, dünya kuru üzüm ihracatında
lider konumdadır. Ülkemizin kuru üzüm ihracatında en önemli ürün sultaniye
üzümüdür ve bu ürünün yüzde 90'ı da Manisa'da yetiştirilmektedir. Manisa'nın
kuru üzüm ihracatı yıllık 500 milyon dolar seviyesindedir. Bu nedenle santralin
üzüm bağlarına yönelik kısa ve uzun vadede tehdit riskinin ortadan kaldırılması
ve bu konuda her türlü önlemin alınması şarttır.
Türkiye Cumhuriyeti Anayasası'nın
56’ncı maddesinde "Herkes, sağlıklı ve dengeli bir çevrede yaşama hakkına
sahiptir. Çevreyi geliştirmek, çevre sağlığını korumak ve çevre kirlenmesini
önlemek Devletin ve vatandaşların ödevidir." denilmektedir. Anayasa’nın bu
açık hükmü doğrultusunda, çevreye verilecek olası zararların önlenmesi için
araştırma yaparak çeşitli tedbirlerin alınmasını sağlamak da siyaset kurumuna
düşmektedir.
Yukarıda sıralanan gerekçelerle, Manisa
Alaşehir'de kurulması planlanan jeotermal elektrik santralinin çevreye ve
sultaniye üzümlerinin yetiştirildiği bağlara verebileceği olası zararların
araştırılması, kaza risklerinin belirlenmesi, alınacak önlemlerin tespit
edilerek ortaya çıkarılması, mevcut önlemlerin yeterli olup olmadığının
anlaşılması için TBMM İçtüzüğü’nün 104’üncü ve 105’inci maddeleri gereğince bir
Meclis araştırma komisyonu kurulmasını arz ve talep ederiz.
3.- Antalya Milletvekili Gürkut Acar ve 38
milletvekilinin, Türkiye’de göçün sosyal ve siyasal yaşama etkilerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1122)
Türkiye Büyük
Millet Meclisi Başkanlığına
Türkiye'de göçün sosyal ve siyasal
yaşama etkilerinin araştırılması, köylerin boşalması, köy üretiminin
azalmasının tarım ve ekonomiye etkilerinin araştırılması, göçün olumsuz
etkilerini azaltacak önlemlerin belirlenmesi amacıyla Anayasa'nın 98, TBMM
İçtüzüğü'nün 104 ve 105'inci maddeleri kapsamında Meclis araştırması açılması
konusunda gereğini arz ederiz.
1) Gürkut Acar  (Antalya)
2) Hülya Güven  (İzmir)
3) Muharrem Işık  (Erzincan)
4) Ali Rıza Öztürk  (Mersin)
5) Celal Dinçer  (İstanbul)
6) Namık Havutça  (Balıkesir)
7) Hasan Ören   (Manisa)
8) Ahmet İhsan Kalkavan  (Samsun)
9) Sakine Öz  (Manisa)
10) Mehmet Ali Ediboğlu  (Hatay)
11) Ali Serindağ  (Gaziantep)
12) Emre Köprülü  (Tekirdağ)
13) Dilek Akagün Yılmaz  (Uşak)
14) Refik Eryılmaz  (Hatay)
15) Haluk Ahmet Gümüş  (Balıkesir)
16) Arif Bulut  (Antalya)
17) Yıldıray Sapan  (Antalya)
18) Hasan Akgöl  (Hatay)
19) Mehmet Şevki Kulkuloğlu  (Kayseri)
20) Aytun Çıray  (İzmir)
21) İhsan Özkes  (İstanbul)
22) Ayşe Nedret Akova  (Balıkesir)
23) Mehmet Şeker  (Gaziantep)
24) Veli Ağbaba  (Malatya)
25) Ali Haydar Öner  (Isparta)
26) Aytuğ Atıcı  (Mersin)
27) İzzet Çetin  (Ankara)
28) Osman Aydın  (Aydın)
29) Mustafa Serdar Soydan  (Çanakkale)
30) Ali Özgündüz  (İstanbul)
31) Umut Oran  (İstanbul)
32) Ramazan Kerim Özkan  (Burdur)
33) Ali Sarıbaş  (Çanakkale)
34) Bülent Tezcan  (Aydın)
35) Doğan Şafak  (Niğde)
36) Mustafa Sezgin Tanrıkulu  (İstanbul)
37) Haluk Eyidoğan  (İstanbul)
38) Kazım Kurt  (Eskişehir)
39) Tolga Çandar  (Muğla)
Gerekçe:
Türkiye'de sosyal yaşamın temel
devinimi göç şeklinde olmuştur. Köylerden ilçelere, ilçelerden şehirlere,
şehirlerden büyük şehirlere ve büyük şehirlerden de tüm dünyaya doğru kırk
yıldır büyük bir göç dalgası sürmektedir. Sosyal ve siyasal hayata hiç
hissettirmeden damgasını vuran, göç olaylarıdır.
Göç, özellikle Türkiye'de köy yaşamını
etkilemiştir. Göçün doğal sonucu olarak köy üretimi azalmış, köyler boşalmış,
köyler yaşlıların ve çocukların olduğu merkezler hâline gelmiştir.
Köylerdeki üretim faaliyetlerinin
gerilemesi, tarımsal üretimi ve ekonomiyi olumsuz etkilemiştir. Bir yandan
ekilebilir alanlar ekonomi ve üretim dışına çıkmış, bir yandan da tarımsal
ürünlerin fiyatlarında artışlar yaşanmıştır. Köylerdeki boşalmanın ekonomiye ve
tarımsal üretime olan etkilerinin hangi boyutlarda olduğu bir araştırma ile
tespit edilmelidir.
Köylerden kentlere göçün bir başka
sonucu, köylü nüfusunun şehirlerde işçiye dönüşmesidir. Bu anlamda, köylerden
kente göçenlerin şehir yaşamına ne kadar uyum sağlayabildikleri, yaşadıkları
sorunlar, yaşanan sorunların toplumsal yaşama olan etkilerinin de
değerlendirilmesi gereklidir.
Bu nedenlerle, göçün nedenlerinin,
göçün toplumsal, siyasal ve ekonomik yaşama olan etkilerinin incelenmesi, göçün
olumsuz sonuçlarını ortadan kaldıracak önlemlerin belirlenmesi amacıyla bir
Meclis araştırması açılması gerekli görülmektedir. 
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Birleşime on dakika ara veriyorum.
Kapanma Saati:
14.47
İKİNCİ OTURUM
Açılma Saati:
14.59
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye
Büyük Millet Meclisinin 17’nci Birleşiminin İkinci Oturumunu açıyorum. 
Anayasa’nın 92’nci maddesine göre
Başbakanlığın bir tezkeresi vardır, okutuyorum:
B) Tezkereler
1.- Hudut, şümul, miktar ve zamanı Hükûmetçe takdir ve
tespit edilmek üzere, Türk Silahlı Kuvvetlerinin, Avrupa Birliğinin Orta Afrika
Cumhuriyeti ve Mali’de icra ettiği harekât ve misyonlar kapsamında yurt dışına
gönderilmesi ve Hükûmet tarafından verilecek izin ve belirlenecek esaslar
çerçevesinde bu kuvvetlerin kullanılması için Hükûmete Anayasa’nın 92’nci
maddesi uyarınca bir yıl süreyle izin verilmesine ilişkin Başbakanlık tezkeresi
(3/1624)
13/11/2014
Türkiye Büyük
Millet Meclisi Başkanlığına
Avrupa Birliği, Birleşmiş Milletler
Güvenlik Konseyinin Birleşmiş Milletler Şartının VII. Bölümü kapsamında
28/1/2014 tarihinde aldığı 2134 (2014) sayılı Kararının verdiği yetki
temelinde, Orta Afrika Cumhuriyeti’nde istikrarın yeniden tesisine ve siyasi
geçiş sürecinin desteklenmesine matuf çabalara katkıda bulunmak maksadıyla
"EUFOR RCA" adı altında bir askerî harekât icra etmeye karar vermiş
ve söz konusu harekâta katkıda bulunma hususunda ülkemize davette bulunmuştur.
Bu davete ilişkin olarak ülkemizin, Bangui'de konuşlu Kuvvet Karargahına bir
personel katkısı ile stratejik havayolu ulaştırması desteği sağlaması
öngörülmektedir.
Diğer taraftan, Avrupa Birliği, Mali'ye
ilişkin Birleşmiş Milletler Güvenlik Konseyinin 20/12/2012 tarihinde aldığı
2085 (2012) sayılı Kararı kapsamında, 17/1/2013 tarihinde aldığı kararla
"EUTM Mali" adlı bir askerî misyon kurmuş ve bu askerî misyon, 18/2/2013
tarihinde faaliyete başlamıştır. Avrupa Birliği ayrıca, 15/4/2014 tarihinde
aldığı kararla "EUCAP Sahel Mali" adlı bir sivil misyon kurmuştur. Bu
misyonların temel hedefi, Mali silahlı kuvvetlerine ve güvenlik güçlerine
(polis, jandarma ve ulusal muhafızlar) stratejik tavsiye vermek ve eğitim
desteği sağlamak olarak belirlenmiştir. Avrupa Birliği tarafından ülkemize söz
konusu misyonlara da katılım davetinde bulunulmuştur.
Orta Afrika Cumhuriyeti ve Mali'deki
harekât ve misyonlara katkılarımızın modalitelerinin, 29/6/2006 tarihinde
imzalanan "Türkiye Cumhuriyeti'nin Avrupa Birliği Kriz Yönetimi
Harekatlarına Katılımı İçin Avrupa Birliği ile Türkiye Cumhuriyeti Arasında
Çerçeve Teşkil Eden Anlaşma" kapsamında belirlenmesi öngörülmektedir.
Ülkemiz, Avrupa-Atlantik güvenliğinin
bölünmezliği prensibinden hareketle Avrupanın güvenliğini ilgilendiren
konularda gerek NATO gerek Avrupa Birliğini kapsayan bütüncül bir siyaset
izlemekte ve Avrupa Birliğinin Ortak Güvenlik ve Savunma Politikasına, dış
politika öncelikleri ve ulusal çıkarları doğrultusunda katkıda bulunmaktadır.
Ülkemizin barışı destekleme harekâtlarına olan yaklaşımıyla örtüşen ve Türkiye
ile Avrupa Birliğinin uluslararası ve bölgesel sorunların çözümüne yönelik
ortak anlayışlarının göstergesi olan bu tür katkılar, Avrupa Birliği üyelik
sürecimize de görünürlük kazandırmaktadır.
Öte yandan,
Afrikada bölgesel istikrar ve barış için tehdit oluşturan bu gibi insani ve
siyasi krizlerin çözümüne ülkemizce askeri katkıda bulunulmasının, bölgede ve
genel olarak Afrika kıtasında izlemekte olduğumuz faal dış politikamızın doğal
bir uzantısını oluşturacağı değerlendirilmektedir.
Bu yaklaşımdan
hareketle, hudut, şümul, miktar ve zamanı Hükümetçe takdir ve tespit edilmek
üzere, Türk Silahlı Kuvvetlerinin, Avrupa Birliğinin Orta Afrika Cumhuriyeti ve
Mali'de icra ettiği harekat ve misyonlar kapsamında yurtdışına gönderilmesi ve
Hükümet tarafından verilecek izin ve belirlenecek esaslar çerçevesinde bu kuvvetlerin
kullanılması için Hükûmete Anayasanın 92 nci maddesi uyarınca bir yıl süreyle
izin verilmesini arz ederim.
Ahmet Davutoğlu
 
 Başbakan
BAŞKAN –
Başbakanlık tezkeresi üzerinde İç Tüzük’ün 72’nci maddesine göre görüşme
açacağım.
Gruplara,
Hükûmete ve şahsı adına 2 üyeye söz vereceğim. Konuşma süreleri, gruplar ve
Hükûmet için yirmişer dakika, şahıslar için onar dakikadır.
Tezkere üzerinde
söz alan sayın milletvekillerinin isimlerini okuyorum: Cumhuriyet Halk Partisi
Grubu adına İstanbul Milletvekili Sayın Osman Faruk Loğoğlu; Milliyetçi Hareket
Partisi Grubu adına Ankara Milletvekili Sayın Mustafa Erdem; Halkların
Demokratik Partisi Grubu adına, Şırnak Milletvekili Sayın Hasip Kaplan; Adalet
ve Kalkınma Partisi Grubu adına İstanbul Milletvekili Sayın Şirin Ünal; Hükûmet
adına, Başbakan Yardımcısı Sayın Bülent Arınç. Şahıslar adına İstanbul
Milletvekili Sayın Osman Taney Korutürk, Antalya Milletvekili Sayın Sadık
Badak.
İlk söz,
Cumhuriyet Halk Partisi Grubu adına, İstanbul Milletvekili Sayın Osman Faruk
Loğoğlu’na aittir.
Buyurunuz. (CHP
sıralarından alkışlar)
CHP GRUBU ADINA
OSMAN FARUK LOĞOĞLU (Adana) – Sayın Başkanım teşekkür ediyorum.
Tutanaklar
bakımından belki düzeltmek gerekebilir; İstanbul Milletvekilliğini layık
gördünüz, Adana Milletvekiliyim. Onu, bu şekilde… 
BAŞKAN – Sayın
Loğoğlu, özür dilerim, öyle yazmışlar da. Yazılanı okudum, özür dilerim. 
Adana
Milletvekili Sayın Osman Faruk Loğoğlu. 
Ben, şimdi
sürenizi yeniden başlatıyorum. 
Buyurunuz. 
OSMAN FARUK
LOĞOĞLU (Devamla) – Belki geleceğimi okudunuz Sayın Başkan. Teşekkür ediyorum. 
Sayın Başkan,
değerli milletvekilleri; Avrupa Birliğinin Orta Afrika Cumhuriyeti ve Mali’de
icra ettiği harekât ve görevler kapsamında Türk Silahlı Kuvvetlerinin yurt
dışına gönderilmesine ilişkin Hükûmet tezkeresi konusunda Cumhuriyet Halk
Partisi Grubu adına söz almış bulunuyorum. Hepinizi saygıyla selamlıyorum. 
Orta Afrika
Cumhuriyeti, adının da çağrıştırdığı gibi, Afrika’nın ortasında, yaklaşık 5
milyon nüfuslu bir devlettir. Biraz ayrıntıya gireceğim çünkü neyi oyladığımızı
belki biraz bilmemizde yarar var diye düşünüyorum. Birleşmiş Milletler
verilerine göre, dünyanın en yoksul ülkelerinden birisidir. Orta Afrika
Cumhuriyeti’nde sömürgeciliğin acı mirası ve devlet gücünün yanlış kullanımının
yarattığı sorunların bilançosu giderek ağırlaşmaktadır. 
Bağımsızlığını
ilan ettiği 1960 yılından bu yana, darbelerin neredeyse düzenli hâle geldiği bu
ülkedeki paylaşım ve yönetim sorunları, son yıllarda Müslüman ve Hristiyan
gruplar arasındaki bir savaşa dönüşmüştür. Ülke nüfusunun yaklaşık yüzde 15’ini
oluşturan Müslümanların ağırlıklı olduğu bir grubun Mart 2013’te darbe yaparak
kurduğu yönetime Hristiyanların -ki nüfusun yüzde 50’sini oluşturuyorlar-
şiddetle karşılık vermesiyle ülkedeki savaş etnik temizlik ve soykırım boyutuna
tırmanmıştır. İnsan Hakları İzleme Örgütü ve Uluslararası Af Örgütü gibi
kuruluşların gayretleriyle küresel gündeme taşınan vahşetin yoğunluğu
karşısında uluslararası toplum duruma el koymak zorunda kalmıştır. 
Sayın
milletvekilleri, burada bir parantez açmakta yarar var. Fransa başta olmak üzere
Batılı devletlerin ve dış dünyanın ilgisini elbette Orta Afrika Cumhuriyeti’ndeki
elmas başta olmak üzere zengin yer altı kaynakları da çekmektedir fakat
uluslararası toplumun birlikte hareket etmesini mümkün ve zorunlu kılan
nedenler, ülkedeki savaşın Afrika’nın tümünü ateşe sürükleyebilecek bir
potansiyele sahip olması, milyonlarca masum sivilin hayatını tehdit etmesi ve
dinler arasında küresel planda bir gerilim yaratma ihtimali taşıması
mülahazaları olmuştur.
Değerli milletvekilleri, Orta Afrika Cumhuriyeti’ndeki
iç savaşın tırmanmasından sonra, ülkede barışı sağlamak için bölgesel ve
uluslararası ölçekte çeşitli girişimler yapılmıştır. Birleşmiş Milletler
Güvenlik Konseyi, ülkedeki duruma ilişkin olarak son iki yıl içinde birçok
karar almıştır. Fransa, Afrika Birliği, Birleşmiş Milletler ve son olarak da
Avrupa Birliği, savaşı durdurmak ve barışı sağlamak için ülkeye asker
göndermişlerdir. Adalet ve Kalkınma Partisi Hükûmetinin bölgesel ve
uluslararası sorunlara ilişkin yaklaşımına ters ama çağdaş dünyanın
yaklaşımıyla uyumlu bir şekilde Orta Afrika Cumhuriyeti’nde icra edilen bütün
askerî harekâtlar Birleşmiş Milletler tarafından karara bağlanmıştır. Bugün,
Orta Afrika Cumhuriyeti’nde Birleşmiş Milletler bünyesinde 10 bini asker olmak
üzere yaklaşık 16 bin personel 10 Nisan 2014 tarihli Güvenlik Konseyi kararı
uyarınca görev yapmaktadır. Ülkedeki tüm yabancı güçler, görevlerini Birleşmiş
Milletlerin denetimi altında ve Güvenlik Konseyi kararları çerçevesinde
sürdürmektedir.
Değerli arkadaşlar, Orta Afrika
Cumhuriyeti’nde icra edeceği misyon kapsamında Türkiye'ye davette bulunan
Avrupa Birliğinin meseleye dahli ne şekilde gerçekleşmiştir ve bu davet nedir?
Öncelikle, Avrupa Birliği, 20 Ocak 2014 tarihinde uluslararası toplumun Orta
Afrika Cumhuriyeti’ndeki girişimlerine Birleşmiş Milletlerin himayesi altında
katkıda bulunma kararı almış ve Güvenlik Konseyine bu doğrultuda bildirimde
bulunmuştur. Orta Afrika Cumhuriyeti’ndeki geçici otoriteler de Avrupa
Birliğinin katkısına yeşil ışık yakmışlardır. Bütün bunlardan sonra, Güvenlik
Konseyi 28 Ocak 2014 tarihinde çıkardığı 2134 sayılı Karar’la “Avrupa Birliği
Barış Gücü Orta Afrika Cumhuriyeti” isimli Avrupa Birliği gücünü, ülkedeki
Birleşmiş Milletler gücüne destek olması için yetkilendirmiştir. Diğer bir deyişle,
Avrupa Birliği, gereken uluslararası meşruiyet zeminini tam olarak sağladıktan
sonra harekete geçmiştir. Bu durum, Suriye konusunda uluslararası meşruiyet
mekanizmalarını devre dışı bırakmaya ve onların arkasından dolanmaya çalışan
Adalet ve Kalkınma Partisi Hükûmetine ders olmalıdır.
Değerli
arkadaşlar, Orta Afrika Cumhuriyeti’ndeki şiddetin sonlandırılması için
Türkiye’nin katkıda bulunmasına onay veren bu tezkereye Cumhuriyet Halk Partisi
olarak olumlu oy vereceğiz. Zira, Türkiye öteden beri barıştan, barışı
korumaktan yana olmuş ve Güvenlik Konseyinin bağlayıcı kararları zemininde
barış çabalarına hep destek vermiştir. Ancak, Orta Afrika Cumhuriyeti
bağlamında şunu da kayda geçirmek isterim: Uluslararası toplumun attığı askerî
adımlar şiddeti durdurmaya yöneliktir, Orta Afrika Cumhuriyeti’nin tam olarak
huzura kavuşması için ise hak meşruiyetine dayanan, hizmet ve adalet
dağıtımının sağlandığı ve ortak siyasi değerlere sahip bir yapıya kavuşması
elzemdir. Bunun için, bölgesel ölçekte ülkenin komşularını da kapsayan bir
çözüme, Orta Afrika Cumhuriyeti ölçeğinde ise toplumsal bir uzlaşıya ihtiyaç
vardır. 
Bu yetkiyi
verirken Hükûmete bir de uyarıda bulunmak istiyorum: Dünyadaki olaylara din ve
mezhep açısından yaklaşma âdetinizi bırakın. Bu yaklaşımlar toplumları bölüyor,
dinler ve mezhepler arası gerginlikleri artırıyor, çatışmaları körüklüyor.
İnsanlara eşit davranın. Sadece Müslümanların değil, bütün insanların hamisi olun.
Orta Afrika Cumhuriyeti toplumunun sadece bir kesimi için değil, tamamının
huzuru için yetkilendirildiğinizi de unutmayın.
Değerli
milletvekilleri, tezkerenin ikinci bölümünü oluşturan Mali konusunda da
görüşlerimizi paylaşmak isterim. Tıpkı Orta Afrika Cumhuriyeti gibi Fransız
kolonisi olan ve 1960 yılında bağımsızlığına kavuşan Mali, bugün etnik ve
dinsel çatışmalar nedeniyle parçalanma tehlikesiyle karşı karşıyadır. Genel bir
ifadeyle, ülke, iç savaş ve terör nedeniyle, coğrafi olarak fiilen ikiye
ayrılmıştır. Mali’de bugün insani bir felaket yaşanmaktadır. Yüz binlerce Mali
vatandaşı yerlerinden edilmiş, yüz binlercesi de açlıkla boğuşmaktadır. Ayrıca,
Mali’de bulunan ve insanlığın ortak tarihî mirası olan Timbuktu el yazmaları da
ülkedeki çatışmalar nedeniyle yok olma tehlikesi altındadır.
2012’de, Tuareg Ulusal Azavad Kurtuluş
Hareketi’nin ülkenin kuzeyinde ilan ettiği bağımsızlığın Afrika ülkeleri
tarafından tanınmamasını, El Kaide bağlantılı Ensar Din terör örgütünün sahaya
inmesi izlemiştir. Söz konusu terör örgütü, Mali’nin kuzeyinde şeriat yönetimi
ilan ederek Tuaregleri yönetimden dışlamıştır. Daha sonra, asıl amacının bütün
ülkeyi İslam devletine çevirmek olduğunu belirtmiş ve bağlantılı olduğu diğer
El Kaide uzantılı örgütlerle birlikte ülkenin güneyine doğru ilerlemeye
başlamıştır. Bunun üzerine, Malili yöneticiler uluslararası topluma yardım
çağrısında bulunmuşlardır. Bu çağrıya ilk karşılık veren Fransa, Ocak 2013’te
Ensar Din örgütüne yönelik hava saldırılarına başlamıştır. Ülkedeki durumu
kontrol altına almak için, Afrika Birliği, Birleşmiş Milletler ve Avrupa Birliği
de çeşitli şekillerde ülkedeki operasyonlara destek vermeye başlamışlardır. 
Öncelikle, Güvenlik Konseyi 2012’de
aldığı 2085 sayılı Karar’la, Afrika ülkeleri öncülüğündeki Uluslararası Destek
Gücü’nün Mali’ye konuşlanmasına yetki vermiştir. Güvenlik Konseyinin bu kararı,
aynı zamanda -burası önemli- Avrupa Birliğinin Mali’deki savunma ve güvenlik
güçlerinin yapılandırılmasına da onay vermektedir. Dolayısıyla, Avrupa Birliği,
Birleşmiş Milletlerin kararları zemininde hareket etmektedir.
Bu meşruiyet zemininden hareketle,
Avrupa Birliği, Mali’deki güvenlik güçlerine eğitim vermek için, merkezi
başkent Bamako’da bulunan çok uluslu bir askerî eğitim misyonu oluşturmuştur.
Ayrıca, Mali polis, jandarma ve ulusal muhafızlarına eğitim vermek amacıyla
ayrı bir misyon daha hayata geçirilmiştir. Avrupa Birliğinin, Mali’deki
operasyonların icrası bağlamında, Türkiye’ye yaptığı davetin arka planı bu
şekildedir.
Değerli arkadaşlar, Cumhuriyet Halk
Partisi olarak, Mali’de Birleşmiş Milletlerden aldığı yetkiyle faaliyet gösteren
Avrupa Birliği misyonlarına katkı verilmesini de olumlu karşıladığımızı
belirtmek istiyorum. 
Öte yandan, Orta Afrika Cumhuriyeti ve
Mali’de meydana gelen gelişmeler ve uluslararası toplumun bu iki ülkeye
yaklaşımı Cumhuriyet Halk Partisi ile Adalet ve Kalkınma Partisinin izledikleri
dış politikanın farklılıklarını da ortaya koymaktadır. Bu farklara da
dikkatinizi çekmek istiyorum.
İlk olarak: Uluslararası toplumun söz
konusu iki ülkeye yönelik müdahaleleri, hem Güvenlik Konseyinin ilgili
kararlarına hem Orta Afrika Cumhuriyeti ve Mali yönetimlerinin talep ve
rızasına sahip olduğu için meşrudur, uluslararası hukuka uygundur. Aynı
zamanda, giderek yükselen uluslararası terörizme karşı mücadeleye katkı da
sağlayacaktır. Bu nedenlerle tezkereye destek veriyoruz. Zira, bu tezkerenin
arka planında Birleşmiş Milletler kararları vardır, Avrupa Birliğinin meşruiyet
arayışları bulunmaktadır. Oysa ve buna karşılık, Erdoğan-Davutoğlu hükûmetleri,
uluslararası normları hiçe sayan, komşu ülkelerin iç işlerine tek taraflı
olarak müdahale eden, o ülkelerin rejimlerini terör örgütleriyle iş birliği
yaparak yıkmaya çalışan politikalar izlemeye ısrarla ve inatla devam
etmektedirler. 
İkincisi: Orta Afrika Cumhuriyeti ve
Mali’deki gelişmelere müdahil olmak isteyen Batı dünyası, yükselen küresel
terörden ve bu terörün etkinlik sahasını genişletmesinden korkmaktadır. El
Kaide bağlantılı örgütlerin güçlendiklerinde dünyayı ne hâle çevirecekleri Mali
ve Orta Afrika Cumhuriyeti’nin bugününe bakarak kolaylıkla anlaşılabilir. Bu
bağlamda, izlediği Orta Doğu politikasıyla güney sınırlarımızı, hatta bölgeyi
ve komşu ülkeleri cihatçı terör örgütlerinin küresel merkezi hâline getiren
Erdoğan-Davutoğlu hükûmetlerinin Birleşmiş Milletlerin Mali ve Orta Afrika
Cumhuriyeti’ne yönelik aldığı kararların felsefesini, ruhunu özümsemediği,
benimsemediği gayet açıktır.
Üçüncüsü: Güvenlik Konseyi, Birleşmiş
Milletler Yasası’nın 7’nci bölümü altında yetkilendirdiği askerî operasyonlara
zaman bakımından sınır koymakta, misyon bakımından da sınırlarını çizmektedir;
bu da yetmemekte, kurulan misyonların faaliyetlerini de sıkı bir şekilde
denetlemektedir, bu durum Avrupa Birliği için de geçerlidir. Önümüzdeki
tezkerenin de başı ve sonu bellidir. Daha önce gelen diğer tezkerelere kıyasla,
bu tezkere iyi kaleme alınmıştır, bunu teslim ediyorum. Oysa usul ve biçim
bakımından bu tezkerenin ana iskeletini oluşturan bu unsurları, bugüne kadar
Hükûmetin Meclise getirip çoğunlukçu bir anlayışla geçirdiği tezkerelerde
görmedik. Geçen ay görüşülen Suriye-Irak tezkeresinin meşruiyetten yoksun ve
açık uçlu olduğunu, Hükûmete sınırsız yetki verdiğini, ülkemizi bölgenin korsan
devleti yapmaktan başka bir işe yaramadığını da unutmadık. 
Dördüncüsü: Cumhuriyet Halk Partisi,
uluslararası toplumun Afrika’daki çatışmalara yönelik kapsayıcı bakış açısını
benimsemektedir. Cumhuriyet Halk Partisi, insanlara Müslüman ya da Hristiyan
oldukları için değil, insan oldukları ve yardıma muhtaç oldukları için yardım
edilmesini savunmaktadır. Zira, Birleşmiş Milletler kayıtlarına göre, Orta
Afrika’da sadece Müslümanlar değil, ülkenin yarısı insani yardıma muhtaçtır.
Bu bağlamda, Sayın Davutoğlu’nun içinde
bulunduğu duruma dikkatinizi çekmek isterim. Bilmeyenler için söyleyelim. Sayın
Davutoğlu Orta Afrika Cumhuriyeti’nde Müslümanlara yönelik katliamlar yaşanırken
-ki biz bunu da kınadık- şubat ayında, İslam Konferansı Örgütünü derhâl
harekete geçmeye çağırmıştır. Fakat, ne hikmetse Erdoğan’ın yüksek perdeden
gelen sesini ve Başbakan Davutoğlu’nun ve Cumhurbaşkanı Erdoğan’ın birlikte, yüksek
perdeden gelen seslerini Mali konusunda duymuyoruz. Orta Afrika Cumhuriyeti
konusunda bas bas bağırıyorlar ama Mali konusunda garip bir sessizlik
içindeler. AKP Hükûmetinin bu çifte standartlı tutumu uluslararası kamuoyunda
not edilmektedir. 
Değerli arkadaşlar, hiç kimse Orta
Afrika ve Mali’deki gelişmeleri ümmetçi kalkışma fırsatı olarak görmemelidir.
Yükselen küresel terör, insani felaket ve bölgedeki devletlerin toprak
bütünlükleri ve egemenliklerinin korunması uluslararası toplumun temel öncelikleridir.
Bunlar, Cumhuriyet Halk Partisinin de öncelikleridir.
Beşincisi: Katkımızın, Türkiye ile
Avrupa Birliği arasında 2006 yılında imzalanan konuyla ilgili anlaşma
çerçevesinde yapılan davet üzerine yapılacak olmasıdır. Bu katkı, Avrupa için
olduğu kadar uluslararası saygınlığımız açısından da önemlidir, olumludur fakat
madalyonun bir de öbür yüzü vardır; Acı ve anlaşılmaz gerçek odur ki Avrupa
Birliği, Türkiye’yi Avrupa Birliğinin ortak güvenlik ve savunma politikasından
ve bu politikayı oluşturan kurumsal mekanizmalardan dışlamaya hâlâ devam
etmektedir. Türkiye ise Avrupa Birliği kendisinden ne zaman yardım isterse
destek vermektedir. Acaba, Hükûmet bu dengesiz ve eşit olmayan ilişkinin
farkında mıdır? Bu tek taraflı işleyen ilişkiden rahatsız mıdır? Hem Türkiye’yi
savunma ve güvenlik konularında karar alma, politika oluşturma mekanizmalarının
dışında bırakacaksın hem her kapıyı çaldığında buyur edilmeyi bekleyeceksin!
Güvenliğin bölünmezliği ilkesinden hareketle, bu eşitsizliğin giderilmesi için
Hükûmet mutlaka girişimde bulunmalı ve netice almalıdır.
Son olarak, Adalet ve Kalkınma Partisi
Hükûmetinin Afrika’ya yönelik tutumuna somut bir örnek vermek isterim. Bunu,
daha önce bu kürsüden defalarca dile getirdim. 2012 yılında, açıktan atamayla
Çad Büyükelçisi yapılan –Afrika ülkesidir Çad- bir şahıs Twitter hesabından “El
Kaide’yle terör aynı şey değildir.” mesajını paylaşmıştır, resmî Twitter
hesabından. Bu mesajdan sonra, bütün uyarı ve ısrarlarımıza rağmen, zamanın
Dışişleri Bakanı büyükelçiyi görevinde tutmaya devam etmiştir ve bildiğimiz
kadarıyla da hâlâ bu görevini sürdürmektedir. El Kaide’yi terör örgütü olarak
görmeyen bir kişiyi, büyükelçi olarak uluslararası toplumun küresel teröre
karşı mücadele verdiği bir bölgeye göndermek başlı başına bir skandaldır. Biz
bunu kabul etmiyoruz. Afrika’nın istikrarına katkıda bulunmak isteyen bir
Hükûmet, El Kaide’ye “terör örgütü” diyemeyen bir kişiyi Afrika’da büyükelçi
yapamaz, eğer yapıyor ise tarafı bellidir. 
Değerli milletvekilleri, tezkereye olumlu
oyumuzun, bahsi geçen bu iki Afrika ülkesinin huzura kavuşmasına, Afrika
kıtasının istikrarına ve küresel barış ve terörle mücadele bağlamında katkıda bulunmasını
umuyoruz. Hükûmetin kendisine bu tezkereyle verilen yetkileri bu doğrultuda
kullanmasını bekliyoruz. Enselerinde olacağız, başka türlü hareket etmelerine
rıza göstermeyeceğiz. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim Sayın Loğoğlu.

Milliyetçi Hareket Partisi Grubu adına
Ankara Milletvekili Sayın Mustafa Erdem. 
Buyurunuz Hocam. (MHP sıralarından
alkışlar) 
MHP GRUBU ADINA MUSTAFA ERDEM (Ankara)
– Teşekkür ederim Sayın Başkan. 
Türk milletinin aziz milletvekilleri,
Orta Afrika ve Mali’ye ilişkin çıkarılmak istenen tezkereyle ilgili olarak
Milliyetçi Hareket Partisi Grubu adına söz almış bulunuyorum. Hepinizi
sevgiyle, saygıyla selamlıyorum. 
Türkiye'nin dış politikasıyla alakalı
olarak herkes her şeyi söyleyebilir, söylenmelidir ancak unutulmaması gereken
bir husus, Türkiye Cumhuriyeti devleti, Osmanlı İmparatorluğu gibi cihana nizam
vermiş, insanlığa medeniyeti ikram etmiş, insanlığa insanlığın ne olduğunu
öğretmiş bir devletin akabinde kurulmuş, aynı ruhu yaşayan, aynı değerlere
sahip, aynı misyonu uygulamak durumunda olan bir devlettir. Bu çerçeveden
bakıldığında, Avrupa’da da söyleyeceğimiz, Afrika’da da söyleyeceğimiz, Orta
Doğu’da da söyleyeceğimiz, Kafkaslarda, Balkanlarda ve dünyanın her yerinde söyleyeceğimiz
her şey olmalıdır zira bu bizim asli görev ve sorumluluk alanımızdır. Ancak,
Türkiye Cumhuriyeti devletini yönetenler, bu şuura sahip olduklarını
hissetmeli, bu misyonu uygulamaya kararlı olduklarını bir şekilde bizlere de
ifade etmelidirler. Eğer iradeicüziyyelerini sözüm ona bir külli iradeye ipotek
edenler, kendi adlarına, kendi ruhuna, kendi milletine değil de, başkalarının
adına, başkalarının misyonlarını icra etmek üzere bir görev ve sorumluluk
alırlarsa hem rahmeti Rahman’a kavuşmuş ecdadı hem de onun ahfadı olan bu
milleti rahatsız etmiş olurlar. 
Değerli milletvekilleri, Afrika
insanlığın dramıdır. Afrika insanlığın yüz karasıdır. Afrika bir çekim alanı,
Afrika bir mücadele alanı, Afrika bir paylaşım alanıdır. Afrikalı garip,
Afrikalı mazlum, Afrikalı mağdurdur. Asırlardır Afrika’ya uygulanan misyonerlik
faaliyetlerinin küresel güçlerin ve emperyalistlerin ileri karakolları olduğunu
düşündüğümüzde, Batılıların insanlık adına, medeniyet adına, teknoloji adına
Afrika’ya ne götürdüklerine bir bakın. Şu anda Afrika’da bir insanlık dramı
yaşanıyorsa, Afrika’da katliamlar yaşanıyorsa, Afrika’da sadece ve sadece
renkleri siyah olduğu için kobay konumuna düşürülmüş insanlık toprağa
düşürülüyorsa bugün, Afrika’ya adalet götürmek, Afrika’ya medeniyet götürmek
için bizden tezkere isteyenlerin ne kadar kendileriyle çelişkili ve ne kadar
bizlere, ikili anlaşmalara muhalif davrandıklarına dikkatlerinizi çekmek
isterim. 
Bakınız, 1963 yılında Kenya Devlet Başkanı Jomo Kenyatta
“Beyaz adam geldiğinde bizim topraklarımız, onların ise İncilleri vardı. Bize
gözlerimizi kapayıp dua etmeyi öğrettiler. Gözlerimizi açtığımızda bizim
elimizde İncil, onların ellerinde topraklarımız kalmıştı.” der. 
Misyonerlik faaliyetlerinin, bugün birlikte ittifak
kurduğumuz küresel güçlerin diyalog çalışmalarına rağmen hâlâ nasıl ileri
karakol vazifesi gördüklerini ve Afrika’da yaşanan fitnenin arkasında onların
nasıl olabileceğini bir şekilde düşünmenizi istiyorum. Evet, bugün Afrika’da
medeniyet, bugün Afrika’da insanlık, bugün Afrika’da değerler toprağa düşmüş.
Medeniyet adına, ileri teknoloji adına kullanılan tek şey, kardeşin kardeşi katlettiği
silahlardan başka bir şey değildir. O zaman bu silahları oraya verenlerin, bu
silahları oraya gönderenlerin Afrika’yla ilgili hesaplarının ne olduğuna
dikkatlerinizi çekmek istiyorum. Afrika bugün Çin’in, AB’nin ve Amerika
Birleşik Devletleri’nin aslan sofrasında pay ettikleri bir konuma düştüğü
sürece, bizim göndereceğimiz vatan evladı askerlerimizin küresel çıkarlara mı
hizmet ettiği yoksa ecdadın emanetine sahip çıkmanın şuuruyla bir millî
mutluluk mu yaşayabileceğini de takdirlerinize sunmak istiyorum.
Değerli milletvekilleri, bugün Afrika’ya gönderilecek askerî
birlikle alakalı bugüne kadar uygulayageldiğimiz uygulamalara dikkatinizi
çekmek istiyorum. Özellikle milletvekili sıfatını taşıyan sizleri, bu milletin
yüreği olan askerleri bir şekilde Millet Meclisinden çıkacak kararlar
doğrultusunda yeniden düşünmeye davet ediyorum. “Ecdadımızın heybeti marufi
cihandır.” diyenler, bugün ecdat emaneti askerlerimizin yurt dışında bir
şekilde başlarına çuvalların geçirildiğini gördüğü zaman, bu devletin onları
bile korumaktan acze düştüğünü gördüğünde en azından varsa vicdanlarının
sızlaması ve onlara sahip çıkamadığı için başını bu yere sürtmesi lazım gelir.
Değerli
milletvekilleri, bu milletin evladı askerler bize emanettir. Bu evlatlarını
bizim irademize ipotek olarak yurt dışına gönderenler… Bu Meclisin, onların
haklarını savunmasını, onların namusuna gölge düşürülmemesini, onların
şereflerinin ayaklar altına alınmamasını da teminat altına alması lazım gelir.
Devlet budur, devleti yönetmek de budur. Ama, gelin görün ki kimin peşine
takılarak gittiğimiz, hangi insani değerleri kurtarmaya gayret ettiğimiz, hangi
medeni çıkarları tesise muktedir olduğumuz belli olmayan bir uluslararası
anlaşma var. Afganistan’a gönderdik, Orta Doğu’ya gönderdik, Afrika’ya
gönderdik hangi yarayı iyileştirdik, hangi problemi çözdük, hangi insani
değerlere yaşama fırsatı verdik? Birilerinin peşine takılarak gittiğimiz
Afganistan, Müslüman insanların yaşadığı belde birbirine kurşun sıkan,
birbirini toprağa gömen ama hepsi küresel güçlerin ortak aleti hâline gelen
insanlar değil midir? Öyleyse, biz, kimin peşine takılarak küresel güçler
uğruna asker gönderdiğimizi ve gönderdiğimiz askerlerin kimlere hizmet ettiğini
çok iyi bilmek ve değerlendirmek durumundayız. 
Suriye’ye kısa bir
süre önce buradan tezkere çıkardık ve oradaki medeni değerlerimizi, İslam
mimarisini ve Müslümanları koruma kararı aldık ve millet adına da buradan söz
verdik. Ama, gelin görün ki milletin imanı, milletin ruhu, milletin iradesi 3,5
peşmergeye peşkeş çekildi ve PKK kıyafetleri bir şekilde peşmerge kıyafetiyle
ters çevrilerek devlet statüsü kazanamamış, Birleşmiş Milletlere üye olamamış,
henüz Türkiye’den başka da adam yerine konmamış bir Kuzey Irak kendi -sözüm
ona- askerlerini bu Meclisin iradesinden kaynaklanan, alınan tezkere kararıyla
“Kobani” denilen Ayn El Arap’a göndermiş midir, göndermemiş midir? O zaman size
buradan şunu ifade etmek istiyorum: Eğer bu milletin iradesi bizim namusumuz ve
şerefimiz ise, bu milletin evladı askerlerimiz bizim namus ve şerefimiz ise, o
zaman herkes, millet adına aldığı kararları bu şeref terazisinde tartmak ve
ondan sonra da milletin huzuruna alnı açık, yüzü ak çıkabilirken Rabb’inin
huzuruna gittiğinde de yarın aynı durumu orada ikrar edebilmelidir. 
Değerli milletvekilleri, şimdi
soruyorum size: Ayn El Arap’a giden askerler kim adına gitti, nereden gitti,
neyi gerçekleştirdi? Şimdi tekrar soruyorum size: Ayn El Arap’ta sivil halk var
mıdır? Ayn El Arap sonuç itibarıyla bugün hangi amaca hizmet etmektedir?
Ülkenin stratejik çıkarları açısından Ayn El Arap Irak’ın batısı, Suriye’nin
doğusu olarak, Türkiye Cumhuriyeti'nin tehdidi olarak karşımıza çıkar mı,
çıkmaz mı? 
Efendim, “Avrupa Birliği ikili
anlaşmalarla kurulmuş ve Türkiye de bu anlaşmalara söz vermiş.” Doğrudur. Türk
milleti hiçbir zaman vaadinden dönmemiş, ölümü pahasına da olsa uluslararası
anlaşmalara uymuş, gerektiğinde Kore’ye giderek binlerce vatan evladını da
şehit vermiştir. Ancak bugün birlik tesis ettiğimiz, birlikte olmayı arzu
ettiğimiz Avrupa Birliği, henüz bizi Avrupa Birliğine bile kabul etmemişken,
onların güvenlik stratejileri ve savunma anlaşmaları doğrultusunda hangi yararı
bize var ve biz onlarla nasıl böyle bir ittifak, nasıl böyle bir savunma
birlikteliği tesis edebiliriz? 
Değerli milletvekilleri, şunu
unutmayın: Uluslararası ilişkiler pragmatist oluyorsa, uluslararası ilişkilerde
çıkar ön plana çıkarılıyorsa o zaman hepimizin düşünmesi ve bizim bir şekilde
kendi namusumuz ve şerefimizi bu manada korumamız lazım geldiğini hatırlatmak
istiyorum. Ama gelin görün ki Afrika’ya gittik, Afrika’da birtakım çalışmalar
yaptık, Birleşmiş Milletler Güvenlik Konseyine onların oylarını alarak
gireceğimizi düşündük. Nitekim, bir önceki dönemde de böyle oldu. 
Ama soruyorum size, burada devlet adına
lütfen samimi bir şekilde söyler misiniz, istiyorsanız kapalı oturum yapın
burada, söyleyin: Afrika’da Osmanlının şerefini korumak, Türkiye Cumhuriyeti
devletini orada temsil etmek için mi yoksa birtakım küresel projelerin
Afrikalıya uyguladığı alçakça mezalimi teyit etmek… Sudan’ın bölünmesine,
Somali’nin hançerlenmesine, Afrika’nın yüreğine hançer saplanmasına vesile mi
oldu? Çin ile Amerika arasındaki ilişkilerde ortada kalan birisi durumundayken,
Avrupa’nın asırları aşan misyonerlik faaliyetlerine orada doğrudan veya dolaylı
olarak katkıda bulunurken hangi devleti temsil ettiğimizi ve hangi hükûmet
adına oralarda icrai faaliyette bulunduğumuza lütfen bir bakın. 
Değerli milletvekilleri, Afrika’ya
giderken TİKA Türk İşbirliği ve Kalkınma İdaresiyken misyonunu değiştirdik;
adına muhalif olarak Afrika’ya gittik ve netice itibarıyla Afrika’da bugün
sizin “paralel” dediklerinizle iş birliği yaparak bir başka paralelizmi
beraberinde getirdiniz mi, getirmediniz mi? 
O zaman size buradan şunu açıkça ifade
etmek istiyorum: Devlet yönetilirken devlet adamlığı vasfı sadece günü
kurtarmayı değil, asırları aşacak devleti ebet müddet felsefesinin sahibi
olmayı gerektirir. Eğer günü kurtaracak, bugünün gerekçelerini yarın
unutacaksak o zaman bu devlet bizim için zaaf, bu milletin kaderi bizim için
karanlık olacaktır. 
Değerli milletvekilleri, Mali nüfus
olarak küçük bir ülke ama bizim için ifade ettiği anlam önemlidir. Nüfusu 12
milyon olmuş, 15 milyon olmuş ne çıkar? Yüzölçümü Türkiye'nin 1,5 katına…
Teknik bilgilere girmiyorum, benden önceki konuşmacı bunları size verdi. Ama
bilinmesi gereken hadise şu: Afrika bizim için en az Batı kadar önemli ama
gelin görün ki, şair diyor ki: “Küfri zülfün salalı rahneler imanımıza, kâfir
ağlar bizim ahvali perişanımıza.” Ben bugün Türkiye adına ve oralara hizmet
götüren devlet yönetimi adına ve bu devletin şerefli askerleri adına,
akıbetlerinin korunamayacağı, haklarının savunulamayacağı, küresel güçlere
hizmet edeceği endişesiyle kaygılar taşıyorum. 
Ama Türkiye sadece ve sadece Afrika’da
değil, Avrupa’da da olmalıdır, Bosna-Hersek’te de olmalıdır, Batı Trakya’da da
olmalıdır ama daha çok şimdi Orta Doğu’da olmalıdır. Ama gelin görün, biz
buradan tezkere çıkardık, soruyorum size: Elinizi şakağınıza mı koyarsınız
yoksa vicdanınıza mı; Filistin, Filistin, Filistin dedik, yattık ve kalktık,
sonuçta Filistin’e Allah için ne katkı sağladık? Filistinlinin gözyaşı dindi
mi? Filistin’e İsrail’in baskısı dindi mi? Filistin için İsrail’in yapılanma
kararlarından vazgeçildi mi? Hayır. Suriye’yi gündeme getirdik, böldük,
parçaladık; peki, Beşar Esad gitti mi? Hani, iş birliği yaptıklarımız
neredeler? 
Burada ona dikkatinizi çekmek
istiyorum. Bizim iş birliği yaptıklarımızın bizimle ortak bir paydası yok.
Unutmayın ki onlar kendi dünyalarında Türk milletiyle alakalı olarak verdikleri
kararı siz o millete aidiyet hissetseniz de hissetmeseniz de vermişlerdir. “Bu
vadedilmiş kutsal topraklar elbet bir gün silahsız Haçlı Seferleri’yle geri
alınacaktır.” derken sene 1821’di. Sanıyor musunuz bu iki yüz yıllık karardan
vazgeçildi? Siz sanıyor musunuz ki... 1915’te -hem de eski Başbakanlardan
Şemsettin Günaltay’ın vermiş olduğu o bilgi, Zulmetten Nura kitabını okursanız
göreceksiniz- bir müsteşrik aynen şöyle diyordu: “Türk milleti –tabii ki burada
sözümün kime olduğunu siz çok iyi anlıyorsunuz, burası Türkiye Cumhuriyeti’nin
Büyük Millet Meclisidir, adını ağzına alamayanlar varsa onlar utansın, ben
utanmıyorum- geldiği yere, Orta Asya’ya gitmedikçe, hilal yani İslam haçın
altında sürünmedikçe bize bu dünyada rahat ve huzur yoktur.” O zaman ben
sizlere şunu kısaca arz etmek istiyorum. Değerli milletvekilleri, Türkiye
Cumhuriyeti küresel bir gücün oyuncağı olmaktan çıkmalı ama küresel bir dünyada
yaşadığının irade ve izanıyla, irfanıyla namusuna, sözüne elbet sahip çıkmalıdır.
Ben öyle inanıyorum ki bu yüce Meclisin vereceği karar Türk milletinin onur ve
itibarı açısından sadece ve sadece Orta Afrika’daki mazlum Orta Afrika
Cumhuriyeti’ne ve masum Mali’ye değil, uluslararası taşeron durumunda olan
bütün alçakları kahretmeye yetecek diyor, hepinize sevgi ve saygılarımı
sunuyorum. (MHP sıralarından alkışlar)
BAŞKAN – Teşekkür ederim Sayın Erdem.
Halkların Demokratik Partisi Grubu
adına Şırnak Milletvekili Sayın Hasip Kaplan.
Buyurunuz. (HDP sıralarından alkışlar)
HDP GRUBU ADINA HASİP KAPLAN (Şırnak) –
Sayın Başkan, teşekkür ederim.
Halkların Demokratik Partisi Grubu
adına sizleri saygıyla selamlıyorum.
En son söyleyeceğimi en başta
söyleyeceğim. Burada 3 parti de anladığım kadarıyla bu tezkereye “Evet.”
diyecek. Yanlışım var mı? Üçünüz diyeceksiniz. O zaman size önerim, oraya Türk
Silahlı Kuvvetleri gidecekse önce çocuklarınızı gönderin, bedelli peşinde kimse
koşmasın. Dikkat edin, Hollanda Kralı, İngiltere Kralı, genelkurmay başkanı
bilmem kim Afganistan’a, Pakistan’a, bilmem nereye oğlunu asker olarak
gönderiyordu. Burada generallerin çocukları, siyasilerin çocukları, zenginlerin
çocukları bankamatikten teskere alıp gelip bu Mecliste hamaset nutukları
atıyor. Yazık, yazık, yazık! Bir kere gerçeği öğrenin, ne var burada yani bir
öğrenin bakayım. Mademki Mali’ye, Afrika’ya Türk Silahlı Kuvvetleri gidecek,
gelin içinizdeki, uhdenizdeki neyse onu yazın bu tezkereye. Öyle, NATO istemiş
de, Avrupa Birliği istemiş de, Avrupa Birliği üyeliğimiz güçlenecek de, biz de
göndersek oraya birkaç asker bir şey olmaz da, çok iyi olacak da... Libya’da
olmuştu o. Hani demiştiniz ya “Libya’ya kimsenin müdahalesi olmayacak.”
Fransa’nın o zamanki Cumhurbaşkanı Sarkozy çıktı “NATO gidecek.” dedi, bizim
Hükûmet hemen “Tamam, bizim gemiler de geliyor yola.” dedi. Böyle bir dış
politika olur mu arkadaşlar ya?
Bu ülkenin Türk
Silahlı Kuvvetleri, bu ülkenin vergisi, bu ülkenin bütçesi bir yere gidecekse
bu ülkenin insanlarının oturup düşünmesi gerekiyor: “Birileri istediği için mi
ben gidiyorum, inandığım için mi gidiyorum, benim dış politikam nedir, ona göre
mi gidiyorum?” 
Arkadaşlar, çok
açık konuşacağım. Bakın, burada Avrupa Birliği. Siz Avrupa Birliğinin
neresindesiniz, Avrupa Birliğinin neresindesiniz? Koalisyon hükûmetlerinden bu
yana müzakere sürecindesiniz. 1995’te Gümrük Birliğini imzaladık. 1995’ten bu
yana vergi ödüyorsunuz, gümrük vergisini, bir.
İki: Asker
istiyorlar, gönderiyorsunuz; Sudan’a, Somali’ye, Afganistan’a, Lübnan’a
gönderiyorsunuz. Öyle buraya çıkıp bu kürsüden “Biz 20 devlet kurduk. Biz
cihanşümul bir devletiz. Biz dünyayı titretiriz. Biz gittiğimiz zaman Afrika’nın
çölleri ayağa kalkar, yok Orta Doğu’nun bilmem neleri ne olur.” diye burada
kimse hamaset nutukları atmasın. Çok açık söyleyeyim size: 3’üncü dünya
krizinin, küresel finans krizinin son sancıları yaşanıyor. 
Mali yüzde 90 Müslüman. Mali kimin
sömürgesi? Fransa’nın. 2012’de kim müdahale etti buraya? Fransa etti. Orada
darbe oldu mu? Oldu. Kuzeyindeki güçlerle çatışıyor mu? Çatışıyor. Hangi
güçlerle çatışıyor bir dikkat edin, etrafına bakın. Moritanya var, Nijerya var,
Gine var, biraz ötede Libya var, Cezayir tabii kuzeyinde. Afganistan’da uzun
bir süre bulunan cihadist grupların olduğu birçok kesim Nijerya’ya geldi,
Mali’ye geldi, Somali’ye geldi, Sudan’a geldi. Şimdi bu güçler şu an Orta
Doğu’da, Suriye’de ve Irak’ta. 
Şimdi, bu dışarıdan gelen, cihadist
gruplar olarak geçen El Kaide ve türevleri olan El Nusra ve IŞİD, onların
benzerleri şu an Afrika’da. Afrika’da kiminle çatışıyorlar? Darbeci, askerî
darbeyle yönetime el koyan kesimler var. Kimin çıkarları burada sallanıyor?
Fransa başta olmak üzere… Niye? Çünkü 1960’ta bağımsız olan Mali, bütün Afrika,
Afrika’nın tamamı Fransa’nın arka bahçesi arkadaşlar. Bakmayın, Osmanlı
zamanında ta Trablus’a, oradan Cezayir’e, Fas’a… Osmanlının hâkimiyet alanları
oldu ama ilk kaybettiğimiz yerlerdir Endülüs’ten başlayarak. Viyana
kapılarından, Batı’dan, Afrika kuzeyinden, boynuzdan da, bu taraftan çekile
çekile geldik, Osmanlı İmparatorluğu’nun ötesinde Anadolu’da, en son Churchill
oturdu masaya cetveli çıkardı, Misakımillî’yi de attı bir kenara, şimdiki
hudutları çizdi. 
Şimdi, siz, bu hudutların içinde çıkıp,
Neoosmanlı yayılmacı bir politika güderek küresel güç olacağınızı
zannediyorsunuz. Neyle olacaksınız? Milletin parasıyla, evladıyla, askeriyle,
kanıyla. 
Peki, bütçe görüşmeleri yapıyoruz şu
an. 30 milyon insan açlık sınırının altında biliyor musunuz? 891 lira asgari
ücret, net. Var mı bunun ötesi? 20 milyon da yoksulluk sınırının altında, 50
milyon. Bizim nüfusumuz ne kadar? 77 milyon. Ne kadar insan burada zengin?
Türkiye'nin yüzde 1’i. Bu yüzde 1’inden 1 tanesi Somali’ye, Sudan’a,
Afganistan’a, Beyrut’a ve Mali’ye gitti mi asker olarak? Gitmedi. 
Ermenek’te dün maden ocağında çocuğunu
defneden babanın hâlini gözünüzün önüne getirin. Çiçekli lastik ayakkabıları
yırtık babanın cenaze başındaki duruşunu getirin. İşte, o evlatları göndermek
istiyorsunuz. Sizin küresel yayılmacı anlayışınız, Neoosmanlı yayılma
anlayışınız budur. Halkların Demokratik Partisi buna şiddetle karşı çıkacaktır
ve evlatlarının yanında duracaktır. Türk Silahlı Kuvvetleri tıpkı son
dönemlerin bütün hükûmetleri döneminde, sağcı, milliyetçi, muhafazakâr
partilerin hepsinin döneminde… Hani burada Türkiye’de bir gelenek vardı ya
“Kürt Mehmet nöbete.” diye, küresel olarak da Türk Silahlı Kuvvetlerini nöbete
durmadan gönderiyorlar kardeşim. Bundan gururunuz incinmiyor mu? NATO istedi,
Atlantik’i korumak Türkiye'nin en büyük hedefiymiş. Hayda! Kuzey Atlantik’i
korumak Türkiye’nin hedefiymiş! Önce kendini koruyacaksın. Arkadaşlar, siz
İHH’nin oraya iki otobüs, iki tır yardım getirmesiyle, üç cihadist grupla
ilişki kurmasıyla, hükûmet nezdinde yardımsever, hayırsever dernek muamelesi
görmesiyle, oradan üç beş tane radikal dinci grupla ilişki kurmasıyla bu
küresel kriz esnasında riskler içinde fırsatlar yakalayacağınızı mı
zannediyorsunuz? Böyle bir fırsat var mı? Size mama yapmazlar. Kolonyalist kriz
var ama Afrika’yı ne Belçika ne İngiltere ne Almanya ne Fransa ne Amerika
hiçbir ülke, Batı, bu size “Asker gönderin.” diyen Avrupa Birliği ve NATO vermez.
Bunu kafanıza koyun. Oraya gidip asker eğiteceksiniz, oraya gidip jandarmasını,
zabıtasını, polisini eğiteceksiniz, orada hukuk ve demokrasi kuracaksınız,
maşallah, maşallah, maşallah! Bir de gerekçeye yazacaksınız: “Ülkemiz Avrupa
Birliğine katılım konusundaki arzularına katkıda bulunacak.” Avrupa Birliğine
postalla girilir mi? Kasaturayla Avrupa Birliğine girilir mi? Askerle Avrupa
Birliğine girilir mi arkadaşlar? Eğer öyle olsaydı, işte Sayın Adalet Bakanı,
adalet, güvenlik, özgürlük 23, 24’üncü fasılları niye açamıyoruz? Açamazsınız
kardeşim. Çünkü bağımsız bir yargın yok, tarafsız bir yargın yok, adaletin yok.
Adaletin de… Senin 463 tane subayın, generalin beş sene yatmış çıkmış, niye
yattığı, niye çıktığı, kim koydu, kim çıkardı bilinmiyor ama bir tek şey
biliniyor, Hükûmete karşı gelmekten. Sonra KCK soruşturmalarında bizim
partimizden binlerce kişiyi almışsınız. Sonra başka siyasi muhalifleri
almışsınız. “Efendim, paralel yaptı.” Ne paralelmiş yahu! Bu paralel Allah bilir
kuyruklu yıldıza kadar gidiyormuş! Şimdi söyleyin bana: Siz, Avrupa Birliğine
asker göndererek kolonyalist, neokolonyalist bu devletlerin maşası olarak
küresel bir güç olacağınıza mı inanıyorsunuz? Mali yüzde 90 Müslüman’dır diye…
Küresel krizde Türkiye’nin arayışını, yeni pazar arayışını, yeni ilişkilerini,
yeni halklarla ilişkilerini HDP olarak destekleriz, olmalıdır. Ama bir
araştırma var mı elimizde? Hangi akademisyenlerimiz, hangi dış politika
uzmanlarımız, hangi siyasilerimiz gittiler Mali’yle ilgili bir rapor hazırlayıp
getirdiler de gruplara, bize anlattılar da bizi ikna ettiler de halkımızın
yararı var da “Evlatlarımızı oraya gönderelim” deyip karşı çıkmayalım diye bize
bir done mi koydunuz? 
Sayın Korutürk siz Paris’te en son
büyükelçiydiniz, milletvekili olarak geldiniz, en iyi siz biliyorsunuz
Fransa’nın Mali’deki haklarını, oraya asker göndermesini. Geçen sene asker
gönderdiğinde yüzde 90 Müslüman oldukları için mi gönderdi? Arkadaşlar, orada,
yazıktır günahtır… Zaten Türk Silahlı Kuvvetlerinin mevcudu 600 bin kaldı. 600
bin özel güvenlik var Türkiye'de, 270 bin emniyet, polis de var, 215 bin de
jandarma var, topu topu bu kadar. 
Şimdi, ben burada bir şey de anlamış
değilim, eğer ben anlamadıysam belki kapasitem almıyordur, Sayın Arınç açıklayabilir.
“Karargâha, 1 personel katkısıyla stratejik hava yolu ulaştırması desteği sağlaması
öngörülmektedir.” 
ALİ ÖZGÜNDÜZ (İstanbul) – 1 kişi
yetiyor!
HASİP KAPLAN (Devamla) – Maşallah, hava
yolunda da iyiymişiz, 1 personel ve hava yolu desteği! Şimdi, ben bunu öğrenmek
istiyorum, HDP olarak halk adına bunun hesabını soruyorum: Bir taraftan
diyorsun ki “Gideceğim Mali’de askeri eğiteceğim, jandarmayı eğiteceğim,
zabıtayı eğiteceğim, hukuk düzeni kuracağım, demokrasi getireceğim.” Bir
gerekçe de bu, o bir gerekçe de 1 personelle… Tabii, sınırını sonra Hükûmet
belirleyecek ama hava yolu üzerinden ne götüreceksiniz oraya arkadaşlar?
Stratejik olarak küresel bir güç olabilmek için ne getirebilirsiniz oraya, bana
izah edebilir misiniz? İnsani yardım getirirsiniz, gıda getirirsiniz, ilaç
getirirsiniz, başka türlü yardımlar yaparsınız, insani yardımlar yaparsınız,
bunu Hükûmet olarak yaparsınız. Biz insani yardımların hiçbirinin karşısında
değiliz arkadaşlar. İnsani yardımı Hükûmet, bu Meclis hangi ezilen halka getirirse
biz ki ezilen halkların hakkını savunan bir parti olarak daima yanında oluruz.
Ama yeter ya! “Orta Doğu’nun jandarması” dedik, şimdi Afrika’nın jandarmalığını
bize yüklemeye çalışıyor NATO, Amerika, Avrupa Birliği. Avrupa Birliği o kadar
çok iyiyse, o kadar çok kıymetliyse, Hükûmetinize çok yol verecekse, yeşil ışık
yakacaksa bana söyler misiniz Allah aşkına… Balıkta 13’üncü faslı bile
açmıyorlar. Avrupa Birliği balıkta faslı bile açmadı biliyor musunuz, haberiniz
var mı? Hükûmet ne yazıyor orada biliyor musunuz? En çok çiftlik balığı üreten
ve satan bir ülke olarak diyor ki: “Siyasi nedenlerle 13’üncü balık faslımızın
açılmasını engelliyorlar.” Hangi siyasi nedenlerle söyler misiniz? Yani, siz
Mali’ye asker gönderdiğiniz zaman balık faslını mı açacaklar? Tüketici
haklarıyla ilgili bir fasıl var, siz o faslı mı açtıracaksınız? Bana söyler
misiniz. Arkadaşlar, çevreyle ilgili bir fasıl var, asker göndererek bunu mu
açacaksınız? Bunlar bu Parlamentonun yapması gereken işler. Bu ülkenin
evlatlarını o kadar ucuz pazarlamayın, askerini pazarlamayın, yoksul
evlatlarını pazarlamayın, başkalarının ülkelerinde başkalarının emri altına
sokmayın, bunu söylüyoruz, söylemeye devam edeceğiz. Buraya da vaaz çeker gibi
gelip “Biz, Neoosmanlının evlatları olarak dünyayı fethedeceğiz.” yok efendim
“Küresel bir güç olduk, dünyada at oynatacağız…” Hadi oradan! IŞİD gelmiş
Kobani’ye dayanmış. IŞİD de, bu tür örgütler de Afrika’da cirit atıyor. Bir
nevi Orta Doğu’nun türevleri, aynısı Afrika’da, Mali’de Afrika’nın tam ortasındadır.
Bakın, açık söylüyorum, Mali de Afrika’nın tam ortasındadır. Bir tarafında Fas,
Tunus, Cezayir, Mısır’a kadar; aşağıya inin, Nijerya’ya kadar. 
Şimdi, ticaret evet, diplomasi evet,
ekonomik ilişki evet, hepsine evet ama kukla olmaya, başkasının askeri olmaya
“hayır” diyor HDP, bunu onursuzluk olarak görüyor. Başkasının askeri
olmayacağız. Her üç parti her seferinde her tezkerede birleşiyor, şuurunu,
aklını yoklamadan gönderiyor. Sonra o askerlerin ne olduğuna bakmıyor. Ayıptır,
günahtır. Ben anlamıyorum, niye paramızı gönderiyoruz? Yani biz NATO’nun içinde
mecbur muyuz, NATO’nun hiyerarşisi içinde emir kulları mıdır Türkiye? Öyleyse
söyleyin. 
Bakın, Mali’de 2013’teki Merkezî
Hükûmetle oradaki isyancı gruplar arasında çatışma oluyor. Bunlar kuzeydeki gruplar.
Nüfusu zaten 14 milyon Mali’nin; yüzde 90’ı Müslüman ama nüfusun büyük
yoğunluğu güneyde yaşıyor ve güneyde yaşayan nüfusun yoğunluğu da başkent
çevresinde yaşıyor. Burada tabii ki küresel krizin getirdiği sancılardan dolayı
enerji alanları, maden alanları… Hep sömürü var ya kolonyalist bir anlayışta,
sömürü anlayışında, sömürüde. Sömürmek için bu alanlarda maden haritaları var.
Şimdi ben Hükûmete soruyorum, bana Mali’nin maden haritasını çıkarabilir mi?
Çin de ilgisiz değil, Rusya da ilgisiz değil, Brezilya da ilgisiz değil.
Küresel kriz içinde riskler oluştuğu zaman fırsat aramak her devletin hakkıdır.
Biz, gidin Latin Amerika’yla ile Güney Amerika’yla Afrika’yla Uzak Doğu’yla ilişki
kurun diyoruz. Hükûmete bu konuda yapacağı her sağlıklı ilişki ve diyalogda
yanınızdayız diyoruz. Ama siz neyapıyorsunuz? Uluslararası Ceza Mahkemesi kendi
halkını katleden El Beşir hakkında tutuklama kararı çıkarıyor, getirip bu
kürsüde karşımızda konuşturtuyorsunuz. Bu mu doğru politika? Güvenlik Konseyi
Uluslararası Ceza Mahkemesine havale ediyor. Orası El Beşir hakkında tutuklama
kararı çıkarıyor, biz de bu kürsüye getirip konuşturtuyoruz. Ondan sonra
diyoruz ki bu tezkereyi yaparsak, oraya birkaç manga, tabur asker gönderirsek
Avrupa Birliğine gireceğiz. Kim kimi kandırıyor? Birbirimizi kandırmanın bir
gereği yok. 
Burada Türkiye’yi büyük bir tehlike
bekliyor. Sizleri uyarıyorum. Arkadaşlar, HDP olarak uyarıyoruz. Orta Doğu’daki
cihadist grupların bir benzeri başta Mali olmak üzere Afrika cenahında var.
Afrika’da eğer Türkiye’de Suriye dış politikasında yaptığınız yanlış gibi
yanlış yaparsanız, o cihadist gruplarla bir taraftan ilişki kurup bir taraftan
NATO’yla, Avrupa Birliğiyle ilişki kurarsanız şeşbeş olursunuz, ne olacağınızı
bilemezsiniz. Öyle koca bir imparatorluğun evlatları olarak orada
dolaşamazsınız; bir. İkincisi de küresel bir güç olamazsınız. Yapsanız,
satsanız en fazla bir inşaat yaparsınız, üç tane bisküvi satarsınız. Yine
silahı onlar satacak, yine madenlerini onlar alacak ve bize taşeron gibi işleri
verecekler. Bu taşeron işlerin içinde de Türk Silahlı Kuvvetlerini kullanmak
vardır. Kullandırtmayın arkadaşlar. Buna ortak olmayın. Bizden size söylemesi,
bu çok çok kabul edilemez bir durumdur. Türkiye’yi üç kanaldan batağa
sürecektir. Ret oyu vereceğiz. 
Teşekkür ederim. (HDP sıralarından
alkışlar) 
BAŞKAN – Teşekkür ederim Sayın Kaplan.
Adalet ve Kalkınma Partisi Grubu adına
İstanbul Milletvekili Sayın Şirin Ünal.
Buyurunuz Sayın Ünal. (AK PARTİ
sıralarından alkışlar) 
AK PARTİ GRUBU ADINA ŞİRİN ÜNAL (İstanbul)
– Sayın Başkan, değerli milletvekilleri; Türk Silahlı Kuvvetlerinin, Avrupa
Birliğinin daveti üzerine şiddet olaylarının sürdüğü Orta Afrika Cumhuriyeti
ile Mali’deki istikrarın yeniden tesis edilmesi, siyasi geçiş sürecinin
desteklenmesi için ülkelerin silahlı kuvvetleri ile güvenlik güçlerine destek
sağlanmasını öngören Başbakanlık tezkeresi hakkında söz almış bulunmaktayım. Bu
vesileyle yüce Meclisi saygıyla selamlıyorum.
Mart 2012’de Cumhurbaşkanı François
Bozize’ye karşı Michel Djotodia liderliğinde yapılan askerî darbe sonrası her
geçen gün daha derin bir siyasal krizle karşı karşıya kalan Orta Afrika
Cumhuriyeti’nde yaşanan gelişmelerin nasıl anlamlandırılması gerektiği
meselesi, özellikle son dönemde yaşanan vahşet görüntüleri sonrası daha da
önemli hâle gelmiştir. Ülkede yaşanan gelişmeler karşısında Birleşmiş Milletler
dâhil birçok uluslararası kuruluşun soykırım ya da etnik temizliğe yol
açabileceği konusunda alarm veren açıklamaları, Orta Afrika Cumhuriyeti’ni bir
anda dünyanın gündemine taşımıştır.
Önceki dönemlerde genellikle olayları
arkadan takip edip, süreç içerisinde sadece finansal anlamda destek vermeyi
tercih eden Avrupa Birliği dahi ülkede yaşanan gelişmelere aktif katılım
göstermeye başlamıştır. 
Değerli milletvekilleri, Orta Afrika
Cumhuriyeti’nde yıllardır siyasal hayatın şekillenmesinde en kilit ülke Çad
olmuştur. Eski Cumhurbaşkanı François Bozize’den desteğini çeken Çad, darbe
yapan Michel Djotodia’ye destek vererek aslında ülkedeki siyasal gelişmelerde
kilit rolünü sürdürmek istemekteydi. Fakat bu kez yapılan iktidar değişimi
hamlesi, siyasal alanda yaşanan sorunu sosyal alana yani Müslümanlar ve Hristiyanlar
arasında çatışmaya yol açacak şekilde genişletmiş bulunmaktadır. Dolayısıyla,
ülkede yaşanan sorunun temel sebebi, bölgesel ülke olan Çad’ın etkinliğini
koruma çabası ve ülke içindeki kırılgan siyasi yapının sosyal sorun hâline
dönüşmesindendir. Bu sorun bir taraftan kontrol edilmeye çalışılırken, diğer
taraftan durumdan fırsat çıkaran bazı yerel gruplar özellikle Müslümanlara
saldırarak siyasal sorunu hem derinleştirmek hem de sosyal alana çekmek
istemektedirler. 
Ülkede olaylar kontrolden çıkıp şiddet
olayları arttığından, Mart 2013’te gerçekleşen askerî darbeden beri iktidarda
olan Djotodia, Aralık 2013’te başlayan sosyal ve dinî çatışmalar sonrasında
Ocak 2014’te istifa etmiştir. Yerine gelen geçici Cumhurbaşkanı Catherine
Samba-Panza 20 Ocak 2014’te görevine başlamış ve teknokrat bir hükûmet kurarak
2015 yılında ülkeyi seçime götürecek şekilde hazırlıklar yapmakla görevlendirilmiştir.
Bu süreçte sayıları yaklaşık 4.300 civarında olan Afrika Birliği Barış Gücü’ne
1.600 civarında Fransız askeri de katılmıştır. 
Birleşmiş Milletler Güvenlik Konseyi
ocak sonunda aldığı bir kararla Polonya, Belçika ve Estonyalılardan oluşan 600
kişilik bir Avrupa Birliği asker grubunu özellikle Bangui’de yaşayan 100 binden
fazla insanın güvenliği için bölgedeki havaalanında görevlendirmiştir. 
Ülkede hem askerî varlığı hem de
siyasal çözüm sürecini hızlandırmaya yönelik bu çabalara rağmen, çatışmaların
önünü alacak bir çözüm hâlen bulunamamıştır.
Değerli milletvekilleri, Afrika Birliği
Aralık 2013’te Birleşmiş Milletler tarafından onaylanan misyon çerçevesinde
ülkede 5.300 civarında askerî varlığa sahipti fakat Afrika Birliğinin askerî
varlığı maalesef sürecin başından beri ne askerî darbeyi engelleyebilmiş ne de
sonrasında yaşanan çatışmaları engellemede başarılı olmuştur. Özellikle finans
ve teçhizat noktasında sıkıntılar yaşayan Afrika liderliğindeki Orta Afrika
Cumhuriyeti Destek Misyonu çatışmaları engellemekte etkisiz kalmıştır. Bu durum
Afrika Birliğinin askerî varlığını sadece koruma ve destek gücüne dönüştürmüş
ve çatışmaları engelleme konusundaki misyonunu Fransız askerlerine bırakmasına
neden olmuştur.
Süreçte bir diğer aktör konumundaki
Birleşmiş Milletlerin rolüne bakıldığında, her ne kadar üst düzey temsilciler
aracılığıyla muhtemel soykırım uyarıları yapılsa da aslında Birleşmiş Milletler
olarak Fransa’nın askerî teçhizat ve varlığına destek vermekten başka bir
opsiyonu görülmemiştir. Birleşmiş Milletler 1994 yılında Ruanda’da yaşanan
soykırım tecrübesinden hareketle, daha çok küresel bir ilgi uyandırarak,
Fransa’nın durumu kontrol etmesi için destek verme çabasına girişmiştir fakat
bununla birlikte, Birleşmiş Milletlerin açlık ve yerinden edilmeler gibi
insanlık dramı sonrası oluşan durumu kontrol altına almaya yönelik destek ve
çalışmaları sürmektedir.
Değerli milletvekilleri, Fransa’nın
özellikle 2000’li yılların başından itibaren Afrika’ya biraz da agresif bir
hareket tarzıyla geri dönmek istediği görülmektedir. Sarkozy’nin cumhurbaşkanlığı
döneminde daha çok uluslararası ya da bölgesel oluşumlarda meşruiyet aramadan
bir Afrika politikası üreten Fransa, François Hollande döneminde ise daha çok
bölgesel ve uluslararası kuruluşların desteğini alarak politikasını
şekillendirmek istemektedir. Zira, 2012 yılında Mali’ye yaptığı müdahale hem
bölgesel entegrasyon örgütü olan Batı Afrika Ülkeleri Ekonomik İşbirliği
Teşkilatı tarafından destek görmüş hem de Birleşmiş Milletler ve Avrupa Birliği
tarafından desteklenmiştir. Aynı durum Orta Afrika Cumhuriyeti’ne yönelik
politikasında da görülmektedir. 
Olayların asıl şekillendiricisi Fransa
olmakla beraber, yıllardır Çad’ın siyaseti şekillendirdiği Orta Afrika
Cumhuriyeti’nde artık uluslararası kuruluşların sağladığı meşruiyetle birlikte
Fransa’nın siyasal ve ekonomik anlamda etkinliğini artırma niyeti
gözlenmektedir. Ayrıca bu, Fransa’nın Orta Afrika’daki etkinlik alanını
genişletmesi için bir fırsat olarak da görülmektedir. Bir başka aktör Avrupa
Birliği ise, çeşitli dönemlerde seçimlerin yapılmasına destek olmak amacıyla
gönderdiği Avrupa Birliği Barış Gücü dışında genellikle Afrika’ya barışı koruma
amacıyla çok sayıda asker göndermeyi tercih etmemiştir. Orta Afrika
Cumhuriyeti’nde son yaşanan gelişmeler sonrası Avrupa Birliği ilk defa 600
kişilik bir askerî gücü ülkeye göndermeye karar vermiştir. Bunun yeterli
olmadığını düşünen Avrupa Birliği, Türkiye dâhil diğer bazı ülkelere mektup
yazarak asker göndermesi için teklifte bulunmuştur. 
Geleneksel anlamda Afrika’daki çatışma
alanlarına askerî açıdan kurumsal olarak destek olmayan Avrupa Birliğinin bu
yeni tavrı ancak iki şekilde okunabilir. 
Bunlardan birincisi, 1993 yılında
Somali tecrübesi sonrası Afrika’ya asker göndermede çekinceli davranan fakat
2000 yılı sonrasında Amerika Birleşik Devletleri Afrika Komutanlığı ile kıtada
askerî anlamda varlık göstermek isteyen Amerika Birleşik Devletleri’nin
bıraktığı boşluğu doldurmak düşüncesidir. Her ne kadar Avrupa Birliği ne
kapasite ne de siyasi anlamda bu şekilde bir iradeye net olarak sahip olmasa
da, en azından finans anlamında hep desteklediği barış gücü kuvvetlerinin
oluşması konusunda öncesine göre biraz daha aktif bir rol oynamak istemektedir.
Değerli milletvekilleri, Avrupa Birliğinin
atılgan davranmasının ikinci bir sebebi ise Fransa’nın tutumudur. Fransa son
yıllarda, biraz da agresif bir şekilde Afrika’daki eski sömürgelerine geri
dönerek etki alanını genişletmeye çalışmaktadır. Biraz evvel arz ettiğim gibi,
Nicolas Sarkozy döneminde daha çok tek başına kıtada hareket etmeyi tercih eden
ve ne bölgesel ne de küresel kurumlarda meşruiyet arayışına giren Fransa,
François Hollande döneminde bu politikasını revize etmiştir. Yeni politikaya
göre, eski politika aynen devam etmeli fakat Afrika’daki bölgesel ve kıtasal
örgütlerin desteği aranmalıdır. Meşruiyet anlamında destek istenen küresel
kuruluşlar ise Birleşmiş Milletler ve Avrupa Birliğidir.
Değerli milletvekilleri, geride kalan süreçte,
genellikle Afrika Kıtası’ndaki faaliyetlerde Fransa öne çıkmakla birlikte
maliyet Avrupa Birliği tarafından karşılanmaktadır. Son yaşanan gelişmeler
ışığında, Avrupa Birliğinin artık sadece finansal destek verip politikanın
uygulanmasını Fransa’ya bırakma niyetinde olmadığını, aksine biraz daha sürece
girmeye meyilli olduğunu söyleyebiliriz. Bu aynı zamanda Afrika’da kendi
çıkarlarını Avrupa Birliği üzerinden meşrulaştırıp kendisine alan açmaya
çalışan Fransa’yı biraz dizginleme amacı da taşımaktadır. Avrupa Birliğinin
bölgeye 600 asker göndermesi ve sonrasında bir nevi barış gücünün
genişletilmesi için diğer bazı ülkelere mektup yazması ancak bu çerçevede
okunabilmektedir.
Özellikle 2011 yılında Güney Sudan’ın
bağımsızlığına kurumsal anlamda ciddi destek veren ve önemli tecrübeler edinen
Avrupa Birliği, bunu biraz daha ileriye götürme niyeti taşımaktadır.
Değerli milletvekilleri, Türkiye,
özellikle son yıllarda Afrika Kıtası’ndaki sorunlara hiçbir zaman bir siyasal
aktör olarak kayıtsız kalmamıştır; Somali’deki bölgesel ve iç barışa yönelik
derin ve kapsamlı çalışma ve katkıları yanında, Sudan ve Mali’deki çatışmalarda
bilinçli olarak daha düşük bir profil izlemiştir. Özellikle “sessiz diplomasi”
olarak tarif edilebilecek bu politikaları Türkiye’ye hem arazi tecrübesi hem de
kıtada saygınlık kazandırmıştır. Orta Afrika Cumhuriyeti’nde yaşanan gelişmeler
sonrası özellikle de Avrupa Birliğinin Türkiye’den asker talebi birkaç açıdan
derinlemesine değerlendirilmelidir. Burada ilk olarak vurgulanması gereken
nokta, bu davetin artık Türkiye’nin Afrika’daki sorunlarda katkı yapabilecek
siyasal bir aktör olarak kabul edildiğinin bir tescili olduğudur. Türkiye
ilkesel olarak asker göndermeyi tercih ederse kıtadaki bölünmüşlük ve ülkedeki
sorunun dinî boyutunu da dikkate alarak hareket edebilecektir. 2012 yılında Afrika Birliği Komisyon
Başkanlığı seçimi sırasında İngiliz Afrika’sı ile kıtadaki diğer ülkeler,
özellikle de Fransız Afrika’sı arasında bir fikir ayrılığı yaşanmış ve bu durum
seçimin ertelenmesiyle sonuçlanmıştır. Daha sonra yapılan seçimlerde Güney Afrika Cumhuriyeti’nin
adayı, diğerlerinin karşı çıkmasına rağmen seçimi kazanmıştır. Bu durum, kıtada
bir bölünmeye yol açıp Afrika Birliği dâhil, kıtasal entegrasyon örgütlerinin
artık 2000’lerde olduğu gibi birlikte hareket etmediğini gösteren bir örnektir.
Değerli milletvekilleri, askerî
darbenin yaşandığı Mart 2013’te ülkede bulunan Güney Afrika Cumhuriyeti
askerlerinden 15’inin hayatını kaybetmesi Güney Afrika Cumhuriyeti’nde bir
infiale yol açmıştır. Bunun üzerine askerlerini çeken Pretoria, kıtadaki askerî
ve teçhizat anlamında en güçlü ülkelerden birisi olarak sorunun dışında
kalmıştır. Türkiye eğer asker gönderme kararı verir ve görüştüğümüz tezkereyi
onaylarsa bu bölünmeyi ciddi şekilde dikkate almış Afrika Birliği ve Güney Afrika
Cumhuriyeti gibi kıtadaki diğer kilit ülkelerle bir iş birliği zemini bulmaya
çalışarak farklı bir yol haritası çıkaracaktır. 
Türkiye’nin yaşanan sorun çerçevesinde
açabileceği bir başka kanal ise sorunun asıl mağdurlarının Müslümanlar olduğu
düşünüldüğünde İslam İşbirliği Teşkilatı gibi yapılardır. Onların sürece dâhil
olması hem Türkiye’nin elini güçlendirecek hem de olayları pozitif yönde
etkileyebilecektir. Türkiye daha önce Liberya, Sudan, Fildişi Sahili gibi
çeşitli ülkelere sayıca küçük de olsa askerî destek vermiştir. Bu tür katılımlar
Türkiye’nin hem operasyonel etkinliğini hem de kıta hakkında bilgisini artırmak
için en ideal yoldur. Özellikle, yaşanan olayların sadece sayılı basın-yayın
organları tarafından aktarıldığı bu süreçte bu tür bir katılım, devlet
açısından yerelden sağlıklı bilgi akışında kilit bir rol oynayabilecektir.
Değerli milletvekilleri, ülkemiz,
Avrupa-Atlantik güvenliğinin bölünmezliği prensibinden hareketle, Avrupa’nın
güvenliğini ilgilendiren konularda gerek NATO gerek Avrupa Birliğini kapsayan
bütüncül bir siyaset izlemekte ve Avrupa Birliğinin ortak güvenlik ve savunma
politikasına, dış politika öncelikleri ve ulusal çıkarları doğrultusunda
katkıda bulunmaktadır.
Ülkemizin, barışı destekleme
harekâtlarına olan yaklaşımıyla örtüşen ve Türkiye ile Avrupa Birliğinin
uluslararası ve bölgesel sorunların çözümüne yönelik ortak anlayışlarının
göstergelerinden biri olan bu tezkerenin, Adalet ve Kalkınma Partisi Grubum
adına onaylanmasını ümit ediyor, hepinize saygılarımı sunuyorum. (AK PARTİ
sıralarından alkışlar)
BAŞKAN – Teşekkür ederim Sayın Ünal.
ŞİRİN ÜNAL (Devamla) – Sağ olun
Başkanım.
BAŞKAN - Şahıslar adına ilk söz,
İstanbul Milletvekili Sayın Osman Taney Korutürk’e ait.
Buyurunuz. Süreniz on dakika. (CHP
sıralarından alkışlar)
OSMAN TANEY KORUTÜRK (İstanbul) –
Teşekkür ederim Sayın Başkanım.
Sayın Başkan, gene bir barış gücüne
asker gönderme tezkeresini konuşuyoruz. Burada bütün konuşmacılar konuşmanın
çeşitli yönlerine değindiler. Bunların içerisinde birçok doğrular söylendi. Ben
de bir doğruyu önce dile getirmek istiyorum: Cumhuriyet Halk Partisi olarak biz
bunu destekliyoruz. Çünkü, bu bir barış gücü operasyonu ve Cumhuriyet Halk
Partisi olarak biz Türk Silahlı Kuvvetlerinin dünya barışına, dünya istikrarına
yardım edecek bütün görevlerde, barış koruyucu görevlerde yer almasına
taraftarız. 
Bunun NATO operasyonlarıyla bir ilgisi
yok. NATO operasyonlarıyla ilgisi olmuş olsaydı da bilinmesi gereken bir şey
var, o da şu: “NATO bizden şunu istedi, biz yaptık.” yahut “NATO bizden şunu
talep ediyor, biz verdik, vermedik.” diye bir şey söz konusu olamaz. Çünkü
NATO, bütün kararlarını oy birliğiyle alan bir kuruluştur, Avrupa Birliğinden
farklı olarak, Türkiye NATO’nun çok eski bir üyesidir. Türkiye'nin talebi
olmadan veya onayı olmadan, NATO Türkiye'den herhangi bir talepte bulunamaz.
Eğer NATO Türkiye'den bir talepte bulunuyorsa o Türkiye'nin onayıyla olur.
Yani, başka bir ifadeyle söylemek gerekirse, NATO bizim dışımızda bir kuruluş
değil, NATO biziz, NATO’nun sahibiyiz. Ama, bunun NATO’yla bir ilgisi yok. Bu,
Birleşmiş Milletler Güvenlik Konseyinin bir kararına dayalı bir operasyon.
Şimdi, bu operasyonun içerisinde
Fransa’nın Mali üzerindeki pozisyonunu hepimiz biliyoruz. Orta Afrika
Cumhuriyeti’ne Fransa’nın bakışını ve aralarındaki ilişkiyi de biliyoruz.
Yalnız, burada, Mali’ye dönük olarak, Birleşmiş Milletler Güvenlik Konseyinin
orada bir barış operasyonu yapılması konusunda, bir barış harekâtı yapılması
konusunda bir kararı var. Ve bu karar da Afrika Birliği tarafından
destekleniyor. Dolayısıyla, Fransa’nın tek taraflı olarak Mali ve Orta Afrika
Cumhuriyeti üzerindeki hareket kabiliyetinin bir açıdan Fransa’yı da içine
almak suretiyle önü kesiliyor. Biz, oraya asker gönderip askerimizi tehlikeye
atmak için değil, oraya gidecek olan askerî unsurların o bölgenin barışına
yardım etmesi için buna olumlu oy vereceğimizi açıkladık. Bunu önce söylemek
istiyorum.
İkinci bir husus, buradaki
konuşmacılardan Sayın Hasip Kaplan doğru bir soru sordu, çok doğru bir soru
sordu, dedi ki: “Siz Avrupa Birliğinin neresindesiniz de Avrupa Birliği sizden
oraya, buraya, şuraya askerî güç göndermenizi istiyor?” 
Şimdi, Avrupa Birliği Türkiye'nin
ilişkilerini oldukça gevşek tuttu baştan itibaren ve bu gevşek tutuş yüzünden
de bugünkü Hükûmet önce çok hevesli gözükürken, gittikçe açılma ve Avrupa
Birliği emelinden kopma fırsatını buldu. Avrupa Birliği, kendi savunma ve
güvenlik politikalarının içerisine Türkiye'nin katılmasını engellemek için
-biraz önce Cumhuriyet Halk Partisi Grubu adına konuşan arkadaşım ismini
söylemeden bunu açıkladı ama ben biraz daha açıklayayım- Türkiye'nin Avrupa
güvenlik ve savunma politikalarının içerisine girmesini engellemek için “Batı
Avrupa Birliği” adında NATO’nun öncülü olan bir güvenlik teşkilatını yok etti,
feshetti. Türkiye Batı Avrupa Birliğinin ortak üyesiydi, Batı Avrupa Birliği
Parlamentosunun üyesiydi; Batı Avrupa Birliği kapandı, Batı Avrupa Birliği
Parlamentosu kapandı. Türkiye, Avrupa Birliğinin güvenlik ve savunma
politikasından bu surette dışlandı. Dışladıktan sonra, başı sıkıştığında,
geldiğinde, o gerekçe çok güzel bir gerekçe değil, “Avrupa Birliği istediği
için buraya giriyoruz.” diye… Hayır, Türkiye’nin barış güçlerine katkısı
Birleşmiş Milletler Güvenlik Konseyinin kararına katkısı için olur ama Avrupa
Birliğiyle ilişkilerimizi başka bir zemine oturtmamız lazım; Avrupa Birliğinin
neresindeyiz, yeni baştan düşünmemiz ve Avrupa Birliğine yönelik
çalışmalarımızı da buna göre düzenlememiz lazım. 
Avrupa Birliğine bakan Avrupa Birliği
Bakanının belirsiz bazı pozisyonlarda bulunduğunu görüyoruz. Bakıyorsunuz,
bazen “Avrupa Birliğine şu tarihte gireceğiz.” diye zaman veriyor, bazen
“Avrupa Birliği istemezse biz arkamızı döner, gideriz, arkamıza dahi bakmayız.”
diyor. Hükûmetin nerede durduğu, nereye baktığı bu konuda belli değil, bunu çok
açık şekilde bilmemiz lazım. Avrupa Birliği standartları önemli standartlardır,
Türk halkı bu standartlara layık bir halktır; Avrupa Birliği standartlarını
mutlaka halkımız için geçerli hâle koymalıyız. Söylediğimiz, konuştuğumuz
lafların da nereye gidip gitmediğine bakmamızda fayda var diye düşünüyorum. 
Küçük bir örnek vereceğim. Sayın
Cumhurbaşkanı önemli bir konuşmasında diyor ki: “Abdurrahman Efendi adlı bir
kadı Osmanlı bahriyesine ait bir gemiyle Basra’ya giderken gemi yolunu
şaşırıyor; Brezilya’ya gidiyorlar, Rio Limanı’na yanaşıyorlar, Rio’yu Portekiz
zannediyorlar, orada kalıyor…” Böyle bir hikâye anlatıp oraya gitmiş olan
kadıyı hayırla yâd ediyor. Şimdi, böyle bir hikâye varsa dahi bunu söylemek çok
doğru değil. Bir geminin 1866 yılında “Basra’ya gidiyorum.” diye çıkıp da
Brezilya’ya düşmesi, orayı da Portekiz sanması, o geminin mensubu olduğu
bahriyeye de, mensubu olduğu ülkeye de, taşıdığı sancağa da gurur verecek bir
şey değil. Usturlap diye bir alet vardır, denizcilikten anlayanlar bilir, eski
bir alet, İslam bilginleri bulmuştur, Yunanlılar kullanmıştır, bu alet yıldız
yükselişlerini gösterir, baktığınız zaman rotanızı buna göre koyarsınız. Bu
bahriyeliler usturlabı ters mi tutmuşlar da Basra’ya gidiyoruz diye Rio’ya gitmişler?
Rio nere, Basra nere! Böyle bir hikâye anlatmak doğru mu arkadaşlar? Bu hikâye
çok küçük düşürücü bir hikâye. Bakın, bugün Türkiye Cumhuriyeti bahriyesi,
geminin pencereleri, lumbuzları olmadan kapalı alanda harita üzerine mevkisini
koyar, noktayla girer. Geminin komutanı pencereden, lumbuzdan bakmaya ihtiyaç
duymadan demirini atar, demirini kaldırır. Basra’ya gideceksiniz, Rio’ya
düşüyorsunuz, düştüğünüz yeri Portekiz zannediyorsunuz, bunu da bundan yüz
küsur sene sonra o ülkenin bugün Cumhurbaşkanı olan birisi medarıiftiharla anlatıyor.
Bu çok ayıp, anlatmamak lazım böyle şeyleri. (CHP sıralarından alkışlar) 
Keza, Amerika’yı
1178’de Müslümanlar bulmuş. Çok güzel bir şey, hepimize gurur verir ama
bulduktan sonra ne yapmış? 1178 ne zaman, 2014 ne zaman? Bugün bakıyorsunuz,
Amerika’nın güneyinin tamamı Katolik; Amerika’nın kuzeyinin büyük kısmı
Protestan, bir kısmı Musevi. Bulduktan sonra ne yapmış? Bu da bir beceriklilik
hikâyesi değil ama Müslümanların çok becerikli oldukları, ilim alanında, bilim
alanında buluşlar, keşifler, icatlar alanında çok parlak oldukları dönemler
var. Onlardan misal verip onları anlatacağımıza başarısızlık öykülerini
anlatıyoruz, onlarla iftihar etmeye kalkıyoruz, bunlarla görüşme açıyoruz,
konuşma açıyoruz; bunlar doğru şeyler değil arkadaşlar. 
Mali’ye gidecek
olan birlikler böyle büyük birlikler değil anladığım kadarıyla; karargâh
personeli, stratejik hava desteği. Bunlarında gidecek olan insanların, o
bölgenin barışına hizmet edeceklerini düşünüyorum. Bu yararlı bir faaliyettir.
Türkiye dünya barışına, dünya istikrarına her zaman yardım etmek, her zaman
katkıda bulunmak durumundadır. Bunu yaparken de biraz kendi çevresine bakıp
kendi çevresinde de barış ve istikrarı artık bir şekilde oluşturmaya
çalışmalıdır. 
Suriye
konusundaki politikamıza baktığımız zaman, maalesef Türkiye’yi bu çizgide
görmüyoruz. Türkiye hâlâ Suriye’ye karşı bir hareketten bahsediyor. Başvekil
ikide bir de “Amerika’dan olumlu işaret aldım.” diyor. Amerika’dan “Hiçbir
işaret, mişaret vermedik.” diyorlar. “Suriye politikası bize doğru meyletti.”
diyor. Amerikan Genelkurmay Başkanı “Almış olduğum emir IŞİD’i imha etmektir,
Suriye rejimine karşı bir hareketimiz yoktur.” diyor. Amerikan Dışişleri Bakanı
vermiş olduğu beyanatlarda “Bizim güvenlikli bölge, uçuşa yasak bölge kurmak
şeklinde bir niyetimiz yoktur.” diyor. Biden yarın Türkiye’ye gelecek; gelmeden
önce ön almak açısından bu beyanlarda bulunduruyor ve biz, bu bölgede istikrar
ve barışı sağlamak yerine hâlâ “Oraya mı hamle etsek, buraya mı hamle etsek?”
diye ve hamle etme konusunda da arkamıza başka destek almadan girişiyoruz.
Barış güçlerine asker vermeye karşı
çıkmak değil ama barış güçleri dışında başka memleketlerin birliğine,
bütünlüğüne karşı hareket etmek amacıyla dışarıya asker göndermeye gayet tabii
ki karşıyız. 
Onun için, konuştuğumuz sözlerin nereye
gideceğini, başarı öyküsü diye anlattığımız öykülerin başkaları tarafından
başarısızlık öyküsü olarak anlaşılıp alay konusu yapılıp yapılmayacağını iyi
değerlendirmemiz lazım fakat Türkiye olarak dünyanın her tarafında ama önce de
kendi ülkemizde barış, güvenlik ve esenliğe ciddi katkıda bulunmak üzere
politikalarımızı, tertibatımızı almamız ve buna göre davranmamız lazım diyorum.
Hepinizi saygılarla selamlıyorum. (CHP
ve MHP sıralarından alkışlar)
BAŞKAN – Teşekkür ederim Sayın
Korutürk.
Hükûmet adına Başbakan Yardımcısı Sayın
Bülent Arınç, buyurunuz. (AK PARTİ sıralarından alkışlar)
BAŞBAKAN YARDIMCISI BÜLENT ARINÇ
(Bursa) – Sayın Başkan, değerli milletvekilleri; hepinizi saygıyla
selamlıyorum.
Türk Silahlı Kuvvetlerinin Avrupa
Birliğinin Orta Afrika Cumhuriyeti ve Mali’de icra ettiği harekât ve misyonlar
kapsamında yurt dışına gönderilmesine ilişkin tezkere vesilesiyle
huzurlarınızda bulunuyorum.
Biraz önce gruplar adına Sayın Loğoğlu,
Sayın Erdem, Sayın Kaplan ve Sayın Ünal değerli konuşmalar yaptılar, şahsı
adına Sayın Korutürk de özellikle bazı istifhamları gideren açıklayıcı bilgiler
verdiler. Her birine teşekkür ediyorum.
Değerli milletvekilleri, Birleşmiş
Milletlerin kurucu üyelerinden biri ve NATO başta olmak üzere birçok Avrupa
kuruluşlarının üyesi ve Avrupa Birliğine tam üyelik için müzakere sürecinde
bulunan bir aday olarak Türkiye, güvenlik politikasının temellerini iş birliği
ve ortaklık politikası üzerine inşa etmiştir. Türkiye, bu minvalde bir yandan
uluslararası barış ve istikrarın korunması için, ülkelerin toprak bütünlüğünün
korunması, kolektif savunma ve kriz yönetim operasyonlarına katkıda bulunulması
yani barışı korumak, insani yardım ve polis görevleri gibi, kitle imha
silahlarının ve bunları fırlatma vasıtalarının yayılmasının önlenmesi,
silahsızlanmanın teşvik edilmesi gibi hususlara önem vermeye devam ederken,
diğer yandan istikrara katkı amacıyla uluslararası iş birliğinin küresel
ölçekte artırılmasıyla ortaklığa, diyaloğa ve yumuşak güce dayalı güvenlik anlayışını
giderek ön plana çıkarmaktadır. 
Türkiye, iş birliği ve ortaklık
politikası kapsamında hâlen Birleşmiş Milletler şemsiyesi altında Lübnan’da,
Afganistan’da, Mali’de, Demokratik Kongo Cumhuriyeti’nde, Liberya’da, Güney
Sudan’da, Fildişi Sahili’nde ve Darfur’da; NATO kapsamında Kosova'da,
Afganistan’da ve Akdeniz’de; Avrupa Birliği şemsiyesi altında ise Bosna-Hersek’te
ve Kosova’da yürütülen barışı destekleme harekât ve misyonlarına katılmaktadır.
Ayrıca, Aden Körfezi ve Somali açıklarında yoğunlaşan deniz haydutluğu ve
korsanlık faaliyetlerine karşı yürütülen deniz operasyonlarına da politikamız
kapsamında katkı sağlamaya devam etmekteyiz.
Sayın Başkan, değerli milletvekilleri;
ülkemiz, Avrupa-Atlantik güvenliğinin bölünmezliği prensibinden hareketle
Avrupa’nın güvenliğini ilgilendiren konularda gerek NATO gerek Avrupa Birliğini
kapsayan bütüncül bir siyaset izlemekte ve Avrupa Birliğinin ortak güvenlik ve
savunma politikasına dış politika öncelikleri ve ulusal çıkarları doğrultusunda
katkıda bulunmaktadır. NATO-Avrupa Birliği iş birliği bağlamında
karşılaştığımız tüm engellemelere rağmen ortak güvenlik ve savunma politikasına
katılımı gerek Avrupalı bir NATO müttefiki gerek Avrupa Birliğine katılım
sürecinde olan “aday ülke” sıfatıyla ulusal güvenlik siyasetimizin bir gereği
olarak görmekteyiz. Gündeme geldiği günden itibaren ortak güvenlik ve savunma
politikası Türkiye tarafından Avrupa Birliğine üyelik perspektifi de dikkate
alınarak imkânlar ölçüsünde desteklenmiş, NOTA destekli ya da otonom Avrupa Birliği
harekât ve misyonlarına katılım sağlanmış, Avrupa Birliği temel hedefine ve
muharebe gruplarına taahhütlerde bulunulmuştur. 
Türkiye, 2003’ten bu yana Avrupa
Birliği kapsamında 7 misyon ve harekâta, Mekodanya’da Konkordiya, tekrar
Makedonya’da Proksima, Kongo’da EUFOR, Kinshasa EUPOL, Bosna-Hersek 1’de EUPM;
Bosna Hersek 2’de EUPM, Filistinde EUPOL-COPPS’a katılmış ve hâlen iki göreve;
Bosna-Hersek’te ALTHEA, Kosova’da EULEX’e katkı sağlamaktadır. ALTHEA
harekâtına -bilginiz olsun diye arz ediyorum- 239 personelle katkıda
bulunmaktadır, EULEX harekâtına 3 personelle katkıda bulunmaktayız. 
Sayın Başkan, değerli milletvekilleri;
Afrika ortaklık politikamız kıtada barış ve istikrarın tesisine, siyasi,
ekonomik ve sosyal kalkınmaya yardımcı olmayı; bu amaçla siyasi, ekonomik,
ticari, insani yardım, yeniden yapılanma, güvenlik, kamu diplomasisi ve ara buluculuk
alanlarında karşılıksız yardımda bulunmayı içermektedir. Afrikada bölgesel
istikrar ve barış için tehdit oluşturan bu gibi insani ve siyasi krizlerin
çözümüne ülkemizce askerî katkıda bulunulması politikamızın da bir gereğini
oluşturmakta ve bölge halkının refahı için sorunların bir an önce çözülmesi
amaçlanmaktadır. 
Türkiye, Afrika politikamız kapsamında
Mali’nin toprak bütünlüğünün ve ulusal birliğinin sağlanması, ulusal uzlaşma
çabalarının başarıyla sonuçlanması, demokratik düzene dönüşle siyasi istikrarın
ve sürdürülebilir ekonomik kalkınmanın sağlanması yönünde bir politika takip
etmektedir. Bu kapsamda ülkemiz, Birleşmiş Milletler Mali Çok Boyutlu Entegre
İstikrar Misyonu’na 5 polisle, Birleşmiş Milletler Demokratik Kongo Cumhuriyeti
İstikrar Misyonu’na 2 polisle, Birleşmiş Milletler Liberya Misyonu’na 11
polisle, Birleşmiş Milletler Güney Sudan Misyonu’na 23 polisle, Birleşmiş
Milletler Fildişi Sahili Harekâtı’na 11 polisle, Birleşmiş Milletler Darfur
Ortak Misyonu’na 32 polisle katkı sağlamaktadır. 
Afrika
ülkelerinden bugüne kadar, Terörizmle Mücadele Mükemmeliyet Merkezi, Barış İçin
Ortaklık Eğitim Merkezi, Çok Uluslu Deniz Güvenliği Mükemmeliyet Merkezi ve
misafir askerî personel kapsamında toplam 2.198 personel Türkiye’de icra edilen
kurs ve eğitim faaliyetlerine iştirak etmiştir. Misafir askerî personel
kapsamında hâlen 263 personelini eğitimi devam etmektedir.
Tezkerenin
konusunu oluşturan harekâtlardan ilki Avrupa Birliği tarafından “EUFOR RCA” adı
altında icra edilen askerî harekâttır. Söz konusu harekât, meşruiyetini,
Birleşmiş Milletler Güvenlik Konseyinin Birleşmiş Milletler Şartı’nın VII.
Bölümü kapsamında 28 Ocak 2014 tarihinde aldığı 2134 sayılı Karar’dan
almaktadır. EUFOR RCA, Birleşmiş Milletler Güvenlik Konseyinin kararının
verdiği yetki temelinde Avrupa Birliği Konseyinin 1 Nisan 2014 tarihinde aldığı
kararla, Orta Afrika Cumhuriyeti’nde istikrarın yeniden tesisine ve siyasi geçiş
sürecinin desteklenmesine matuf çabalara katkıda bulunmak maksadıyla
başlatılmıştır. Avrupa Birliği yüksek temsilcisi tarafından söz konusu harekâta
katkıda bulunma hususunda ülkemize davette bulunulmuştur. Hâlihazırda 12 Avrupa
Birliği üyesi ülkeyle birlikte, Avrupa Birliği dışından Gürcistan ve Sırbistan
tarafından toplam 741 personelin katılımıyla icra edilmekte olan harekâta
ülkemiz tarafından da katkı sağlanması beklenmektedir. Bu 741 personelin
dökümünü bilgi olarak arz ediyorum: Almanya, 4; Estonya, 1; İspanya, 93;
Finlandiya, 20; Fransa, 323; Gürcistan, 153’tür. Ortak güvenlik ve savunma
politikasına katılımımızın bir gereği olarak, söz konusun harekâta Bangui’de
konuşlu kuvvet karargâhına 1 personel katkısıyla stratejik hava yolu
ulaştırması millî imkânlarımız doğrultusunda şimdilik iki ayda bir destek
sağlamayı öngörmekteyiz.
Avrupa Birliğiyle olan politikamızın
yanı sıra, Osmanlıdan günümüze kadar bir Afroavrasya (Avrupa-Asya-Afrika)
ülkesi olan ülkemizin, 21’inci yüzyılın gerçekleriyle uyum içerisinde yeni bir
döneme giren Afrika politikasının da bir gereği olarak bölgede yer alması
stratejik bir önceliktir. 
Sayın Başkan, değerli milletvekilleri;
tezkerenin konusunu oluşturan diğer misyonlar Avrupa Birliği tarafından Mali’ye
ilişkin Birleşmiş Milletler Güvenlik Konseyinin 20 Aralık 2012 tarihinde aldığı
2085 sayılı Kararı kapsamında verdiği yetki temelinde, Avrupa Birliğinin 17
Ocak 2013 tarihinde aldığı kararla kurulan Mali Askerî Misyonu ile Avrupa
Birliğinin 15 Nisan 2014 tarihinde aldığı kararla kurulan EUCAP Sahel Mali adlı
sivil misyondur. Bu misyonların temel hedefi Mali Silahlı Kuvvetlerine ve
güvenlik güçlerine -yani polis, jandarma ve ulusal muhafızlar- stratejik
tavsiye vermek ve eğitim desteği sağlamak olarak belirlenmiştir. 
Avrupa Birliği tarafından ülkemize söz
konusu misyonlara da katılım davetinde bulunulmuştur. Ülkemizin barışı
destekleme harekâtlarına olan yaklaşımıyla örtüşen ve Türkiye ile Avrupa
Birliğinin uluslararası ve bölgesel sorunların çözümüne yönelik ortak anlayışlarının
göstergesi olan bu tür katkılar, bir taraftan Avrupa Birliği üyelik sürecimize
görünürlük kazandırmakta, diğer taraftan Afrika kıtasında izlemekte olduğumuz
faal dış politikamızın doğal bir uzantısını oluşturmaktadır. 
Değerli arkadaşlar, sözlerimin burasında
bazı arkadaşlarımın eleştiri mahiyetinde veya açıklama istenmesi konusunda
talepleri olmuştu, esasen Sayın Korutürk bunların bir kısmına önemli katkılarda
bulundu ancak şunu ilave etmek istiyorum: Şüphesiz, bu tür harekâtlara
Türkiye'nin katılımı, uluslararası anlaşmalarla veya ikili anlaşmalarla mümkün
olabilmektedir. Bir ahde yani sözleşmeye ve anlaşmaya dayanan yükümlülüğümüz
bulunmaktadır. Bir taraftan Birleşmiş Milletler Güvenlik Konseyinin kararı, bir
taraftan da Avrupa Birliğinin kendi organlarında aldığı kararlarla bizim
bunların dışında kalmamız hiçbir zaman düşünülemez. Yani şunu şöyle
düşünemeyiz, şahsi, bireysel bir karar vermek durumunda olsak, ne işimiz var
buralarda, buralara niçin insan gönderiyoruz veya ben gidiyorum diyemeyiz.
Dolayısıyla Hükûmet olarak, devlet olarak taahhüt altına girdiğimiz konularda,
yine ulusal çıkarlarımızı düşünerek, şümulünü, kapsamını ve oluşturacağımız
komiteyi kendimiz tespit etmek suretiyle bazen sembolik olsa dahi bunlara
katılmak mecburiyetimizin bulunduğunu ifade etmek istiyorum. Bunu açıklamak
için de arkadaşlarımızın dikkatine sunmak istediğim şey, 29 Haziran 2006
tarihinde imzaladığımız Türkiye Cumhuriyeti’nin Avrupa Birliği Kriz Yönetimi
Harekâtlarına Katılımı İçin Avrupa Birliği İle Türkiye Cumhuriyeti Arasında
Çerçeve Teşkil Eden Anlaşma vardır ve bu kapsamda harekâta ne şekilde
katılacağımız da belirlenecektir. Ülkemiz, gerek NATO gerek Avrupa Birliğini
kapsayan bu bütüncül siyasette kendi ulusal çıkarlarımız doğrultusunda bu
kararları vermektedir. Eğer Meclisimiz Hükûmetimize bu yetkiyi verdiği
takdirde, bu yetki çerçevesinde bunu kullanacağımızı açıklıkla bildirmek
istiyorum.
Esasen konuşmamın içinde geçmişti,
ancak 1 kişiylemi, yani 1 uçaklamı, nasıl bir katkı sağlanacak denildi. Henüz
yetkiyi almadık ama planlamamız şöyledir: Personel ve tehlikeli madde içermeyen
taşımalar için Türkiye veya Yunanistan’dan Gabon veya Kamerun’a kendi harekât
ve lojistik ihtiyaçlarımız çerçevesinde en fazla iki ayda bir sefer ulaştırma
uçağı katkısı yapılması düşünülmektedir. Bir personel katkısını da şöyle düşünüyoruz:
Bangui, yani Orta Afrika Cumhuriyeti’nde konuşlu bulunan kuvvet karargâhına bir
ulaştırma uzmanı katkısı öngörülmektedir. Şüphesiz değişebilir ama kapsamını,
şümulünü Hükûmetimiz tayin edecektir. 
Özellikle Afrika’yı, yani Orta Afrika
Cumhuriyeti ve Mali’yi bu işin içerisinde düşünüyor olmamızın millî
hedeflerimiz açısından da önemli olduğuna karar vermek gerekir. Bizim, 2005’ten
bu yana, Afrika hedefimiz diye dış politikamızda önümüze koyduğumuz ve ısrarla
takip ettiğimiz ve başarılı sonuçlar aldığımız bir hedefimiz bulunmaktadır.
Bunlardan biri, Afrika Kıtası’nda o güne kadar bildiğim kadarıyla sadece 12
yerde dış temsilciliğimiz bulunmaktaydı, bu sayı bu hedef çerçevesinde bugün
30’u aşmış bulunmaktadır. Bunun ekonomik ve ticari katkıları da oluyor.
Türkiye’nin diplomatik ilişki kurması, dış temsilcilik açması ve ticaretimizin
bir kısmının da Afrika’ya yapılıyor olmasıyla özellikle 2008’de başlayan global
ekonomik krizde Avrupa’dan bir talep daralması yaşadığımız anda Afrika
pazarının imdada yetiştiğini gördük ve arada açığı Afrika pazarıyla kapattık.
Türkiye, Birleşmiş Milletler Geçici Güvenlik Konseyi üyeliğine aday olduğunda
en yüksek katkıyı Afrika Kıtası’ndan temin ettik. Bildiğim kadarıyla, bir ülkenin
dışında kıtanın tüm devletleri Türkiye lehinde oy kullanmıştı. 
Ben bu izin ve
talepler çerçevesinde hepinizin büyük bir anlayış gösterdiğine inanıyorum.
Sayın Kaplan’ın “Yani, askerlerimiz oraya neden gidiyor? Kim gönderiyor? Kimin
çocukları gidiyor…” Bunları tartışmanın herhâlde zamanı ve zemini değil. Biz,
söyleyebildiğim kadarıyla da çok kapsamlı bir desteği anlaşmalar çerçevesinde
vermek durumundayız, bunun zemininin, hukuki dayanağının da çok güçlü olduğunu
düşünüyorum. Kaldı ki, Türkiye’nin bu kapsamda yaptığı pek çok çalışmada da iyi
bir sicili vardır. Dünyada hangi istikamette… Pek çok kıtada hizmet
gördüğünü görüyoruz. Türk askerinin veya polisinin mevcudiyeti, Türk
Bayrağı’nın orada temsil ediliyor olması –en son ziyaret ettiğim Afganistan
için bu çok daha geçerlidir- bir övünç vesilesidir. Türk Bayrağı’nın ve
askerimizin göründüğü her yerde büyük bir sükûnet olmakta, büyük bir sevgi ve
bağlılık gösterilmektedir. Dolayısıyla, bir trajik noktaya getirmeden bu işi,
bir devlet olarak ahdî sorumluluklarımız çerçevesinde meseleye bakmak gerekir. 
Sayın
Korutürk’ün bir cümlesine bir cümleyle atıfta bulunmak istiyorum: Sayın
Cumhurbaşkanımız bir yerdeki konuşmasında “Amerika Kıtası’nı Müslümanlar
keşfetti.” dedi ve bunun üzerinde durdu. Bunun karşılığında da bir tartışma
başladı. Fena bir tartışma değil. Yeri miydi, yeri değil miydi; bu, eleştiriye
açık bir konu ama burada eleştirilirken şu argümanın kullanılmasını yadırgarım:
“Peki, Müslümanlar keşfetti de ondan sonra ne oldu? İşte, güney kıtası tamamen
Katolik.” Olabilir. Zaten Müslümanların böyle bir özelliği var; Müslümanlar
bulundukları her yerde din ve vicdanlara baskı yapmaz, onları zorla
Müslümanlaştırmaz. (AK PARTİ sıralarından alkışlar) Başkaları için geçerli
olmayan bu özelliğin Müslümanlarda bulunuyor olmasını takdir etmemiz ve
alkışlamamız gerekirken, “Onlar niye Katolik olarak kaldılar da Müslüman
yapılmadılar.” gibi, sonu belki buraya varacak bir eleştiriyi doğru bulmam.
Hepinize saygılar sunuyorum. 
Desteğinizi bekliyorum. (AK PARTİ sıralarından
alkışlar)
BAŞKAN – Teşekkür ederim Sayın Arınç.
MEHMET AKİF HAMZAÇEBİ (İstanbul) –
Sayın Başkan, yerimden kısa bir söz talebim var.
BAŞKAN – Buyurunuz.
V.- AÇIKLAMALAR (Devam)
13.- İstanbul Milletvekili Mehmet Akif Hamzaçebi'nin,
Başbakan Yardımcısı Bülent Arınç’ın (3/1624) esas numaralı Başbakanlık
Tezkeresi üzerinde Hükûmet adına yaptığı konuşmasındaki bazı ifadelerine
ilişkin açıklaması
MEHMET AKİF HAMZAÇEBİ (İstanbul) – Çok
teşekkür ederim.
Sayın Başkan, değerli milletvekilleri;
Sayın Osman Korutürk’ün konuşmasını ben dikkatle dinledim. Sayın Korutürk şunu
söylemiştir… Sayın Arınç’ın açıklamaları Sayın Korutürk’ün söylediklerinin
farklı bir istikamete gitmesine yol açacak nitelikteki açıklamalardır ve asla
Sayın Korutürk öyle bir şey söylememiştir. 
Şimdi, Amerika’yı kim keşfetti? Sayın
Cumhurbaşkanı dedi ki: “Amerika’yı Müslümanlar keşfetti.” Bunu, tarihçiler,
bilim adamları şüphesiz ortaya koyacaktır, Sayın Cumhurbaşkanının bu açıklaması
Fuat Sezgin’in bir iddiasına dayanmaktadır. Elbette, bu iddiadır. O iddia
ortada olduğu gibi, bu iddiadan çok daha önce, yani Müslümanların şu tarihte
keşfettiği iddiasından farklı olarak, bin yıl kadar önce farklı kişilerin,
kavimlerin ya da kaşiflerin de oraya gidip Amerika’yı keşfettiği iddiaları
vardır. Bütün bunları bilim adamları, tarihçiler incelerler, ortaya koyarlar.
Sayın Korutürk bu çerçevede bir değerlendirme yapmıştır. “Eğer Müslümanlar
oraya gidip keşfettiyse yani orada herhâlde bir İslam toplumu olurdu.”
anlamında bir değerlendirme yaptı. Yoksa, Müslümanlar gider insanları zorla
Müslüman yapar, böyle bir şey yok. Dinimizin temel kuralıdır, Kur’an-ı Kerim’in
ayetidir, dinde zorlama yoktur. Sayın Korutürk de asla böyle bir şey
söylememiştir.
Teşekkür ederim.
BAŞKAN – Teşekkür ederim. 
VI.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Hudut, şümul, miktar ve zamanı Hükûmetçe takdir ve
tespit edilmek üzere, Türk Silahlı Kuvvetlerinin, Avrupa Birliğinin Orta Afrika
Cumhuriyeti ve Mali’de icra ettiği harekât ve misyonlar kapsamında yurt dışına
gönderilmesi ve Hükûmet tarafından verilecek izin ve belirlenecek esaslar
çerçevesinde bu kuvvetlerin kullanılması için Hükûmete Anayasa’nın 92’nci
maddesi uyarınca bir yıl süreyle izin verilmesine ilişkin Başbakanlık tezkeresi
(3/1624) (Devam)
BAŞKAN – Şahıslar adına son söz Antalya
Milletvekili Sayın Sadık Badak’ın, buyurunuz. (AK PARTİ sıralarından alkışlar)
SADIK BADAK (Antalya) – Sayın Başkan,
değerli milletvekilleri; Hükûmetimizce Meclisimize sunulan ve görüşmekte
olduğumuz tezkere üzerinde şahsım adına söz aldım. Bu vesileyle, Sayın Başkanı
ve yüce Meclisimizi saygıyla selamlıyorum.
Değerli milletvekilleri, Orta Afrika
Cumhuriyeti’nde 2012 yılında gerçekleşen askerî darbenin ardından yaşanmaya
başlanan siyasi ve sosyal kriz maalesef hâlen devam etmekte. Ülke içinde oluşan
güvenlik boşluğu, toplumun her kesimini hedef alan geniş çaplı insan hakları
ihlallerine yol açmakta. Hukukun ve kamu düzeninin ortadan kalkması ve bu
nedenle yaşanan şiddet olayları beraberinde dinî ve etnik temellere dayanan
toplumsal ayrışmayı getirmiş, ülkedeki demografik yapının bozulmasına zemin
hazırlamıştır. Bugün yönetim sivil bir geçici hükûmete devredilmiş olsa da tüm
gayretlere rağmen, ülkedeki güvenlik sorunları ortadan kaldırılamamıştır.
Krizin en şiddetli olduğu dönemde, hepimizin televizyonlardan izlediği gibi,
tehdit altında bulunan ve büyük bölümü Müslüman olan siviller yerlerinden
edilmiş durumdadır. Demografik yapının değiştiği ülkede kalıcı bir çatışma ve
bölünme riski hâlen mevcuttur. Ayrıca, nüfusun yaklaşık yarısının insani
yardıma ihtiyaç duyduğu da bildirilmektedir.
Kıymetli milletvekilleri, Mali’de
yaşanan iç çatışma ise öncelikle iç siyasi istikrarsızlığı tetiklemiş ve
neticede ülke bölünmenin eşiğine kadar gelmiştir. Uluslararası toplumun çabaları
sayesinde Nisan 2012’de yönetim geçici olarak sivillere devredilmiş ancak
ülkedeki çalkantıların ortadan kaldırılması hususunda iç dinamiklerin yetersiz
kalacağı ortaya çıkmıştır. Neticede, uluslararası toplumun çabalarının da bir
sonucu olarak Mali’de parlamento ve cumhurbaşkanlığı seçimlerinin
düzenlenmesiyle birlikte anayasal düzenin sağlanmasına yönelik süreç umut
verici bir güzergâha girmiş ve Malililer arası diyalog görüşmeleri
başlatılabilmiştir. Esasen sevindirici olan husus, uluslararası toplumun Orta
Afrika Cumhuriyeti ve Mali’de yaşanan bu insani krizlere duyarlılık göstermiş
olmasıdır.
Bu çerçevede, Birleşmiş Milletler
Güvenlik Konseyi 2085 sayılı Kararı’yla Afrika liderliğinde Mali Uluslararası
Destek Misyonu’nun Mali’de konuşlandırılmasına izin vermiş ve bu ülkede
kapsayıcı bir süreç başlatılmasını sağlamıştır. Avrupa Birliği de aynı karara
istinaden 17 Ocak 2013 tarihinde Mali Askerî Misyonu’nu kurmuştur. Bu misyonla
hedeflenen, Mali Silahlı Kuvvetlerini, ülkenin toprak bütünlüğünü sağlamak ve
terörist gruplardan gelen tehdidi ortadan kaldırmak için gerekli askerî
yeteneklere ulaştırmaktır. Bu amaçla komuta kontrol, lojistik destek, insan
kaynakları yönetimi, insan hakları ve sivillerin korunması konularında
danışmanlık desteğinde bulunulmaktadır.
Buna ilaveten, Avrupa Birliği, Mali
için bir sivil misyon da başlatmıştır. Mali Askerî Misyonu’nu tamamlamayı
amaçlayan bu sivil misyon kapsamında Mali güvenlik güçlerine stratejik tavsiye
ve eğitim desteği sağlanması öngörülmektedir.
Orta Afrika Cumhuriyeti’ndeki krize
yönelik olarak ise Birleşmiş Milletler Güvenlik Konseyi 5 Aralık 2013 tarihinde
oy birliğiyle kabul ettiği 2127 sayılı Karar’la Afrika Birliği Orta Afrika
Cumhuriyeti görev gücünü ve Fransız askerî güçlerini ülkede operasyonlar
düzenlemek üzere on iki aylık süreyle yetkilendirmiştir. Krizin devam etmesi
üzerine ise 28 Ocak 2014 tarihli toplantısında Birleşmiş Milletler Şartı’nın
VII. Bölümü kapsamında 2134 sayılı Kararı kabul ederek Birleşmiş Milletler
üyesi ülkeleri Orta Afrika Cumhuriyeti’ne yönelik insani yardım projelerine ve
çalışmalarına ivedilikle destek vermeye davet etmiş ve Avrupa Birliğini Orta
Afrika Cumhuriyeti’nde harekât başlatmak hususunda yetkilendirerek Birleşmiş
Milletler üyesi ülkeleri anılan harekâta katkı sağlamaya davet etmiştir. Bugün
ülkemize yapılan katılım çağrısıyla Orta Afrika Cumhuriyeti ile Mali’deki
istikrara katkıda bulunulması çabalarına olumlu cevap verilmesi hususu
Meclisimizin takdirine sunulmaktadır. 
Kıymetli milletvekilleri, Türkiye, Orta
Afrika Cumhuriyeti ve Mali’de istikrarın tesis edilmesine önem atfetmektedir.
Ülkemiz, ayrıca, Orta Afrika Cumhuriyeti ve Mali’nin toprak bütünlüğü ve
bağımsızlığının korunması yönünde yapılan çalışmalara da her platformda katkıda
bulunmaya gayret etmektedir. Bu bağlamda, uluslararası kuruluşlar bünyesinde
soruna çözüm bulunması çabalarını en başından bu yana desteklemektedir. Hiç
şüphesiz bu desteklerimizi aynı şekilde sürdürmemiz doğru olacaktır. Ülkemize
yapılan davetin olumlu cevaplandırılmasında şahsen büyük fayda görmekteyim.
Yapılan ilk değerlendirmeler sonucunda, ülkemizin bu aşamada Bangui’deki kuvvet
karargâhına personel katkısıyla stratejik hava nakliye desteği sağlayabileceği
anlaşılmaktadır. Mali’deki misyonlara da uygun düzeyde katkıda bulunulması için
değerlendirmeler yapılacağı tabidir. Şüphesiz, bunlar, söz konusu ülkelerdeki
sorunlar karşısında yapılabilecek mütevazi bir katkı şeklinde görülebilecek
olmakla birlikte, ülkemizin Orta Afrika Cumhuriyeti’nde ve Mali’deki
kardeşlerimize yönelik olarak gerçekleştirdiği gayretleri de tamamlayıcı unsur
olacaktır.
Kıymetli arkadaşlar, söz konusu
harekâta katılım, ortak güvenlik ve savunma politikası çerçevesinde Avrupa
Birliğinin hayata geçirdiği inisiyatiflere ülkemizin verdiği ilk destek
olmayacaktır. Türkiye 2003 yılından bu yana 6’sı tamamlanmış, 3’ü sürmekte olan
toplam 9 harekât ve misyona katkıda bulunmuştur. Türkiye, Bosna-Hersek’te devam
etmekte olan askerî ve sivil yardım misyonuna en çok katkı sağlayan ikinci ülke
durumundadır. Ülkemize Avrupa Birliğinden gelen bu davete katılmamız,
Türkiye’yi Avrupa Birliğinden uzak tutmaya çalışan Avrupa Birliği içindeki bazı
kesimlere de, aynı zamanda, Avrupa Birliğinin güvenlik ve savunmasında
Türkiye'nin önemini gösteren bir husus olacaktır kanaatindeyim. Ülkemizin
barışı destekleme harekâtlarına olan yaklaşımıyla örtüşen ve Türkiye ile Avrupa
Birliğinin uluslararası ve bölgesel sorunların çözümüne yönelik ortak
anlayışlarının göstergesi olan bu tür katkılar milletimizin medeniyet anlayışı
ve insanlığa hizmet misyonuna da uygundur. Ülkemizin bu gibi destek
programlarının “Neoosmanlıcılık” ve “yayılmacı politika” olarak tanımlanması,
en hafif ifadesiyle, ciddiyetten uzak bir yaklaşımdır. Afrika’da bölgesel
istikrar ve barış için tehdit oluşturan bu gibi insani ve siyasi krizlerin
çözümüne ülkemizce askerî yardımda bulunulması, bölgede ve genel olarak Afrika
kıtasında izlemekte olduğumuz barış temelli, faal dış politikamızın ve anılan
kıta ülkeleriyle ortaklığımızın doğal bir uzantısını teşkil edecektir. 
Bugün, Türk Silahlı Kuvvetlerimizin
unsurlarının Orta Afrika Cumhuriyeti ve Mali’de askerî harekât ile mali ve
sivil misyonlarına katkıda bulunmasına yüce Meclisimiz tarafından onay
verilmesini temenni ediyor, sizleri saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim. 
Sayın milletvekilleri, Başbakanlık
tezkeresi üzerindeki görüşmeler tamamlanmıştır.
Şimdi tezkereyi tekrar okutup
oylarınıza sunacağım: 
Türkiye Büyük
Millet Meclisi Başkanlığına
Avrupa Birliği, Birleşmiş Milletler
Güvenlik Konseyinin Birleşmiş Milletler Şartı’nın VII. Bölümü kapsamında
28/1/2014 tarihinde aldığı 2134 (2014) sayılı Kararı’nın verdiği yetki
temelinde, Orta Afrika Cumhuriyeti’nde istikrarın yeniden tesisine ve siyasi
geçiş sürecinin desteklenmesine matuf çabalara katkıda bulunmak maksadıyla
“EUFOR RCA” adı altında bir askerî harekât icra etmeye karar vermiş ve söz
konusu harekâta katkıda bulunma hususunda ülkemize davette bulunmuştur. Bu
davete ilişkin olarak ülkemizin, Bangui’de konuşlu kuvvet karargâhına bir personel
katkısı ile stratejik havayolu ulaştırması desteği sağlaması öngörülmektedir.
Diğer taraftan, Avrupa Birliği, Mali’ye
ilişkin Birleşmiş Milletler Güvenlik Konseyinin 20/12/2012 tarihinde aldığı
2085 (2012) sayılı Kararı kapsamında, 17/1/2013 tarihinde aldığı kararla “EUTM
Mali” adlı bir askerî misyon kurmuş ve bu askerî misyon, 18/2/2013 tarihinde
faaliyete başlamıştır.
Avrupa Birliği, ayrıca, 15/4/2014
tarihinde aldığı kararla "EUCAP Sahel Mali" adlı bir sivil misyon
kurmuştur. Bu misyonların temel hedefi, Mali Silahlı Kuvvetlerine ve güvenlik
güçlerine (polis, jandarma ve ulusal muhafızlar) stratejik tavsiye vermek ve
eğitim desteği sağlamak olarak belirlenmiştir. Avrupa Birliği tarafından
ülkemize söz konusu misyonlara da katılım davetinde bulunulmuştur.
Orta Afrika Cumhuriyeti ve Mali'deki
harekât ve misyonlara katkılarımızın modalitelerinin, 29/6/2006 tarihinde
imzalanan "Türkiye Cumhuriyeti'nin Avrupa Birliği Kriz Yönetimi
Harekâtlarına Katılımı İçin Avrupa Birliği ile Türkiye Cumhuriyeti Arasında
Çerçeve Teşkil Eden Anlaşma" kapsamında belirlenmesi öngörülmektedir.
Ülkemiz, Avrupa-Atlantik güvenliğinin
bölünmezliği prensibinden hareketle Avrupa’nın güvenliğini ilgilendiren
konularda gerek NATO gerek Avrupa Birliğini kapsayan bütüncül bir siyaset
izlemekte ve Avrupa Birliğinin Ortak Güvenlik Ve Savunma Politikasına dış
politika öncelikleri ve ulusal çıkarları doğrultusunda katkıda bulunmaktadır.
Ülkemizin barışı destekleme harekâtlarına olan yaklaşımıyla örtüşen ve Türkiye
ile Avrupa Birliğinin uluslararası ve bölgesel sorunların çözümüne yönelik
ortak anlayışlarının göstergesi olan bu tür katkılar, Avrupa Birliği üyelik
sürecimize de görünürlük kazandırmaktadır.
Öte yandan, Afrika’da bölgesel istikrar
ve barış için tehdit oluşturan bu gibi insani ve siyasi krizlerin çözümüne
ülkemizce askerî katkıda bulunulmasının bölgede ve genel olarak Afrika
kıtasında izlemekte olduğumuz faal dış politikamızın doğal bir uzantısını
oluşturacağı değerlendirilmektedir.
Bu yaklaşımdan hareketle; hudut, şümul,
miktar ve zamanı Hükûmetçe takdir ve tespit edilmek üzere, Türk Silahlı
Kuvvetlerinin, Avrupa Birliğinin Orta Afrika Cumhuriyeti ve Mali'de icra ettiği
harekât ve misyonlar kapsamında yurt dışına gönderilmesi ve Hükûmet tarafından
verilecek izin ve belirlenecek esaslar çerçevesinde bu kuvvetlerin kullanılması
için Hükûmete Anayasa’nın 92’nci maddesi uyarınca bir yıl süreyle izin
verilmesini arz ederim.
Ahmet Davutoğlu
Başbakan
BAŞKAN – Tezkereyi oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime on dakika ara veriyorum.
Kapanma Saati:
16.58
ÜÇÜNCÜ OTURUM
Açılma Saati:
17.13
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye
Büyük Millet Meclisinin 17’nci Birleşiminin Üçüncü Oturumunu açıyorum. 
Halkların Demokratik Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Kars Milletvekili Mülkiye Birtane ve
arkadaşları tarafından, Türkiye’de çocuk hakları kapsamında alınacak önlemlerin
ve yapılacak yasal düzenlemelerin belirlenmesi amacıyla 20/11/2013 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 20 Kasım 2014 Perşembe günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
20/11/2014
Türkiye Büyük
Millet Meclisi Başkanlığına
Danışma
Kurulunun 20/11/2014 Perşembe günü (Bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
Pervin Buldan
Iğdır
Grup Başkan Vekili
Öneri:
20 Kasım 2013
tarihinde Kars Milletvekili Mülkiye Birtane ve arkadaşları tarafından verilen
(4364 sıra no.lu) Türkiye'de çocuk hakları kapsamında alınacak önlemlerin ve
yapılacak yasal düzenlemelerin belirlenmesi amacıyla Türkiye Büyük Millet
Meclisine verilmiş olan Meclis araştırma önergesinin Genel Kurulun bilgisine
sunulmak üzere bekleyen diğer önergelerin önüne alınarak 20/11/2014 Perşembe
günlü birleşimde sunuşlarda okunması ve görüşmelerin aynı tarihli birleşimde
yapılması önerilmiştir.
BAŞKAN –
Halkların Demokratik Partisi Grubu önerisinin lehinde Ağrı Milletvekili Sayın
Halil Aksoy.
Buyurunuz. 
HALİL AKSOY
(Ağrı) – Sayın Başkan, değerli milletvekilleri; Halkların Demokratik Partisi
Grubu olarak çocuk hakları konusunda vermiş olduğumuz araştırma önergesi
üzerinde söz aldım. Genel Kurulu saygıyla selamlıyorum.
Değerli
milletvekilleri, bugün Birleşmiş Milletler Çocuk Hakları Sözleşmesi’nin
kabulünün 25’inci yıl dönümüdür. Bilindiği üzere Birleşmiş Milletler Çocuk
Hakları Sözleşmesi 20 Kasım 1989’da oy birliğiyle kabul edilmişti. Türkiye ise
bu sözleşmeyi 14 Eylül 1990’da imzaladı. Sözleşme 9 Aralık 1994’te Mecliste kabul
edildi ve 27 Ocak 1995’te de yürürlüğe girdi. Ne yazık ki Türkiye bu sözleşmeyi
imzalarken birçok maddesine çekince koydu ve bu çekinceler bugün de hâlâ
geçerliliğini korumaktadır. Konulan çekinceler nedeniyle milyonlarca çocuk
temel haklardan yararlanamamaktadır. Türkiye, koyduğu çekincelerle etnik köken,
dil veya din bakımından farklı gruplara mensup çocukların kendi kültüründen
yararlanma, kendi dinine inanma ve uygulama hakkını korumamaktadır. Aynı
şekilde, özel alanda da çocukların kendi ana dillerinde eğitim görebilme, kendi
kültürlerini koruyup geliştirme olanakları tanınmamaktadır. 
Çekince konulan maddeler Çocuk Hakları
Sözleşmesi’nin 17, 29 ve 30’uncu maddeleridir. 17’nci maddenin (d) bendinde
“Kitle iletişim araçlarını azınlık grubu veya bir yerli ahaliye mensup
çocukların dil gereksinimlerine özel önem göstermeleri konusunda teşvik ederler.”
şeklinde ifade edilmiş. 29’uncu maddenin (c) fıkrası ise “Çocuğun ana-babasına,
kültürel kimliğine, dil ve değerlerine, çocuğun yaşadığı veya geldiği menşe
ülkenin ulusal değerlerine ve kendisininkinden farklı uygarlıklara saygısının
geliştirilmesi.” öngörülmektedir. Benzer şekilde 30’uncu madde de “Soya, dine
ya da dile dayalı azınlıkların ya da yerli halkların var olduğu devletlerde
böyle bir azınlığa mensup olan ya da yerli halktan olan çocuk, ait olduğu
azınlık topluluğunun diğer üyeleri ile birlikte kendi kültüründen yararlanma,
kendi dinine inanma ve uygulama ve kendi dilini kullanma hakkından yoksun
bırakılmaz..” şeklindedir.
Değerli milletvekilleri, bu maddeler
Türkiye'nin çekince koyduğu maddelerdir, bilindiği gibi, ancak bu şu anlama gelmiyor:
Türkiye Sözleşme’nin çekince koymadığı diğer maddelerine uyduğu ya da gereğini
uyguladığı anlamı çıkmamalıdır. Türkiye'nin genel olarak insan hakları karnesi
ve özel olarak çocuk hakları karnesi ortadadır ve denilebilir ki zayıftır. 
Bakınız, Sözleşme’nin 6’ncı maddesi
-çekince yok bunun altında- şöyledir: “Taraf Devletler, her çocuğun temel
yaşama hakkına sahip olduğunu kabul ederler. Taraf Devletler, çocuğun hayatta
kalması ve gelişmesi için mümkün olan azami çabayı gösterirler.” Peki,
Türkiye’de durum böyle midir? Böyle olmadığını size sadece bir iki örnek
vererek anlatmaya çalışayım. Yıl dönümü olması nedeniyle sanırım en anlamlı
örnek de bunlar olacaktır. 
Bakınız, 21 Kasım 2004 günü, Mardin’de,
12 yaşındaki Uğur Kaymaz 13 kurşunla devletin polisi tarafından katledildi.
Yine, bu yakınlarda, Berkin Elvan’ın durumu budur. Keza, Roboski’de 34 kişi
katledildi ve bunların 19’u çocuktur. Bu durum somut bir şekilde ortada varken
ve Uğur Kaymaz’ın 13 kurşunla babasıyla birlikte katledildiği yetmiyormuş gibi,
bir de failler -her 3’ü içinde söyleyebiliriz- ödüllendirilerek terfi
ettiriliyor, yapılan yargılamada polisler beraat ediyor, Yargıtay beraat
kararını onaylıyor ancak AİHM Türkiye’ye, özellikle Uğur Kaymaz olayından ötürü
bir de mahkûmiyet kararı vermiş. 
Yine, Sözleşme’nin 3’üncü maddesi
“Kamusal ya da özel sosyal yardım kuruluşları, mahkemeler, idari makamlar veya
yasama organları tarafından yapılan ve çocukları ilgilendiren bütün
faaliyetlerde, çocuğun yararı temel düşüncedir.” şeklindedir. Peki, Türkiye’de
böyle midir gerçekten? Çocuk işçiliği, çocukların cinsel olarak istismar
edilmesi, çocukların eğitim ve sağlık hizmetlerine erişimde yaşadıkları
sorunlar artarak devam ediyor. Çocuklar en temel haklarından dahi yoksundurlar.
Türkiye’de çocukların suça bulaşma oranları da yoksulluk ve yoksulluğa bağlı
nedenlerle fazla olmaktadır. 
Aynı zamanda, Türkiye’de çocuklar bir
örgüt ya da siyasi parti mensubu sayılabilmekte, erişkin insanlar gibi siyasi
suçlu olarak yargılanabilmektedir. Her ne kadar, yargılama çocuk mahkemelerinde
olsa da bu süreç çocuk haklarından yoksun olarak işletilmektedir. Sadece taş
attığı ya da slogan attığı gerekçesiyle binlerce çocuk Terörle Mücadele Kanunu
kapsamında yargılandı. Yirmi yıla yakın ağır hapis cezaları aldılar bu çocuklar.
Kobani direnişine destek eylemine katıldıkları gerekçesiyle son bir ay
içerisinde 600’e yakın kişi tutuklandı ve bu tutuklananların büyük bir
çoğunluğu yine çocuklardan oluşmaktadır. Sadece Ağrı genelinde 30’a yakın çocuk
tutuklanmıştır, gözaltına alınan çocuk sayısı binlerle ifade edilmektedir. 
İnsan Hakları Derneğinin verilerine
göre, 1 Ocak 2014-19 Kasım 2014 tarihleri arasında Derneğe yapılan başvurular
ve basından tespiti yapılan vakalara göre 39 çocuk cezaevlerinde, 64 çocuk da
gözaltı yerlerinde işkenceye maruz kalmıştır. Yine bu tarihler arasında,
toplumsal olay ve gösterilerden dolayı 360 çocuk gözaltına alınmış, 59 çocuk
tutuklanmış ve bu olaylarda 42 çocuk da yaralanmıştır. Tutuklanan bu çocuklar
ne yazık ki cezaevlerinde her türlü hak ihlaline de uğramaktadır. Yakın tarihte
-hatırlayacaksınız- Pozantı, Şakran, Kürkçüler, Antalya ve en son olarak da
Sincan Çocuk Ceza İnfaz Kurumunda kalan çocukların işkence, kötü muamele ve
diğer onur kırıcı muamelelere maruz kaldıklarını insanlık adına utançla ve
büyük bir kaygıyla takip ettiğimiz malumdur.
Değerli milletvekilleri, Türkiye’de 19
yaş altındaki çocuklar toplam nüfusun yüzde 39’unu oluşturmaktadır yani 30
milyon. 15 yaş altındaki çocuklar ise toplam nüfusun yüzde 29’unu temsil
etmektedir yani 23 milyon. Şüphesiz, çocuk ölüm oranlarında çocukların salgın
hastalıklara yakalanma oranlarında, okullaşma oranlarında, diğer bir ifadeyle,
eğitim, sağlık, beslenme, barınma ve benzeri temel haklara erişim oranlarında
önceki yıllara kıyasla bir iyileşmeden söz edilebilir. Buna karşılık, çocuklar
arasında eğitim, sağlık başta olmak üzere, temel tüm haklara erişimde etnik,
bölgesel, dil, inanç, cinsiyet ve sınıf gibi temel farklılıklardan kaynaklı
eşitsizlikler ağırlığını tüm canlılığıyla korumaktadır. Türkiye’de dezavantajlı
durumdaki çocukların başında ana dili Türkçe olmayan çocuklar –ki bunların
başında Kürtler geliyor- engelliler, az gelişmiş ve kırsal kesimdeki çocuklar,
yoksul kent mahallelerindeki çocuklar, Romanlar, Aleviler, gayrimüslimler,
çatışma ortamındaki çocuklar, uluslararası göçmenler, kızlar ve benzeri
sıralanabilir. 
Çocukların yaklaşık dörtte 1’i göreli
yoksulluk içinde yaşamaktadır. Ekonomik durgunluk hâlinde ciddi risklerle karşı
karşıya kalacakların sayısı muhtemelen daha da yüksek olacaktır. Çocuklar
arasında yoksulluk yetişkinlere göre daha da yaygındır.
Çocuk işçiliğinin en kötü biçimlerinden
bazıları Türkiye’de hâlâ gözlenebilmektedir. Bu durum, çocukları sağlık ve
gelişim haklarından yoksun bırakmakta, karşılaştıkları riskler artmakta,
gelecekleri tehlikeye girmektedir. Kız ve erkek çocuklar tarımda mevsimlik
işçilere katılmak üzere aileleriyle birlikte bir yerden bir yere âdeta sürgün
edilmektedir. 
Başta kızlar olmak üzere çok sayıda
çocuk yoksulluk, çocuk işçiliği, muhafazakâr toplumsal roller, ev içi
sorumluluklar, beklenti düzeylerinin düşüklüğü ve uyum sorunları gibi
nedenlerle ilkokuldan ayrılmak zorunda kalmaktadırlar ancak bu sorunlarla henüz
tam olarak yüzleşildiği de söylenemez. Kız çocuklarının çok genç yaşlarda zorla
evlendirilmeleri hâlen sürüp giden ve ele alınmayan bir sorundur.
Türkiye’de uyuşturucu ve zararlı madde
bağımlılığı her yıl artmakta ve bunların içerisinde çok sayıda çocuk da vardır.
Bu yaş 10’a kadar inmiştir.
(Mikrofon otomatik cihaz tarafından
kapatıldı) 
HALİL AKSOY (Devamla) - Tüm bu
sorunlarla birlikte tüm çocuklarımızın, özellikle de savaştan kaçarak gelen
mülteci çocukların Dünya Çocuk Hakları Günü’nü kutluyor, Genel Kurulu saygıyla
selamlıyorum. (HDP sıralarından alkışlar)
BAŞKAN – Teşekkür ederim Sayın Aksoy.
Halkların Demokratik Partisi Grubu
önerisinin aleyhinde Ankara Milletvekili Sayın Nurdan Şanlı. 
Buyurunuz. (AK PARTİ sıralarından
alkışlar)
NURDAN ŞANLI (Ankara) – Sayın Başkan,
değerli milletvekilleri; Halkların Demokratik Partisinin vermiş olduğu önerge
üzerinde söz almış bulunuyorum ve Genel Kurulu saygılarımla selamlıyorum.
Hepinizin bildiği üzere, bugün Çocuk
Hakları Günü. Yaşamımızın anlamı, umudu, yarınlarımızın güvencesi her şeyimiz
çocuklarımızın Çocuk Hakları Günü’nü en içten duygularımla kutluyorum. Daha
doğduğu andan itibaren biz büyükleri etkisi altına alan, hayatımıza anlam
katan, hepimizi âdeta yeniden çocukluk günlerimize götüren çocuklarımız için ne
yaparsak yapalım azdır çünkü onlar bizim geleceğimizdir. 
Bütün anne babalar çocukları için
ellerinden gelen tüm imkânları sonuna kadar kullanırlar. Onların yetişmesi ve
topluma yararlı bireyler olmaları için her şeyi yaparlar. Küçük bedenlerin
duygusal, ruhsal ve toplumsal gelişimlerinde aile ortamının yanı sıra okul,
çevre gibi faktörler de önemli rol oynamaktadır. Çocuklarımızın bu gelişimleri
aşamasında anne, baba ve büyükler olarak bilgili, eğitimli, ahlaki değerlere
sahip kişiler olarak yetiştirmeli, kötü alışkanlıklardan uzak olmaları için tüm
dikkatimizi ve ilgimizi çocuklarımızın üzerinde yoğunlaştırmalıyız. 
Memnuniyetle gözlemlemekteyiz ki
ülkemiz insanının çok az bir kısmı hariç duyarlılık büyük bir titizlikle
çocuklarımıza gösterilmektedir. Ancak çocuklarımızı aile ortamında ve sosyal
yaşam içinde gelişimlerini sürdürürken salt duygusal koruma yeterli
olmamaktadır. Onların eğitim, sağlık, fiziksel ve psikolojik açıdan korunması
için alınması gereken önlemler vardır ve bunun için de birtakım yasal
düzenlemeler yapılması gerekmektedir. Konuyla ilgili olarak Çocuk Hakları
Sözleşmesi 20 Kasım 1989 tarihinde Birleşmiş Milletler Genel Kurulu tarafından
kabul edilmiş ve 2 Eylül 1990 tarihinde yürürlüğe girmiştir. Ülkemiz, Çocuk
Hakları Sözleşmesi’ni 1995’te uygulamaya başlamıştır. 
Çocuklarımızı geleceğe hazırlarken
toplum, devlet ve birey olarak hepimize görevler düşmektedir. Gelecek kuşaklara
daha yaşanabilir bir dünya bırakabilmemiz için doğayı da çok iyi korumalı,
hassasiyet göstermeliyiz. 
Ülkemiz çocuk
hakları politikasında son yıllarda büyük adımlar atmıştır. Bugün toplumların gelişmişlik
düzeyi çocuk ve çocuk haklarına bakış açısıyla doğrudan ilişkilidir. Bu
bağlamda, çocuk hakları konusunda yaptıklarımızı kısaca sizlerle paylaşmak
istiyorum. 
Ülkemiz,
Birleşmiş Milletlerin yanı sıra Avrupa Konseyinin çocuk hakları konusunda birçok
sözleşmesine taraftır. Çocukların her türlü cinsel istismardan korunmasıyla
mücadelede Avrupa Konseyi Çocukların Cinsel İstismara Karşı Korunmasına İlişkin
Sözleşmesi ülkemiz tarafından 2007 yılında imzalanmış ve 2012 yılında yürürlüğe
girmiştir. 
Avrupa Konseyi
Kadına Yönelik Şiddet ve Aile İçi Şiddetin Önlenmesi ve Bunlarla Mücadeleye
Dair Avrupa Konseyi Sözleşmesi ülkemiz tarafından onaylanarak 2014 tarihinde
yürürlüğe girmiştir. 
Ülkemiz, çocuk
işçiliğinin önlenmesine yönelik, Birleşmiş Milletler Uluslararası Çalışma
Örgütünün 182 sayılı Kötü Şartlardaki Çocuk İşçiliğinin Yasaklanması ve Ortadan
Kaldırılmasına İlişkin Acil Önlemler Sözleşmesi ve İstihdama Kabulde Asgari
Yaşa İlişkin 138 sayılı İLO Sözleşmesi başta olmak üzere, uluslararası
sözleşmeleri onaylayarak uluslararası sözleşmelerde yer alan kıstasların ulusal
mevzuatımızda da yer almasını sağlamıştır. 
Türkiye
tarafından imzalanan 182 sayılı İLO Sözleşmesi kapsamında belirlenen, çocuk
işçiliğinin en kötü biçimlerinin önlenmesi amacıyla, ilgili tüm sektörlerin iş
birliğinde, 2005-2015 yıllarını kapsayan, zamana bağlı politika ve program
çerçevesi geliştirilerek uygulamaya konulmuştur. 
Çocuk
işçiliğinin önlenmesine yönelik çalışmalar Çalışma ve Sosyal Güvenlik Bakanlığının
koordinesinde ilgili tüm kurum ve kuruluşların desteğiyle sürdürülmektedir. 
2005/5 sayılı
Başbakanlık Genelgesi’yle Türkiye genelinde uygulamaya konulan, sokakta
yaşayan, çalıştırılan çocuklara yönelik hizmet modeli çerçevesinde, sokakta
yaşayan ve çalıştırılan, dilendirilen, madde kullanan çocukların sokaktan
çekilerek örgün veya mesleki eğitime yönlendirilmeleri, madde bağımlılığı
tedavilerinin yapılması, barınma, beslenme, giyim, sağlık, eğitim ve bu gibi
tüm ihtiyaçlarının karşılanması, toplumla yeniden bütünleştirilmesi sağlanmaktadır.

Sokak ve iş yaşamından çekilen çocuklar
sosyal rehabilitasyona yönlendirilirken bu çocuklar arasında madde bağımlısı
olan çocuklar ise Sağlık Bakanlığına bağlı çocuk ve ergen madde bağımlılığı
tedavi merkezlerine yönlendirilmektedir. Ayrıca, risk altında bulunan çocuklar
için, önleyici müdahalelerde bulunarak çocukların sokakta çalıştırılmasını,
yaşamasını, dilendirilmesini önlemeye yönelik de tedbirler alınmaktadır. Yoğun
olduğu illerde yerel yönetimlerin iş birliğiyle denetim ve çocuklara yönelik
hizmet faaliyetleri yürütülmüştür. 
Ayrıca, mevsimlik gezici tarım
işçilerinin çalışma ve sosyal hayatlarının iyileştirilmesine, strateji ve eylem
planı çerçevesinde eğitimden uzak kalan çocukların eğitim hizmetlerine
ulaşmasına yönelik çalışmalar da yapılmıştır. 
Plan, 10 Aralık 2013’te kabul
edilmiştir ve 2013-2017 tarihleri arasındaki strateji genel çerçevesini ortaya
koymakta ve adalet, sağlık, eğitim, özel koruma hizmetleri ve medya gibi birçok
alanda çocuklara yönelik hizmetlerin geliştirilmesini amaçlayan eylemleri
belirlemektedir. Bunun yanı sıra, Çocuğa Yönelik Şiddetle Mücadele Ulusal Eylem
Planı hazırlanmış olup onaylanma aşamasındadır. 
Eğitim konusunda yapılan çalışmalarla
birlikte 2011-2012 ve 2012-2013 eğitim dönemleri arasında okula gitme oranı tüm
eğitim kademelerinde artarak ilköğretimin ilk dört yılı içinde yüzde 99’a,
2’nci dört yılı için de yüzde 93’e, ortaöğretimde ise yüzde 70’e
yükseltilmiştir. 
Çocuk adalet sistemine ilişkin olarak
da 22 ilde çocuklar için 31 adli görüşme odası oluşturulmuştur. Çocuk Koruma
Kanunu uyarınca tüm illerde çocuk mahkemelerinin kurulması öngörülmüş, 84’ü
faaliyette olan toplam 100 çocuk mahkemesi vardır. Bakanlığımızca alternatif
bakım hizmetlerine ihtiyaç duyulan çocukların aileleri yanında bakımlarına öncelik
verilmiş olup bu kapsamda yaklaşık 50 bin çocuk koruma altına alınmaksızın
ekonomik destekle aileleri yanlarında bakılmaktadır. Ayrıca, bu çocukların her
türlü eğitim, sağlık, giyim gibi ihtiyaçları da karşılanmaktadır. Bunun yanında,
özellikle ekonomik nedenlerle kuruluşlarda koruma altında bulunan çocukların
ailelerine ekonomik destek sağlanarak çocukların ailelerinin yanına dönüşü de
sağlanmıştır. 
Bakanlığımız, suç mağduru, suça
sürüklenen sokakta ve risk altında bulunan 11-18 yaş arası çocuklara özgü çocuk
destek merkezleri oluşturmaktadır. Çocuk destek merkezleri, çocukların sağlıklı
bir birey olarak sosyal yaşamda uyumlandırılacağı süreçleri içeren psikososyal
destek programlarının uygulandığı merkezlerdir. 
Çocuk istismarının önlenmesi ve istismara
uğrayan çocuklara bilinçli ve etkin bir şekilde müdahale edilmesi amacıyla
öncelikli olarak cinsel istismara uğramış çocukların ikincil örselenmesini
asgariye indirmek, adli ve tıbbi işlemlerin bu alanda eğitimli kişiler
tarafından oluşturulan bir merkezde ve tek seferde gerçekleştirilmesini temin
etmek üzere Sağlık Bakanlığına bağlı hastaneler, kurumlar bünyesinde çocuk
izlem merkezi kurulmuştur. 
Evet, görüldüğü üzere, iktidarımız
döneminde bu konularda fazlasıyla çalışma yapılmış ama yeterli olmadığı
düşünüldüğü için de çalışmalara devam edilmektedir. 
Sözlerimi burada sonlarken bir kez daha
hepinize saygılarımı sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Şanlı. 
Halkların Demokratik Partisi Grubu
önerisinin lehinde İstanbul Milletvekili Sayın Mahmut Tanal, buyurunuz. (CHP
sıralarından alkışlar) 
MAHMUT TANAL (İstanbul) – Teşekkür
ederim. 
Sayın Başkan, sayın milletvekilleri;
hepinizi saygıyla selamlıyorum. 
Bugün 20 Kasım Dünya Çocuk Hakları
Günü. Birleşmiş Milletler Çocuk Haklarına Dair Sözleşme tarih boyunca en çok
sayıda ülke tarafından kabul gören insan hakları belgesidir. Sözleşmenin
imzalandığı 20 Kasım 1989 tarihinden bu yana her 20 Kasım günü tüm dünyada
Çocuk Hakları Günü olarak kutlanmakta. Türkiye, sözleşmeyi 1990 yılında
imzalamıştır. Sözleşmeyle cinsiyet, din, sosyal köken ve ülke ayrımı olmadan
bütün çocukların hakları tanımlanmaktadır. 
Bu sözleşmeye yön veren temel değerler
ise şunlardır: 
1) Ayrım gözetmeme
2) Çocuğun yararının gözetilmesi
3) Yaşama
4) Gelişme
5- Katılımdır. 
Tüm dünyada olduğu gibi Türkiye’de de
çocuklarımız çeşitli sorunlarla karşı karşıya bulunmaktadırlar. Çocukların
bedensel, zihinsel, duygusal, sosyal, ahlaki ve ekonomik bakımdan korunması ve
gelişmesinin sağlanması gerekmektedir. Türkiye’de çocukların yaşadığı
sorunların arasında çocuk işçiliği, çocuk gelin, eğitim ve sağlık hakkında
yoksulluk, şiddet, istismar gibi konular çıkıyor. 
Türkiye’nin imzaladığı Birleşmiş
Milletler Çocuk Haklarına Dair Sözleşme’nin 1’inci maddesine göre, 18 yaşına
kadar her insan bir çocuktur. Medeni hukuktaki rüşt yaşı dikkate alındığında,
18 yaşını doldurmamış olan herkes “küçük” olarak adlandırılmaktadır. 
Türkiye’de çocukların çalışmasının
başlıca sebebi yoksulluktur. Yoksulluk ise bozuk gelir dağılımı ve asgari
ücretin yetersizliği, işsizlik, hızlı nüfus artışı, kayıt dışı ekonomi,
teknolojik gelişmelerin sağlanamaması, bölgeler arası gelişmişlik farkı ve göç
gibi birçok farklı soruna bağlı olarak ortaya çıkmaktadır. Gelir düzeyi düşük
ailelerin çocukları, en azından kendi masraflarını karşılayarak aileye destek
sağlamak için çalışma ortamına girmektedirler. Özellikle köyden kente göçün
hızlanması gecekondulaşma sorununu ortaya çıkarmış, ailelerin kent yaşamına
uyum sağlayamayıp ekonomik olarak zor duruma düşmeleri, çocukları sokaklarda ve
bazı iş sektörlerinde çalışmaya itmiştir. Bugünlerde uygulanan özelleştirme
politikaları da çalışan çocukların sayısını artırmaktadır. 
Çocukların uzun süreler ve sağlıksız
ortamlarda çalışması onların fiziksel gelişimlerini ve bedensel sağlıklarını
olumsuz yönde etkilemektedir. Ankara Üniversitesi ve Hacettepe Üniversitesinin
de desteğiyle yapılmış olan araştırmalar sonucunda çalışan çocukların
bedenlerinin çarpık geliştiği ortaya çıkmıştır. 
Türkiye’nin çocuk karnesine bakıldığı
zaman durum hiç de iç açıcı görünmemektedir. Türkiye’de sokaktaki çocuklar
konusunda ciddi sorunlar yaşayan illerimiz vardır. Son beş yılda çocuk
suçlarında artış olmuştur, çocuk ihmali ve istismarı yaygınlaşmıştır. Çocuk
hakları öğretiminde en sorunlu ülkelerden biri hâline gelmiş durumdayız.
Çocuklara yönelik hak ihlalleri yaygınlaşmış durumda. Türkiye, 27 Ocak 1995’ten
bu yana Çocuk Haklarına Dair Sözleşme çerçevesinde taahhüt ettiği hedeflere
ulaşamadı. Çocuk hakları uyum yasaları, evet, hazırlandı deniliyor ama
istenilen düzeyde hazırlanmadı. Çocuk Koruma Kanunu çocuk adalet sisteminin
gerçekleştirilmesi için yeterli değil. 
Engeller ne peki? Engeller de şunlar:
Devletin bir çocuk politikasının olmaması. Tabii, çocuk politikalarından bahsedildi.
Cumhuriyet Halk Partisi Programı’nda -ben gayet rahat sayfasını da size belirtmiş
olayım değerli arkadaşlar- sayfa 271’den başlamak üzere çok ayrıntılı bir
vaziyette çocuk politikasıyla ilgili hükümler ve düzenlemeler var. Milliyetçi
Hareket Partisinde de aynı şekilde var, HDP’de de aynı şekilde var. Aynı
şekilde benim elimde Adalet ve Kalkınma Partisinin de programı var değerli
arkadaşlar, sayfa 629’dan itibaren başlıyoruz, çocuk politikasıyla ilgili tek
bir cümle bulamazsınız değerli kardeşlerim. Yani, burada şu anda Parlamentoda
grubu bulunan tüm partilerin programlarında çocuk politikasıyla ilgili hüküm
var, çocuk politikasıyla ilgili hüküm olmayan tek parti varsa iktidar partisi,
Adalet ve Kalkınma Partisidir. 
Engeller nelerdir çocuk politikasıyla
ilgili? Devletin bir çocuk politikasının olmaması tespit edilen en önemli
engellerden biridir. Bu engelin aşılması için koruyucu, önleyici mekanizmaların
oluşturulması ve genel bir çocuk yasasının çıkarılması gerekmektedir. 
Kurumlar arasında bir koordinasyonun
olmaması bir diğer önemli problemdir. Koordinasyonun sağlanması konusunda bir
diğer sorun ise veri tabanının olmamasıdır; adalet sisteminin içerisine giren
çocuğun ve hakkında yapılan işlemlerin takip edilmesini ve tek elde
yürütülmesini sağlayacak bir veri tabanı bulunmamaktadır. 
Dördüncü genel sorun ise bütçenin
paylaşılmasında çocuk adalet sistemiyle ilgili kurumlara yeterli ve dengeli
ödenek sağlanamaması. Yani, bütçe, çocuk odaklı, insan odaklı olması gerekirken
maalesef -cumhuriyetin kurulduğu dönemlerde, Mecliste, yüzde 45 çocuk payı
ayrılırken şu anda yüzde 27 küsurlarda- bütçelerde çocuğa ayrılan pay açısından
sürekli bir geriye gidiş söz konusu. 
Bu sorunların bir diğeri, yine devam
edersek kaldığımız yerden: Bebek ve 5 yaş altı ölümler hâlen çok yüksek. Anne Çocuk
Sağlığı Acil Eylem Programı etkin biçimde uygulanmamakta. 0-18 yaş arası sağlık
güvencesi sağlandı ancak, yine “katkı payı” adı altında çocuklardan ödemeler
alınıyor, aileler bunu ödemek zorunda kalıyor. Bu tür sıkıntılar var. 
Nitelikli eğitim başarılamadı. 
Üstün yetenekli çocukları eğitemeyen
bir ülke konumundayız. 
Okul Sağlığının İyileştirilmesi Projesi
yaygınlaştırılamadı. 
Korunmaya muhtaç çocuk sayısı gün
geçtikçe artıyor. 
Engelliler Kanunu’nun kuşatıcılığına
karşı verilen hizmet sınırlı. 
Türkiye Büyük Millet Meclisi Çocukları
Sokağa Düşüren Nedenlerle Sokak Çocuklarının Sorunlarının Araştırılarak
Alınması Gereken Tedbirlerin Belirlenmesi Araştırma Komisyonu Raporu hazırlandı,
raporda tüm sorunlar yazılı ancak o araştırma komisyonu raporu olduğu gibi
askıda. Keşke, o raporun bugün gerekleri yerine getirilmiş olsaydı, çocuk
hakları konusunda bugün epey bir mesafe kat etmiş olacaktık. 
Türkiye, çocuk pornografisi konusunda
riskli ülkeler arasında. Medyanın olumsuz etkilerinden çocuğun korunması ve bu
konuda bir sistem geliştirilmesi gerekir.
Türkiye’nin çocuk göstergeleri dünya
ortalamasının altında. 
Yine, Türkiye’de, pırıl pırıl
gençlerimiz, çocuklarımız öldürüldü. Mesela Uludere’de öldürülen çocuklar.
Berkin Elvan bu ülkenin geleceği olması gerekirken gaz kapsülüyle öldürüldü.
Çocukların öldüğü, öldürüldüğü bir ülke oldu Türkiye.
En önemlisi ise Türkiye, çocuk
sorunlarını erteleyen bir ülke görünümünde. 
Cumhuriyet Halk Partisinin temel amacı,
Türkiye’de doğan çocukların ellerinde olmayan koşullar sebebiyle eşitsizliğe
maruz kalmalarını engellemek ve uzun vadede Türkiye’deki eşitsizliği
gidermektir. Cumhuriyet Halk Partisi, çocuğa yönelik politikalar yoluyla
gelecek nesillerde eşitsizliğe son verilebileceğine güçlü bir şekilde
inanmaktadır. Sosyal demokrat bir parti olarak Cumhuriyet Halk Partisinin
eşitsizliğe son verme amacına yönelik olarak kapsamlı, güçlü bir çocuk
politikası programımızda var ve bu anlamda bu önemli. İktidar partisinin de
bundan yararlanmasını talep ediyoruz. 
Cumhuriyet Halk Partisinin çocuk
politikası gerçekten, programda belirtildiği gibi, Çocuk Hakları Sözleşmesi
uyarınca, bunun etkin, verimli ve hızlı bir zamanda uygulamaya geçilmesini
talep eder.
Önergeyi destekliyoruz. 
Hepinize saygılarımı sunuyorum. (CHP
sıralarından alkışlar)
BAŞKAN – Teşekkür ederim Sayın Tanal. 
Halkların Demokratik Partisi Grubu
önerisinin aleyhinde, Bursa Milletvekili Sayın Hakan Çavuşoğlu.
Buyurunuz. (AK PARTİ sıralarından
alkışlar)
HAKAN ÇAVUŞOĞLU (Bursa) – Teşekkür
ediyorum Sayın Başkanım. 
Sayın Başkan, değerli milletvekili
arkadaşlarım; Türkiye’de çocuk hakları kapsamında alınacak önlemlerin ve
yapılacak yasal düzenlemelerin belirlenmesi amacıyla HDP tarafından verilen
grup önerisi aleyhinde söz aldım. Bu vesileyle, yüce heyetinizi saygıyla
selamlıyorum. 
Öncelikle, bugün 20 Kasım Çocuk Hakları
Günü münasebetiyle bütün dünya çocuklarının bugününü tebrik ediyorum ve
kutluyorum. 
Sayın milletvekilleri, ben kürsüye
grubumuzun ikinci konuşmacısı olarak çıktım. Biraz evvel Sayın Nurdan Şanlı hükûmetlerimiz
döneminde uygulamış olduğumuz politikaları ve yapmış olduğumuz icraatları burada
son derece sarih bir şekilde anlatmaya çalıştı ve ne yazık ki on dakikalık
süresi bunların tamamını anlatmaya yetmedi. Ben de onun eksik bıraktıklarını ya
da yetiştiremediklerini anlatmakla iktifa edeceğim. Belki -anlaşılmayanların
olduğunu diğer hatibin konuşmasından burada gördük- tekrarda da fayda vardır
diye düşünüyorum, birkaç hususu da tekrar edebilirim.
Değerli milletvekilleri, biz AK PARTİ
olarak çocuklarımızı her zaman geleceğin güvencesi olarak görüyor ve onlara
mutlu, güvenli ve aydınlık bir gelecek hazırlanmasına özel bir önem
atfediyoruz. Bu bağlamda çocuğun korunmasında aile ve devletin yükümlülükleri
Anayasa’mızla güvence altına da alınmıştır. Çocukların yetiştirilmesi, eğitimi,
sağlığı, ailenin korunması gibi konular Hükûmet programlarında özellikle
vurgulanmıştır. On iki yıldan bu yana hükûmet eden bir partinin çocuk
haklarıyla ilgili olarak, çocuklarla ilgili olarak yapmış olduğu icraatlar,
faaliyetler ortadadır, yapılmıştır, Dolayısıyla Hükûmet programlarında yer
verme şansımız olduğu için bunlara parti politikaları bakımından da yer
veriyoruz ama Hükûmet programlarında özellikle altını çizerek vermiş olduk.
Arkadaşlarımızın Hükûmet programlarımızı bu manada tekrardan gözden
geçirmelerinde kendilerinin de istifade edeceği noktalar bulunduğunu ifade
etmek istiyorum.
Değerli kardeşlerim, değerli
arkadaşlarım; Türkiye Cumhuriyeti Anayasası’nın 10’uncu maddesinde çocuklar,
yaşlılar, özürlüler, harp ve vazife şehitlerinin dul ve yetimleri ile malul ve
gaziler için alınacak tedbirlerin eşitlik ilkesine aykırı sayılamayacağı hüküm
altına alınmıştır. Burada, anlaşılacağı gibi, çocuklar için pozitif bir
ayrımcılık söz konusudur. Biliyorsunuz, bunu da 2010 Anayasa referandumuyla
ülkemizin gündemine getirmiş ve yasalaştırma sürecini hep birlikte sağlamış
idik. Diğer taraftan, gene çocukların korunmasına ilişkin olarak, ailenin
korunması ve çocuk haklarıyla ilgili 41’inci madde hükmü aile ve çocuğa verilen
önemin dayanaklarından bir tanesidir. 
Toplumun en hassas kesimini oluşturan
çocukların hakları ulusal ve uluslararası gündemde yer almaya devam etmekte
olup Hükûmetimizce çocukla ilgili politika ve uygulamalar da yakından takip
edilmektedir. Bu çerçevede ülkemiz tarafından onaylanan Birleşmiş Milletler
Çocuk Hakları Sözleşmesi, Anayasa’mızın 90’ıncı maddesi gereğince, temel hak ve
özgürlüklere ilişkin uluslararası sözleşme olması nedeniyle iç hukukumuzun da
önündedir. Yine, 2005 yılında yürürlüğe giren 5295 sayılı Çocuk Koruma Kanunu
da çocuklara ilişkin temel normları içeren bir düzenlemedir. Bunun yanı sıra,
Hükûmetimiz, Birleşmiş Milletler Çocuk Hakları Sözleşmesi’ne Ek Çocukların
Silahlı Çatışmalara Dâhil Olmaları Konusunda İhtiyari Protokol’ü de 2004
yılında onaylayarak yürürlüğe sokmuştur. Türkiye, aynı zamanda Birleşmiş
Milletler Çocuk Hakları Komitesine bireysel başvuruları değerlendirme imkânı
sağlayacak olan Bireysel Bildirimlere İlişkin Ek İhtiyari Protokol’ü de
imzalamış olup onay sürecindedir. 
Öte yandan, 18 yaşından küçükler genel
sağlık sigortası kapsamına alınarak tüm çocuklara sağlık güvenliği
sağlanmıştır, bu da önemli bir düzenlemedir. Gerçekten de genel sağlık
sigortası kapsamında çocuklara getirilen bu imkân neden acaba önceki dönemlerde
hiç düşünülmemiştir, bu da düşündürücüdür. Bu durum, çocukların genel sağlık
sigortası kapsamına alınması özellikle prematüre doğumlarda farklı bir önem arz
etmektedir. Zira bu çocukların, prematüre doğan çocukların günlük sağlık giderleri
2 bin liranın üzerindedir değerli arkadaşlar.
Yine, Birleşmiş Milletler Çocuk Hakları
Sözleşmesi doğrultusunda 18 yaşını bitirmemiş herkesin çocuk sayılması
düzenlemesi yapılmış ve çocuk mahkemelerinin görev alanıyla ilgili istisnalar
da kaldırılarak çocuk mahkemelerinin dışında yargılamanın önüne geçilmiştir. 
2005/5 sayılı Başbakanlık Genelgesi’yle
Türkiye genelinde uygulamaya konulan sokakta yaşayan ve/veya çalıştırılan
çocuklara yönelik hizmet modeli çerçevesinde, sokakta yaşayan ve/veya
çalıştırılan, dilendirilen, madde kullanan çocukların sokaktan çekilerek örgün
veya mesleki eğitime yönlendirilmeleri, madde bağımlılığı tedavilerinin
yapılması; barınma, beslenme, giyim, sağlık, eğitim ve benzeri tüm
ihtiyaçlarının karşılanması, toplumla yeniden bütünleştirilmesi sağlanmaktadır.
Çocuk hakları alanındaki ulusal ve
uluslararası düzenlemelerin yanında ülkemizde eğitim, sağlık gibi hizmetler
çocuklara ücretsiz olarak sunulmaktadır, bundan zaten bahsettim.
Yenidoğan yoğun bakım üniteleri
kurularak, kurulması ve yürütülmesi çok zor olan bu üniteler Sağlık Bakanlığı
tarafından hizmete sunulmuştur ve hizmet verilmeye devam etmektedir.
Örneğin, eğitim konusunda yapılan
çalışmalarla birlikte 2011-2012 ve 2012-2013 eğitim dönemleri arasında okula
gitme oranı tüm eğitim kademelerinde artarak ilköğretim ilk dört yılı için
yüzde 99’a, ikinci dört yılı için yüzde 93’e, orta öğretim için ise yüzde 70’e
yükselmiştir. Değerli arkadaşlar, ilköğretimde okullaşma oranı yüzde 99,6’ya
çıkmıştır. Orta öğretimde toplumsal cinsiyet farklılığı 1,5’ten 1,2’ye düşerken
okullaşma oranı artan uzaktan eğitim sayesinde yüzde 6 civarında artış göstererek
yüzde 76,7’ye ulaşmıştır.
Öte yandan, özellikle ekonomik
nedenlerle kuruluşlarda koruma altında bulunan çocukların ailelerine destek sağlanarak
çocukların ailelerinin yanına dönüşü de sağlanmıştır. 
Sayın milletvekilleri, sözlerimin
başında bahsettiğim gibi burada grubumuzun ikinci konuşmacısı olarak
bulunuyorum. İlk on dakikalık zaman diliminde sayın milletvekili arkadaşımın
yetiştiremediği icraatlarımızı bir bir burada saymaya devam ettim. Şimdilik
bunları saymış olmakla yetineyim, iktifa edeyim ancak bir hususun altını burada
özellikle ifade etmek istiyorum. 
Arkadaşlar, Türkiye’mizde sorun olarak
ortaya çıkan, karşımıza çıkan en önemli hususlardan bir tanesi de çocukların
bazen ideolojik payanda olarak kullanılması, bazen de çocuk olmaları nedeniyle
cezai ehliyetlerindeki birtakım avantajların payanda olarak kullanılması ve
çocukların sürekli bu noktada kaos ortamlarında ve suç ortamlarında öne
itilmesidir. Aslında, bu manada bütün partilerin ortak bir şekilde hareket
etmesi çocuklarımızın, toplumumuzun ve neslimizin geleceği açısından çok
önemlidir. 
Değerli arkadaşlar, AK PARTİ’nin siyasi
perspektifi bellidir. AK PARTİ gelecek seçimlere değil, gelecek nesillere
yatırım yapan bir partidir. Gelecek nesilleri de çocuklarımız teşkil
etmektedir.
Bu duygu ve düşüncelerle hepinizi
saygıyla selamlıyorum. Meclisteki gündemimiz nedeniyle HDP grup önerisi
aleyhinde olduğumuzu belirtiyorum. 
Hepinizi saygıyla selamlarım. (AK PARTİ
sıralarından alkışlar) 
BAŞKAN – Teşekkür ederim.
Halkların Demokratik Partisi Grubunun
önerisini oylarınıza sunuyorum: Kabul edenler... Kabul etmeyenler... Kabul
edilmemiştir.
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım:
2.- MHP Grubunun, Bursa Milletvekili Necati Özensoy ve
arkadaşları tarafından, teröre finansman sağlayan kaynaklarla ilgili şüpheli
işlem bildirim yükümlülüğünün etkin bir şekilde yerine getirilmesi konularının
araştırılarak alınması gereken önlemlerin belirlenmesi amacıyla 21/3/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
20/11/2014
Türkiye Büyük
Millet Meclisi Başkanlığına
Danışma Kurulunun 20/11/2014 Perşembe
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim. 
Saygılarımla. 
Yusuf
Halaçoğlu
Kayseri
MHP Grup Başkan Vekili
Öneri: 
21 Mart 2013
tarihi ve 10705 sayı ile TBMM Başkanlığına vermiş olduğu Bursa Milletvekili
Necati Özensoy ve arkadaşlarının teröre finansman sağlayan kaynaklarla ilgili
şüpheli işlem bildirim yükümlülüğünün etkin bir şekilde yerine getirilmesi
konularının araştırılarak alınması gereken önlemlerin belirlenmesi amacıyla
verdiği Meclis araştırması açılması önergemizin 20/11/2014 Perşembe günü
(bugün) Genel Kurulda okunarak görüşmelerinin bugünkü birleşiminde yapılması
önerilmiştir. 
BAŞKAN –
Milliyetçi Hareket Partisi Grubu önerisinin lehinde, Bursa Milletvekili Sayın
Necati Özensoy.
Buyurunuz. (MHP
sıralarından alkışlar) 
NECATİ ÖZENSOY
(Bursa) – Sayın Başkan, değerli milletvekilleri; terörün finansman
kaynaklarının araştırılmasıyla ilgili verdiğimiz önerge üzerine söz aldım.
Hepinizi saygıyla selamlıyorum. 
Tabii, bu
önergeyi verdiğimizden bugüne bir buçuk yılı aşkın bir süre geçti. Terör, tabii
ki bütün dünyanın problemi ve metotları da bütün dünyada aynı şekilde devam
ediyor.
Terörün 3 ayağı
vardır: Birincisi, silahlı güçleri; bir diğeri, kamuoyu oluşturmak; bir diğeri
de finansman kaynaklarıdır. Bu 3 ayağın en önemlisi de elbette ki finansman
kaynaklarıdır. Eğer, siz, bu terör örgütünün finans ayağını yok ederseniz,
finansman sağlamasını bitirirseniz, ne etkin bir şekilde silahlı güçleri ortada
kalır ne kamuoyu baskısı kalır ne de kamuoyu oluşturmak için herhangi bir
girişimde bulunabilirler. Bana göre, terörle mücadelenin en önemli ayağı
terörün finansmanıyla ilgili mücadele etmektir. 
Tabii, biz, bu anlamda, son aylarda,
son yıllarda gelinen noktada terörle mücadelede etkin bir mücadele yapılması
için burada her anlamda, her platformda, her zaman bunu ifade etmemize rağmen,
ülkemize çok büyük zararlar veren, gençlerimizi şehit eden bu terör örgütüyle,
özellikle PKK’yla mücadele edilmesi noktasında sürekli uyarılarımıza rağmen,
maalesef, Hükûmet mücadeleyi değil, müzakereyi seçti. Özellikle, 2010 yılında
Sayın Genel Başkanımız “Hükûmet terör örgütüyle görüşüyor.” dediğinde o günün
Başbakanı yine meydanlarda çıkarak burada ağzıma almayacağım şekilde Sayın
Genel Başkanımıza suçlamalarda bulundu, “Görüşen şöyledir, görüşen böyledir,
ispatlamazsanız şöyledir, böyledir.” gibi laflar etti. Tabii, şimdi geldiğimiz
noktaya baktığımızda, kendisi, Oslo görüşmelerine o günün Başbakanlık Müsteşar
Yardımcısı, bugünün MİT Müsteşarı Hakan Fidan’ı bizzat kendisinin gönderdiğini
de ifade etti. O gün Sayın Genel Başkanımızla ilgili söylediği sözler şimdi
kime döndü, kim için söylenmiş oldu? Onu da takdirlerinize ve kamuoyunun takdirine
bırakıyorum. 
Tabii, zaman
içerisinde terörün finansman kaynaklarıyla mücadeleyle ilgili birtakım kanunlar
da geçirildi, yönetmelikler çıkarıldı vesaire. Bununla ilgili çıkan
kanunlardaki boşluklara vesairelere baktığımızda işte hukukçuların ortak
görüşleri “Terörün finansman yasası PKK’yı kapsamıyor.” Şeklinde, işte kendi
dallarında uzman hukukçuların ifadeleri bunlar. 
Bakın, şimdi,
terör örgütü şu anda ne yapıyor, mücadelesini nasıl sürdürüyor? Sizlerin de
yine bildiği gibi, sizlerin de ifade ettiği gibi, artık terör örgütü kendi bölgesinde
vergi toplamaya başladı bağışları da geçtik. Maliye oluşturdu, mahkemeler
oluşturmaya başladı. İşte, bu anlamda, artık çok rahat bir şekilde uyuşturucu
veya diğer kaynaklardan sağladığı kaynakların da çok önüne geçecek şekilde finansman
ayağını daha da büyüterek geliştirmeye başladı. İşte “çözüm süreci”, “barış
süreci” adı altında birtakım görüşmeler, acaba Türkiye Cumhuriyeti devletinin
mi çözülmesine vesile oldu yoksa terör örgütünün mü çözülmesine vesile oldu?
İşte geldiğimiz noktada, oradaki, Kandil’deki o sözcülerinin yaptığı
açıklamalar, “Süreç bitti.”, efendim, onun akabinde bu süreç zarfında binlerce
gencin daha terör örgütüne katıldığıyla alakalı yine o Kandil’deki bölücübaşlarının
ifadeleri açık ve net bir şekilde ortaya konuyor. 
Şimdi ben şunu da sormak istiyorum: PKK
yıllardır burada terör estiriyor. Son on iki yıldır da mevcut iktidar
uygulamalarını, işte çalışmalarını devam ettiriyor. Özellikle 1999-2002 yılında
biten terör hadiseleri, 2003’te özellikle o mart tezkeresinden sonra azarak
devam etti. Bugün “çözüm süreci” dediğimiz süreçte bile, masaya oturulduğu
ifade edildiğinde bile -bakın, daha iki günde terör örgütünün yaptıklarının
burada bir dokümanını çıkardım- iki günde tam 10’a yakın eylem yapmış PKK. Yani
bu nasıl masaya oturmaktır, nedir, nicedir? 
İşte, bakın, PKK Varto’da askere alma
şubesi açmış. Resmî olarak kendi ilan ettikleri PKK’nın Varto’da askere… Biraz
önce söylediğim binlerce gencin daha da artarak devam edeceği bir şekilde, PKK,
çözülme değil, maalesef devletin karşısında bir güç olarak, daha da güçlenerek
yoluna devam eden bir şekilde, maalesef, başımıza bela olmaya yine devam
edecek. 
Bakın, sadece Türkiye Cumhuriyeti
devleti içinde değil, dünyada bir sürü terör uzmanı ve bu konuyu takip edenler
var. Amerika Birleşik Devletleri’nden bir terör uzmanı bile Türkiye’deki
PKK’nın yaptığı birçok çalışmayı, işte, sahte ilaç kaçakçılığına geçtiğinin,
efendim, sınır kaçakçılığının, efendim, bunlardan nemalandığının, uyuşturucu
kaçakçılığının vesairesinin bir sürü dokümanlarını yapmış. 
Şimdi, Hükûmet bu anlamda son on iki
yılda acaba şunun bir araştırmasını yaptı mı: “Bu terör örgütü ne kadar silaha
sahip, ne kadar insana sahip? Bu insanları sevk ve idare etmek için, bu
eylemleri yapmak için ayda, yılda -neyse- ne kadar paraya ihtiyacı var ve bu
paralar ne şekilde sağlanıyor, ne şekilde bu terör örgütüne ulaştırılıyor?”un
bir araştırmasını yaptı mı acaba?
MİT, Millî İstihbarat Teşkilatı ne işe
yarar? Oslo’da, Kandil’de, İmralı’daki o bebek katiliyle oturup onunla birtakım
pazarlıklar yapmaktan öte işleri yok mudur Millî İstihbarat Teşkilatının? Veya
devletin diğer güvenlik güçlerinin bu anlamdaki görevleri değil midir terörün
finans kaynaklarının araştırılıp onlarla etkin bir şekilde mücadele edilmesi? 
Gerçekten, son yıllardaki gelişmeleri,
maalesef, ibretle izliyoruz. Seçim de yaklaştı, şimdi, o terör örgütünü,
özellikle İmralı’da el bebek gül bebek beslediğiniz, işte, çeşitli imkânlar
sağladığınız, MİT Müsteşarının gidip kendi telefonundan birtakım -WhatsApp
gibi, vesaire gibi- yerlerden özel mesajlar gönderdiği bir süreci maalesef hep
birlikte yaşıyoruz. 
2007’de ilk dönem geldiğimde burada
bütçe görüşmelerinde Adalet Bakanına bir soru sormuştum, dedim ki: “İmralı
kaynaklı, terör örgütüne ulaştırılan bir bilgi, orayı yönlendirmeyle alakalı
bir durum tespit ettiniz mi? Ettiyseniz bununla ilgili ne yaptınız?” Aynen
cevabı: “2 defa tespit ettik. Bu tespitler doğrultusunda da 2 defa hücre cezası
verdik.” demişti 2007 yılında. Şimdi bakıyorum, o zamanki avukatların yerine
şimdi Hükûmetin bizzat yetkilileri, görevlendirdiği birtakım burada
milletvekilleri bu kuryeliği, kuryelik de değil, ilanını rahatça yapıyor. Yani
terör örgütünün -hani zamanın Başbakanının, şimdiki Cumhurbaşkanının deyimiyle
“Nereden nereye.” diyor ya- işte, Türkiye’yi getirdiği nokta, içinde
bulunduğumuz durum da hakikaten sizin döneminizde “Nereden nereye.” oldu. 
İnşallah, bir an önce bu terör
örgütünün kökünün kazınması için, önümüzdeki seçimlerde oluşacak iktidarda
bunun her türlü tedbirini almak üzere hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Özensoy.
Milliyetçi Hareket Partisi Grubu
önerisinin aleyhinde Bartın Milletvekili Sayın Yılmaz Tunç, buyurunuz. (AK
PARTİ sıralarından alkışlar) 
YILMAZ TUNÇ (Bartın) – Sayın Başkan,
değerli milletvekilleri; Milliyetçi Hareket Partisi grup önerisi hakkında söz
aldım. Bu vesileyle Genel Kurulu saygılarımla selamlıyorum.
MHP grup önerisi, terörün finansmanının
önlenmesine ilişkin şüpheli işlem bildirimi yükümlülüğünün etkin, zamanında ve
uygun şekilde yerine getirilmesine yönelik araştırma yapılarak teröre finansman
sağlayan kaynaklar hakkında gerekli önlemlerin alınması için verilen Meclis
araştırma önergesinin bugünkü gündeme alınmasını içermektedir. 
İnsanlığı tehdit eden terörizm tüm
dünya ülkeleri açısından önemli bir sorundur. Dünyada da terörizmden en çok
etkilenen ülkelerin başında Türkiye gelmektedir. O nedenle, Birleşmiş
Milletlere üye ülkeler arasında bu konudan en fazla zarar gören ülkelerden biri
olarak terörizmin finansmanının önlenmesi ve bu konuda uluslararası iş birliği
çerçevesinde çözüme katkıda bulunmamız ve bütün dünyayı bu konuda duyarlı
olmaya davet etmemiz gereği açıktır. 
Terör örgütüyle mücadelede teröristleri
etkisiz hâle getirme anlayışının tek başına yeterli olmadığı günümüzde
anlaşılmıştır. Bu nedenle, teröre finansman sağlayanlar hakkında gerekli
önlemlerin vakit geçirilmeksizin alınması ve uygulamaya konulması
gerekmektedir. Terör örgütlerinin dünya çapındaki finansal hareketlerinin önüne
geçmek için uluslararası iş birliği şarttır. Bütün dünya ülkeleri bu konuda
birlikte hareket etmezse ülkelerin tek başlarına bunu başarmaları da mümkün
değildir. Birleşmiş Milletler Güvenlik Konseyinin bu konudaki kararlarında
belirtilen ilgili tedbirleri üye devletler gecikmeksizin almak zorundadır. 
Terör örgütleri faaliyetlerini
yürütebilmek için büyük miktarda finansmana ihtiyaç duyar. Bu finansmanı yasal
ve yasal olmayan birçok faaliyet ve yöntemle elde etmeye çalışırlar. Finans
kaynakları kesilen bir terör örgütünün uzun süre ayakta kalabilmesi mümkün
değildir. Bu nedenle, terörle etkin bir mücadele için teröristlere lojistik
destek sağlayan ulusal ve uluslararası mali kaynakların kurutulması gerekir. Bu
mali kaynakların kurutulması için, Birleşmiş Milletler Terörizmin Finansmanının
Önlenmesine Dair Sözleşme taraf devletlere gerekli önlemleri alma yönünde
sorumluluklar yüklemektedir. Sözleşmeye göre, her taraf devlet, terörizmin
finansmanı suçlarını iç hukukundaki cezai kovuşturma gerektiren suç kapsamına
alacak, bu suçların ağırlığını göz önünde bulundurarak uygun şekilde
cezalandırmanın sağlanması için gerekli önlemleri alacaktır. Terörizmin
finansmanının önlenmesine ilişkin Birleşmiş Milletler Sözleşmesi 1999 yılında
imzalanmış, 2001 yılında yürürlüğe girmesine rağmen iç hukuk düzenlemeleri ve
ceza mevzuatımızda bu konudaki düzenlemeler AK PARTİ hükûmetlerine kadar hayata
geçirilmemiştir. 
ALİ SERİNDAĞ (Gaziantep) – Ne zaman?
2013.
YILMAZ TUNÇ (Devamla) – 2012’den önce
de var yani ceza mevzuatımızda, terörle mücadele… Biraz sonra anlatacağım.
Tabii, terörizmin finansmanına ilişkin kanun, evet, 2013 ama ondan önce iç
hukuk mevzuatımızda yapılan düzenlemeleri de biraz sonra anlatacağım. 
Terörizmin
finansmanı suçu, 2006 yılında Terörle Mücadele Kanunu’nun 8’inci maddesinde
düzenlenerek ilk kez mevzuatımıza girmiş, buna göre her kim tümüyle veya kısmen
terör suçlarının işlenmesinde kullanılacağını bilerek ve isteyerek fon sağlar
veya toplarsa örgüt üyesi olarak cezalandırılacak, fon kullanılmamış dahi olsa
fail aynı şekilde cezalandırılacaktır. Bu düzenleme 2006’da Terörle Mücadele
Kanunu’na girmiştir. Bundan önce ülkemizde terörün finansmanıyla ilgili Terörle
Mücadele Kanunu’muzda bir düzenleme yoktu.
Türk Ceza
Kanunu’muzda da suçtan kaynaklanan mal varlığı değerlerini aklama suçunun
yaptırımları düzenlenerek iç hukukumuzda yerini almıştır, bu da 2005
yılındadır.
Terörizmin
Finansmanın Önlenmesi Hakkında Kanun 7 Şubat 2013 tarihinde Mecliste kabul
edilmiş, bu kanunla da Birleşmiş Milletler Güvenlik Konseyi ile yabancı
devletler ve ülkemiz tarafından terörizmin finansmanının önlenmesi amacıyla mal
varlıklarının dondurulması yönünde alınan kararların ve bu yöndeki taleplerin
yerine getirilmesine ilişkin esaslar belirlenmiştir. 
Suç Gelirlerinin
Aklanmasının Önlenmesi Hakkında Kanun’la da terörün finansmanının önlenmesi
kapsamında veri toplama, şüpheli işlem bildirimlerini alma, analiz etme ve değerlendirme,
bu kanunla buna ilişkin Bakanlar Kurulu kararlarının uygulanması konusunda
düzenlemeler yapma görevi ve yetkileri de MASAK’a verilmiştir. 
Terörizmin
Finansmanının Önlenmesi Hakkında Kanun’un yürürlüğe girdiği günden itibaren,
MASAK’a 2013 yılında 25.500, 2014 yılının ilk 10 ayında 29.500 adet şüpheli
işlem bildirimi gelmiştir. Bu bildirimlerin hepsi MASAK sistemleri tarafından
bir ön elemeye tabi tutulmakta, bu eleme sonucunda yüksek skor alan bildirimler
ise uzmanlar tarafından detaylıca incelenmekte ve suç teşkil eden bir durum söz
konusuysa ilgili savcılığa bildirimde bulunulmaktadır. 
Yine aynı
tarihten itibaren, Birleşmiş Milletler Güvenlik Konseyi tarafından da El Kaide,
IŞİD gibi uluslararası terör örgütlerinin finans kaynaklarının kesilmesine
yönelik bildirimler MASAK’a yapılmış, bunlar hızlı bir şekilde Bakanlar Kurulu
kararına dönüştürülmüştür ve zaman zaman Resmî Gazete’de de bu kararları
görmekteyiz. 
Milletimiz, geride bıraktığımız son on
iki yıllık süreç içerisinde AK PARTİ iktidarının ülkemizin biriken tüm
sorunlarını çözmek için çalıştığına inanmaktadır ve bu sorunların önemli bir
bölümünü çözdüğünü de görmektedir. Ülkemizin otuz yıldan bu yana başına
musallat olan terör sorununun da çözüleceğine inanan milletimiz, bu konuda AK
PARTİ hükûmetlerinin attığı adımlara da destek vermektedir. Terörün sosyal,
kültürel, ekonomik sebeplerini tek tek ortadan kaldırmaya çalışan Hükûmetimiz,
bu konuda mevzuatında yaptığı düzenlemeler ve uygulamalarıyla terörün finansal
kaynaklarını kurutacak önemli adımlar atmıştır.
Son on iki yılda bu alandaki mevzuat
düzenlemelerine baktığımızda ve getirilen mevzuat çerçevesinde gerçekleştirilen
uygulamalara baktığımızda, ülkemizde AK PARTİ iktidarına kadar terörün
kaynaklarını kesmeye dönük etkili, kapsamlı ve yeterli bir çalışmanın,
özellikle mevzuat anlamında hiçbir çalışmanın yapılmadığını görmekteyiz. 
Terörün finansmanıyla ilgili son on iki
yılda hayata geçirilen mevzuatın PKK terör örgütünü kapsamadığı yönündeki
beyanlara katılmak mümkün değildir. Bugün itibarıyla terör örgütünün paravan
kaçakçılık şirketlerinin çökertilmesi, büyük uyuşturucu ve insan kaçakçılığı
operasyonları -bunları hep birlikte takip ettik- ve 2013 yılında yürürlüğe
giren Terörün Finansmanının Önlenmesi Hakkında Kanun ve bu kanun gereğince yurt
içinde toplam 54 bin şüpheli işlem bildiriminin MASAK tarafından
değerlendirilmiş olması ve uluslararası yükümlülüğümüz çerçevesinde Birleşmiş
Milletler Güvenlik Konseyinden gelen çok sayıda mal varlığı tedbirlerinin
dondurulması taleplerinin Resmî Gazete’de yayımlanması, bu yöndeki Bakanlar
Kurulu kararlarının Resmî Gazete’de yayımlanmış olması karşısında bu konuda
Hükûmetin, AK PARTİ iktidarlarının ne derece kararlı olduğunu görmekteyiz. Bu
nedenle, bu aşamada Meclisin ayrıca bir araştırma yapmasına gerek olmadığı
kanaatindeyim. 
Bu duygu ve düşüncelerle Genel Kurulu
saygılarımla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Tunç.
Milliyetçi Hareket Partisi Grubu
önerisinin lehinde Gaziantep Milletvekili Sayın Ali Serindağ.
Buyurunuz. (CHP sıralarından alkışlar)
ALİ SERİNDAĞ (Gaziantep) – Teşekkür
ederim Sayın Başkan.
Sayın Başkan, sayın milletvekilleri;
Milliyetçi Hareket Partisi Grubunun verdiği grup önerisi hakkında söz almış
bulunuyorum. Hepinizi saygıyla selamlıyorum.
Sayın milletvekilleri, bugün Dünya
Çocuk Hakları Günü. Biliyorsunuz, Türkiye, bu konuda öncü olmuş bir ülke.
Türkiye Cumhuriyeti daha kurulmadan, 1921 yılında “Himâye-i Eftâl Cemiyeti” adı
altında çocuklara yönelik bir cemiyet kurulmuş, bugünkü anlamıyla Çocuk
Esirgeme Kurumu ta o zaman kurulmuştur. Gene Türkiye, çocuklarına bayram
armağan eden tek ülkedir. Bu nedenle Türkiye’nin kuruluşunda çocuklara büyük
önem verilmiştir. Ancak çocuklara önem vermek çok çocuk yapmayı tavsiye etmek
değil, çocukların huzurlu, güvenli ve mutlu bir ortamda geleceğe
hazırlanmalarını temin etmektir. Cumhuriyet Halk Partisi bu konuya bu şekilde
bakmaktadır. 
Sayın milletvekilleri, ülkemiz,
terörist faaliyetlerle en çok muhatap olmuş, terörizmin sebep olduğu
olumsuzlukları en çok yaşamış bir ülkedir. Bu nedenle terörle mücadele ülkemiz
açısından büyük önem taşımaktadır. Terörle mücadelenin en önlemli
yöntemlerinden biri de terörün finans kaynaklarının kurutulmasıdır. 
Şunu öncelikle belirtmek gerekir ki
ülkemizde terörle mücadele alanında düzenlemeler yapılırken sorun biraz da
terörün tanımından kaynaklanmaktadır. Maalesef, Hükûmet “ileri demokrasi”
dediği bir ortamda kendisine muhalif olan herkesi “terörist” diye
suçlamaktadır, her tür muhalif hareket terör kapsamına alınmaktadır. Örneğin,
Hükûmet, Gezi protestolarını “terör eylemi” olarak nitelemiş, bu protestolara
katılan, barışçıl gösterilere katılan insanları terörist olarak damgalamıştır. 
Sayın milletvekilleri, terör nedir,
önce ona bir bakmak lazım. Pek çok tanımı var ama genel kabul görmüş anlamıyla
terör ya da terörizm, siyasal dinsel veya ekonomik hedeflere ulaşmak amacıyla
sivillere resmî, yerel ve genel yönetimlere yönelik baskı, yıldırma ve her
türlü şiddet içeren yolun kullanımıdır. Terör uygulayan organize gruplara
“terör örgütü”, terör uygulayan şahıslara da “terörist” denmektedir. 
Terörle ulaşılmak istenen hedef ne
olursa olsun tüm terör örgütleri faaliyetlerini gerçekleştirebilmek için finans
kaynaklarına ihtiyaç duyarlar. Bunlar gerek yasa dışı faaliyetler, gerekse
yasal görünümlü faaliyetlerden sağlanan gelirler ile teröre destek veren
ülkelerce yapılan yardımlardır. Çıkar amaçlı suç örgütleri de yaptıkları yasa
dışı faaliyetlerle teröre zaman zaman kaynak sağlarlar. Uyuşturucu ve silah
kaçakçılığı, insan ticareti, göçmen kaçakçılığı, tehdit, şantaj, haraç, gasp,
soygun ve adam kaçırma bu faaliyetlerin başında gelir. İhalelere katılan firma
veya şahıslardan zor kullanma yoluyla fon sağlanması da terör örgütlerinin
başvurdukları finans sağlama yöntemlerinden biridir.
Sayın milletvekilleri, hiç kuşkusuz
terör ağır bir insanlık suçudur. Ağır bir insanlık suçu olan terörle mücadelede
terörün finansmanının önlenmesinin önemli olduğunu da biraz önce ifade ettim.
Finans kaynakları kesilen, finans kaynakları kurutulan terör örgütlerinin
ayakta kalmayacakları da izahtan varestedir. Terörizmin finansmanına karşı alınacak
önlemler yararlı ve gereklidir çünkü bunlar, terörist faaliyet ve saldırılardan
kaynaklanan kötü sonuçları azaltırlar veya yok edebilirler. Bu tür yaklaşım
yani finansal kontrol sadece militan faaliyetlerinin izlenmesine imkân vermekle
kalmaz, aynı zamanda önleyici tedbirlerin alınmasına da imkân sağlar. Ayrıca,
finansal faaliyetlerin inceleme altında olduğunun bilinmesi aşırı uçlardaki
grupları sürekli taktik değişikliği yapmaya ve istihbarat toplamak için de
fırsatlar yaratan iletişimler kurmaya sevk eder.
Terörizmin
finans kaynaklarının yok edilmesi uluslararası iş birliğini gerektiren bir
husustur. Terörizm, 1934 yılından bu yana uluslararası toplumun gündemindedir.
Milletler Cemiyeti tarafından 1937’de bir anlaşma hazırlanmışsa da bu,
yürürlüğe girmemiştir. Birleşmiş Milletler de 1972 yılından beri terörizme
uluslararası bir sorun olarak bakmakta ve bununla ilgilenmektedir. Genel
Kurulun terörle mücadeleye katkısı, küresel terörizmin değişik yönlerini ele
alan uluslararası sözleşmeler ve 8 Eylül 2006 tarihinde kabul ettiği Küresel
Terörizmle Mücadele Stratejisi’yle somut bir hâl almıştır.
Şimdi benden
önce konuşan Sayın Yılmaz Tunç buyurdu ki her şey AKP döneminde yapılmış.
Zaten, Birleşmiş Milletler sözleşmeyi 1999 yılında kabul etmiş, Türkiye 2001 yılında
uygun görmüş, 2002 yılında yürürlüğe girmiş. Siz de 2002 yılında iktidar
oldunuz yani sizin yaptığınız normal bir hükûmetin yapacağı şeyler. Hâlbuki,
siz geç kaldınız. Biliyorsunuz, bu konudaki örgüt, Türkiye’yi bu konuda geri
kalmakla ve kara listeye almakla bile tehdit etti. Bunu siz de biliyorsunuz. O
nedenle, biraz geç kaldınız, bunu da bilmemizde fayda var.
Terörizmin
finansmanıyla mücadele konusunda ayrıntılı düzenlemeler içeren ilk ve en önemli
uluslararası anlaşma -dediğim gibi- 1999 yılında yapıldı. Terörün ve terörizmin
finansmanın engellenmesi hakkında birtakım Güvenlik Konseyi kararları da
alınmıştır, bunlar, 1267 ve 1373 sayılı Güvenlik Konseyi kararlarıdır.
Değerli
milletvekilleri, Birleşmiş Milletler Güvenlik Konseyinin 1267 sayılı Kararı’yla,
terörizme finans, destek sağlayan kişi ve örgütlerin listesi belirlenerek
Birleşmiş Milletler üyesi devletlere bu listede yer alan kişi ya da örgütlerin
mal varlıklarının durdurulması yükümlülüğü getirilmektedir. Oysa, sizin devriiktidarınızda,
listede olan Yasin El Kadı zaman zaman Türkiye’ye girmiş ve iddialara göre,
Hükûmetin ileri gelenleri veya yakınları tarafından karşılanmış ve onlarla
görüşmeler yapmıştır. 
Sayın milletvekilleri, biraz evvel
söylediğim Finansal Hareket Görev Gücü AKP iktidarını terörle mücadele
konusunda stratejik kusur ve yetersizlikleri bulunan bir hükûmet olarak
değerlendirmiştir. Hükûmet, nihayet, 2013 yılında terörizmin finansmanının
önlenmesi hakkında bir kanunu Türkiye Büyük Millet Meclisinin gündemine
getirmiştir, o kanun da sorunlu çıkmıştır ve o kanun çıkarken zaten bu konuda
Cumhuriyet Halk Partili milletvekilleri kanunun yetersizliklerini de dile
getirdiler. 
Şimdi, konuşmamın sonuna doğru
geliyorum, aslolan şudur: Siz terörü önlemek istiyorsanız terörü yaratan sebepleri
ortadan kaldıracak bir ortamı yaratmalısınız. Siz, terör yaratan ortamı ortadan
kaldırmadıktan sonra veya böyle bir ortamın yaratılmasına kolaylık sağlayacak
gelişmeleri uygulamaya koyduktan sonra “terörü önlemek” demekle terörü
önleyemezsiniz. 
Değerli milletvekilleri, çok
söylüyoruz, sınırlarımız kevgire döndü. Şu anda, Türkiye’de Suriye’den gelen
veya Suriye’den geldiği söylenen -biz onların tümünün Suriye’den gelip
gelmediğini bilmiyoruz- 2 milyon civarında insan var. Bunların bir bölümü kayıt
altında, bir bölümü değil. Geçen, zannediyorum Plan ve Bütçe Komisyonu
toplantısında 1 milyon civarında insanın kayıt altına alındığı ifade edildi ama
demek ki 1 milyon insan hâlâ kayıt dışı. Bunların kim olduğu bilinmiyor,
bunların nereden geldikleri, bugüne kadar ne yaptıkları, şu anda ne yaptıkları,
neyle geçindikleri bilinmiyor, nerede kaldıkları bilinmiyor, kiminle irtibat
hâlinde oldukları bilinmiyor. Siz böyle bir ortamı yaratırsanız, komşu bir
ülkenin rejimini düşürmek için ülkenizde terörist grupları eğitirseniz, onları
o ülkeye gönderirseniz, kendi ülkenizi de terörizme açık, teröre açık bir ülke
hâline getirmiş olursunuz. O nedenle, Türkiye terörü önlemek istiyorsa, Hükûmet
terörü önlemek istiyorsa teröre imkân yaratacak, terörü kolaylaştıracak ortamın
ortadan kaldırılması lazım. Ancak bugüne kadar Hükûmetin yaptığı, maalesef,
terörist faaliyetlere zemin hazırlayacak bir ortamın sağlanmasıdır. Hükûmetin
bir an önce bu uygulamadan vazgeçmesini diliyorum, tavsiye ediyorum.
Hepinize saygılar sunuyorum, teşekkür
ederim. (CHP ve MHP sıralarından alkışlar) 
BAŞKAN – Teşekkür ederim Sayın
Serindağ.
Milliyetçi Hareket Partisi Grubu
önerisinin aleyhinde, Sivas Milletvekili Sayın Hilmi Bilgin.
Buyurunuz. (AK PARTİ sıralarından
alkışlar)
HİLMİ BİLGİN (Sivas) – Teşekkür
ediyorum Başkanım.
Sayın Başkan, değerli milletvekilleri;
Milliyetçi Hareket Partisi grup önerisi aleyhinde söz almış bulunuyorum. Bu
vesileyle hepinizi saygıyla selamlıyorum.
Bugün 20 Kasım 2014 -bundan tam on iki
sene önce, 19 Kasım 2002 tarihinde- 3 Kasım seçimleri sonrasında tek başına
iktidara gelen AK PARTİ hükûmetlerinin kuruluşunun 12’nci yıl dönümü. Bu
vesileyle, on iki yıl boyunca ülkemize her alanda hizmet eden, ülkemizin
kalkınması, büyümesi, huzur ortamının tesisi için o günden bugüne kadar emek
veren tüm parti yetkililerimize, bakanlarımıza, eski dönemde görev yapmış
milletvekillerimize teşekkür ediyorum. (AK PARTİ sıralarından alkışlar) 
ÖZGÜR ÖZEL (Manisa) – Özelse biz
çıkalım, siz aranızda konuşun.
HİLMİ BİLGİN (Devamla) – Dinlersiniz
Özgür Bey.
ÖZGÜR ÖZEL (Manisa) – Özelse biz
çıkalım, siz aranızda konuşun.
HİLMİ BİLGİN (Devamla) - Benden önceki
konuşmacı, çok değerli Bartın Milletvekilimiz Yılmaz Bey, Milliyetçi Hareket
Partisi grup önerisi hakkında teknik olarak, detaylı olarak bilgileri verdi.
AK PARTİ hükûmetleri kurulduğu günden
bugüne kadar ülkeyi her alanda kalkındırmak için, ülkenin huzurunu, birliğini,
beraberliğini sağlamak için çalışmışlardır ve çalışmaya devam edeceklerdir.
AHMET DURAN BULUT (Balıkesir) - Konuya
gelseniz, konuya.
HİLMİ BİLGİN (Devamla) – Çok değerli
Cumhuriyet Halk Partili milletvekili “Geç kaldınız.” dedi. Şu hususta size
katılıyoruz: Biz bir konuda geç kaldık, rahmetli Turgut Özal’dan sonra keşke
bayrağı devralabilseydik de 1990’lı yıllarda Türkiye o kayıp yılları
yaşamasıydı. (AK PARTİ sıralarından alkışlar) 
ÖZGÜR ÖZEL (Manisa) – “Geç kaldınız.”
demedim ben, özelse çıkın kendi aranızda konuşun dedim.
HİLMİ BİLGİN (Devamla) - 2002 yılından
itibaren başlayan imar harekâtıyla, kalkınma harekâtıyla Türkiye daha iyi bir
seviyeye gelirdi, bu noktada size katılıyoruz.
AK PARTİ hükûmetleriyle birlikte
terörle mücadele noktasındaki anlayış değişmiştir.
ÖZGÜR ÖZEL (Manisa) – Meclis kürsüsü
burası, AK PARTİ’nin…
BAŞKAN – Sayın Özel, lütfen.
HİLMİ BİLGİN (Devamla) – Terörle
mücadelede sadece teröristi yok etme anlayışını kaldırmıştır, terörü besleyen,
sosyoekonomik ve kültürel alanlarla ilgili çalışmalar yapılmıştır. Terörün
finansmanıyla ilgili yapılan çalışmaları çok değerli milletvekillerimiz
anlattı. Biz yola çıkarken -siz her ne kadar kabul etmeseniz de- toplumsal
destek alarak, toplumu arkamıza alarak, milletin desteğini alarak yaptığımız
her işi yapıyoruz. Onun için bugün buradayız. İnşallah, bugün on üçüncü yıl
dönümümüzü kutluyoruz, daha nice yıllarda Türkiye’yi kalkındırarak, sizin de
desteğinizle, sizin de iyi yapılan işlere destek verdiğiniz bir muhalefet
anlayışıyla ülkeye, millete hizmet ederiz diyoruz.
Hepinizi sevgi,
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim.
AHMET DURAN
BULUT (Balıkesir) – Kardeşim, konuyu neden anlatmadınız? Terörü niye
anlatmadınız?
ÖZGÜR ÖZEL
(Manisa) – Gerçekleri çarptırdı bir kere, partisinin kuruluşunu bilmiyor yani.
ALİ SERİNDAĞ
(Gaziantep) – Sayın Başkan…
BAŞKAN –
Arkadaşlar, Sayın Serindağı duyamıyorum.
ALİ SERİNDAĞ
(Gaziantep) – Sayın Başkanım, sayın hatip benim sözlerimi çarpıttı. Şöyle: Ben
“Geç kalmışsınız.” derken “Terörün finansmanıyla ilgili düzenlemeleri yapmakta
geç kaldınız.” dedim. Sayın Hatip de bu sözleri ters çevirerek sanki kendileri
iktidara gelişini…
BAŞKAN – Yok,
öyle demedi. 
ALİ SERİNDAĞ
(Gaziantep) – Öyle dedi.
BAŞKAN - Hayır,
ben dinledim, ayrıdır… Hayır, söz verebilirim, orada bir sakınca yok şimdi, o
başka bir şey de yani öyle demedi, ben konuyu dinledim ama buyurun siz
düzeltin.
ÜNAL KACIR
(İstanbul) – Sizin açınızdan değil de bizim açımızdan sakınca var.
BAŞKAN – Benim
açımdan sakınca yok çünkü… Sayın Kacır, sizin için her konu sakıncalı, ona bir
şey diyemeyeceğim ama şimdi, suhuletle, uhuvvetle, efendice götürmeye gayret
ediyoruz şu Meclis yönetimini bugünlük hayırlısıyla. Onun için, sizinle
anlaşmamız mümkün değil bu sakıncalar konusunda. Neyse, hoş görün. (CHP
sıralarından alkışlar)
Buyurun Sayın
Serindağ.
VIII.- SATAŞMALARA İLİŞKİN KONUŞMALAR
1.- Gaziantep Milletvekili Ali Serindağ'ın, Sivas
Milletvekili Hilmi Bilgin’in MHP grup önerisi üzerinde yaptığı konuşması
sırasında şahsına sataşması nedeniyle konuşması
ALİ SERİNDAĞ
(Gaziantep) – Teşekkür ederim Sayın Başkanım.
Sayın Başkan,
sayın milletvekilleri; şimdi, AKP sözcüleri bazı konuları çok istismar ediyor. İstismar
edilen konulardan biri de…
YILMAZ TUNÇ
(Bartın) – Ben istismar etmedim.
ALİ SERİNDAĞ
(Devamla) – Yok, sizi kastetmiyorum.
İstismar edilen
hususlardan biri de rahmetli Sayın Turgut Özal’la ilgili değerlendirmelerdir.
Bakın, ben size şunu tavsiye ediyorum: Eski Genel Başkanınızın, yani şu anda
Cumhurbaşkanlığı makamında oturan Sayın Genel Başkanınızın Turgut Özal hakkında
söylediklerini “Google”a girin, şöyle bir araştırın, o zaman bu sözleri
söyleyecek misiniz? Siz, zemine ve zamana göre, konjonktüre göre kişileri
kendinize yakın veya uzak hissediyorsunuz, hem rahmetli Menderes’i istismar
ediyorsunuz hem Özal’ı. Her ikisi hakkında, sizin parti büyüklerinizin
söylediklerini araştırın, ne demişler, ondan sonra söyleyin, birincisi bu.
İkincisi, AKP iktidar olduğu vakit
Türkiye'de terör minimuma inmişti, hemen hemen yok derecedeydi. Siz de
biliyorsunuz, herkes biliyor bunu, ama sizin uygulamalarınız, yaptıklarınız,
teröre bakış açınız, terörle ilgili söyledikleriniz Türkiye'yi, maalesef, bu
ortama getirdi. Siz, bunu görmezden gelerek veya bunu bastırmak için başka
şeyler söyleyerek örtemezsiniz. 
Değerli arkadaşlarım, tekrar ediyorum,
Genel Başkanınızın, yani şu anda Cumhurbaşkanlığı makamında oturan Genel Başkanınızın
Turgut Özal hakkında söylediklerine bakın da ondan sonra konuşun.
Teşekkür ediyorum. 
Saygılar sunuyorum. (CHP sıralarından
alkışlar)
BAŞKAN – Milliyetçi Hareket Partisi
Grubu önerisini…
YUSUF HALAÇOĞLU (Kayseri) – Sayın
Başkan…
BAŞKAN – Buyurun.
YUSUF HALAÇOĞLU (Kayseri) – Şimdi,
AKP’den değerli konuşmacı, bizim verdiğimiz önergeyle ilgili hiçbir şey
konuşmayıp sanki, biz toplumsal desteğin gerekmediğini söylemişiz gibi bir
tavırla orada bir konuşma yaptı. Biz öyle bir şey yapmadık. 
ÖZGÜR ÖZEL (Manisa) – Siz öyle bir şey
söylemediniz!
BAŞKAN – Sayın Özel, yangına körükle
gitmeyin.
YUSUF HALAÇOĞLU (Kayseri) – Hayır,
yangın meselesi değil. 
BAŞKAN – Hayır, ben size demedim Sayın
Halaçoğlu, yapmayın Allah aşkına, her sözüme bir itiraz! 
Buyurun, ben sizi dinliyorum.
YUSUF HALAÇOĞLU (Kayseri) – Bizim öyle
bir sözümüz söz konusu değil. Yani toplumsal destek alınmayacak filan gibi bir
şeyi söz konusu etmedik. 
Biz, burada, açık ve net olarak teröre
finansman sağlayan kaynaklarla ilgili şüpheli işlem bildirim yükümlülüğü
konusunda konuştuk. Dolayısıyla, buna…
YILMAZ TUNÇ (Bartın) – Rakamları verdiniz.
YUSUF HALAÇOĞLU (Kayseri) – Rakamlar
verdiniz… Destek verir gibi konuştunuz, “aleyhinde” dediniz, tamam da, ama,
şimdi, burada, sanki biz toplumsal destekten veya onun alınıp alınmamasından
söz ediyormuşuz gibi bizi suçlayıcı mahiyette konuştu. 
BAŞKAN – Tamam, öyle olmadığını
anlatmış oldunuz.
Teşekkür ederim. 
Şimdi, oya sunacağım…
YUSUF HALAÇOĞLU (Kayseri) – Ama
şurasını söyleyeyim…
BAŞKAN – Buyurun. 
YUSUF HALAÇOĞLU (Kayseri) – Eğer
gerçekten terörle mücadele edeceklerse gerçekten bu finansman sağlayan
kaynakları ortadan kaldırsınlar. Yani şu an teröristler haraç topluyor. Bunu
herkes biliyor, Sayın İçişleri Bakanı da söylüyor. Bunu ortadan kaldırsınlar.
Ayrıca tutsunlar, özerk bölge ilan ettiler beş bölgede, bunu ortadan
kaldırsınlar.
BAŞKAN – Sayın Halaçoğlu, anlattınız.
Şimdi ben kendimi çok kötü hissediyorum ama, yönetici olarak ben kendimi çok
kötü hissediyorum. Anlattınız, tamam, konuşma da oldu.
VII.- ÖNERİLER (Devam)
A) Siyasi Parti Grubu Önerileri (Devam)
2.- MHP Grubunun, Bursa Milletvekili Necati Özensoy ve
arkadaşları tarafından, teröre finansman sağlayan kaynaklarla ilgili şüpheli
işlem bildirim yükümlülüğünün etkin bir şekilde yerine getirilmesi konularının
araştırılarak alınması gereken önlemlerin belirlenmesi amacıyla 21/3/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN - Şimdi, Milliyetçi Hareket
Partisi Grubu önerisini oylarınıza sunuyorum: Kabul edenler… Kabul etmeyenler…
Kabul edilmemiştir.
Şu televizyon bitmeden herkesi konuşturmaya
çalışıyorum da herkesten dayak yiyorum yalnız, sizden de yiyorum, buradan da
yiyorum. Hadi bakalım işte, bu garibe de Allah baksın. 
AHMET YENİ (Samsun) – Başkana kimse
dayak atamaz.
BAŞKAN – Resmen herkesten sopa yiyorum.
AHMET YENİ (Samsun) – Olmaz.
BAŞKAN – Neyse…
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, çocuk işçiliği sorununun tüm
boyutlarıyla araştırılarak çözüm yollarının belirlenmesi amacıyla 20/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulunun 20/11/2014 Perşembe
günü (bugün) yaptığı toplantısında, siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Mehmet Akif
Hamzaçebi
İstanbul
Grup Başkan Vekili
Öneri: 
İstanbul Milletvekili ve Grup Başkan
Vekili M. Akif Hamzaçebi’nin “çocuk işçiliği sorununun tüm boyutlarıyla
araştırılarak çözüm yollarının belirlenmesi amacıyla 20/11/2014 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin (158 sıra no.lu), Genel Kurulun bilgisine sunulmak üzere bekleyen
diğer önergelerin önüne alınarak, 20/11/2014 Perşembe günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir. 
BAŞKAN – Cumhuriyet Halk Partisi Grubu
önerisinin lehinde, İstanbul Milletvekili Sayın Mehmet Akif Hamzaçebi,
buyurunuz. (CHP sıralarından alkışlar)
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bugün Dünya Çocuk Hakları Günü.
Birleşmiş Milletler Genel Kurulunun Çocuk Hakları Sözleşmesi’nin kabul edildiği
20 Nisan 1989 tarihinden bu yana geçen 25’inci yıl. Dünya Çocuk Hakları
Günü’nün 25’inci yılındayız. 
Çocuk Hakları Sözleşmesi çocukların
haklarını üye ülkelere bildiren, üye ülkelerin de buna uygun düzenlemeler
yapmasını isteyen bir sözleşmedir. Ancak, böyle olduğu hâlde, hâlen, dünyada,
çocuk haklarını ihlal eden çok sayıda ülke vardır. Özellikle gelişmekte olan,
az gelişmiş veya gelişmemiş olan ülkelerde çocuk hakkı ihlalleri olağanüstü
ölçülerdedir.
Çocuk hakkı ihlali deyince karşımıza
çıkan en önemli olgu çocuk işçiliğidir. Bugün çocuk işçiliği, özellikle
gelişmekte olan, gelişmemiş, az gelişmiş ülkelerin ortak sorunudur ve çocuk
işçiliğinin en temel nedeni de yoksulluktur. Yoksulluk, çocukları maalesef
çalışmaya yöneltmektedir. Aileler, o çocukların ebeveynleri çocukların eğitim
hakkını bir kenara bırakarak, onların okullarını bir kenara bırakarak
çocuklarının çalışmasını istemektedir. UNICEF yani Birleşmiş Milletler
Uluslararası Çocuklara Acil Yardım Fonu çocuk işçiliğini çocuğun bir şekilde
kendisine zarar veren bir işi üstlenmesi olarak almaktadır ve çocuk işçiliği,
çocuğun fiziksel ve ruhsal gelişimi açısından, çocukluğunu yaşaması açısından,
onun eğitimi açısından, sağlığı açısından kendisine zarar veren bir
uygulamadır.
Yine çocuk
işçiliği maalesef ya ücretsiz işçilik olarak ya da çok düşük maliyetli, düşük
ücretli bir işçilik olarak ortaya çıktığından sömürüye açık bir alandır.
Dünyada en çok sömürülen kesim, emekçi kesim çocuk işçilerdir. Bu bütün
ülkelerin, gelişmekte olan ülkelerin sorunudur, Türkiye’nin de sorunudur.
Çalışan çocuklar bugün ülkemizin önemli bir meselesidir. Bu çocuklar okula
gidemiyor, kaydoldukları okullara yeterli şekilde devam edemiyorlar, sağlık
haklarından yararlanamıyorlar, hasta oluyorlar, doktora gitme imkânları yok,
tedavi olma olanakları yok ve her şeyden önemlisi bu çocuklar çocukluklarını
yaşayamıyorlar. Çocukluklarını yaşayamayan ve bu nedenle fiziksel, zihinsel
gelişimlerini tamamlayamayan; kültürel, sosyal, eğitsel gelişimlerini
tamamlayamayan, sosyal gelişmenin dışında kalan çocuklarımız vardır. Bu çok
önemli, çok acil bir sorundur.
Değerli milletvekilleri, çocuk işçiliği
sorunu dediğimiz zaman, Türkiye’de TÜİK’in yaptığı istatistiklere bakmayı
öneriyorum. TÜİK’in rakamları güvenilir rakamlar değildir diyemeyeceğim.
İstatistik yöntemine ilişkin biraz sonra birtakım değerlendirmeler yapacağım
ama eğer bir rakama dayanacaksak önce TÜİK’in rakamlarından hareket etmemiz
gerekir.
TÜİK çeşitli yıllarda, çalışan
çocuklara yönelik olarak istatistikler yayınlamaktadır. En son istatistiği 2012
Ekim-Kasım-Aralık ayı itibarıyla hanehalkı iş gücü anketiyle birlikte yaptığı
çalışma sonucunda yayınlamıştır. Bu rakamlara göre Türkiye’de 15 milyon çocuk
vardır ve 893 bin çocuğumuz çalışmaktadır. “Çocuk” deyince, hangi yaş
grubundakilerin “çocuk” olduğunu, bunların hangi yaş grubunda olduğunu da
ortaya koymak gerekir.
Birleşmiş Milletler “çocuk”u “18 yaşın
altındaki kişiler” olarak tanımlar, 18 yaşın altındaki herkes çocuktur. ILO
(Uluslararası Çalışma Örgütü) biraz daha farklı bir tanımı benimsemiştir. ILO
15 yaşın altında olup çalışan çocukları, gerek kendi hayatını kazanmak için
gerekse ailesine yardımda bulunmak için çalışan çocukları “çocuk” olarak
tanımlar ve ILO’ya göre de 15-24 yaş arasındaki diğer çocuklar veya gençler
“genç işçi” tanımına girmektedir. Türkiye’de TÜİK’in istatistiklerinde esas
alınan yaş grubu 18 yaşın altındaki yaş grubudur yani 17 ve altındaki yaş
grubu. En alt dilimde de 6 yaşındaki çocuk grubu yer almaktadır. 
18 yaşın altında olduğu hâlde çalışan
çocuğun sayısı 893 bindir. Bu istatistiğin, çocuk işçilerin –ki mevsimlik
işçiler var bunların içerisinde önemli ölçüde- mevsimlik işçilerin kendi
memleketlerine döndükleri dönemde yapıldığını dikkate alırsak, yani 2012’nin
Ekim-Kasım-Aralık ayları, kış dönemi, sonbahar-kış döneminde yapıldığını
dikkate alırsak bu istatistikte ortaya çıkan rakamın gerçekçi olmadığı
kendiliğinden ortaya çıkar. Gerçekte çocuk işçi sayısı 893 binin çok çok
üzerindedir. TÜİK bu istatistiği yaz aylarında yapsaydı karşımıza belki 2
milyon kişilik bir rakam çıkacaktı.
Buradan TÜİK’e bir öneride bulunmak
istiyorum: Bir dahaki dönemde yapılacak istatistiği lütfen yaz aylarında yapın,
bu çocukların mevsimlik olarak çalışmak için gittikleri yerlerde yapın;
Karadeniz’de yapın, Akdeniz’de yapın, Ege Bölgesi’nde yapın, Güneydoğu Anadolu
Bölgesi’nde yapın, oradan ne kadar çocuk bir başka bölgeye çalışmaya
gitmiştir... 
Yine TÜİK’in rakamlarına göre, bu
çalışan çocuklarımızın yarısı, yüzde 50,2’si okula devam edemiyor yani her 2 çocuktan
1’i, çalışan her 2 çocuktan 1’i okula devam edemiyor, okula gidemiyor. Bu
konuda çok acıklı öyküler var. Bir tanesini zamanın izin verdiği ölçüde size
sunmaya çalışacağım. 
Yine bu çocuklarımızın neredeyse yarıya
yakını, yüzde 44’ü tarım sektöründe çalışmaktadır ve bunun da önemli bir kesimi
mevsimlik tarım işçisidir. Bu çocuklar aileleriyle birlikte bir kentten başka
bir kente göç etmekte ve orada insanlıktan yoksun şartlar içerisinde
hayatlarını kazanmak ya da ailelerine yardımda bulunmak için çalışmaktadır. Bu
tam bir sömürü düzenidir. Çocuğun küçücük bedeni üzerinden bu kadar büyük bir
sömürüyü, çocuğun küçücük bedenini bu kadar büyük bir yükün altına sokmayı son
derece yanlış buluyorum. Bunu düzeltmeyi bu Parlamentonun bir sorumluluğu
olarak görüyorum. 
Değerli arkadaşlar, bu konuda çalışma
yapan dernekler var, çok güzel çalışmalar var. Hayata Destek İnsani Yardım
Derneğinin çok güzel bir raporu var. Bu çalışmayı yaptığı için bu derneğimizi
de kutluyorum. Çok güzel tespitler var. Bakın, ben biraz önce eğitimle ilgili
birtakım istatistikler verdim. Bu derneğin 2014 yılında yaptığı çalışmanın
çocuk bulgularını kapsayan ön raporuna göre, 12-15 yaş dilimindeki çocukların
üçte 1’i okula gitmiyor. Çok önemli bir şey; bütün çağdaşları, o çocukların
yaşıtları okula giderken bu çocuklar okula gitmiyor ya da okula devam edemiyor.
Eğitim hakları yok. “Yasalara göre herkes eşittir.” şeklinde bir tanımın olması
bir şey ifade etmiyor. Herkes yasalara göre eşit ama bu çocuklar okula
gitmiyor, gidemiyor. Okula devam etmeme, gidememe oranı yaş oranı yükseldikçe
artıyor. 16-18 yaş grubunda bulunan çocukların yüzde 71’i okula devam edemiyor.
18 yaşın üzeri fecaat, yüzde 90’ı okula gidemiyor, devam edemiyor. Bu çocuklar
eğitim hakkından yoksun durumdalar. 
Bakın, bu derneğin raporunda yer alan
birkaç hikâyeyi -belki birkaçını okuyamayacağım- bir tanesini sizlerin
dikkatine sunmak istiyorum. Reyhan isimli bir çocuğumuzun hikâyesi, kendi
ağzından; isim tabii ki gerçek isim değil, bir başka isimle rapora alınmış
çocuğumuzun ve ailesinin üzülmemesi açısından. 
Reyhan: Reyhan, 13 yaşında, doğduğundan
beri mevsimlik tarım işçiliği yapan ailesiyle birlikte göçüyor. Küçükken havale
geçirmiş olan Reyhan, 10 yaşından beri Urfa Virahşehir’deki evine hiç dönmemiş.
İlkokula başlamış fakat düzenli gidememiş. Babası, “Çocuklar okuyorlardı,
hepsini okuldan çıkardım. Ben orada kalsam benim gelirim yok, çocukları orada
besleyip okula gönderecek bir maaşım yok.” Okula düzenli gidemedikleri için de
devletten eğitim yardımı alamıyorlar. Reyhan’ın kardeşi var, Adile, 11 yaşında.
O, göç ettikleri yerlerde küçük çocuklara annelik yaparak zamanını geçiriyor. O
da okula gidemiyor. Reyhan ve kardeşi Adile, Ordu’da Uzunisa köyünde bir kampta
yaşıyorlar fındık toplamaya gittikleri dönemde ve orada gerçekten son derece
zor şartlar içerisinde yaşıyorlar. 
Zaman izin vermiyor, daha fazla
anlatamayacağım. Bu önergemizle çocuk işçiliğinin nedenlerinin araştırılması ve
çözüm yollarının bulunmasını istiyoruz. Desteğinizi istiyorum. Gelin, bu
önergeyi kabul edelim. Bu, hepimizin ortak sorunudur. Bunu hep birlikte çözelim
arkadaşlar.
Hepinize saygılar sunuyorum. (CHP
sıralarından alkışlar)
Teşekkür ederim Sayın Başkan.
BAŞKAN – Teşekkür ederim Sayın
Hamzaçebi.
Cumhuriyet Halk Partisi Grubu
önerisinin aleyhinde İstanbul Milletvekili Sayın Abdullah Levent Tüzel.
Buyurunuz. 
ABDULLAH LEVENT TÜZEL (İstanbul) – Teşekkür ederim Sayın
Başkan. 
Dünya Çocuk Hakları Sözleşmesi’nin kabul edildiği günümüzde,
Cumhuriyet Halk Partisinin çocuk işçilikle ilgili Meclis araştırması konusuna
elbette ben de katılıyorum. Son derece yakıcı bir ihtiyaç ülkemizin içinde
bulunduğu durum ve sorunları açısından. 
Konuşmama geçmeden önce, yine bir zamanlar çocuk olan,
Türkiye’de gençlerin idolü olmuş, devrimci gençlerin örnek aldığı Deniz Gezmiş’in
annesi Mukaddes Gezmiş İstanbul’da hayatını kaybetmiş. Deniz’ine kavuştu ve
geride binlerce Deniz bıraktı. Gezmiş ailesine ve sevenlerine başsağlığı
diliyorum. 
Yine, Dünya Çocuk Hakları Günü’nde, 21 Kasım 2004 tarihinde
Mardin Kızıltepe’de babasının yanında -12 yaşında- 13 kurşunla vurulan ve
gerçek anlamıyla hesabı sorulmayan Uğur Kaymaz’ı buradan sevgiyle, saygıyla
anıyorum.
Bu çocukları öldüren, vuran anlayış hâlâ son bulmadığı için,
geçtiğimiz yıl yine haziran eylemlerinde gaz fişeğiyle vurularak öldürülen
Berkin Elvan’ı da buradan sevgiyle anıyorum.
Evet, Dünya Çocuk Hakları Günü’nde çocuk işçilik üzerine
Türkiye’nin manzarasına bakıldığında, 30 milyon genç ve çocuk, bunun 23 milyonu
15 yaş altında. Yasalarımız ilköğretimi görmek koşuluyla çocuk işçiliğine ne
yazık ki izin veriyor. Yani dünyanın yasakladığı, sözleşmelerin yasakladığı
çocuk işçilik bizde yasal bir şemsiye altında. 
Oysaki Çocuk Hakları Sözleşmesi, çocukların yüksek yararı ve
onların korunması açısından birçok hüküm getirmiş. Çocuk işçiliği, suç, ceza,
cezaevi kavramlarını, bunları bağdaşır bulmamış. Ama, bizde 1 milyona yakın çocuk
işçi, inşaat ve tarım alanı başta olmak üzere, sanayi sitelerinde çalışır
durumda. 
Şimdi, bu
konuyla ilgili, Çalışma Bakanlığına bir soru sorulmuş muhalefet milletvekili
bir arkadaşımız tarafından. Bakanlık bu alanda 18 müfettişi görevlendirdiğini
söylemiş yani bu kadar acz içerisindeyiz. 
Yakın zamanda
yaşadığımız bir trafik kazası diye sunulan işçi cinayetinde, o Isparta
Yalvaç’ta mevsimlik tarım işçisi kadınlar çocuklarıyla birlikte hayatlarını
kaybettiler ve orada da gördüğümüz manzara, tarım işçiliğinde yaş ortalaması
11’e kadar düşmüş durumda. 
2014 yılının ilk
dokuz ayında 42 çocuk işçinin ölümü söz konusu. Özellikle de Suriye’deki
göçmenlerden sonra-ki, bu göçmenlerin yarıya yakını çocuk yaşında- bunların da
memleketin her bir yerinde işçi olarak sömürülen ucuz iş gücü kaynağı olarak
değerlendirildiğini görüyoruz. Yani, çocuklar, çocuk işçiler bir kez daha her
tür istismara, emek sömürüsüne, cinsel istismara, şiddete açık bir şekilde
memleketimizde her tarafta karşımıza çıkıyor. 
Bunlardan birkaç
örneği özellikle hâlâ hesabı verilmediği için sizlere hatırlatmak istiyorum.
Ahmet Yıldız, 13 yaşında, günlük 18 lira için kafası preste kaldı ve onu çalıştıran
patrona yirmi dört ay taksitle ödenmek üzere 30 bin lira ceza kesildi. Yılmaz
İdareci, 16 yaşındaydı, epilepsi olan babası çalışamadığı için kendi ablasını
okutmak adına okulu bırakıp çalıştığı inşaatın 8’inci katından düşüp öldü.
Yine, Serkan Altunay, 16 yaşında, Bolu’da inşaatta kalıp çıktığı 4’üncü katta
düşüp öldü. Nice inşaat işçisinin, nice tarım, sanayi işçisinin koşulları bu
durumda. 
Bir başka yönden yine çocuklarımızın
manzarasına değinmek istiyorum: Anne ve babası çalıştığı için bu kez -kimileri
çocuklarını evde bırakıyor ama- bu talihsiz anne-baba Antalya’da bir fabrikada
çocuklarını yanlarında götürüyorlar ama o fabrika ne yazık ki -Çalışma
Bakanlığının verdiği yanıt bu- 12 işçi çalıştırdığı için ve bir kreş yapma
yükümlülüğü olmadığı için 6 yaşındaki küçük Ali Can Öz tomruk altında kalarak
hayatını kaybediyor. Emekçi ailesinin hayat koşulları böyle ve Bakanın da
cevabı ne yazık ki böyle. 
Bugün kimi fırsatçıların, yani çocuk
sevgisinin, Çocuk Hakları Günü nedeniyle çocuk sevgisinin istismarını yapan bu
tekellerden bir tanesi -burada sıklıkla bugünlerde bahsediyorum size- Ülker
fabrikasının, firmasının bir reklamı var -hani çocuklarımıza şeker, bisküvi,
çikolata almamızı teşvik eden- diyor ki: “Mutlu et ki mutlu ol.” Şimdi, bu
sloganı konuşarak ürünlerinin reklamını yapan ve çocuk sevgimizi istismar eden
bu firma, aslında mutluluktan, çocuk sevgisinden en son söz edebilecek bir
durumda. “Neden mi?” derseniz... Çünkü bu Ülker fabrikası “Fabrikamı yakarım da
DİSK’i oraya sokmam.” diyen bir emek düşmanlığının sonucu olarak 8 işçisini
günlerdir kapıya atmış ve orada direnmeye mecbur etmiş durumda. O 8 işçinin
çocuğu yok mu? Yirmi yıl boyunca o fabrikaya hizmet etmiş o 8 işçi gibi
binlerce emekçinin çocukları, emekçi ailelerinin durumu ne yazık ki bu
durumdadır. Ülker patronuna da, onun gibi davranan sermayedarlara da buradan
seslenmek istiyorum: İşçilerinize, ailelerine, çocuklarına böyle davranmayın,
çalışma hayatını zehretmeyin. On iki saat boyunca onları çalıştırıp, sırtlarına
kilolarca çikolata, şeker, un torbalarını yükleyip hayatlarını zehretmeyin
diyorum.
Değerli milletvekilleri, bakın,
ülkemizin yüzde 80’i yoksulluk koşulları altında yaşarken, 891 lira asgari
ücretle çalışmaya zorlayıp “2015 yılında da günde 1 lira artışla sana zam
yapacağım, bununla yaşa.” derken, çok kazananın az, az kazananın çok vergi
ödediği çarpık ve adaletsiz vergi düzeni, vergi politikaları devam ettiği
sürece; paralı, ayrıcalıklı ve dinin istismar edildiği eğitim sistemi böyle
oldukça tabii ki emekçi ailelerinin çocuklarına, o ailenin geçimine katkı
sağlamak üzere kimi zaman bütün yıl boyunca, kimi zaman yaz aylarında çalışmak,
işçilik yapmak ve aile bütçesine katkı sağlamaktan başka bir şans, bir gelecek
tanınmamaktadır. Türkiye'nin, bu geri kapitalist düzenin, bu vahşi, barbar
çalışma ve toplum yaşantısının emekçi ailesine sunduğu budur. 
O hâlde, ne diyeceğiz? Bu yasalardan ve
yasaklardan öte, aslında insan emeğini, çocuk emeğini sömüren, o, okul çağında,
okuması gereken, beslenmesi, koşup oynaması, kişiliğini geliştirmesi, dünyayı
tanıması gereken çocukları bu çarklara atan bu vahşi kapitalist barbarlıktan
kurtarmak, kurtulmak için de mücadele etmek, emekçilerin ellerini birleştirmesi
gerekir. 
İşte, o emekçilerin bir kısmı bugün
devlet şiddetiyle karşı karşıya kaldılar Meclisin önünde. Sağlık emekçilerinin
taleplerini sağlık bütçesinde görüşülsün diye dile getirdiler ama gazlı, coplu,
darplı bir saldırıyla karşı karşıya kaldılar.
Değerli milletvekilleri, bu ülkede
emekçilerin birikimleri ranta, savaşa ve tabii ki milyar liralar harcanan ak
saraylara, kaçak saraylara harcandığı sürece, emekçi ailesinin bütçesine katkı
sunulmadığı sürece yine gözyaşı dökeceğiz…
(Mikrofon otomatik cihaz tarafından
kapatıldı) 
ABDULLAH LEVENT TÜZEL (Devamla) -
…binlerce, 1 milyona yakın çocuğumuz çalışmaya devam edecek. Bunun önüne geçmek
için elbette Meclis araştırması yapılmalı ve hep birlikte bu konuların üzerine
gitmeliyiz.
Teşekkür ediyorum, saygılar sunuyorum.
(HDP sıralarından alkışlar)
BAŞKAN – Teşekkür ederim Sayın Tüzel.
Cumhuriyet Halk Partisi Grubu
önerisinin lehinde, Eskişehir Milletvekili Sayın Ruhsar Demirel.
Buyurunuz. (MHP sıralarından alkışlar)
RUHSAR DEMİREL (Eskişehir) – Sayın
Başkan, değerli milletvekilleri; bugün Dünya Çocuk Hakları Günü. Dolayısıyla,
tabiatıyla, Meclisimizin böyle bir gündem maddesiyle çalışması hepimizin arzusu
ama bu tür konularda keyfiyetle hakkaniyet arasındaki denge parmak sayısı
nedeniyle korkarım ki keyfiyet tarafına kayacak ama ben yine de parti grubum
adına bu konuda lehte tutum takındığımızı ve bu konunun hiç değilse bugün için
görüşülmesini arzu ettiğimizi ifade etmek istiyorum.
Keşke çocuklar da oy verebilseydi, oy
verselerdi sanıyorum, keyfiyet tarafı da bu gündem maddesinin bugün Meclis
gündemine alınmasını uygun bulurdu ya da keşke bütün çocukların anne-babaları
çocuklarını çalıştırmasını gerektirmeyecek gelir düzeyinde olsalardı ya da
anne-babaları yoksa veya anne-babaları uygun gelir düzeyinde değilse Çocuk
Hakları Sözleşmesi’ne imza atmış ülkeler için 32’nci madde şöyle söylüyor: “Taraf
devletler, çocuğun ekonomik sömürüye ve her türlü tehlikeli işte ya da
eğitimine zarar verecek ya da sağlığı veya bedensel, zihinsel, ruhsal, ahlaksal
ya da toplumsal gelişmesi için zararlı olabilecek nitelikte çalıştırılmasına
karşı korunma hakkını taraf olan devlet uygular, korur.” diyor. Taraf devlet
bunu yapmıyor, taraf devlet maalesef ki bir süredir bunu yapmıyor.
Nitekim, istatistikler ne derse desin
son on iki yılda çocuk işçiliğinin arttığını günbegün hepimiz canlı görüyoruz
muhatap olduğumuz çocuk çalışanlarla ve bu çocuk işçiliği öyle zannettiğimiz
gibi yalnızca tarlada tapanda çalışmıyor. Televizyonlara, medyaya bakınız,
artan çocuk sömürüsünü orada da görüyorsunuz. Yarışma programları, açılan
kutuların arkasındaki çocukları devriiktidarınızda daha çok artırdınız. Tabii,
mevzuatta şöyle bir şey var: “14 yaşını tamamlamış, 15 yaşından gün alan kişiye
çocuk işçi denilir.” diyorsa da Anayasa’nın 90’ıncı maddesi nedeniyle ülkemizde
18 yaşın altındaki herkes çocuk ve toplumda ağır yükü taşıyan, o bedenleriyle
kaldırmayacakları bir yükün altına giren bu çocuklar giderek sayısal olarak
artıyorlar.
Peki, niye? Ne oluyor da çocuk işçiliği
bu kadar artıyor? Hükûmet programlarına bakıyorsunuz, çocuğun adı ya var ya yok
ya da usulen bulunuyor, tıpkı 2010 yılında Anayasa değişikliğindeki o 10’uncu
maddedeki gibi. Hani hep diyordunuz ya kadın kardeşlerimize… “Hanım”
kardeşlerimize, pardon, siz “kadın” demiyordunuz. “Hanım kardeşlerimizin
hakkını artırıyoruz, engellilere daha fazla hak tanıyacağız.” dediğiniz yerde,
işte o dezavantajlı bir grup daha var: Çocuklar. Onların da adını orada
zikrettiniz, yoksa aklınıza bile gelmeyecekti. 23 Nisanlarda “geleceğimizin
teminatı” demekten öte pek aklınıza gelmiyor. Bazen eğitimde aklınıza geliyor
hani “Kızlı-erkekli ayrı ayrı okusunlar.” önerileri olabiliyor bazen ya da
4+4+4’le beraber gelen ilköğretim bitince çocuk işçiliğini teşvik eden bir
sistemle.
Çocuk işçiliğini önlemek yalnızca “Biz
buna karşı duruyoruz, mevzuatı hazırlıyoruz.” demekle olacak bir şey değil, çok
bacaklı bir iş bu, multidisipliner bir şey. Ülkenin sağlık politikasından
eğitim politikasına, istihdam politikasına kadar hepsini bir arada, bir bileşik
kap gibi düzenlemeniz gereken bir şey. Çünkü, okumuş insanı aşağılarsanız kimse
okumak istemez. “Adının başında profesör olan o koskoca adam şöyle demiş.”
diyen bir karar verici, bir kanaat önderi, çocuklar nezdinde o profesörlerin
hepsini yerle yeksan eder, ulemaya sorar gider çünkü. Ya da atanamamış öğretmenler…“Okumuş
da ne olmuş, işsiz geziyor.” dedirttiğiniz zaman, kimse çocuğunu okutmak
istemez. Veya okuduğunuz zamanın karşılığı olmayan bir maaşı size takdim
ediyorsa devletiniz, “Okudu da ne oldu, o da alıyor üç kuruş, okuma, hiç
değilse çalış, kıdemin olsun.” der, okumaz çocuklar. Ailelerin çocuklarını
okumaya özendirmesi için önce Millet Meclisinde, önce toplumdaki kanaat
önderlerinde eğitime saygı, öğretime bir takdir olmalı. Önce bunu
önceliklemeliyiz. Kaldı ki bizler, yüzde 99’umuz İslam dinine iman etmiş
insanlarız ve Kitabımız “Oku.” diye başlıyor. Okumaya saygı göstermezsek
“Okumuş çocuklarımız yok.” diye çok da üzülme şansımız olmaz.
Bu sebeplerle, ülkemizde giderek
eğitim, öğretim çok da istenilesi bir şey değil. Anne babalarda şöyle bir
kanaat var: “Ne var canım, televizyonda bir reklamda oynasın, öylelikle
tanınır, şöhret olur, çok da para kazanır.” Anneler babalar böyle düşünüyor,
çünkü okumaya saygısızlığı telkin eden, “Ben doktorlara iğne bile yaptırmam
kendime.” diyen kanaat önderleri var maalesef ülkemizde. 
İşte bütün bunlar, ülkedeki hakkın,
hukukun keyfiyet tarafına kaymasıyla ilgili. Tabii, daha farklı sebepler de
var: Gelir dağılımındaki eşitsizlik. Gelir dağılımındaki eşitsizlik nedeniyle
çocuklarını çalıştırmak zorunda kaldığını ifade eden aileler var. Kim bu
aileler? Göç eden aileler. Ekonomik olarak bölgesel farklılıkların olumsuz
yönde gerçekleştiği yerlerde yaşayan aileler, göç edip büyük şehirlerin varoş
dediğimiz yerlerinde yaşayan aileler. Bunlar, yeni geldikleri şehirde hayata
tutunabilmek için, şehrin nimetlerinden değil yalnızca yaşamlarını
sürdürebilmek için, o kadarlık kazancı elde edebilmek için küçücük bedenli
çocuklarına ağır yükler yüklüyorlar. 
Geçtiğimiz günlerde bir arkadaşımın
ofisine gittim. Yemek için “Telefonla bir şey isteyelim.” dedi, “Tabii, ne
istersen.” Dedim. “Döner yiyelim.” dedi bana ve bir yere telefon etti. O
dönerleri getiren çocuğu gördüğümde ürktüm, çok küçüktü. Sordum, dedim ki: “Kaç
yaşındasın?” Öğretilmiş gibi “15” dedi. Çünkü 15’in altında olursa suç
olduğunun farkındaydı çocuk, birileri ona öğretmiş. Ankara’nın bir ucundaki bir
büro burası. “Sen nerede yaşıyorsun?” dedim, “İş yerimde.” deyince, dedim ki:
“Annen baban nerede?” Ankara’nın farklı bir ucunu söyledi. Dedim ki: “Her gün
nasıl gidip geliyorsun?” O kadar küçüktü ki, o kadar kuru, kavruk bir çocuktu
ki. “Ben iş yerimde yatıp kalkıyorum.” dedi. 
Aklımdan geçen sanıyorum şu anda sizin
de aklınızdan geçiyor. Böyle bir çocuk hangi istismarlara açıktır, hangi tür
tacizlere maruz kalır, hangi tür şiddetleri görür? Şiddet görür, tacize uğrar.
Biz de buna “İstismara uğramış çocuk.” diye bazen soru önergelerine nezaketen
cevap veren bakanlar olursa, oradaki bir istatistik diye bakarız. Hele ki bu
çocuklar bir de kızsa istismar daha da artar; çocuk kız ve engelliyse istismar
fevkalade artar; çocuk kız, engelli, hele bir de göçse daha da fazla. İşte bu
sebeple, ülkemizde çocuk istismarının her boyutu “komşu ülke” dediğimiz yerden
gelen çocuklar üzerinden daha da artıyor. Suça karışan çocuk da artıyor,
istismara uğrayan çocuk da artıyor, çalışan çocuk da artıyor. Bazen, kız
çocuklarının çalıştırılmasından ne anladığımız da muğlak, her tür çalışma var.
Bedenlerini satmaları istenen kız çocukları var ve bunlar göçle, çok kısa bir
süre önce “komşu ülke” dediğimiz yerden geliyorlar. 
Acı olan şu ki, bir bakan bu durum için
şunu söylüyor: “Türk konukseverliğine sığmaz.” “Oksimoron” dedikleri bu işte,
“çocuk gelin” der gibi bu da. Çocuktan gelin olmaz, gelinse çocuk değil. Bu da
misafirperverlikle yan yana gelecek bir cümle değil. 
Cumhuriyet Halk Partisinin, hiç değilse
Çocuk Hakları Günü sebebiyle “çocuk işçiliği” cümlesinden olmakla beraber,
çocukların eğitim eşitsizlikleri, sağlıktaki fırsat eşitsizlikleri, ülkedeki
istihdamdaki politikasızlık, stratejisizlik, gelir dağılımındaki adaletsizlik
gibi konuların gündeme gelmesine vesile olabilecek Meclis araştırma
önergelerinin Meclis gündemine gelmesini parti grubum adına yürekten
destekliyoruz.
Bu ülkenin çocuklarının hepsinin
sağlıklı aile ortamlarında ve anne babalarının gelirlerinin onları tacize,
istismara maruz bırakmayacak düzeyde olacağı günlerde güzellikleri konuşmak
dileğindeyiz.
Çok teşekkürler ediyorum. (MHP ve CHP
sıralarından alkışlar)
BAŞKAN – Teşekkür ederim Sayın Demirel.

Cumhuriyet Halk Partisi Grubu
önerisinin aleyhinde son söz olarak İstanbul Milletvekili Sayın Türkan Dağoğlu.
Buyurunuz. (AK PARTİ sıralarından
alkışlar) 
TÜRKAN DAĞOĞLU (İstanbul) – Sayın
Başkan, değerli milletvekilleri; değerli konuşmacıların konuşmalarını büyük bir
dikkatle dinledim ve izledim. 
Şimdi, sayın vekillerim, bugün gerçekten
Dünya Çocuk Hakları Günü. Ancak, CHP’nin parti programını ben okumadım ama eğer
CHP’nin parti programında “Sıfır ve 5 yaş arası çocukların ölüm oranları
arttı.” diye yazılıyorsa o program tamamen yanlış demektir. İkincisi, eğer
“Türkiye’de çocuk pornografisi arttı.” deniyorsa o program yanlış demektir.
Çünkü, benim gibi işte böyle bütün yaşamını çocuklara veren ve üniversitede
akademisyen olan bazı kişiler AK PARTİ iktidarı döneminde çocuk ölümlerinin
nereden nereye geldiğini ve bunun için ne kadar uğraş verildiğini çok iyi
bilirler. 
Değerli vekillerim, ben her vesileyle
bu kürsüye çıktığım zaman belirtiyorum. Ben üniversitede çalışırken yani
Sağlıkta Dönüşüm Programı’ndan evvel, biz orada yatan çocuklarımıza yer
bulamaz, ilaç bulamaz, para bulamazdık. İşte bu nedenle, sağlıklı çalışan bütün
bölümlerdeki öğretim üyeleri bütün sorumluluğu üstlerine alarak dernekler
kurmuşlardır ve bu konuyla ilgili olarak da soruşturmalar geçirmişizdir ama
gelen hastanın parası yoktur, o çocuğun hastane masrafını ödeyemeyecektir,
bırakın onu, oradaki ihtiyaçlarını karşılayamayacaklardır. İşte, Sağlık
Bakanlığının “Sağlıkta Dönüşüm Projesi’yle” ilk defa 0-18 yaş arasındaki
çocuklar üzerinde yapılan bu iyileştirme, oradaki üniteleri, çalışan doktorları
fevkalade rahatlatmıştır ve 2002 yılındaki bu çocuk ölümlerini de binde 31’den
-yenidoğan ölümleri- bugün gelişmiş ülkelerle tartışılabilecek kadar binde
8’lere indirmekte başarılı olunmuştur. 
Değerli
vekillerim, çocuk pornografisine gelince. Brüksel’de Adalet bakanlarının
katıldığı bir toplantı oldu. O toplantıya Türkiye’yi temsilen Adalet
Bakanımızla beraber ben de gittim, Başkanlığını da Amerika Birleşik
Devletleri’nin Adalet Bakanı yapıyordu. Orada vurgulanan şey şuydu: “Pornografi
sadece bir ülkenin sorunu değildir. Eğer bunu bir dünya sorunu olarak ele
almazsak ve bunu bütün dünyayla beraber çalışmazsak bir ülkenin bu konuyu
halletmesi hiçbir sorunu halletmez”. Böyle bir sorun çıktı. Eğer siz CHP’nin
parti programına bunları burada söylediğiniz gibi yazdıysanız lütfen
değiştirin. 
Değerli
vekillerim, biraz evvel sayın vekilimiz Atatürk’ün 23 Nisanı çocuklara emanet
ettiğini belirtti. Ben de bütün kalbimle dünyada ilk ve tek olduğunu her zaman
belirtiyorum. Bir de şu var: Dünyanın ilk çocuk hastanesi de Türkiye’de kurulmuştur
ve bugün Şişli Hamidiye Etfal Çocuk Hastanesi dünyada kurulan ilk çocuk
hastanesidir. Abdülhamit kendi çocuğu kuşpalazından ölünce 1898 yılında bunun
kurulmasını emretmiş ve 1899 yılında da 600 tane çocuğun sünneti yapılarak bu
hastane açılmıştır. Onunla beraber yine Abdülhamit zamanında sokakta çocukların
dilendiğinin ve kadınlarla beraber dilendiğinin görülmesi ilk defa dünyada
Darülacezenin açılıp kurulmasına neden olmuştur.
Bizim bu Meclisten büyük zorluklarla
geçirdiğimiz ombudsmanlar yani sivil deneticiler, Osmanlıdan gelen, kadılık
müessesesinden gelen bir yöntemdir. Rusya’yla olan harpte esir düşen İsveç
Kralı Türkiye’deki bu durumu ilk defa görmüş ve kendisi oradaki beş yıllık esirlik
döneminde kendi memleketinde yapılan yanlışları nasıl takip edeceğini düşünmüş
ve Türkiye’deki kadılık sistemini kendi ülkesine 1700’lü yıllarda götürmüştür. 
TANJU ÖZCAN (Bolu) – İsveç Kralı mı?
TÜRKAN DAĞOĞLU (Devamla) - İsveç’le
ilgili bir konuya girdiğiniz zaman, bu konu görüşüldüğü zaman onlar da asla ve
asla bunu inkâr etmeden ortada büyük bir açık kalplilikle söylemektedirler. 
Şimdi, asıl konumuz ve burada konuşulan
şey, çocuk işçilerin durumu. Çocuk işçilerin durumuna da geldiğimiz zaman,
şimdi biraz evvel yine muhalefet milletvekilimiz “Ben TÜİK’in şu şu
değerlerini…” Değerli vekillerim, işimize geldiği yerde kabul edip işimize
gelmediği yerde kabul etmemek olmaz. İnanıyorsak inanacağız, inanmıyorsak hep
beraber hiçbirine inanmayacağız ve kuruma da bunu söyleyeceğiz.
Şimdi, Türkiye’de çocuk işçiliği çok azalmıştır.
Azalmasının nedenlerini ben size burada rahatlıkla söyleyebilirim. Ben her
zaman müdafaasını yapıyorum, her zaman gündeme getiriyorum, her zaman da
gönülden inanıyorum; meslek okullarının kapatılması bu memlekete çok büyük
zarar vermiştir ve sekiz yıllık kesintisiz mecburi eğitimle 15 yaşında olan bir
kız çocuğu bu eğitimi bitirdikten sonra evine çekilmiş, erkek çocuğu da tarlada
çalışıyorsa yine tarlasına gönderilmiştir.
ALİ SERİNDAĞ (Gaziantep) – Hocam, bu
olmadı, siz bunu çok afaki söylüyorsunuz. 
TÜRKAN DAĞOĞLU (Devamla) - Oysaki 4+4
sisteminde, ilk 4’ten sonra… Biraz evvel sayın muhalefet milletvekili de burada
belirtti, “Dört yıllık eğitimden sonra siz çocukları işçi olarak
götürüyorsunuz.” dedi. Hayır sayın vekillerim, değil, bu çocuklar okullar
tarafından ve bunları kendi koruması altına alan kurumlar tarafından,
sigortaları da o işveren tarafından ödenmek üzere bilinçli, düzgün ve kontrollü
bir biçimde işe yerleştirilmektedir. 
ÖZGÜR ÖZEL (Manisa) – 9 yaşında ne
sigortası Hocam?
TÜRKAN DAĞOĞLU (Devamla) - Bunun sonucunu
bugün anlayamayız ama muhtemeldir ki -biliyorsunuz, AK PARTİ’nin hedefi 2023-
2023’e geldiğimiz zaman bunları çok daha iyi anlayacağımızdan, semerelerini her
geçen sene göreceğimizden hiç şüpheniz olmasın.
Sayın vekilim, ben Paris’te bu konuyla
ilgili toplantıya gittim. 
TANJU ÖZCAN (Bolu) – Böyle konuştunuz
mu? 
HAYDAR AKAR (Kocaeli) – İnşallah orada
bunları söylememişsinizdir. 
TÜRKAN DAĞOĞLU (Devamla) - Paris’teki
toplantıda, Avrupa Parlamentosunun toplantısında 4+4+4 eğitim sisteminin
Türkiye’de çocuk işçiliğini azaltmada çok büyük katkısı ve faydası olduğu orada
da tescil edilmiştir. 
ALİ ÖZGÜNDÜZ (İstanbul) – İstanbul’daki
dilenci çocuklara bakın, bırakın işsizliği.
TANJU ÖZCAN (Bolu) – Hocam, inandılar
mı peki, inandılar mı orada? Bizi kandırabilirsiniz ama…
BAŞKAN – Şimdi, erkek milletvekili
arkadaşlarım…
TÜRKAN DAĞOĞLU (Devamla) – Şimdi,
burada, biliyorsunuz, en önemli şeylerden birisi ILO’nun kararlarıdır. Türkiye,
bu ILO’nun kararlarıyla ne yapmıştır? Türkiye Cumhuriyeti Anayasası, hiç
kimsenin yaşına, cinsiyetine ve yeteneklerine uygun olmayan işlerde
çalıştırılamayacağını hükme bağlamıştır. Anayasa’da yer alan haklara ek olarak
çocukların istihdamına ilişkin kimi temel yasal düzenlemeler de vardır.
Bunların birincisi, 4857 sayılı İş Yasası 15 yaşından küçük çocukların
çalıştırılmasını yasaklamakta ve yasada yer alan hükümlerin uygulanması hâlinde
ceza öngörmektedir. Ancak, durum ne olursa olsun, istediğiniz kadar yasa
koyabilirsiniz, mantaliteyi değiştirmezseniz yapacağınız şeyler çok sınırlı
kalır. 
ALİ SERİNDAĞ (Gaziantep) – Bu cümle
doğru.
TÜRKAN DAĞOĞLU (Devamla) – Dolayısıyla,
zihniyet değişimi en önemli şeylerden biridir. Yasayı çıkarmak çok kolay.
(Mikrofon otomatik cihaz tarafından
kapatıldı) 
TÜRKAN DAĞOĞLU (Devamla) – Burada bazen
anlaşabiliriz, bazen anlaşamayız ancak zihniyet değişimi çok önemlidir.
Dinlediğiniz izin teşekkür ediyorum,
hepinize saygılar sunuyorum.(AK PARTİ sıralarından alkışlar)
BAŞKAN – Teşekkür ederim Sayın Dağoğlu.
ALİ SERİNDAĞ (Gaziantep) – Yalnız,
sekiz yıllık zorunlu eğitimle ilgili biraz doküman karıştırın Sayın Hocam. 
MEHMET AKİF HAMZAÇEBİ (İstanbul) –
Sayın Başkan, sayın konuşmacı Cumhuriyet Halk Partisi programıyla ilgili olarak
çok yanlış değerlendirmelerde bulundu, söz istiyorum.
BAŞKAN – Buyurunuz.
VIII.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Akif Hamzaçebi'nin,
İstanbul Milletvekili Türkan Dağoğlu’nun CHP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Sayın Dağoğlu Cumhuriyet Halk Partisi
grup önerisi üzerinde konuştu. Bizim konuşmamız, bizim grup önerimiz çocuk
işçiliğiyle ilgili bir gerçeği ifade ederek günlük bir siyaset yaklaşımının
üzerinde anlayışla, bu soruna çözüm bulmak üzere Türkiye Büyük Millet Meclisine
yapılan bir çağrıyı içeriyor. Sayın Dağoğlu başka şeyler söyledi…
TÜRKAN DAĞOĞLU (İstanbul) – Hayır sayın
vekilim, onu sizin milletvekilleriniz söylediler.
MEHMET AKİF HAMZAÇEBİ (Devamla) –
…“pornografi” dedi, bir şeyler söyledi. Çocuk işçiliğine gelemediğinize göre
çocuk işçiliği konusunda söyleyebileceğiniz bir şey yok. 
TÜRKAN DAĞOĞLU (İstanbul) – Geldim,
geldim sayın vekilim.
MEHMET AKİF HAMZAÇEBİ (Devamla) – Şimdi,
Sayın Dağoğlu, bakın, şu bizim programımız. Bizim programımızda “Korunmaya
Muhtaç Çocuklar” başlıklı bir bölüm var.
TÜRKAN DAĞOĞLU (İstanbul) – Gözden
geçirmeniz lazım.
HAKAN ÇAVUŞOĞLU (Bursa) – Güneydoğuyla
ilgili raporlarınız vardı, ah, ah! Ne raporlarınız çıktı Sayın Hamzaçebi, ne
raporlarınız da…
MEHMET AKİF HAMZAÇEBİ (Devamla) –
Bakın, bu da AKP’nin programı. Ben “Korunmaya Muhtaç Çocuklar” başlıklı bir
bölüm göremedim. (CHP sıralarından alkışlar) Çünkü sizin çocukları korumak gibi
bir önceliğiniz yok.
TÜRKAN DAĞOĞLU (İstanbul) – Koruduk,
koruduk.
MEHMET AKİF HAMZAÇEBİ (Devamla) – Sizin
döneminizde tarımda mevsimlik işçi olarak çalışan çocuk sayısında artış var,
sanayide ve diğer sektörlerde, alanlarda çalışan mevsimlik işçi sayısında artış
var. Yüzünüz ak değil maalesef kara, o nedenle oraya gelemiyorsunuz.
TÜRKAN DAĞOĞLU
(İstanbul) – Geliyoruz, geliyoruz Sayın Başkanım.
MEHMET AKİF
HAMZAÇEBİ (Devamla) – Programları böyle kıyaslayın.
TÜRKAN DAĞOĞLU
(İstanbul) – On dakikalık konuşmanın beş dakikası…
MEHMET AKİF
HAMZAÇEBİ (Devamla) – Sayın Dağoğlu, öyle, saçma sapan bir “pornografi”
kelimeleri, bir şeyleri söylediniz.
TÜRKAN DAĞOĞLU
(İstanbul) – Sizin vekiliniz söyledi.
AHMET YENİ
(Samsun) – Ayıp, ayıp!
BAŞKAN – Yok,
öyle konuştu.
MEHMET AKİF
HAMZAÇEBİ (Devamla) – Bakın, bizim programımız burada.
TÜRKAN DAĞOĞLU
(İstanbul) – O lafı sizin vekiliniz söyledi.
AHMET YENİ
(Samsun) – Koskoca profesöre laf söylüyorsun, ayıp.
MEHMET AKİF
HAMZAÇEBİ (Devamla) – Biz, çocuğu her türlü zararlı etkiden korumayı
amaçlıyoruz.
BEŞİR ATALAY
(Kırıkkale) – Sen saçma sapan konuşuyorsun, sen.
MEHMET AKİF
HAMZAÇEBİ (Devamla) – Pornografi de çocukları istismar eden bir olaydır,
önlemek, Parlamentonun, bütün toplumun, bütün hükûmetlerin görevidir. 
Teşekkür ederim.
Saygılar sunuyorum. (CHP sıralarından alkışlar)
AHMET YENİ
(Samsun) – Koskoca profesöre yaptığınız lafa bak.
BEŞİR ATALAY
(Kırıkkale) – Onun söyledikleri saçma sapan.
TÜRKAN DAĞOĞLU
(İstanbul) – Sayın Başkanım…
BAŞKAN – Evet,
Sayın Dağoğlu…
TÜRKAN DAĞOĞLU
(İstanbul) – Efendim, ben, Sayın Grup Başkan Vekilinin “Saçma sapan konuşmalar”
diye söylemesi üzerine…
BAŞKAN – Hayır,
“Saçma sapan konuşma” değil de…
MEHMET AKİF
HAMZAÇEBİ (İstanbul) – Hayır…
BEŞİR ATALAY
(Kırıkkale) – Öyle dedi, öyle dedi.
TÜRKAN DAĞOĞLU (İstanbul)
– Öyle dedi.
BAŞKAN – Ben
size söz vereceğim ama kayıtlara da geçmesi açısından Sayın Hamzaçebi’nin
söylediği şu: “Sayın konuşmacı, siz ‘porno’ diye saçma sapan bir kelime
tutturdunuz.” (CHP sıralarından alkışlar)
BEŞİR ATALAY
(Kırıkkale) – Onun söyledikleri saçma sapan; o öyle dedi.
BAŞKAN –
Kelimeye söyledi.
Ben size söz
veriyorum, buyurunuz. (AK PARTİ sıralarından alkışlar)
3.- İstanbul Milletvekili Türkan Dağoğlu'nun, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşması
sırasında şahsına sataşması nedeniyle konuşması
TÜRKAN DAĞOĞLU
(İstanbul) – Sayın Başkanım, çok teşekkür ediyorum söz verdiğiniz için.
Sayın Başkanım,
Sayın Grup Başkan Vekilim; sizin milletvekiliniz çıkıp burada konuştuğu zaman,
ben notumu aldım, bu tutumlarda Türkiye’de bütün bunların arttığını belirtti.
ALİ SERİNDAĞ
(Gaziantep) – Kim, kim?
TÜRKAN DAĞOĞLU
(Devamla) - Ancak, ben, bununla ilgili Brüksel’de bir toplantıya gittiğimi…
MELDA ONUR
(İstanbul) – Paris’ti, şimdi Brüksel mi oldu?
ENGİN ÖZKOÇ
(Sakarya) – “Paris” demiştiniz.
TÜRKAN DAĞOĞLU
(Devamla) - …bu çocuk pornografisinin -aynen o sözü, kayıtlara bakarsanız-
sadece bir ülkede önlenmesinin fayda sağlamayacağını, bunun bütün dünyayla
beraber halledilmesi gereken bir sorun olduğunu sayın vekilime cevaben burada
söyledim. 
Çok teşekkür
ediyorum Sayın Başkanım. (AK PARTİ sıralarından alkışlar)
MEHMET AKİF
HAMZAÇEBİ (İstanbul) – Sayın Başkan, benim söylediğim şudur: Sayın Dağoğlu,
Cumhuriyet Halk Partisi programından “pornografi” kelimesinin çıkarılması
gerektiği yönünde bir görüş ifade etti. Benim eleştirdiğim konu budur. Bu
programda çıkarılması gereken bir “pornografi” kelimesi bulunmamaktadır. 
TÜRKAN DAĞOĞLU (İstanbul) – Ben
vekilime cevap verdim Sayın Başkan. 
MEHMET AKİF HAMZAÇEBİ (İstanbul) –
Hayır, bir “program” kelimesi ettiniz. Lütfen… 
O nedenle söz istiyorum efendim.
BAŞKAN – Buyurunuz.(CHP sıralarından
alkışlar)
4.- İstanbul Milletvekili Mehmet Akif Hamzaçebi'nin,
İstanbul Milletvekili Türkan Dağoğlu’nun sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; bir milletvekilinin, Sayın Dağoğlu’nun
Cumhuriyet Halk Partili bir milletvekilini eleştirmesi üzerine ben buraya çıkıp
cevap vermek durumunda değilim, o milletvekili arkadaşımız kimse kendisini
savunur. Bu benim alanıma girmez. 
Ancak, Sayın Dağoğlu, siz, Cumhuriyet
Halk Partisi Programı’ndan “pornografi” kelimesinin çıkarılması gerektiğini
söylediniz. 
BEŞİR ATALAY (Kırıkkale) – Öyle bir şey
demedi. 
MEHMET AKİF HAMZAÇEBİ (Devamla) – Ben
dinledim. 
Sayın Atalay, siz herhâlde iyi
dinleyemediniz, öyle zannediyorum. 
BEŞİR ATALAY (Kırıkkale) – Ben de
dinliyorum burada. Yanlış söylüyorsunuz. 
MEHMET AKİF HAMZAÇEBİ (Devamla) – Siz
dinleyemediniz, nüfuz edemediniz konuya efendim herhâlde. Tutanaklara bakın,
böyle bir kelimenin burada olması… 
BEŞİR ATALAY (Kırıkkale) – “Saçma
sapan” diye bir kavram kullandınız.
MEHMET AKİF HAMZAÇEBİ (Devamla) – Evet,
“pornografi” kelimesiyle Cumhuriyet Halk Partisinin programını yan yana
getirmeyi ben o sıfatla nitelendiririm. 
Burada “pornografi” kelimesi bir tek
şekilde yer alabilir, böyle bir şey yok “Bu bir tehlikedir, çocuklarımızı
bundan koruyalım.” Budur, benim söylediğim budur. 
Lütfen, ben size cümlenizi düzeltme
fırsatı veriyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederiz. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, çocuk işçiliği sorununun tüm
boyutlarıyla araştırılarak çözüm yollarının belirlenmesi amacıyla 20/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN - Cumhuriyet Halk Partisi Grubu
önerisini… 
III.-YOKLAMA
(CHP sıralarından bir grup milletvekili
ayağa kalktı) 
MEHMET AKİF HAMZAÇEBİ (İstanbul) –
Yoklama istiyoruz. 
BAŞKAN – Yoklama isteniyor. 
Sayın Hamzaçebi, Sayın Dibek, Sayın
Serindağ, Sayın Özcan, Sayın Öz, Sayın Onur, Sayın Özgündüz, Sayın Özel, Sayın
Genç, Sayın Çıray, Sayın Küçük, Sayın Acar, Sayın Tanal, Sayın Demiröz, Sayın
Kaleli, Sayın Özkoç, Sayın Haberal, Sayın Köktürk, Sayın Özdemir, Sayın Aldan.
Yoklama için iki
dakika süre veriyorum.
Yoklama işlemini
başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı yoktur.
Birleşime on
dakika ara veriyorum.
Kapanma Saati : 19.22
DÖRDÜNCÜ OTURUM
Açılma Saati:
19.32
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye
Büyük Millet Meclisinin 17’nci Birleşiminin Dördüncü Oturumunu açıyorum. 
III.-YOKLAMA
BAŞKAN - Cumhuriyet Halk Partisi Grubu
önerisinin oylamasından önce istem üzerine yapılan yoklamada toplantı yeter
sayısı bulunamamıştı. 
Şimdi yoklama işlemini tekrarlayacağım.
Yoklama için iki dakika süre veriyorum
ve yoklamayı başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul
Milletvekili Mehmet Akif Hamzaçebi tarafından, çocuk işçiliği sorununun tüm
boyutlarıyla araştırılarak çözüm yollarının belirlenmesi amacıyla 20/11/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 20 Kasım 2014 Perşembe günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN - Cumhuriyet Halk Partisi Grubu
önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
MAHMUT TANAL (İstanbul) – Sayın Başkan…
BAŞKAN – Sayın Tanal…
MAHMUT TANAL (İstanbul) – Değerli
Başkanım, teşekkür ediyorum.
Oturumu kapatmadan önce ben sizden söz
istemiştim, yoklamaya geçildi. O anlamda, biraz önce Sayın Dağoğlu konuşmasında
ismimi direkt kullanmadı. ancak konuşmasından çıkan mana milletvekili olarak
beni tarif ediyor. Sataşmadan dolayı…
BAŞKAN – Ama siz hukukçusunuz. Ha bire
hepimize İç Tüzük’ü ve hukuku hatırlatıyorsunuz. Aman ne kadar güzel! Ara
verildiği için ben şimdi size gol atıyorum, çok güzel!
MAHMUT TANAL (İstanbul) – Bana gol
atmadınız. Niçin?
BAŞKAN – Şimdi şöyle: Yani, size
sataşmadan söz veremem. Oturduğunuz yerden bir dakikalık söz verebilirim ama o
konu hakkında çok konuşuldu. İsterseniz yani benim anladığım şu oldu, rencide
olmasın ortam diye söylüyorum.
MAHMUT TANAL (İstanbul) – Metinden
okuyacağım, aynen.
BAŞKAN – Bakın, ben başka bir şey
söylüyorum, bir ricada bulunuyorum; yaparsınız, yapmazsınız. Yani, makul olursa
sevinirim, başka bir şey söyledim.
Evet, buyurun.
V.- AÇIKLAMALAR (Devam)
14.- İstanbul Milletvekili Mahmut Tanal'ın, İstanbul
Milletvekili Türkan Dağoğlu’nun sataşma nedeniyle yaptığı konuşmasındaki bazı
ifadelerine ilişkin açıklaması
MAHMUT TANAL (İstanbul) – Teşekkür
ederim Sayın Başkan.
Sayın Dağoğlu herhâlde notları eksik ve
yanlış yazmış. Tutanaktaki sözlerimi aynen okuyorum: “Türkiye çocuk
pornografisi konusunda riskli ülkeler arasında. Medyanın olumsuz etkilerinden
çocuğun korunması gerekir. Bu konuda bir sistem geliştirilmesi… Türkiye’nin
çocuk göstergeleri dünya ortalamasının altında.” Benim sarf ettiğim cümle bu ve
netice itibarıyla, herhâlde ya notlarını yanlış almıştır veyahut da bilinçli
olarak kamuoyu önünde partimizi aşındırma amacıyla cümle sarf etti. Ben
yakıştıramadım bir öğretim üyesi hocamıza ve şunu söyleyeyim…
BAŞKAN – Siz düzelttiniz, tamam.
MAHMUT TANAL (İstanbul) – Peki,
teşekkür ediyorum, sağ olun.
BAŞKAN – Tamam, teşekkür ederim. Çünkü,
partinizi Sayın Hamzaçebi korudu.
Teşekkür ederim, sağ olasınız.
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporları’nın görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, İstanbul Tahkim
Merkezi Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Adalet Komisyonu Raporları’nın görüşmelerine kaldığımız
yerden devam edeceğiz.
3.- İstanbul Tahkim Merkezi Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ile Adalet
Komisyonu Raporları (1/758) (S. Sayısı: 640) (x)
BAŞKAN – Komisyon ve Hükûmet? Burada.
İç Tüzük’ün 91’inci maddesine göre
temel kanun olarak görüşülen tasarının geçen birleşimde ikinci bölümü
üzerindeki görüşmeler tamamlanmıştı. 
Şimdi, ikinci bölümde yer alan
maddeleri varsa son madde üzerindeki önerge işlemlerini yaptıktan sonra ayrı
ayrı oylarınıza sunacağım.
Madde 10’da üç adet önerge vardır,
sırasıyla okutup işleme alacağım.
Okutuyorum: 
Türkiye Büyük
Millet Meclisi Başkanlığına
Görüşülmekte Kanun Tasarısının 10.
maddesinin 1. Fıkrasının 1. Cümlesinin aşağıdaki şekilde değiştirilmesini, son
cümlesinin metinden çıkarılmasını arz ve teklif ederiz.
“Genel Kurul kendi üyeleri arasından
yapılan oylamada dört yıl görev yapmak üzere en çok oyu alan 3 asil ve takip
eden en çok oyu alan 2 kişiyi yedek denetçi olarak seçer.” 
 Faruk Bal Lütfü
Türkkan Yusuf Halaçoğlu
 Konya Kocaeli Kayseri
 Emin Çınar Ahmet
Duran Bulut D. Ali Torlak
 Kastamonu Balıkesir İstanbul
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 10. Maddesinin başlığıyla
birlikte aşağıdaki gibi değiştirilmesini arz ve teklif ederiz.
 Dilek Akagün Yılmaz Ömer
Süha Aldan  Turgut Dibek
 Uşak Muğla
 Kırklareli 
 Ali İhsan Köktürk Ali
Rıza Öztürk İsa Gök
 Zonguldak Mersin Mersin
 Gürkut Acar Atilla
Kart
 Antalya  Konya
“Denetçiler
Madde 10- (1) Genel Kurul, üyeleri
arasından ya da dışarıdan mesleğinde uzman üç kişiyi dört yıllığına denetçi
olarak seçer. Denetçilerin görevlerinin herhangi bir sebeple sona ermesi
hâlinde kalan süreyi tamamlamak üzere bir yedek denetçi seçilir.
(2) Denetçiler, yönetim kurulunun
yıllık faaliyetlerini denetleyerek genel kurula sunmak üzere her yıl bir rapor
hazırlar."
Türkiye Büyük
Millet Meclisi Başkanlığına
Görüşülmekte olan 640 sıra sayılı kanun
tasarısının 10 uncu maddesinin tasarı metninden çıkarılmasını arz ve teklif
ederiz.
 Pervin Buldan İdris
Baluken Erol Dora
 Iğdır Bingöl Mardin
 Hasip Kaplan  Adil
Zozani
 Şırnak Hakkâri

BAŞKAN – Komisyon, katılıyor musunuz?
ADALET KOMİSYONU SÖZCÜSÜ YILMAZ TUNÇ
(Bartın) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Gerekçeyi okutuyorum:
Gerekçe:
Yapılan değişiklik ile kurulacak olan
İstanbul Tahkim Merkezi’nin yargı mekanizmasında yaratacağı sakıncaların
önlenmesi amaçlanmıştır. Ayrıca, öngörülen denetçi sayısının "bir"e
kadar indirgenmiş olmasının yaratacağı sakıncaların da giderilmesi amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 10. Maddesinin başlığıyla birlikte
aşağıdaki gibi değiştirilmesini arz ve teklif ederiz.
Turgut Dibek (Kırklareli) ve
arkadaşları
“Denetçiler
Madde 10- (1) Genel Kurul, üyeleri
arasından ya da dışarıdan mesleğinde uzman üç kişiyi dört yıllığına denetçi
olarak seçer. Denetçilerin görevlerinin herhangi bir sebeple sona ermesi
hâlinde kalan süreyi tamamlamak üzere bir yedek denetçi seçilir.
(2) Denetçiler, yönetim kurulunun
yıllık faaliyetlerini denetleyerek genel kurula sunmak üzere her yıl bir rapor
hazırlar."
BAŞKAN – Komisyon katılıyor mu?
ADALET KOMİSYONU SÖZCÜSÜ YILMAZ TUNÇ
(Bartın) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Sayın Acar, buyurunuz. (CHP
sıralarından alkışlar)
GÜRKUT ACAR (Antalya) – Sayın Başkan,
değerli milletvekilleri; 640 sıra sayılı İstanbul Tahkim Merkezi Kanunu
Tasarısı’nın 10’uncu maddesiyle ilgili söz aldım. Sizleri saygıyla
selamlıyorum.
Değerli arkadaşlarım, Adalet ve
Kalkınma Partisi iktidarı Türkiye'nin tüm değerlerini, tüm kurumlarını altüst
etmeye, ters yüz etmeye devam ediyor. Bunların bir devamı olarak da “İstanbul’u
finans merkezi yapacağız.” diyerek Türkiye'nin finans sistemini de altüst
ediyor. Bunun uzantısı olarak da İstanbul’da bir tahkim merkezi açılmak isteniyor.
Tahkimin amacı nedir? Tahkimin amacı, emperyalist ülke şirketlerinin girdikleri
pazar ülkelerinde rahat hareket edebilmelerini sağlayacak bir yargı sisteminin
oluşturulmasıdır. Ülkeler, kendi ulusal yargı sistemine güvenmedikleri için
alternatif bir sistem oluşturmaya çalışıyorlar. Türkiye bu tahkimin bir parçası
olmuştur, birçok davada taraf olmuştur. Şimdi, İstanbul’da bir tahkim merkezi açılacak ve
emperyalist ülke şirketlerinin Türkiye’de at oynatmasına da izin verilecek. 
Değerli arkadaşlar, bir merkez oluşturuyoruz, birçok
kurumdan seçim yapılacak bu merkeze. Ama ne yazık ki bu seçimlerin büyük
çoğunluğuna Hükûmet müdahalesi olacak. Hükûmetin istediği kişiler gelecek,
istemedikleri de gelmeyecek. Bunu görmek, bunu tahmin etmek için kâhin olmaya
gerek yok. Adalet ve Kalkınma Partisinin yaptıklarına bakın, yapacaklarını da
anlarsınız. Burada daha önce benzerlerinde yaşandığı gibi bağımsız, özerk,
güvenilir bir kurum değil, bir AKP merkezi kurulmaya çalışılıyor. Her alandaki
kadrolaşmanın, yandaş kurumlar yaratmanın bir benzeri getiriliyor. O kurumlar
nasıl işlemiyor ve güven vermiyorsa bu tahkim merkezi de benzer bir sonu
yaşayacaktır, Türkiye’ye ağır faturalar yükleyecektir. Bütün bağımsız ve özerk
kurumlar, ombudsmanlık, İnsan Hakları Kurumu, RTÜK, HSYK nasıl hepsi
itibarlarını, güvenilirliklerini kaybettilerse bunun da sonu aynı olacaktır
çünkü aynı anlayışla oluşturuluyor. Bugün YÖK’e sadece AKP güveniyor, bugün
RTÜK’e sadece AKP güveniyor. Bütün kurumlar AKP’nin ajanları gibi hareket
ediyor. AKP’yi eleştirenler derhâl cezalandırılıyor. CHP’ye hakaretler serbest.
CHP’ye yönelik küfürler görmezden geliniyor. AKP için de koruma kalkanı olan
RTÜK’ün içine düştüğü duruma bir bakınız, ibret vericidir. Bu nedenle, tahkim
merkeziyle ilgili 10’uncu maddedeki denetçi konusu üzerinde durmanın da aslında
fazla anlamı yoktur. 
Adalet Komisyonundaki arkadaşlarımız muhalefet şerhine doğru
bir tespitle “Denetçi sayısı yetersiz.” yazmışlar. Doğrudur, sayı yetersizdir
ama hepsi AKP’li olacağı için 1 ya da 3 kişi olmasının hiçbir anlamı da yoktur.

Değerli arkadaşlar, tahkim konusu konuşulduğu için ben
burada bir konu hakkında da bilgi istiyorum. Uzan dosyaları gibi birçok konunun
tahkime gittiğini biliyoruz. O nedenle sormak istiyorum: AKP iktidarı döneminde
Türkiye tahkime giden dosyaları savunmak için Türkiye’den hangi hukuk büroları
ve kimlerle anlaşmıştır? Bunlara yapılan ödemeler ayrı ayrı nedir? Türkiye’nin
kazandığı ve kaybettiği davalar ayrı ayrı hangileridir? Bunları da
öğrenmek istiyoruz. 
Ben bu konuyu daha önce de Türkiye
Büyük Millet Meclisinde sordum ama bir yanıt alamadım. Çünkü Türkiye’de hiçbir
kural ve hiçbir kurum işlemediği için Türkiye Büyük Millet Meclisinin denetim
yetkisi de işlemiyor. Türkiye Büyük Millet Meclisi Başkanı yargı konusunda
“Anayasa 138 çökmüştür.” dedi ama çöken sadece bu madde değil,
milletvekillerinin, Türkiye Büyük Millet Meclisinin denetim yetkisi de
sıfırlanmıştır. Türkiye Büyük Millet Meclisine verilmiş 14.433 soru önergesi
yanıtlanmamıştır, 15 bin soru yanıtsızdır. Türkiye Büyük Millet Meclisinin
denetimi de işlemiyor. Benim iki üç yıldır yanıt alamadığım önergeler var,
böyle bir denetim olabilir mi? Meclis Başkanı diyor ki: “Bu konuyla ilgili,
Hükûmeti 9 kez uyardım.” Peki, uyardın da ne oldu? Bir sonuç var mı? Yok. Çünkü
nasıl hiçbir kurum işlemiyorsa Türkiye Büyük Millet Meclisi de işlemiyor,
Türkiye Büyük Millet Meclisi Başkanının da etkinliği yok. 
Aslında bu tasarıyla ilgili de durum
aynıdır. Pek çok kurum ve bakanlığın İstanbul Tahkim Merkezi Tasarısı’na çok
ciddi eleştirileri var, tasarının eksik olduğunu söylüyorlar. Dinleyen var mı?
Yok. Yani bir yandan, “Çok önemli bir kurum oluşturuyoruz, bu kurum çok önemli
işler yapacak.” diyeceksiniz, “Çok büyük kurumlardan seçim yapıyoruz.”
diyeceksiniz, sonra bu koskoca kurumu tamamen Adalet Bakanlığının resmî dairesi
gibi bir hâle getireceksiniz. Bunun akılla, mantıkla bir ilgisi var mı? Yok.
Çünkü AKP’nin hiçbir işinde hayır yok değerli arkadaşlarım.
Önergemize desteğinizi bekliyor,
hepinize saygılar sunuyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi işleme alıyorum.
Türkiye Büyük
Millet Meclisi Başkanlığına
Görüşülmekte Kanun Tasarısının 10.
maddesinin 1. Fıkrasının 1. Cümlesinin aşağıdaki şekilde değiştirilmesini, son
cümlesinin metinden çıkarılmasını arz ve teklif ederiz.
“Genel Kurul kendi üyeleri arasından
yapılan oylamada dört yıl görev yapmak üzere en çok oyu alan 3 asil ve takip
eden en çok oyu alan 2 kişiyi yedek denetçi olarak seçer.” 
Faruk Bal
(Konya) ve arkadaşları 
BAŞKAN – Komisyon katılıyor musunuz?
ADALET KOMİSYONU SÖZCÜSÜ YILMAZ TUNÇ
(Bartın) – Katılmıyoruz Sayın Başkan.
BAŞKAN – Hükûmet?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Konya Milletvekili Sayın Bal,
buyurunuz. 
FARUK BAL (Konya) – Sayın Başkan,
değerli milletvekilleri; 10’uncu maddeye kadar İstanbul tahkim merkezinin genel
kurulu AKP’nin istediği şekilde teşkil edildi, yönetim kurulu AKP’nin istediği
şekilde teşkil edildi ve bu merkezin genel kurulunu ve yönetim kurulunu yaptığı
iş ve işlemler nedeniyle denetleyecek olan 10’uncu maddeyle ilgili olmak üzere
söz aldım. Yüce heyeti bir kez daha selamlıyorum.
Neyi denetleyecek denetim kurulu? Genel
kurulun yetki vermiş olduğu, genel kurulun görev vermiş olduğu alanlarda
yönetim kurulunu denetleyecek. Zaten, Ali’nin takke, Veli’nin takke birbirine
girecek ve sandalye paylaşımı şeklinde oluşacak 25 kişilik genel kurul
içerisinde birbirinin eşi dostu, akrabası ama ortak paydası AKP yandaşı olarak
oluşturulan genel kurulun içinden seçilecek olan denetçilerin hakkıyla görevini
yapabileceğine inanmıyoruz. Ancak, buna rağmen, hiç olmazsa hukukun
gerektirdiği şekilde bir denetim organı oluşsun diye önceden verilen
talimatlarla kaldırılacak parmaklara göre değil, belki içinden oy oranı
itibarıyla, oy sayısı itibarıyla farklı bir sonuç çıkabilir ümidiyle denetim
kurulu üyelerinin genel kurulda alacakları oy sıralamasına göre seçileceğine
ilişkin verdiğimiz önergeyi reddedeceksiniz. “Reddedeceğimizi bilerek niye bu
önergeyi verdiniz?” diye bir sual de akla gelecektir. Elbette burada sizin
yaptığınız işlerin yanlışını hiç olmazsa kayda geçirmek bizim görevimiz. Hiç
olmazsa Meclis zabıtlarını ileride, 2010 tarihinde yaptığınız Anayasa değişikliğiyle
Türkiye’yi nasıl belalara sürüklemiş olduğunuzu, yargıyı nasıl
siyasallaştırdığınızı, nasıl partileştirdiğinizi kendiniz de anladınız, şimdi
İstanbul tahkim merkeziyle özel hukuk alanında hukuki ve ticari ihtilafların
çözümünde de nasıl bir partizanca merkez kurduğunuzu bu şekilde ileride
okuyanlar, anlayanlar, araştıranlar hiç olmazsa araştırsınlar.
Değerli arkadaşlarım, işte o 2010’un
ruhu bu tasarının içerisindedir, 2010 Anayasa değişikliğinin ruhu bu tasarı
içerisindedir. O ruh, kurulacak olan İstanbul tahkim merkezine parti kimliğini,
parti ruhunu aynen yansıtmaktır. Bu yansıtılınca ne olacaktır? Yargının bu
alanı, özel hukuk alanı ve buradaki tahkim kurulu doğrudan siyasi otoritenin
rengi ve onun kontrolü altında hissedilecektir. Dolayısıyla adına “bağımsız” da
deseniz, adına “tarafsız” da deseniz bu öyle anlaşılmayacaktır. Niçin? Kendi
eliyle Türkiye’de banka batıran bir Hükûmetin idare ettiği yargı acaba bağımsız
ve tarafsız olabilir mi? Hangi finans çevresi Türkiye’ye gelir de Hükûmet eliyle
batırılan bankanın bulunduğu bir finans alanının ve bunu kontrol edebilecek
olan hukuk alanının bağımsız ve tarafsız olduğuna inanabilir? Hükûmetin
başının, yani Başbakanın doğrudan “Kamu düzenini sağlayamıyoruz.” dediği bir
ülkede hiç güvenilirlik, hukuki güvenilirlik olabilir mi? İçişleri Bakanının
“Alan hâkimiyetini kaybettik terör örgütüne karşı.” ikrarının bulunduğu bir
ülke acaba hukuki açıdan güvenli ve o hukuk kurumunun da bağımsız ve tarafsız
olduğuna inanılabilir mi? 
İşte bu düşüncelerle önergemize destek
verilmeyeceğini bile bile düşüncelerimizi sizlerle paylaşıyor ve yüce heyeti
saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Bal.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Şimdi birleşime yarım saat yemek arası
veriyorum.
Kapanma Saati:
19.52
BEŞİNCİ OTURUM
Açılma Saati: 20.24
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Bayram
ÖZÇELİK (Burdur)
-----0-----
BAŞKAN – Sayın milletvekilleri, Türkiye Büyük Millet Meclisinin 17’nci
Birleşiminin Beşinci Oturumunu açıyorum. 
640 sıra sayılı Kanun Tasarısı’nın görüşmelerine devam edeceğiz.
Komisyon ve Hükûmet burada.
11’inci madde üzerinde iki önerge vardır, okutuyorum:
TBMM Başkanlığına
Görüşülmekte olan 640 sıra sayılı Kanun Tasarısının 11. maddesinin (1).
fıkrasında yer alan “yeterli” ibaresinin “en az beş yıllık” şeklinde
değiştirilmesini arz ve teklif ederiz.
 Mustafa Elitaş Mehmet
Doğan Kubat Yusuf Halaçoğlu
 Kayseri İstanbul Kayseri
 Mehmet Akif Hamzaçebi Turgut
Dibek Osman Aşkın Bak
 İstanbul Kırklareli İstanbul
 Erol Dora
 Mardin
BAŞKAN – Komisyon, demin okuduğumuz,
bütün grup başkan vekillerinin imzası olan önergeye…
ADALET KOMİSYONU SÖZCÜSÜ ŞUAY ALPAY
(Elâzığ) – Takdire bırakıyoruz Sayın Başkanım.
BAŞKAN – Hükûmet katılıyor mu?
KALKINMA BAKANI CEVDET YILMAZ (Bingöl)
– Katılıyoruz.
MEHMET DOĞAN KUBAT (İstanbul) –
Gerekçe…
BAŞKAN – Gerekçeyi okutuyorum:
Gerekçe:
Danışma kurulu üyeliğine seçilme
şartları yeniden düzenlenmektedir.
BAŞKAN – Herkesin katıldığı önergeyi
oylarınıza sunuyorum: Kabul edenler… Kabul etmeyenler… Kabul edilmiştir.
Şimdi, kabul edilen önerge çerçevesi
içinde maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Madde 12’de üç adet önerge vardır,
ikisi aynı mahiyettedir. Ayrı ayrı okutup işleme alacağım. 
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 12. Maddesinin 1. fıkrasının
aşağıdaki şekilde değiştirilmesini, 3. Fıkranın son cümlesinin ise "İtiraz
üzerine verilen kararlara karşı taraflar tebliğden itibaren bir hafta içinde
Genel Kurula da itiraz edebilirler.” şeklinde değiştirilmesini arz ve teklif
ederiz.
 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 Ali Rıza Öztürk Gürkut
Acar Atilla Kart
 Mersin Antalya Konya
 Ali İhsan Köktürk İsa
Gök
 Zonguldak Mersin
(1) Merkez bünyesinde ayrı ayrı Milli
Tahkim Divanı ve Milletlerarası tahkim divanı oluşturulur. Tahkim divanlarına
tahkim alanında tecrübeli kişiler arasından, üçü mesleğinde en az on yıl
tecrübeye sahip hukukçu olmak üzere beş kişi Genel kurul tarafından seçilir.
Seçilen tahkim divanı üyelerinin görev süresi beş yıldır.”
BAŞKAN – Sayın milletvekilleri, şimdi
okutacağım iki önerge aynı mahiyette bulunduğundan önergeleri birlikte işleme
alacağım. Talepleri hâlinde önerge sahiplerine ayrı ayrı söz vereceğim veya
gerekçelerini okutacağım.
Şimdi, aynı mahiyetteki önergeleri
okutuyorum:
Türkiye Büyük
Millet Meclisi Başkanlığına
Görüşülmekte olan 640 sıra sayılı kanun
tasarısının 12 inci maddesinin tasarı metninden çıkarılmasını arz ve teklif
ederiz.
 Pervin Buldan İdris
Baluken Erol Dora
 Iğdır Bingöl Mardin
 Hasip Kaplan Adil
Zozani
 Şırnak Hakkâri
Aynı mahiyetteki diğer önergenin imza
sahipleri:
 Faruk Bal Lütfü
Türkkan Yusuf Halaçoğlu
 Konya Kocaeli Kayseri
 Emin Çınar Ahmet
Duran Bulut D. Ali Torlak
 Kastamonu Balıkesir İstanbul
BAŞKAN – Komisyon önergelere katılıyor
mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Önce Sayın Buldan ve
arkadaşlarının önergesinin gerekçesini okuyun.
Gerekçe:
Yapılan değişiklik ile kurulacak olan
İstanbul Tahkim Merkezi'nin yargı mekanizmasında yaratacağı sakıncaların
önlenmesi amaçlanmıştır. Ayrıca madde metninde, Milli Tahkim Divanı ile
Milletlerarası Tahkim Divanının görevlerine ve yetkilerine dair hiçbir düzenlemeye
yer verilmemiş olması da önemli bir eksikliktir.
BAŞKAN – Diğer önergenin de gerekçesini
rica edeyim. 
Gerekçe: 
Maddenin son fıkrasında tahkim
divanlarının Merkezin belirlediği Tahkim Kurallarında öngörülen görevleri
yerine getirmek amacıyla kurulduğu yazılıdır.
3. fıkrasında ise divana başvuranlar ve
başvuru üzerine alınacak karar ve bu karara karşı tarafların itirazından söz
edilmektedir.
Bu madde ile bağımsız ve tarafsız bir
tahkim merkezi değil, kamu yetkisi ve bütçesi kullanan kurumların üyelerinden
oluşan siyasi iktidarın etkisinin yoğun olacağı bir yapı öngörülmektedir.
4686 sayılı Kanuna ve New York
Sözleşmesine hiçbir atıf yapılmadığına göre bu madde ile ihdas edilen Milli ve
Milletlerarası Tahkim Divanları milli ve milletlerarası tahkim mevzuatıyla
değil dilediği gibi karar verebilecektir.
Bu durumun yaratacağı hukuki
güvensizlik sebebiyle tahkim başvurusu sınırlı sayıda olacak ve başvuranlar da
siyasi himaye talebinde bulunacaktır.
Özellikle kamu idarelerinin taraf
olduğu sözleşmeler gereği tahkim şartına binaen siyasi himayeye mazhar olanlara
yeni bir kapı açılmaktadır.
Bu madde ile kamu kaynaklarının
sözleşmelerdeki tahkim şartı bahane edilerek yandaşlara peşkeş çekileceği
izlenimi yaratmaktadır.
Siyasi iktidarın etkin olacağı bir
Divana yargılama yapma yetkisi anlamı taşıyan ve muğlak ifadelerle Tahkim
Divanlarını Tahkim merkezinin Yönetim Kurulunun kontrolüne sokan bu maddenin
metinden çıkarılması amacıyla bu önerge verilmiştir.
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 12. Maddesinin 1.fıkrasının
aşağıdaki şekilde değiştirilmesini, 3. Fıkranın son cümlesinin ise "İtiraz
üzerine verilen kararlara karşı taraflar tebliğden itibaren bir hafta içinde
Genel Kurula da itiraz edebilirler şeklinde değiştirilmesini arz ve teklif
ederiz.
Dilek Akagün
Yılmaz (Uşak) ve arkadaşları
BAŞKAN – Komisyon katılıyor mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Sayın Başkan.
BAŞKAN – Sayın Acar, buyurunuz. (CHP
sıralarından alkışlar) 
GÜRKUT ACAR (Antalya) – Sayın Başkan,
değerli milletvekilleri; 640 sıra sayılı İstanbul’da tahkim merkezi
kurulmasıyla ilgili kanun tasarısının 12’nci maddesiyle ilgili önergemiz
üzerine söz aldım. Sizleri saygıyla selamlıyorum.
Bu tasarının 12’nci maddesiyle Millî
Tahkim Divanı ve Milletler Arası Tahkim Divanı kurulmaktadır. Bu 12’nci
maddede, ne iş yapacak bu iki tane divan, bu konuda açıklık yoktur. Görev ve
yetkileri konusunda bir cümle dahi bulunmamaktadır. Yalnız son kısmında, burada
“Tahkim Divanı, Merkezin belirlediği tahkim kurullarında öngörülen görevleri
yerine getirir.” Denilmektedir. Bu, yuvarlak bir sözdür ve ciddi sonuçlar
doğuracak görev ve yetkileri konusunda açıklık taşımamaktadır. Ancak (3)’üncü
fıkrada karar nisabı ve karara itiraz süresinin düzenlenmesi nedeniyle hakem
kararlarına karşı itirazın divana yapılacağı izlenimi doğmaktadır. Bu da bir
izlenimdir. Bu durumda divana yönetim kurulu tarafından seçilecek hukukçu
üyelerin dahi tahkim ve arabuluculuk konularında uzmanlıklarının aranmaması ciddi
bir sorundur. Üstelik yönetim kurulu başkanı ve genel sekreterin doğal üyesi
olduğu 5 kişilik divanın kararlarının kesin olması da hak kayıplarına yol
açacaktır. Tasarı bu hâliyle yönetim kurulu üyelerinin tam hâkimiyeti sonucunu
doğurmaktadır. Çünkü yönetim kurulu genel sekreteri divan üyelerini ve
uyuşmazlık yöntemlerini belirlediği gibi, belirlediği, doğrudan etkili olduğu,
divanın üzerinde verdiği kararın kesin olması adil bir yaklaşım değildir. Bu
nedenle en azından itirazların genel kurula yapılabilmesini talep ediyoruz.
Bu kanunla getirilen yeterliliğin
ölçüsü nedir değerli arkadaşlarım, bir de ona bakmak lazım, nasıl bir
yeterlilik getiriliyor? Cumhurbaşkanı koltuğunda oturan ancak hâlâ Başbakanlık
yapmaya devam eden Sayın Recep Tayyip Erdoğan’ın yakını olmak yeterli mi
sayılacaktır? Hâkimler ve Savcılar Yüksek Kuruluna yapılan atamalar gibi,
AKP’nin avukatı olmak yeterli mi sayılacaktır? Ya da Adalet ve Kalkınma Partili
olmak yeterlilik için yeterli olacak mıdır? Ya da bu arada yeterli olmak için hazırlanan
kimseler mi vardır? Bunları uzatmak mümkündür. Bu merkez, AKP’li yandaşların
nemalandırılacağı bir kurum olmaktan öteye gidemeyecektir, bunu hep beraber
göreceğiz, bunu görmek için kâhin olmaya da gerek yoktur.
Değerli arkadaşlar, Türkiye’de hiçbir
kurum işlemiyor. Bu tablonun nedeni, aslında kendine 1,5 katrilyon liralık
saray yaptıran AKP’nin Sayın Cumhurbaşkanının tutumudur. Başbakan Yardımcısı
Sayın Arınç diyor ki: “1,5 milyar lira, eski parayla 1,5 katrilyon lira az para
değil.” Bu nasıl bir ölçü, anlamak mümkün değil, 1,5 katrilyon lira az para
değilmiş. 1,5 katrilyon lira çok paradır, çok büyük paradır. Milyonlarca insan
yoksulluk sınırında yaşarken, her ay asgari ücretliden 150 lira vergi alınırken
1,5 katrilyon lira çok ama çok büyük paradır ve bu para birinin keyfi için
harcanmıştır ve bu denetlenebilen, hesabı sorulan bir para değildir. 
Şimdi ben burada sormak istiyorum: Bu
sarayın muslukları altından mıdır değil midir? Eminim ki “Değildir.”
diyeceksiniz. Peki, yarın “Altın musluk istiyorum.” derse ne olacak? “Ya, o
kadar da olmaz.” diyebilecek misiniz? “Sayın Erdoğan, milyonlarca insan
yoksulluk sınırının altında yaşıyor, insanlar 800-900 lira kazanabilmek için
maden ocaklarında can veriyor, böyle bir ortamda altın musluk olmaz.” diyebilecek
misiniz? Yani Cumhurbaşkanınıza nerede dur diyeceksiniz, ben bunu merak
ediyorum. Gezi direnişinde çocuklar ölürken dur diyebildiniz mi? “Camide içki
içtiler.” yalanına dur diyebildiniz mi? “İnsanlar parkına sahip çıkıyor, oraya
kışla yapılamaz.” diyebildiniz mi? Şimdi, yine kışla gündeme alınmış. Siz dur
diyebilecek misiniz? Yolsuzluklar örtülürken dur diyebildiniz mi? “Hakara,
makara”ya dur diyebildiniz mi? Bütün belediyeler sıraya girmiş, binalarını
TÜRGEV’e bağışlıyor. Antalya’da gördük, öğrenciler 200’liraya kalıyordu, şimdi
500 lira oldu. “Ya, böyle bir şey olur mu, bu çocuklara yazık değil mi?”
diyebildiniz mi, sorabildiniz mi? Dindar, kindar gençlik için eğitim altüst
edildi, siz ona dur diyebildiniz mi? 400 milyon liralık uçağa dur diyebildiniz
mi? Saray için katrilyon harcanırken dur diyebildiniz mi? Diyemediniz,
diyemezsiniz, bir tek kişi ne isterse onu yapıyor bu ülkede. Böyle bir anlayış,
böyle bir demokrasi olmaz. 
Değerli arkadaşlar, Türkiye’de
kurumlar, adalet, sadece AKP için işliyor. 17 ve 25 Aralıktan sonra neler
değişti? Önce savcılar değişti, sonra suçun tanımı değişti, soruşturmanın
yöntemine ilişkin kanun maddesi değişti, iki dosyada da takipsizlik kararı
verildi. İşte bu, Adalet ve Kalkınma adaleti bu. Bitti mi? Bitmedi ama bizim vaktimiz
bitti.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 13’te iki adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte Kanun Tasarısının 13.
Maddesinin; (2) fıkrasında bulunan “Kurulu” kelimesinden sonra gelmek üzere
“Kurulunun teklifi üzerine Genel” ibaresinin eklenmesini arz ve teklif ederiz.
 Faruk Bal  Lütfü
Türkkan Yusuf Halaçoğlu
 Konya Kocaeli Kayseri
 Emin Çınar Ahmet
Duran Bulut D. Ali Torlak
 Kastamonu Balıkesir İstanbul

Türkiye Büyük
Millet Meclisi Başkanlığına
Görüşülmekte 640 sıra sayılı İstanbul
Tahkim Merkezi Kanunu tasarısının 13. Maddesinin 4. Fıkrasının metinden
çıkarılmasını arz ve teklif ederiz.
 Dilek Akagün Yılmaz Turgut
Dibek Ali İhsan Köktürk
 Uşak Kırklareli Zonguldak
 Ali Rıza Öztürk İsa
Gök Atilla Kart
 Mersin Mersin Konya
 Uğur Bayraktutan Gürkut
Acar
 Artvin Antalya
BAŞKAN –
Komisyon katılıyor musunuz?
ADALET KOMİSYONU
SÖZCÜSÜ ŞUAY ALPAY (Elâzığ) – Katılmıyoruz Sayın Başkan.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz Başkanım.
BAŞKAN – Kim
konuşacak?
TURGUT DİBEK
(Kırklareli) – Uğur Bayraktutan.
BAŞKAN - Sayın
Bayraktutan, buyurunuz. (CHP sıralarından alkışlar)
UĞUR BAYRAKTUTAN
(Artvin) – Teşekkür ediyorum Sayın Başkan.
Sayın Başkan,
çok değerli milletvekilleri; ben bugün tahkim üzerine konuşmayacağım bu
maddede. Neden? Çünkü tahkim üzerine, milletvekillerimiz gerekli muhalefet
şerhlerini yazdılar, konuştular.
Başka bir konuyu
yüce Meclisle paylaşmak istiyorum. Biraz önce, daha önce burada onlarca kez
konuştum -Türkiye Büyük Millet Meclisinde- Artvin’de maden çıkartılmasına
ilişkin, Cerattepe’ye ilişkin. Biraz önce, birkaç saat evvel yürütmeyi durdurma
kararı çıktı Rize İdare Mahkemesinden. Bu bizim için çok önemli. Bakın, şu ana
kadar bana 50’ye yakın mesaj geldi, şu saatlerde Artvin’de caddelerde, sokaklarda
insanlar konvoy yapıyorlar. Bir kentin kimliğini, bir kentin coğrafyasını, bir
kenti canavarların elinden –açık konuşayım- kurtarmanın keyfini yaşıyor Artvin.
Artvinlinin bu kutsal mücadelesini, bu başarısını yüce Meclisten bir kere daha
kutluyorum.
Değerli
arkadaşlarım, bu mücadeleye ilişkin olarak Artvinliler Rize İdare Mahkemesinde
olumlu ÇED kararının iptali için bir dava açtılar. Bu dava yirmi beş yıla
yakındır süren bir süreç. Daha önce Rize İdare Mahkemesi, Artvin’de maden
çıkartılmamasına ilişkin kesinleşmiş, Danıştaydan geçmiş olan bir karar verdi.
Tahkimi bir kenara bırakın, bu ülkede mahkeme kararlarının bile tanınmadığı,
bir anlamda keenlemyekûn ilan edilmiş olduğu bir süreçle karşı karşıyayız. Bu
mahkeme kararının varlığına rağmen, “Artvin’de maden çıkartılmaz.” şeklindeki
mahkeme kararının kesim hükümle tescil edilmiş olmasına rağmen, ne yazık ki
ilgili şirket maden çıkartmayla ilgili çalışmalarına devam etti.
Değerli arkadaşlarım, Sayın Bakanla
-Orman Bakanıyla- bundan birkaç gün evvel bir görüşme yaptım. Burada yapmış
olduğum sözlerde de söylemiştim. Ben avukatlık yaptığım yıllarda şöyleydi:
6831’i yani Orman Kanunu’nu ihlal edenlere ilişkin olarak devletin bir gücü
vardı. Devlet bu kanunu ihlal edenlerin yani ağaç kesenlerin karşısına dikilir,
biz de avukatlık yapıyorken o orman suçu işleyen kişilerin avukatlığını
yapardık. Şimdi devir değişti arkadaşlar. 
Bakın, Artvinliler yirmi güne yakındır
ormana çıkıyorlar, ormanda nöbet tutuyorlar, Orman İşletme Müdürlüğü, Orman
Bölge Müdürlüğü ağaçları kesmesin diye. İnanmadığınızı tahmin ediyorum,
abarttığımızı da düşünebilirsiniz. İnanılmayacak bir şey yani Artvinliler nöbet
hâlinde. Siyasi parti ayrımı filan da yapmıyorum, sizinkiler de var işin
içerisinde yani bu anlamda gerçekten dik duruş sergileyen, sizden de var,
iktidar partisinden arkadaşlarımız da var, MHP’den arkadaşlarımız var,
Cumhuriyet Halk Partililer var. Siyasal kimliklerini kenara koyuyorlar,
diyorlar ki: “Ağaçlarımızı kesmeyin.” 
Sayın Bakana -Sayın Veysel Eroğlu’na-
dedim ki: “Sayın Bakan, bakın, aynı İzmir’de yaşanan cinayetin bir başka
boyutunu Artvin’de yaşatmak istiyorsunuz. İzmir’de binlerce zeytin ağacını
kestiler. Ya, bir bekleyin, şu yürütmeyi durdurma kararı bir çıksın. Eğer tersi
çıkarsa, biz hukuka ve kanunlara saygılıyız, gereğini yaparız. Ama, bu karar
çıkmadan, bir an evvel ağaç kesmedeki aceleciliğinizi anlayamıyorum.” Sayın
Bakan-Orman Bakanı- çok derin bir terminoloji içerisinde neden ağaç kesmeleri
gerektiğini bana anlattı.
Değerli arkadaşlar, bir kere daha söylüyorum,
Artvinliler ağaçlar kesilmesin diye gündüz gece demeden ağaçların başında nöbet
tutuyorlardı. Ama, bir şeyi öğrendik bu akşam: Bu ülkede hâlen -hani derler ya
“Berlin’de hâkimler var.” diye- hâkimlerin olduğunu öğrendik, Rize’de bir
mahkemenin olduğunu öğrendik. Rize İdare Mahkemesinin Başkanını ve yargıçlarını
içtenlikle kutluyorum. Rize’de, burada yapılan keşifle, burada yapılacak olan
bir maden çıkartma faaliyetinin bir kenti komple yok edeceğine ilişkin bir
tabloyu ortaya koydular, bir fiilî durumu ortaya koydular. Aslında, verilen
karar, bu yürütmeyi durdurma kararı bir ihsası reydir. İleride verilecek olan
bir nihai kararın da hangi doğrultuda yapılacağına ilişkin gerçekten bir karar
verdiler. 
İki gün evvel İçişleri Komisyonunda
Sayın Bakana seslendim: “Bakın, Artvinliler cumhuriyetin hiçbir döneminde
devletle ve güvenlik güçleriyle karşı karşıya gelmediler. Bunu da, karşı
karşıya getirme beceresini ne yazık ki sağlayacaksınız. Eğer bir tek
Artvinlinin burnu kanarsa bunun bedeli ağır olur.” dedim. Artvinliyi devletle
karşı karşıya getirmeyin. Artvinliler orada ormanlarını korumak için,
ağaçlarını korumak için sabahlara kadar nöbet tuttular; gelip de kimseye kimlik
sormadılar, asayiş timleri kurmadılar değerli arkadaşlarım, böyle şeyler
yapmadılar, bayrağı tartışmadılar, vergi toplamadılar, para basmadılar, “Ben
devlet kuruyorum.” demediler Artvinliler. (CHP sıralarından alkışlar)
“Cumhuriyete, Gazi Mustafa Kemal Atatürk’e, cumhuriyetin değerlerine bağlıyız.”
dediler. Bunları anlayın. 
Biz Artvin’de madeni istemiyoruz. Başka
türlü mü konuşalım? Türkçe anlatıyoruz, istemiyoruz. Bu ihalenin nasıl
yapıldığını biz biliyoruz. Buradan defalarca anlattım, ihaleye nasıl fesat
karıştırıldığını da anlattım. Yapmayın bu işi, Artvinliler bu cinayeti istemiyor.
Artvin’e gelenler bilir, kentin tepesinde beynimizi, varlığımızı, varlık
nedenimizi ortadan kaldırmaya çalışıyorsunuz. Eğer orada ağaçları keserseniz
orada kent diye bir şey kalmaz değerli arkadaşlarım. O nedenle, siyasal
kimliklerini kenara koyarak diyorlar ki: “Yapmayın, bu cinayete, bu kıyıma
‘Dur.’ deyin.” O nedenle, bu akşamki Rize İdare Mahkemesinin kararı hem Artvin
için hem o coğrafya için hem oradaki tabiat için, flora için, fauna için çok
önemli. O nedenle, bu verilen karar bizleri bir anlamda, kısmi de olsa
rahatlattı. 
İkinci bölümde bir konuşma daha
yapacağım, orada geri kalanına devam edeceğim. 
Yüce heyetinizi saygıyla selamlıyorum.
(CHP sıralarından alkışlar) 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte Kanun Tasarısının 13.
Maddesinin; (2) fıkrasında bulunan “Kurulu” kelimesinden sonra gelmek üzere
“Kurulunun teklifi üzerine Genel” ibaresinin eklenmesini arz ve teklif ederiz.
Yusuf Halaçoğlu
(Kayseri) ve arkadaşları 
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan. 
BAŞKAN – Hükûmet? 
KALKINMA BAKANI CEVDET YILMAZ (Bingöl)
– Katılmıyoruz Başkan. 
BAŞKAN – Sayın Bal, buyurunuz. (MHP
sıralarından alkışlar) 
FARUK BAL (Konya) – Sayın Başkan, değerli
milletvekilleri; İstanbul tahkim merkezinin genel sekreterliğiyle ile ilgili
13’üncü madde üzerine söz aldım. Yüce heyeti saygıyla selamlıyorum. 
Değerli arkadaşlarım,
genel sekretere önemli fonksiyonlar ifa etmektedir bu kanun tasarısı. O kadar
önemli fonksiyonlar ifa etmektedir ki bağımsız ve tarafsız olarak çalışması
gereken Milletlerarası Tahkim Kurulunun tabii üyesidir genel sekreter. Aynı
zamanda, Millî Tahkim Divanının da tabii üyesidir. 
7’nci maddeye
göre, yargısal karar verecek olan bu yere seçim yapılırken biraz daha böyle
rahat hareket etme imkânı vermek üzere bu önergeyi verdik. Bu seçimi genel kurul
yapsın yani sizin belirleyeceğiniz 29 kişi yapsın “Hiç olmazsa belki farklı bir
ihtimal ortaya çıkabilir mi, o ihtimallerden birisi değerlendirilebilir mi?
diye. Hayır, reddedeceksiniz biliyorum. Bunu kim seçecek? Tasarıya göre, bunu
yönetim kurulu seçecek. Yönetim kurulu kaç kişi? 3 kişi. Bu 3 kişi aynı zamanda
Milletlerarası Tahkim Kurulunun da tabii üyesi olacak -başkan ile genel
Sekreter- ve Millî Tahkim Kurulunun da tabii üyesi olacak ve bunların seçtiği 3
kişiyle birlikte Türkiye’nin tahkimle ilgili kararları alınacak, ilkeleri
belirlenecek, bu esasları belirlenecek. Bunun Türkçe anlamını ben biliyorum,
bilmeyenlere söyleyeyim: Tek adam işaret edecek “Şunu seçeceksiniz.” Diyecek;
o, yönetim kurulu başkanı olacak, yönetim kurulu başkanı genel sekreteri seçecek;
genel sekreterle birlikte ikisi divan üyelerini seçecekler ve o tek adamın
iradesiyle tahkim divanları ne derse o olacak. Nereden çıkarıyorsun? Vallahi
size bir örnek vereceğim, siz de saç baş yolacaksınız. 
Adalet
Komisyonunda HSYK tasarısı görüşülürken ben bir atıfta bulundum, Sayın İyimaya demişti
ki: “Parmakların aklı olsaydı demokrasiyi yok eden canavarlar ortaya çıkmazdı.”
Ben de “Bu kanun önemlidir, yargıdır, hukuktur, haktır, hürriyettir,
hakkaniyettir arkadaşlar; aklınızı, vicdanınızı, izanınızı kullanın.” diyerek
İyimaya’nın bu sözünü ifade ettim fakat bir madde geldi ki hakikaten beni de
şaşırttılar. O maddede dediler ki: “Kardeşim, bu olmaz.” Olmaz denilen madde
neydi? “Cumhurbaşkanının seçtiği Danıştay üyeleri imtihansız bir şekilde
istediği hukuk fakültesine yazılır, devam etmeden de diplomayı alır.” 
YILMAZ TUNÇ (Bartın) – Sadece onlar
değil, idari yargı…
FARUK BAL (Devamla) - Bu, Anayasa’nın
her tarafına aykırı, herkes biliyor bunu ve haklı olarak buradan çıktı,
tasarıdan çıktı ama gelin görün ki bir yerden talimat geldi, daha sonra
öğreniyoruz ki tekriri müzakereyle konulmuş. 
İşte bu, Türkiye Cumhuriyeti’nin
milletinin iradesinin tecelli ettiği Büyük Millet Meclisinin Adalet
Komisyonunda geçtiğimiz hafta oldu. Bundan sonra da bizim şüphelerimiz,
endişelerimiz, kaygılarımız, o tek adam iradesine göre şekillenmiş olan yasama,
tek adam iradesine göre şekillenmiş olan yürütme ve tek adam iradesine göre
şekillenmiş olan yargı hukuki ve ticari ihtilaflarda da tek adamın iradesine
tabi olacaktır.
HAKAN ÇAVUŞOĞLU (Bursa) – Sandığı
nereye koyacağız, sandığı? Sandık ne olacak?
FARUK BAL (Devamla) – Tek adamın
iradesi demek, denge ve denetim organlarından ve mekanizmalarından yoksun bir
idaredir, bunun anayasa hukukundaki adı diktatörlüktür.
HAKAN ÇAVUŞOĞLU (Bursa) – Sandık ne
olacak, sandık? Faruk Bey, sandık ne olacak?
FARUK BAL (Devamla) – Yılmaz Bey,
diktatörlüktür. Anladın mı? 
Teşekkür ederim. (MHP ve CHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 14’te iki adet önerge vardır,
sırasıyla okutup işleme alıyorum:
Türkiye Büyük Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 14. Maddesinin 2.fıkrasına
"Tanıklık yapamaz" ibaresinin eklenmesini arz ve teklif ederiz.
 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 Ali İhsan Köktürk Ali
Rıza Öztürk İsa Gök
 Zonguldak  Mersin Mersin
 Gürkut Acar Atilla
Kart Uğur Bayraktutan
 Antalya Konya Artvin
Türkiye Büyük
Millet Meclisi Başkanlığına
Görüşülmekte olan Kanun Tasarısının 14.
Maddesinin; (2) fıkrasında bulunan "tarafların yazılı izni olmaksızın
görevi gereği edindiği bilgi ve belgelere dayanarak beyan ve yayınlarda"
ibaresinin metinden çıkarılmasını, yerine "tarafların ve ilgili üçüncü
kişilerin yazılı izni olmadan beyan ve yayında bulunamaz" ibaresinin
eklenmesini arz ve teklif ederiz.
 Faruk Bal Lütfü
Türkkan Yusuf Halaçoğlu
 Konya Kocaeli Kayseri
 Emin Çınar Ahmet
Duran Bulut D. Ali Torlak
 Kastamonu Balıkesir İstanbul
BAŞKAN –
Komisyon, katılıyor musunuz?
ADALET KOMİSYONU
SÖZCÜSÜ ŞUAY ALPAY (Elâzığ) - Katılmıyoruz Sayın Başkanım.
BAŞKAN –
Hükûmet?
KALKINMA BAKANI
CEVDET YILMAZ (Bingöl) – Katılmıyoruz.
BAŞKAN – Sayın
Bal, buyurunuz. (MHP sıralarından alkışlar)
FARUK BAL
(Konya) – Sayın Başkan, değerli milletvekilleri; bu önerge de cümle ve anlam
bozukluğunu düzeltmek amacıyla verilmiştir. Peşinen sonucunu bildiğimiz için
burayı atlıyorum ve ben sizinle bugün bu önerge vesilesiyle hukuk devleti,
kanun devleti ve diktatörlük ile kamu düzeni, alan hâkimiyetiyle ilgili
düşüncelerimi paylaşmak istiyorum. 
Demokratik olduğu varsayılan ülkeler
iki türlüdür: Birisi, hukuk devletidir, orada hukuk üstündür. Diğeri ise o
kadar demokratik olmamakla birlikte kanun devletidir, yalan yanlış kanun olur,
burada da kanun hâkimiyeti esastır. Şimdi, Türkiye’yi bu ölçüye vurduğumuz
zaman bütün hukuk kuralları ifade eder ki kamu düzeni önemlidir. Kamu düzeni,
devletin asli görevidir. Kamu düzeni, vatandaşın can, mal emniyetini sağlamak
için güç kullandığı ve kullandığı güçle kamu düzenini ihlal edenleri adaletin
önünde yargıladığı bir düzendir. Kamu düzeniyle ilgili Sayın Başbakanın verdiği
beyanatları geçen haftalarda hepimiz duyduk, “Kamu düzenini sağlayamıyoruz, PKK
uzantılarından rica ediyoruz, kamu düzenini bozmayın veya siz sağlayın.”
Doğruluğu bilinmez ama PKK’nın kamu düzenini sağlaması için müzakere çerçevesi
içerisinde görüşmeler olduğunu da biliyoruz. Eğer bunlar doğruysa vahim bir
durumdur. Değerli arkadaşlarım, kamu düzenini bölen, bozan, paramparça eden
terör örgütüne sağlanacak hâle gelmiş bir ülkenin ne hukuk devletiyle ne kanun
devletiyle alakası vardır. Burası artık dağılmaya yüz tutmuş bir devlettir; kuralları,
kurumları, organları işlemeyen bir devlettir. Nitekim işlememektedir. PKK’nın
“Analar ağlamasın.” masum söylemiyle millet kandırılarak Oslo’da başlayan süreç
içerisinde -AKP’lilerin ifadesine göre “PKK bizi kandırdı diyor.” bazıları
ifade etmek için- dağdan inip şehre yerleştiği belli, köye, ile, ilçeye
yerleştiği belli ve buralarda PKK militanları gece silahlı, gündüz külahlı.
Gece silahıyla tehdit ediyor, gündüz külahıyla hükmediyor. Hüküm şu: PKK’ya
vergi adı altında haraç topluyor. Bunu herkes biliyor, Başbakan ikrar etti.
PKK’ya asker adı altında terör örgütüne militan topluyor. Bunu da herkes
biliyor. Can ve mal güvenliğini sağlamak demek olan, kamu düzeni demek olan,
kamu düzenini kontrol etmek demek olan asayişi kontrol ediyor; hâkiminden, savcısından,
polisinden, askerinden kimlik soruyor, yol kesiyor, Türkiye Cumhuriyeti’nin iki
vilayetinin arasını yirmi iki gün kapatıyor. Hani Anayasa’da seyahat hürriyeti
vardı, hani bunu devlet sağlamakla mükellefti? Dördüncüsü, mahkeme kuruyor. Ben
söylemiyorum, ben söylüyorum da iki yıldır söylüyorum, Başbakan da geçtiğimiz
hafta ifade etti öyle yaptığını. 
Değerli
arkadaşlarım, vergi alan, asker alan, kamu düzenini korumak için asayiş
kontrolü yapan ve mahkeme kuran kuruluşun adı nedir? Bilmeyenleriniz öğrensin:
Devlettir, devlet. Şu anda sizin müzakere diye başında oturduğunuz PKK terör
örgütü defakto devlet yetkisi kullanmaktadır sizin sayenizde. İşte böyle bir
ülkede hukukun üstünlüğü olabilir mi, böyle bir ülkede kanun hâkimiyeti
sağlanabilir mi? Zaten sağlanamıyor. O zaman, tek adam yönetimine doğru gidişat
Türkiye’yi bu hâle getirmiştir, yakın bir gelecekte daha vahim sonuçları
inşallah olmaz ama maalesef hep birlikte göreceğiz.
Yüce heyeti saygıyla selamlıyorum. (MHP
ve CHP sıralarından alkışlar)
BAŞKAN – Teşekkür ederim Sayın Bal.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 14. Maddesinin 2.fıkrasına
"Tanıklık yapamaz" ibaresinin eklenmesini arz ve teklif ederiz.
Turgut Dibek (Kırklareli) ve
arkadaşları
BAŞKAN – Komisyon katılıyor mu?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Sayın Bayraktutan, buyurunuz.
(CHP sıralarından alkışlar) 
UĞUR BAYRAKTUTAN (Artvin) – Sayın
Başkan, çok teşekkür ediyorum.
Değerli milletvekilleri, biraz önce
ifade etmiş olduğum, idare mahkemesinin yürütmeyi durdurma kararındaki bir
ibareyi sizinle paylaşmak istiyorum. Bundaki temel gerekçeyi yani bilirkişi
raporundaki temel gerekçeyi kendilerine gerekçe olarak tesis ettiler. “Burada
temel bir tercih yapılmalıdır. Ya Artvin ili yerleşim alanının bir kısmından ve
nitelikli korunmaya ayrılmış alanlarından vazgeçilecek ve 4.406 hektar alanda
madencilik yapılmalı veya bu alan içinde herhangi bir şekilde madencilik
yapılmasına izin verilmemelidir.” şeklinde bilirkişi raporu var.
Şimdi, değerli milletvekilleri, iktidar
partisinin milletvekillerine sesleniyorum, bakın: 27 Mart 2002 tarihinde
Türkiye Büyük Millet Meclisi oturumunda bizim de hemşehrimiz olan, şu anda
Kabinede görev yapan değerli Bakan Faruk Çelik şöyle bir konuşma yapıyor, Sayın
Bakan burada yok, siz iletirseniz çok sevinirim. Bu mahkeme kararının
gerekçesine teşkil eden dayanak ile Sayın Bakanın iktidar olmadan önce
muhalefet milletvekiliyken yapmış olduğu konuşmayı buradan paylaşıyorum.
Artvin’i savunmak için illa da burada olmaya gerek yok, bu tarafta da olsa
savunulabilir, burada olunca demek ki buradan daha farklı görünüyor Artvin. Sayın
Bakan diyor ki: “Yüzde 60 eğimli, heyelanlı bir bölge olan Artvin ilimizde bu
maden çalışmaları heyelanları daha da artıracaktır. Artvin ilinin ortadan
kalkmasına sebep olacak sonuçların ortaya çıkma ihtimali yüksektir.” Sayın
Bakan konuşuyor burada, devam ediyor: “Değerli milletvekilleri, Hükûmet, Artvin
ilini ortadan kaldırmaya değil, Artvin ilini geliştirmeye dönük politikalar ortaya
koymalıdır. Bu nedenle, yöre halkına ve yöre insanının sesine kulak vermelidir.
Yöre halkı, Artvin’in geleceğini; eğitim kenti olmasının sağlanmasında, eğitim
ve orman fakülteleri çalışmasının tamamlanmasında, her ilçede yüksekokul
açılması hedefinin gerçekleşmesinde ve tarım ürünlerinin geliştirilmesinde
görmektedir.” En ilgincini de sonunda diyor: “Değerli milletvekilleri, ekolojik
olmayan bir yatırımın uzun vadede ekonomik olmayacağının artık tartışılmaz bir
gerçek olduğunun hepimiz tarafından bilinmesi gerekir.” 
Sayın Faruk
Çelik’i kutluyorum, kendisine de buradan seslendim, bu konuşmayı daha önceden
de yaptım, “Sayın Bakanım, bu konuşmanızın arkasında mısınız?” dedim. Sayın
Bakan “Evet, arkasındayım, altına imza atıyorum.” dedi. Bir Artvinli hemşehrimi
buradan kutlamak da benim için önemlidir. Ben, Kabinenin başka bakanlarına
sesleniyorum, Enerji Bakanına sesleniyorum: İhale burada duruyor.
Değerli
arkadaşlar, bir ihale düşünün, o ihaleye 1 kişi girebiliyor. Koşullar burada,
savcılığa suç duyurusunda bulundum, hiçbir önemi yok, artık bir hukukçu olarak
hukuka da inanmıyorum. Orman Bakanına yalvarıyoruz “Etmeyin, eylemeyin, şu
yürütmeyi durdurma kararı çıkacak.” diye, “Hayır, bir an evvel ağaç kesimine
başlamamız gerekir, böyle böyle bir tablo var.” diyor.
Değerli
arkadaşlarım, halkın gücünün önünde hiç kimse duramaz. Halk, yasalardan da daha
öte. Yani, bu ülkede yasaları değiştirmek önemli değil, kafaları değiştirmek
önemli. Bakın, Murgul’da bu madenle ilişkili olarak bir siyanür havuzu girişimi
oldu, bütün bir Murgul halkı ayağa kalktı ve buna ilişkin işlemi yapan Cengiz
Grup -hani, o, milletle özel bir ilişkisi olan bir beyefendi var ya- onlar bu
kararlarını geri aldılar. Demek ki, halkın önünde hiçbir güç durmuyor.
Şimdi bu
doğrultuda, sizin bir bakanınızın gelip bu Meclis kürsüsünden -çok değil,
iktidar olmadan evvel yani bundan yaklaşık on iki sene evvel- bu şekildeki bir
maden çıkartmanın cinayet olduğunu haykırdığı bir tabloda bugün “Hayır, bugün
her şey normaldir, biz burada maden çıkartabiliriz.” diyebilir misiniz değerli
arkadaşlarım? Bakın, bu kenti Artvin’e gelenler, görenler bilirler, yüzde 60,
yüzde 70 eğimli olan bir kent değerli arkadaşlarım. Bütün sulama kaynaklarımız
kentin üzerinde, ağaçlarımız orada, yaşam alanlarımız oradan aşağı doğru
geliyor. Siz diyorsunuz ki: “Efendim hiçbir şey olmaz, biz bu kenti yok
edelim.” Hayır arkadaşlar, buna müsaade etmeyeceğiz. Bize bedeli, Artvinlilere
bedeli ne olursa olsun bu girişime, bu cinayete seyirci kalmayacağız.
O anlamda, bu
akşam verilen karar -bugün, çok tesadüf oldu, aslında ben başka bir konuda
konuşma yapacaktım ama- idare mahkemesinin vermiş olduğu bu karar, biraz önce
de ifade ettiğim gibi, şu anda -telefonla da konuştum- Artvin’in caddelerinde,
sokaklarında bir bayram havası içerisinde kutlanıyor. İnanıyorum ki bu
yürütmeyi durdurma kararı bir ara karardır ama arkasından nihai karar da
gelecektir. Ben, ülkemizde bütün bu karamsar tabloya rağmen, biraz önce de
ifade ettiğim gibi, bu mahkemenin kararının bizi rahatlattığına, Artvinlilerin
bu mücadelesinde çok önemli bir kilometre taşı olduğuna inanıyorum. İnanıyorum
ki bu kararla tahkimden öteye, mahkeme kararlarına herkesin uyması gerektiği
gerçeğini, herkesin bir gün bir mahkemeye ve hâkimlere ihtiyacı olduğu
gerçeğini de ortaya koyacaktır. 
Şimdi, maden şirketinin sahipleri şunu
düşünüyordur: Acaba biz nerede hata yaptık? Acaba nerede problem vardı? 
Buradan, işin asıl büyük ortağına
sesleniyorum, o kim olduğunu biliyor: Lütfen bu işten vazgeç. Bakın, bu ülkede
her şey para değil. Nereye götüreceksiniz öbür tarafa doğru? Biz, asıl büyük
ağabeyin ve ortağın kim olduğunu biliyoruz. Onu da yeri ve zamanı geldiği zaman
açıklayacağız. 
Hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
14’üncü maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
15’inci maddede bir önerge vardır,
okutup işleme alıyorum. 
TBMM
Başkanlığına
Görüşülmekte olan 640 sıra sayılı Kanun
Tasarısının 15. maddesinin (1). fıkrasının (b) bendinin madde metninden
çıkarılmasını; (c) bendinde yer alan “gelir ve bağışlarla” ibaresinin “gelirlerle”
şeklinde değiştirilmesini; diğer bentlerin buna göre teselsül ettirilmesini arz
ve teklif ederiz. 
 Mustafa Elitaş Mehmet
Doğan Kubat Yusuf Halaçoğlu
Kayseri İstanbul Kayseri
 Mehmet Akif Hamzaçebi Turgut
Dibek Osman Aşkın Bak
 İstanbul Kırklareli İstanbul

 Erol Dora
 Mardin
BAŞKAN – Komisyon, katılıyor musunuz? 
ADALET KOMİSYONU SÖZCÜSÜ ŞUAY ALPAY
(Elâzığ) – Takdire bırakıyoruz Sayın Başkan. 
BAŞKAN – Hükûmet? 
KALKINMA BAKANI CEVDET YILMAZ (Bingöl)
– Katılıyoruz Sayın Başkan. 
MUSTAFA ELİTAŞ (Kayseri) – Gerekçe…
BAŞKAN – Gerekçeyi okutuyorum: 
Gerekçe: 
Merkezin gelir kalemleri yeniden düzenlenmiştir.

BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmiştir.
Komisyonun redaksiyon talebi var.
ADALET KOMİSYONU SÖZCÜSÜ ŞUAY ALPAY
(Elâzığ) – Sayın Başkanım, kabul edilen önergeyle, (1)’inci fıkranın (b) bendi
madde metninden çıkarılmıştır. Teselsülün zorunlu sonucu olarak da kanun yapma
tekniği açısından (2)’nci fıkradaki (c) bendi ibaresinin (b) bendi olarak
değiştirilmesi gerekmektedir. Redaksiyon yetkisi çerçevesinde tutanaklara
geçmesi açısından bunu beyan ediyoruz.
BAŞKAN – Tamamdır.
Şimdi, redakte edilen konu, artı, kabul
edilen önerge çerçevesi içinde madde 15’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 16’da üç adet önerge vardır,
sırasıyla okutup işleme alıyorum:
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 16. Maddesinin "Dernekler
Kanunu” ibaresinden sonra gelmek üzere "4686 sayılı Milletlerarası Tahkim
Kanunu ve 6100 sayılı Hukuk Muhakemeleri Kanununun Tahkime ait onbirinci
kısım" ibaresinin eklenmesini arz ve teklif ederiz.
Dilek Akagün Yılmaz Turgut
Dibek Ali İhsan Köktürk
 Uşak Kırklareli Zonguldak
Ali Rıza Öztürk İsa
Gök Gürkut Acar
 Mersin Mersin Antalya
Atilla Kart Ömer
Süha Aldan Özgür Özel
 Konya Muğla Manisa
Türkiye Büyük
Millet Meclisi Başkanlığına
 Görüşülmekte Kanun Tasarısının 16.
Maddesinin (1) fıkrasında bulunan "hallerde" kelimesinden sonra
gelmek üzere “21.6.2001 tarih ve 4686 sayılı Milletlerarası Tahkim Kanunu,
12.12.2011 ve 6100 sayılı Hukuk Muhakemeleri Kanunu" ibaresinin
eklenmesini arz ve teklif ederiz.
Faruk Bal Lütfü
Türkkan Yusuf Halaçoğlu
 Konya Kocaeli Kayseri
Emin Çınar Ahmet
Duran Bulut D.Ali Torlak
 Kastamonu Balıkesir İstanbul
 
Türkiye Büyük
Millet Meclisi Başkanlığına
Görüşülmekte olan 640 sıra sayılı kanun
tasarısının 16 ıncı maddesinin tasarı metninden çıkarılmasını arz ve teklif
ederiz.
 Pervin
Buldan Erol Dora İdris Baluken 
 Iğdır Mardin 
Bingöl
Hasip Kaplan Adil
Zozani
 Şırnak Hakkâri
BAŞKAN – Komisyon katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz.
BAŞKAN – Gerekçeyi okutuyorum:
Gerekçe:
Yapılan değişiklik ile kurulacak olan
İstanbul Tahkim Merkezi'nin yargı mekanizmasında yaratacağı sakıncaların
önlenmesi amaçlanmıştır. Ayrıca, madde metninde "bu kanunda hüküm
bulunmayan hallerde…Medeni Kanun ile ...Dernekler Kanunu" hükümlerinin
uygulanacağı hüküm altına alınırken işbu tasarı ile birinci dereceden ilgili
Hukuk Muhakemeleri Kanunu ile Milletlerarası Tahkim Kanunu'na atıf yapılmamış
olması son derce vahimdir. Bu nedenle işbu hüküm tasarı metninden
çıkarılmalıdır.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte Kanun Tasarısının 16.
Maddesinin (1) fıkrasında bulunan "hallerde" kelimesinden sonra
gelmek üzere “21.6.2001 tarih ve 4686 sayılı Milletlerarası Tahkim Kanunu,
12.12.2011 tarih ve 6100 sayılı Hukuk Muhakemeleri Kanunu" ibaresinin
eklenmesini arz ve teklif ederiz.
Faruk Bal
(Konya) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Sayın Bal, buyurunuz.
FARUK BAL (Konya) – Teşekkür ediyorum
Sayın Başkan.
Değerli arkadaşlarım, bu madde bu
tasarının en önemli maddelerinden bir tanesidir. “Bu kanunda hüküm bulunmadığı
hâllerde ne yapılacaktır?” sorusuna cevap vermektedir. Bu bir tahkim kanunudur.
Tahkim Türk hukukunda hem uluslararası hukuk bazında hem de millî hukuk bazında
kodifike edilmiş, kanunlaştırılmış bir alandır. Dolayısıyla, bu kanunda hüküm
bulunmadığı takdirde uygulanacak olan kural şudur: Yabancı hukukla ilgili bir
durum var ise Milletlerarası Tahkim Kanunu uygulanacaktır, millî hukukla ilgili
bir husus varsa bu takdirde de Hukuk Usulü Muhakemeleri Kanunu uygulanacaktır.
Bu gayet tabii, gayet doğaldır. Ancak, bu tasarıda ne yazılıdır? Gülmeyin,
hukukçular gülecektir. “Medeni Kanun ile Dernekler Kanunu uygulanacaktır.” Bu
hakikaten komiktir çünkü Medeni Kanun’dan sonra Dernekler Kanunu’na atıf yapmak
tam bir hukuk bilgisizliğidir. Çünkü Medeni Kanun’da derneklerle ilgili
hükümler vardır, derneklerle ilgili hükümler Dernekler Kanunu’na zaten atıf
yapar. O zaman, Medeni Kanun’dan sonra Dernekler Kanunu’na atıf yapmak sadece
işi gargaraya getirmek demektir, “Bak, biz atıf yaptık.”
Şimdi, sorduğumuzda buna şöyle bir
gerekçe getirdiler: “Efendim, bu, yargılama yapacak bir organ değil.” “Nedir?”
“Bu bir dernektir.” Bu bir dernekse niye merkez olarak kuruyorsun kardeşim?
Kanaryasevenler Derneği gibi, “tahkimsevenler derneği” de, gitsin, herkes
kursun. Hayır, bu, bir tahkimsevenler derneği değil. Bu, aynı zamanda,
milletlerarası tahkim konusunda hüküm vermiş olanların kararlarına karşı itiraz
edilecek bir divan oluşturuyor yani yargı görevi yapacak. Bu, aynı zamanda,
millî tahkimle ilgili verilmiş kararların itiraz mercisi olarak millî tahkim
merkezi divanı kurmaktadır. Dolayısıyla, bu kanunun içerisinde o tahkim
merkezlerine müracaat usulü vardır, müracaat usulüyle ilgili süreler vardır,
tebliğle ilgili hükümler vardır ve tahkim divanlarının vereceği kararın
kesinliğiyle ilgili hüküm vardır.
Dolayısıyla, “bu kuş mudur, deve midir?”
sorusunun cevabı… Bu, değerli arkadaşlarım, bir dernek değil. Bu, bir yargılama
yapabilecek, organları ve onların faaliyetlerini teşkil eden bir merkezdir.
Öyle bir merkezdir ki, tahkimin usul ve esaslarını belirleyecek. Neye göre
belirleyecek? Kafasına göre mi? Akşam yatıp gördüğü rüyaya göre mi? Tahkimin
usulleri belirli. New York Sözleşmesi’nde belirli. Buna uygun olarak
uluslararası tahkimle ilgili birtakım merkezlerin ortaya koymuş olduğu evrensel
değerde kabul edilen içtihatlar vardır; Londra, Paris, Hong Kong tahkim
merkezlerinin ortaya koyduğu kurallar vardır. Bunlara gidebilmek için bu
maddeye demeniz lazım ki: “Hüküm bulunmayan hâllerde Milletlerarası Tahkim ve
Hukuk Muhakemesi Kanunu uygulanır.”
Tabii, bu neyi gerektiriyor? Bu, hukuka
saygıyı gerektiriyor. Bu, hukukun üstünlüğünün kabulünü gerektiriyor. Bu, inşa
edilecek olan İstanbul tahkim merkezinin gerçekten bağımsız, gerçekten tarafsız
olması şartını kabullenmeyi gerektiriyor. Oysa, sizde öyle bir niyet yok. Çok açık ifade
ediyorum: Siz, yandaş sermayeyi devlet bütçesinden bu yolla daha da
bitlendirmek için, imtiyaz, şartlaşma ve sözleşmelerindeki tahkim kuralına göre
devletin bütçesine elini atmış olan, haram sofrasında bulunan insanları millî
ve milletlerarası tahkim yoluyla yani bu merkez marifetiyle soymak için böyle
bir tasarı getiriyorsunuz diyor, hepinizi tekrar saygıyla selamlıyorum. (MHP ve
CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının 16. Maddesinin "Dernekler
Kanunu" ibaresinden sonra gelmek üzere "4686 sayılı Milletlerarası
Tahkim Kanunu ve 6100 sayılı Hukuk Muhakemeleri Kanununun Tahkime ait onbirinci
kısım" ibaresinin eklenmesini arz ve teklif ederiz.
Ömer Süha Aldan (Muğla) ve
arkadaşları
BAŞKAN – Komisyon katılıyor mu? 
ADALET KOMİSYONU SÖZCÜSÜ ŞUAY ALPAY (Elâzığ) – Katılmıyoruz
Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl) – Katılmıyoruz
Başkanım.
BAŞKAN – Manisa Milletvekili Sayın Özgür Özel.
Buyurunuz. (CHP sıralarından alkışlar)
ÖZGÜR ÖZEL (Manisa) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum.
Uluslararası tahkimi konuşuyoruz. Nereden çıkıyor bu
ihtiyaç? Uluslararası tahkim, çok uluslu ya da uluslararası şirketlerin Türkiye’ye
gelip yatırım yapma, buradaki varlıklarını sürdürme, yeni yatırımlar yapmakla
ilgili bütün dünyada olduğu gibi Türkiye’ye de dayattığı, zorladığı bir
uygulama. Bu, tabii, bugünlere özel değil, Osmanlıdan beri başımızın belası
olan ve uluslararası sermayenin her zaman istediği, arzu ettiği bir uygulama.
Bugün de Hükûmet onunla ilgili ilave düzenlemeleri getirdi, burada bunun
üzerinde çalışıyoruz. Neden? Türkiye’nin hukukuna, ulusal yargımıza
paracıklarını emanet edemiyorlar, o yüzden de ilave güvenceler istiyorlar. 
Peki, biz Türkiye’de “Bizim hukukumuz herkesin hakkını
korur.” diyebiliyor muyuz? Hukuka güveniyor muyuz? Bu konuda geçtiğimiz
günlerde Manisa’nın Soma ilçesinin Yırca köyünde ağaçlar kesilirken bir yaşlı
amca Manisa Valisinin karşısına geçti -Valiliğe vekâlet eden Vali
Yardımcısının- yaşlı gözlerle şunu söyledi: “Ey evladım, askere çağırdınız
geldik, vergi istediniz verdik. Üç gün geç yatırsam elektrik parasını elektriği
kesersiniz. Eğer bugün arkamda durmayacaksanız, devlet olduğunuzu ne zaman
göstereceksiniz? Valiye güvenemeyeceksek, mahkemeye güvenemeyeceksek,
jandarmaya güvenemeyeceksek biz kime güveneceğiz? Devlet devletliğini nasıl
gösterecek?” 
Maalesef
Türkiye’de bütün kurumlar, özellikle kurumlar ve kuvvetler arasındaki denge,
ayrılık ilkesi o kadar ortadan kaldırıldı ki artık kimsenin kendini güvende
hissedeceği bir ortam yok ve maalesef adalet sistemi de bunlara dâhil. Peki, bu
dejenerasyon nerede? Birazdan Manisa Valisini, Soma Kaymakamını, jandarma
komutanını söyleyebilirim ama güneş çarığı, çarık ayağı sıkıyor. Mesele, ta
devletin en tepesinden, şimdi en tepesinde oturan şahıstan geliyor. Ne demişti
kendisinin “başkanlık sarayı” olarak söylediği, sonra bir başka isim takarak
partisiyle özdeşleştirdiği o kaçak sarayın inşaatını mahkeme durdurduğunda
“Güçleri yetiyorsa gelsinler, yıksınlar. Yürütmeyi durdurdular, bu binayı
durduramayacaklar, açılışını da yapacağım, içine girip de oturacağım.” Şimdi,
bunu, o zamanlar devletin, yürütmenin başı olan, şu anda devletin en kudretli,
en üst makamında oturan kişi söylerse, ondan sonra zavallı köylülerin
zeytinlerini korumak için acele kamulaştırmaya karşı açtıkları davaya yürütmeyi
durdurma kararı verilecekmiş, verilmeyecekmiş bunu kim dinler? Esas sıkıntı,
esas kaos ve esas insanların kendini yalnız hissetmesi devletin tepesinin bu
tutumundan kaynaklanıyor. 
Bir gün
Manisa’nın Yırca köyü, seksen beş yıllık, yüz yıllık zeytin ağaçlarının
bulunduğu ve… Hani hep diyoruz ya “O tütün bitti, üzüm bitti, bağcılık bitti, o
yüzden madenlere ucuz işçi olarak mahkûm oldu köylülerimiz.” buna karşı
zeytinlerine tutunan köylüler var. 6 bin tane zeytin ağacı, 80 tane hissedar
ama 23 tane tarımla uğraşan gerçek köylü, eğer ekmeklerini zeytinden, zeytin
yağından çıkarmasalar o madene girip ölüme mahkûm olacaklar, hayata tutunmaya
çalışıyorlar. Bir gün öğrendiler ki 10 Mayıs 2014’te Hükûmetimiz acele
kamulaştırma yapmış. Amcalar diyor: “Ne menem bir şey bu acele kamulaştırma?”
Şöyle anlatmak durumundayız: Millî güvenliğin, devletin menfaatlerinin üst
düzeyde tehdit altında olduğu durumlar falan... Yani karşıda düşman ordusu
geliyor, amca diyor ki: “Tapulu arsama sokamam. Burası benim domates tarlam.
Buraya mevzi kazamazsınız.” “Amca, al paranı, çekil kenara.” Böyle bir durum
mu? Yok. Kolin bir yere giriyor, herhangi bir yere yapacak bir de esnek bir
sözleşme ama diyor ki: Ben tam öbür termik santralin yanına bu yerimi yapacağım
çünkü oranın özelleştirmesinde önceden bir avantaj sağlamak istiyor ve şimdi
çıkıyor diyor ki: Ben buradaki 6 bin zeytini kesmek istiyorum. Buna karşılık
köylüler dava açıyorlar. Hızlı görülmesi gerekiyor, geçen sene çıkan yasayla,
on beş gün EPDK’ya süre veriliyor. EPDK savunmayı yapıyor, mahkeme görülüyor,
karar yazım aşaması. O Marquez’in Kırmızı Pazartesi’si gibi, o gece bir cinayet
işleneceğini hepimiz biliyorduk ve ben o gece Plan ve Bütçede Sayın Arınç’a
söyledim, tutanaklarda var, “Bu gece bir şeyler olacak, engel olun.” dedim.
“Vallahi sizdeki bilgi bende yok.” dedi. O, onu söyledikten on beş dakika sonra
jandarma komutanı garanti verdi “Hiçbir şey olmayacak.” diye ve iki saat sonra
6 bin tane zeytini katlettiler. Yani şu çok uluslu şirketler bizim yargıya
güvenmemekte haksız mı, onu takdirlerinize arz ediyorum.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Geçici madde 1’de üç adet önerge
vardır, sırasıyla okutuyorum: 
Türkiye Büyük
Millet Meclisi Başkanlığına
Görüşülmekte olan 640 sıra sayılı
“İstanbul Tahkim Merkezi Kanunu Tasarısı”nın “Geçici Madde”nin dördüncü
fıkrasında yer alan “ilk yıl” ibaresinin “ilk iki yıl” şeklinde
değiştirilmesini arz ve teklif ederiz. 
 Mustafa Elitaş Mihrimah
Belma Satır Metin Külünk
 Kayseri  İstanbul İstanbul
 Muhammet Bilal Macit Hamza
Dağ Mehmet Şükrü Erdinç
 İstanbul İzmir Adana

Türkiye Büyük
Millet Meclisi Başkanlığına
Görüşülmekte Kanun Tasarısının geçici
1. Maddesinin;
1-  (1) fıkrasında bulunan
"Birliği" kelimesinden sonra gelen ibarenin "ve Türkiye Barolar
Birliği tarafından görevlendirilecek üçer kişilik üyeden oluşturulacak ve
başkanlığını en kıdemli üyenin yapacağı Geçici Komisyon tarafından
yürütülür." Şeklinde değiştirilmesini,
2 -  (2) fıkrasında bulunan
"Türkiye Odalar ve Borsalar Birliğine" ibaresinin "Geçici
Komisyona" olarak değiştirilmesini,
3 – (4) fıkrasının "Merkezin
faaliyetlerini yürütebilmesi için Genel Kurulun ilk toplantısına kadar gerekli
harcamalar daha sonra mahsup edilmek üzere Türkiye Odalar ve Borsalar Birliği
ve Türkiye Barolar Birliği tarafından karşılanır" şeklinde
değiştirilmesini arz ve teklif ederiz.

 Faruk Bal Lütfü
Türkkan  Yusuf Halaçoğlu
 Konya Kocaeli Kayseri

 Emin Çınar Ahmet
Duran Bulut D. Ali Torlak
 Kastamonu Balıkesir İstanbul

Türkiye Büyük
Millet Meclisi Başkanlığına
Görüşülmekte olan 640 sıra sayılı
İstanbul Tahkim Merkezi Kanunu tasarısının Geçici madde 1’in 4.fıkrasının madde
metninden çıkarılmasını arz ve teklif ederiz.

 Dilek Akagün Yılmaz Ömer
Süha Aldan Turgut Dibek
 Uşak Muğla Kırklareli
 Ali İhsan Köktürk Ali
Rıza Öztürk İsa Gök
 Zonguldak Mersin Mersin
 Gürkut Acar Atilla
Kart
 Antalya Konya
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan. 
BAŞKAN – Hükûmet? 
KALKINMA BAKANI CEVDET YILMAZ (Bingöl)
– Katılmıyoruz Başkanım
BAŞKAN – Sayın Öztürk, buyurunuz. (CHP
sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri, Adalet ve Kalkınma Partisi Türkiye Büyük
Millet Meclisindeki çoğunluğuna dayanarak sık sık kanun çıkarmakta, bu
kanunların gerçekten, Türk milletinin ihtiyaçlarına yanıt verip vermemesi
önemli olmamakta çıkışında, daha ziyade kendilerinin günlük çıkarları kanun
çıkarılmasında etkin olmaktadır. Bir paket geliyor, o paketin yarısı dağılıyor,
paketin içinde kalanlar da üç dört ay sonra yine o paketi getirenler tarafından
ortadan kaldırılıyor. Artık, yargıdaki düzenlemelerin böyle olduğunu hepimiz
biliyoruz. 
Vesayete ve darbelere karşı olduğunu
her vesileyle iddia eden Adalet ve Kalkınma Partisi komisyonlarda kendi
reddettikleri önergeyi yürütmenin baskısıyla, uyguladıkları yöntemle yeniden
kabul etmek durumunda kalıyorlar, demek ki millî iradeden anladıkları odur. 
Şimdi, değerli milletvekilleri, ben
babamın ölümünden beş gün sonra doğdum. Yani, tütünlerin birinci el
kırmasıymış. Bugün doğum günüm, nüfus cüzdanımda 20 Kasım olarak yazıyor da
millet kutluyor. Hâlbuki ben anama sorduğumda “Tütünlerin birinci el
kırılmasında doğdun oğlum.” dedi. Tütünler de kasımda kırılmıyor, haziranda
kırılır. Sonra amcama falan sordum: “17 Haziranda baban öldü, beş gün sonra sen
doğdun.” dedi.
Buradan şunu söylemek istiyorum:
Yetimliğin ne demek olduğunu çok iyi bilirim, yani baba sevgisinden yoksun büyümenin
ne olduğunu bilirim. Dün Ermenek’te çıkarılan 8 maden şehidinin cenazesi vardı.
Orada anaların acısına şahit olduk. Hani “Benim oğlum yüzme bilmiyor.” diyen
kadını gördüm ama orada yetim kalan çocukları da gördüm. Dört aydır o maden
işçilerinin ücret almadığını da öğrendik. O insanların aç olduğunu gördük.
Bugüne kadar, bu yaşıma kadar insanların ezan vaktini ve namaz vaktini
beklediklerini gördüm, yani insanlar caminin yanına gidip ezanın okunmasını
beklerler, namaz vaktini beklerlerdi ama ezanın ve namazın insanları
beklediğini görmemiştim. Yine bugüne kadar… Siyasetçilerin ezan ve namazı kendi
talepleri doğrultusunda geriye bıraktırdığını da hadi kabul ettim ama değerli
milletvekilleri, dün 8 tane maden şehidinin tabutları masanın üzerinde dizili
vaziyette; ben, Genel Başkan Yardımcımız Yakup Akkaya, parti meclisi üyemiz ve
eski bakan Fikret Ünlü oradayız -CHP’yi de temsilen- bir sürü cemaat bekliyor,
siyah takım elbise giymiş bir adam, gözlük de takmış -hani ben diyorum ya bu
ölümlerden sonra devlet cenaze levazımcılığı yapıyor diye, tam orada gördük-
elinde telefon “Tamam, tamam, öğle namazı bekletilecek, ben okuyun dediğim
zaman okunacak ezan.” diyor.
Şimdi, “Başkan gelecek, başkan
gelecek.” Ben de sandım ki belediye başkanı gelecek. O arada Genel Başkan
Yardımcımız sordu: “Hangi başkan gelecek?” dedi. “Diyanet İşleri Başkanı.”
dedi. Ben de müdahale ettim: Diyanet İşleri Başkanı bu öğle ezanının saat kaçta
okunacağını bilmiyor mu, öğle namazının kaçta kılınacağını bilmiyor mu, bu
kadar adam burada bekler mi? Madem öyle, öğlen namazını kılmadan doğru cenaze
namazı… “Efendim, Ankara’dan geliyor.” dedi. “Siz ne iş yapıyorsunuz.” dedim.
“Ben müftüyüm. Ankara’dan geliyorum.” dedi. “E, ben de Ankara’dan geldim, bir
saat erken kalksalardı.” dedim. “Bakan Bey ile onlar Ankara’dan geliyor.” Ve
Bakanın Diyanet, İşleri Başkanının o mahale girdiği anda saat on ikiyi on beş
dakika geçiyordu, tam yarım saat geçiyordu. Onlar girer girmez “Allahu ekber…”
sesi yükseldi, ezan okunmaya başladı. 
Değerli arkadaşlarım, ben bir Diyanet
İşleri Başkanının kendisi oraya gelecek diye…
MURAT YILDIRIM (Çorum) – Sen öğlen
namaz kılmıyor musun?
ALİ RIZA ÖZTÜRK (Devamla) – Bırak,
bırak! Sen bana dindarlığı öğretme. Bırak sen! Ayıplaman lazım, ayıplaman
lazım… (AK PARTİ sıralarından “Sen ayıpsın yahu! Bilmiyorsun, konuşuyorsun.”
sesi) O kadar insanı orada bekletiyorsun ve bunu Diyanet İşleri Başkanı
yapıyor. Ayıptır, saygısızlıktır. Cemaate de saygısızlık, dine de
saygısızlıktır. Sen bana dini öğretemezsin ayrıca. Haddini bil! Senin
dindarlığın bu kadar olur işte. Orada yarım saat öğlen namazını, öğlen ezanını
bekleten Diyanet İşleri Başkanına sahip çıkarsın sen. Ayıptır! Böyle bir şey
olmaz arkadaşlar, böyle bir şey olmaz. Orada bir Diyanet İşleri Başkanı öğlen
ezanını ve arkasından namazı, o insanların cenaze namazını bekletemez, o
insanların acı çekmesine neden olamaz. 
(Mikrofon otomatik cihaz tarafından
kapatıldı) 
BAŞKAN – Teşekkür ederim.
ALİ RIZA ÖZTÜRK (Devamla) – Ben o din
okullarında yetiştim, sen hiç merak etme.
Benim bildiğim, cenazelerin anında
hemen toprağa götürülmemesi onlara ceza çektirmektir, ailelerine ceza
çektirmektir.
Teşekkür ediyorum, saygılar sunuyorum.
(CHP sıralarından alkışlar)
BAŞKAN – Teşekkür ederim Sayın Öztürk.
Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir.
Şimdi, diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte Kanun Tasarısının geçici
1. Maddesinin;
1-  (1) fıkrasında bulunan
"Birliği" kelimesinden sonra gelen ibarenin "ve Türkiye Barolar
Birliği tarafından görevlendirilecek üçer kişilik üyeden oluşturulacak ve
başkanlığını en kıdemli üyenin yapacağı Geçici Komisyon tarafından
yürütülür." şeklinde değiştirilmesini,
2 -  (2) fıkrasında bulunan
"Türkiye Odalar ve Borsalar Birliğine" ibaresinin "Geçici
Komisyona" olarak değiştirilmesini,
3 – (4) fıkrasının "Merkezin
faaliyetlerini yürütebilmesi için Genel Kurulun ilk toplantısına kadar gerekli
harcamalar daha sonra mahsup edilmek üzere Türkiye Odalar ve Borsalar Birliği
ve Türkiye Barolar Birliği tarafından karşılanır" şeklinde
değiştirilmesini arz ve teklif ederiz.
Faruk Bal
(Konya) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Katılmıyoruz Sayın Başkan.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılmıyoruz Başkanım.
BAŞKAN – Sayın Bal, buyurunuz. (MHP
sıralarından alkışlar) 
FARUK BAL (Konya) – Sayın Başkan,
değerli milletvekilleri; son maddeyi görüşüyoruz, ben de huzurlarınıza son defa
çıkıyorum. 
Belki dikkatinizi çeker diye, Ali Rıza
Bey’in anlattığı şu hazin, hepimizin manevi değerlerini, manevi değerleri
korumak, uygulamak, onları halka benimsetmekle görevli Diyanet İşleri
Başkanının ve müftüsünün tavrını kınayarak, bir Erzurum hikâyesi anlatarak
sözlerime başlamak istiyorum. Nasıl olsa hukuk deyince siz guguk anlıyorsunuz,
farklı farklı alanlarda konuşalım, sohbet edelim.
İki Erzurumlu sohbet ederken bir tanesi
demiş ki: “Yahu, bu Erzurum’a ne olacak? Bak yine hava karıştı.” Karşıdaki adam
da demiş ki: “Yahu, memleketin sahabı mı var kardeşim? Yarın kar da yağar,
fırtına da olur.” Şimdi, tabii, memleketin “sahabı” hukuk açısından hiç kalmadı
çünkü hukuka saygı kalmadı. Bu kanunun son maddesi de onunla ilgili bir durum. 
2 tane kurum var; biri Barolar Birliği,
biri TOBB. Barolar Birliği tu kaka, TOBB el, baş üstünde. İstanbul tahkim merkezi
de el, baş üstünde olduğu için TOBB’un kontrolünde yaptırılıyor. Müracaatlar
ona olacak, kuruluş işlemlerini o yapacak, ilk çalışmalarını o yapacak,
seçimlerini o yürütecek. 
Peki, TOBB’un bünyesinde zaten bir
Tahkim Kurulu vardır. Tabii, Sayın Bakan Adalet Bakanı değil de zabıtlara
bakarsa görür, TOBB’un yetkilisi diyor ki: “Bizdeki Tahkim Kurulu çalışmıyor.”
Yani TOBB’un bünyesindeki Tahkim Kurulu çalışmıyor. Tahkim Kurulu çalışmıyorsa
zaten o kurula bir güvensizlik vardır, onun için çalışmıyordur. Güvensizlik
olduğu TOBB’un yetkilisinin beyanıyla sabit olan buraya niçin İstanbul tahkim merkezinin
kuruluşu verilir de Barolar Birliğiyle ilgili olmak üzere Barolar Birliğinin
tüm organları dururken, yönetim organı dururken, genel kurulu dururken, baro
başkanlarından müteşekkil bir heyete İstanbul tahkim merkezine üye seçmek için
yetki verilir? Bu size bir şey hatırlatmıyor mu değerli milletvekilleri?
Hafızanızı yoklayın, bu size çok acı bir olayı hatırlatacak. Bu jargon 2010
Anayasa değişikliğinin jargonudur. 2010 tarihinde Anayasa’yı değiştirirken
Barolar Birliğince yapılacak seçimin Barolar Birliğince değil, baro
başkanlarının çoğunluğuyla yapılmasına siz karar verdiniz ve o kararın gereği
olarak da AKP’ye çalışmasıyla temayüz etmiş bir Baro Başkanı yüksek yargının
önemli bir organına seçilmiştir. 
Değerli arkadaşlarım, bu gidişat doğru
bir gidişat değil. Erzurum’un “sahabı” olmayabilir ama bu memleketin sahibi
hepimiziz. Erzurum’a kar yağmasından, yağmur yağmasından endişe eden insanlar
olabilir ama hepimizin bu ülkenin haksız, hukuksuz, adaletsiz, hakkaniyetsiz,
vicdansız, izansız bir sürece girmesinden rahatsız olmamız gerekir diyor,
önergeye zaten ret oyu vereceğiniz için “Destek filan verin.” demiyorum. 
Hepinize hayırlı geceler diliyorum.
(MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 640 sıra sayılı
"İstanbul Tahkim Merkezi Kanunu Tasarısı"nın "Geçici
Madde"nin dördüncü fıkrasında yer alan "ilk yıl" ibaresinin
"ilk iki yıl" şeklinde değiştirilmesini arz ve teklif ederiz. 
Mustafa Elitaş
(Kayseri) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ŞUAY ALPAY
(Elâzığ) – Takdire bırakıyoruz Sayın Başkanım.
BAŞKAN – Hükûmet?
KALKINMA BAKANI CEVDET YILMAZ (Bingöl)
– Katılıyoruz Sayın Başkan.
BAŞKAN – Gerekçeyi okuyun. 
Gerekçe:
Tahkim Merkezinin kuruluşunu tamamlayıp
faaliyete başlayabilmesi için kuruluş bütçesinin Başbakanlık tarafından
karşılanacağı belirtilmiştir. Merkezin diğer uluslararası tahkim kurumlarıyla
rekabet edebilmesi, giderlerini karşılayabilecek gelirlere sahip olabilmesi
bakımından bir yıl olarak öngörülen bütçe desteğinin iki yıla çıkarılması
amaçlanmıştır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen
önerge çerçevesinde geçici madde 1’i oylarınıza sunuyorum: Kabul edenler… Kabul
etmeyenler… Kabul edilmiştir.
Madde 17’yi
oylarınıza sunuyorum: Kabul edenler… Kabul etmeyenler… Kabul edilmiştir.
Madde 18’i
oylarınıza sunuyorum: Kabul edenler… Kabul etmeyenler… Kabul edilmiştir.
İkinci bölümde
yer alan maddelerin oylamaları tamamlanmıştır.
Şimdi, tasarı
hakkında oyunun rengini belli etmek üzere, lehte olmak üzere Kayseri Milletvekili
Sayın Yusuf Halaçoğlu…
Buyurunuz.
YUSUF HALAÇOĞLU
(Kayseri) – Evet, Sayın Başkan, değerli milletvekilleri; çıkarılan yasa hayırlı
olsun her şeyden önce. İnşallah herhangi bir şekilde uyuşmazlık veyahut da
uygunsuzluk sebebiyle yeniden maddeler getirmeye, bunu değiştirmeye
kalkışmazsınız. Ama benim gördüğüm kadarıyla çok uzun bir zaman geçmeden
bununla ilgili birtakım, yeniden, değişiklikler öneren yasalar gelecek. Eğer
seçim dönemi dolayısıyla Türkiye Büyük Millet Meclisinin çalışması söz konusu
olursa bu yasaları o zaman içerisinde de göreceğiz seçime gitmeden önce. 
Şimdi, iki
konuda önerilerimizi yerine getirdiği için Sayın Bakana da diğer değerli
arkadaşlara da teşekkür ediyorum. 11’inci maddeyle 15’inci maddedeki
tekliflerimiz… Burada dün yaptığım konuşmada tahkim kurulunun herhangi bir
şekilde gelirleri içerisinde bağışların olmaması gerektiğini söylemiştim çünkü
bağış aldığınız takdirde, masaya oturduğunuzda o kişi aleyhine pek herhangi bir
harekette bulunamazdınız. Nitekim, onun değiştirilmiş olması bence önemli bir
aşamadır diye düşünüyorum.
Yine, belli bir
tecrübeye sahip insanlardan seçilmesi yönünde 11’inci madde çerçevesinde, yani
kim idiği belirsiz insanlar yerine belli bir tecrübeye sahip, beş yıllık bir
tecrübeye sahip insanların seçilmesi yerinde olmuştur diye düşünüyorum ama yine
de benim hâlâ burada çekincelerim var. Her ne kadar Sayın Bakan, geçici birinci
maddenin (3)’üncü fıkrasına, “Merkezin işleyişine ilişkin usul ve esasları
içeren düzenlemeler yönetim kurulunun seçilmesinden itibaren altı ay içinde
merkez tarafından hazırlanır ve yürürlüğe konulur.” fıkrasına dayanarak belli
bir yönergenin veya yönetmeliğin çıkarılacağını belirtmişse de açıkça
yazılmadığı için yönetmelik konusu, merkezin nasıl bir işleyiş içerisinde
olacağı, hangi kurallar çerçevesinde yönetileceği konusunun hâlâ sıkıntı
olacağını düşünüyorum. Çünkü birtakım kanunları düşündüğünüz takdirde kanunların
üstünde karar veren bir mevkiye giriyor, dolayısıyla bunun sıkıntıları olacak. 
Nitekim ben şöyle bir örnek vereyim
size: Şimdi, Maliye Bakanlığı Gelirler Müdürlüğü, maliyeyle ilgili bir şikâyet
üzerine, Tarih Kurumuyla ilgili bir uyuşmazlık meselesi gündeme gelmişti, Tarih
Kurumunun kurumlar vergisi ödemediği, dolayısıyla kurumlar vergisi ödemesi
gerektiği şeklindeydi. Uzlaşma yoluna gitmeye kalkıştık yani öyle bir teklif
geldi, vardığımda şunu söyledi yani müsteşar yardımcısı bunu söyleyen, dedi ki:
“Hocam, tamam, siz kamu kuruluşusunuz. Dolayısıyla, kurumlar vergisini yüzde 10
olarak ödeyin.” Şimdi, kanunda kurumlar vergisi yüzde 25 biliyorsunuz yani
“Yüzde 10 ödeyin.” şekline indirmesi mümkün olabilir mi? Kim olursa olsun, kanunu
indirebilir misiniz? İndiremezsiniz. Böyle bir uzlaşmanın olmayacağı kesin ve
kendisine şunu söyledim: Mademki yüzde 10’a kadar indirebiliyorsun, o zaman
hepsini kaldırın. Sonunda uyuşmazlıkla sonuçlandı ama ticaret mahkemesi
lehimize karar verdi. Şimdi, burada mahkemeye gidilip gidilemeyeceği de belli
değil tabii ama her halükârda hukuka dayanması zarureti vardır, gerekiyorsa
diğer şeylere kadar, hani “Verdiği karar kesin.” dense bile muhakkak ki
kişilerin mahkeme yolu açıktır. 
Ama arkadaşlar, gerçekten şuna bakın,
şuradaki bir maddeden söz edeceğim size: Şimdi, bir şekilde danışma kurulu
oluşturuluyor. Şimdi, danışma kuruluna gerçekten ihtiyaç yok. Niçin ihtiyaç yok
biliyor musunuz? Şundan dolayı: Şimdi, danışma kuruluna 15 kişi alınacak. Peki,
danışma kuruluna alınan 15 kişi içerisinde ilgili uzlaşmada, tahkimde konu
edilen mesele, eğer 15 kişinin uzmanlığı dışındaysa ne yapacak? Dışarıya
başvuracak değil mi? Dışarıdan rapor alacak. Peki, o zaman bu 15 kişiye niye
para veriyorsunuz söyler misiniz? Onun yerine, danışma kurulunu bu şekilde
oluşturmasanız da oraya bir madde koysaydınız, deseydiniz ki: “Dışarıdan
uzmanlık talep edebilir.” 
HAKAN ÇAVUŞOĞLU (Bursa) – Tanıtım
açısından Sayın Halaçoğlu.
YUSUF HALAÇOĞLU (Devamla) – Ya tanıtım
değil bu, danışma kurulu. Danışma kurulu ama…
HAKAN ÇAVUŞOĞLU (Bursa) – O organın
görevlerinden bir tanesi de o, İstanbul tahkim merkezini tanıtmak.
YUSUF HALAÇOĞLU (Devamla) – Hayır,
burada açık açık yazıyor: ”Yönetim kurulu gerekli gördüğü hâllerde danışma
kurulunun görüşüne başvurur”. Ardından da “yönetim kurulunun çağrısı üzerine
yılda bir kez toplanır.” diyor. Tanıtımla alakası yok kardeşim yani yapmayın
Allah aşkına. Yok böyle bir şey, söz konusu değil. Lüzumsuz yere bir kurul
oluşturuyorsunuz.
Hepinize saygılar. (MHP sıralarından
alkışlar)
BAŞKAN – Teşekkür ederim Sayın
Halaçoğlu.
Tasarıyla ilgili oyunun rengini belli
etmek üzere, aleyhte olmak üzere Muğla Milletvekili Sayın Ömer Süha Aldan,buyurunuz.
(CHP sıralarından alkışlar)
ÖMER SÜHA ALDAN (Muğla) – Sayın Başkan,
değerli milletvekilleri; İstanbul Tahkim Merkezi Kanunu Tasarısı’nın aleyhinde
söz aldım, sizleri saygıyla selamlarım. 
İki örnek olaydan konuşmama
başlayacağım. Bir tanesi: Bundan birkaç yıl önce milletvekili arkadaşlarımızla
birlikte İtalya’ya gittiğimizde, ara buluculuk konusunu incelemek üzere
gittiğimizde İtalyan Adalet Bakanına sorduk: “Neden ara bulucuya gerek
duydunuz?” diye sorduk. “Küresel şirketler istedi.” dedi. Keza, geçtiğimiz
günlerde bir olay anlatıldı bana. Bir Türk şirketi Pakistan’da önemli bir ihale
almış. İhale şartnamesinde şöyle bir hüküm var: “Mutlaka o yöredeki, o
aşiretteki insanlar inşaatta çalışacak.” diye. Bizim müteahhit de bunu kabul
etmiş. Çalışmaya başladığı anda aşiret reisi, Pakistan’da, çağırmış, demiş ki:
“Kaç tane insanı alacaksın, çalıştıracaksın benim aşiretten?” “Bin kişi.”
“Hayır, 3 bin kişiyi çalıştıracaksın.” demiş. Ve iş çıkmaza girmiş, tahkime
başvurulmuş ve tahkim sonuçta bir karar vermiş. 
Aslında, tahkimin temelinde şu yatıyor:
Dünyada iki tip vatansız var; bir tanesi, yoksul insanlar, umuda gidenler,
denizlerde boğulan insanlar, bir vatan, yurt arayan, ekmek kapısı arayan
insanlar var; ikinci bir grup vatansızlar da uluslararası şirketler. Ne yazık
ki, ulusal yargıdan şirketlerin yargısına yönelik bir dünyaya doğru hızla
gidiyoruz. Küresel sermaye ülkelere gelebilmek için kendi koşullarını dayatıyor
ve bizim gibi ülkeler de bu dayatmalara boyun eğmek zorunda kalıyorlar. Sadece
iş bununla mı bitiyor? Türkiye'nin içindeki millî sermaye diyebileceğimiz
kesimler de kendi aralarındaki sorunları millî yargıda halletme yerine,
kendilerinin taahhüt ettiği insanlarla çözme niyetindeler çünkü aralarındaki
sorunların toplum tarafından bilinmesini istemiyorlar. 
Öyle ya da böyle, küresel dayatmanın
sonucu olarak, bizde de birkaç yıldan bu yana, özellikle Avrupa Birliği
sürecinden bu yana bir moda başladı. Aslında Kara Avrupası hukukuna sahip
olmamıza rağmen, bütün anlayışımız onun üzerine gelişmesine rağmen, Anglosakson
hukukundan kaynaklı uzlaşma, ara buluculuk, tahkim gibi müesseseleri sırf moda
olsun diye Türk hukukuna empoze etmeye çalışıyoruz, hiçbir iş görmüyor. 
Türkiye'de tahkim merkezi kurulmasının
sembolik olarak bir anlamı vardır, etkinlik olarak hiçbir anlamı olmayacaktır.
“Neden?” derseniz, bir tahkimin, 6’ncı maddede genel kurul oluşturuluyor, hemen
hemen hepsinde büyük bir ağırlık Hükûmet bürokratlarının ağırlığı. Bir anlamda
Hükûmetin etkisi altında olabilecek kurumların ağırlığı var. Böyle bir yapıya
küresel sermaye nasıl inanacak? Kaldı ki, bütün kurumların yönetimleri genel
kurula seçilecek insanları tayin ederken, Barolar Birliği Yönetim Kurulunu ayrı
tutmak, o siyasi tek yanlı bakış açısının da bir yansımasıdır. 
Bir diğer sakıncalı şey, son anda
önergeyle geldi. Bu merkezin bütçesinin kaynağı bir yıl süreyle Başbakanlık
tarafından sağlanacaktı, ne yazık ki son dakika önergesiyle bu iki yıla çıktı.
Bu şu demektir: Başbakanlık iki yıl süreyle o tahkim merkezini elinde tutacak
demektir. 
Değerli arkadaşlarım, bu tahkim denen
müessesenin bir süre sonra hiç kapısının çalınmayacağını söyleyebiliriz. Asıl
önemli olan, böyle moda işlerin peşinde koşmak değildir. Dikkat ederseniz,
Almanya’da tahkim merkezi yoktur. Almanya’nın bir sermaye birikimi vardır,
kendine güveni vardır, millî yargısına güveni vardır, gerçek yargı
bağımsızlığına sahip olduğu inancındadır, öz güveni vardır. Öz güveni olmayan
ülkeler, dışarıdan para dilenmek zorunda kalan ülkeler böylesine maceraların
peşine düşerler. 
Keza, bu tahkim merkezi yalnız bir işe
yarayacaktır. Havuza mensup olanlar kendi aralarındaki sorunları bu toplumdan
habersiz çözebilecek duruma gelebileceklerdir. 
Hepinize saygılar sunarım. (CHP
sıralarından alkışlar) 
BAŞKAN – Teşekkür ederim. 
Tasarının görüşmeleri tamamlanmıştır.
Tasarının tümünü oylarınıza sunuyorum:
Kabul edenler… Kabul etmeyenler… Kabul edilmiştir. 
Tasarı kabul edilmiş ve kanunlaşmıştır,
hayırlı olsun. 
4’üncü sırada yer alan, Kırıkkale
Milletvekili Ramazan Can ve Isparta Milletvekili Recep Özel ile 52
Milletvekilinin; Hakimler ve Savcılar Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi, Artvin Milletvekili
Uğur Bayraktutan'ın; 1512 Sayılı Noterlik Kanunun 59. Maddesinde Noterlerin
Hastalıkları Halinde Yapılacak İşlemlere İlişkin Sorunların Giderilmesi
Hakkında Kanun Teklifi, İstanbul Milletvekili Aydın Ağan Ayaydın'ın; 2802
Sayılı Hâkimler ve Savcılar Kanununda Değişiklik Yapılmasına İlişkin Kanun
Teklifi, Adalet ve Kalkınma Partisi Grup Başkanvekilleri Kayseri Milletvekili
Mustafa Elitaş, Adıyaman Milletvekili Ahmet Aydın, Kahramanmaraş Milletvekili
Mahir Ünal, İstanbul Milletvekili Mihrimah Belma Satır ve Amasya Milletvekili
Mehmet Naci Bostancı ile 33 Milletvekilinin; Hâkimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, İstanbul Milletvekili Bülent Turan ve Elazığ Milletvekili Şuay Alpay
ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu’nun görüşmelerine başlayacağız.
4.- Kırıkkale Milletvekili Ramazan Can ve Isparta
Milletvekili Recep Özel ile 52 Milletvekilinin; Hakimler ve Savcılar Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi, Artvin Milletvekili Uğur Bayraktutan'ın; 1512 Sayılı Noterlik Kanunun
59. Maddesinde Noterlerin Hastalıkları Halinde Yapılacak İşlemlere İlişkin
Sorunların Giderilmesi Hakkında Kanun Teklifi, İstanbul Milletvekili Aydın Ağan
Ayaydın'ın; 2802 Sayılı Hakimler ve Savcılar Kanununda Değişiklik Yapılmasına
İlişkin Kanun Teklifi, Adalet ve Kalkınma Partisi Grup Başkanvekilleri Kayseri
Milletvekili Mustafa Elitaş, Adıyaman Milletvekili Ahmet Aydın, Kahramanmaraş
Milletvekili Mahir Ünal, İstanbul Milletvekili Mihrimah Belma Satır ve Amasya
Milletvekili Mehmet Naci Bostancı ile 33 Milletvekilinin; Hakimler ve Savcılar
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi, İstanbul Milletvekili Bülent Turan ve Elazığ Milletvekili
Şuay Alpay ile 1 Milletvekilinin; Bazı Kanunlarda Değişiklik Yapılmasına Dair Kanun
Teklifi ile Adalet Komisyonu Raporu (2/2397, 2/2101, 2/2209, 2/2380, 2/2418)
(S. Sayısı 655)
BAŞKAN – Komisyon? Yok. 
Ertelenmiştir. 
5’inci sırada yer alan Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine başlayacağız.
5.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
BAŞKAN – Komisyon? Yok. 
Ertelenmiştir. 
6’ncı sırada yer alan, Dünya Posta
Birliği Kuruluş Yasasına Yedinci Ek Protokolün Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
6.- Dünya Posta Birliği Kuruluş Yasasına Yedinci Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/337) (S. Sayısı: 73)
BAŞKAN – Komisyon? Yok. 
Ertelenmiştir. 
7’nci sırada yer alan, Türkiye
Cumhuriyeti Hükümeti ile İsveç Krallığı Hükümeti Arasında Çevre Teknolojileri
Alanında Ticaret, Yatırım ve İşbirliğinin Geliştirilmesine İlişkin Mutabakat
Zaptının Onaylanmasının Uygun Bulunduğuna Dair Kanun Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu ve Dışişleri
Komisyonu Raporları’nın görüşmelerine başlayacağız. 
7.- Türkiye Cumhuriyeti Hükümeti ile İsveç Krallığı
Hükümeti Arasında Çevre Teknolojileri Alanında Ticaret, Yatırım ve İşbirliğinin
Geliştirilmesine İlişkin Mutabakat Zaptının Onaylanmasının Uygun Bulunduğuna
Dair Kanun Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ve Dışişleri Komisyonu Raporları (1/806) (S. Sayısı: 565)
BAŞKAN – Komisyon? Yok. 
Ertelenmiştir. 
8’inci sırada yer alan, Türkiye
Cumhuriyeti Hükümeti ile İsveç Krallığı Hükümeti Arasında Askeri Alanda Eğitim,
Teknik ve Bilimsel İş Birliği Anlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu’nun görüşmelerine
başlayacağız. 
8.- Türkiye Cumhuriyeti Hükümeti ile İsveç Krallığı
Hükümeti Arasında Askeri Alanda Eğitim, Teknik ve Bilimsel İş Birliği
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/702) (S. Sayısı: 387)
BAŞKAN – Komisyon? Yok. 
Ertelenmiştir. 
9’uncu sırada yer alan, 167 Sayılı
İnşaat İşlerinde Güvenlik ve Sağlık Sözleşmesinin Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız. 
9.-
167 Sayılı İnşaat İşlerinde Güvenlik ve Sağlık Sözleşmesinin Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/975) (S.
Sayısı: 649)(*)
BAŞKAN – Komisyon ve Hükûmet burada. 
Komisyon Raporu 649 sıra sayısıyla
bastırılıp dağıtılmıştır. 
Tasarının tümü üzerinde söz isteyen
yok. 
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi okutuyorum:

167 SAYILI
İNŞAAT İŞLERİNDE GÜVENLİK VE SAĞLIK SÖZLEŞMESİNİN ONAYLANMASININ UYGUN
BULUNDUĞUNA DAİR
KANUN TASARISI

MADDE 1. – (1) Uluslararası Çalışma
Örgütünün 1988 yılında yapılan 75 inci Uluslararası Çalışma Konferansında kabul
edilen, “167 Sayılı İnşaat İşlerinde Güvenlik ve Sağlık Sözleşmesi”nin
onaylanması uygun bulunmuştur.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi okutuyorum:
MADDE 2.- (1) Bu Kanun yayımı tarihinde
yürürlüğe girer.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
3’üncü maddeyi okutuyorum:
MADDE 3.- (1) Bu Kanun hükümlerini
Bakanlar Kurulu yürütür.
MAHMUT TANAL (İstanbul) – Sayın Başkan…
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
MAHMUT TANAL (İstanbul) – Sayın Başkan,
bir sorumuz vardı.
BAŞKAN – Peki, kabul ettik de… Sayın
Tanal soru sormak istiyordu da ben de görmedim. Yani kabul edildiği için işlem
sırası geçti. Ben göremedim, kusuruma bakmayın. Bugün ha bire sizden özür
diliyorum Sayın Tanal.
MAHMUT TANAL (İstanbul) – Efendim, ben
de sizden özür diliyorum.
BAŞKAN – Yani hayır, hakikaten öyle
oldu yani. Neyse. 
BÜLENT TURAN (İstanbul) – Oy vermek
için girmiş Başkanım, oy vermek için kullanmış.
BAŞKAN - Siz ne olur karışmayın ya. 
Tasarının tümü açık oylamaya tabidir. 
Açık oylamanın elektronik oylama cihazıyla
yapılmasını oylarınıza sunuyorum: Kabul edenler… Kabul etmeyenler..: Kabul
edilmiştir.
Oylama için iki dakika süre veriyorum
ve de başlatıyorum.
(Elektronik cihazla oylama yapıldı) 
BAŞKAN – 167 Sayılı İnşaat İşlerinde
Güvenlik ve Sağlık Sözleşmesinin Onaylanmasının Uygun Bulunduğuna Dair Kanun
Tasarısı açık oylama sonucu: 




“Kullanılan
  oy sayısı


:


196








Kabul


:


195








Çekimser


:


1 


(x)







Kâtip Üye
Fehmi KÜPÇÜ 
Bolu



Kâtip Üye
İsmail KAŞDEMİR
Çanakkale”



Tasarı kabul edilmiş ve kanunlaşmıştır.

Şimdi ses sistemindeki arızadan dolayı
beş dakika veriyorum. 
Kapanma Saati:
21.49
ALTINCI OTURUM
Açılma Saati: 21.55
BAŞKAN: Başkan Vekili Meral AKŞENER
KÂTİP ÜYELER: İsmail KAŞDEMİR (Çanakkale), Fehmi
KÜPÇÜ (Bolu)
-----0-----
BAŞKAN – Sayın milletvekilleri, Türkiye Büyük Millet Meclisinin 17’nci
Birleşiminin Altıncı Oturumunu açıyorum. 
Danışma Kurulunun bir önerisi vardır,
okutup işleme alacağım ve oylarınıza sunacağım:
VII.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 21 Kasım 2014 Cuma
günü toplanmamasına ilişkin önerisi
20/11/2014
Danışma Kurulu
Önerisi
Danışma Kurulunun 20/11/2014 Perşembe
günü yaptığı toplantıda, aşağıdaki önerilerin Genel Kurulun onayına sunulması
uygun görülmüştür.
 Cemil
Çiçek 
Türkiye Büyük
Millet Meclisi 
 
Başkanı
 Mustafa Elitaş Mehmet
Akif Hamzaçebi
Adalet ve Kalkınma Partisi  Cumhuriyet
Halk Partisi
 Grubu Başkan Vekili  Grubu
Başkan Vekili

 Yusuf Halaçoğlu Pervin
Buldan
Milliyetçi Hareket Partisi  Halkların
Demokratik Partisi
Grubu Başkan Vekili Grubu
Başkan Vekili

Öneriler:
Genel Kurulun 21 Kasım 2014 Cuma günkü
Birleşiminde toplanmaması önerilmiştir.
BAŞKAN – Danışma Kurulu önerisi
üzerinde söz isteyen? Yok.
Öneriyi oylarınıza sunuyorum: Kabul
edenler… Kabul etmeyenler… Kabul edilmiştir.
Alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 25
Kasım 2014 Salı günü saat 15.00’te toplanmak üzere birleşimi kapatıyorum.
İyi tatiller.
Kapanma Saati:
21.57




(x) 640 S. Sayılı Basmayazı 6/11/2014
tarihli 11’inci Birleşim Tutanağı’na eklidir.


(*) 649 S.Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




